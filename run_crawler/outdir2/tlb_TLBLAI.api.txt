40001001	Nënanga o Yesus Kristus aiete de aitohora manga roma-romanga, o Yesus Kristus, o Daud aidifauku, o Abraham aidifauku. O Abrahamoka hiädono o Daud o Yesus aiete de aitohora manga roma-romanga hoko nënanga:
40001002	-
40001006	(6a) O Abraham aingohaka o Ishak, o Ishak aingohaka o Yakub, o Yakub aingohaka o Yehuda de' airiadodoto, o Yehuda aingohaka o Peres de' o Zerah (manga ayo amiromanga o ngo Tamar), o Peres aingohaka o Hezron, o Hezron aingohaka o Ram, o Ram aingohaka o Aminadab, o Aminadab aingohaka o Nahason, o Nahason aingohaka o Salmon, o Salmon aingohaka o Boas (ngoi ayo o ngo Rahab), o Boas aingohaka o Obed (ngoi ayo o ngo Rut), o Obed aingohaka o Isai, o Isai aingohaka ma Koano Daud. (6b) -
40001011	O Daudoka hiädono maöraha o Israel manyawa yä umo o Babelika, itulihi o roma-romanga hoko nënanga: O Salomo (ngoi ayo ihira o Uria ngoi hekata) aingohaka o Rehabeam, o Rehabeam aingohaka o Abia, o Abia aingohaka o Asa, o Asa aingohaka o Yosafat, o Yosafat aingohaka o Yoram, o Yoram aingohaka o Uzia, o Uzia aingohaka o Yotam, o Yotam aingohaka o Ahas, o Ahas aingohaka o Hiskia, o Hiskia aingohaka o Manasye, o Manasye aingohaka o Amon, o Amon aingohaka o Yosia, o Yosia aingohaka o Yekhonya de' airiadodoto.
40001012	-
40001016	O Israel manyawa yäumo o Babelika, gangoka de yaino hiädono o Yesus womakil̄au itulihi o roma-romanga nënanga: O Yekhonya aingohaka o Sealtiel, o Sealtiel aingohaka o Zerubabel, o Zerubabel aingohaka o Abihud, o Abihud aingohaka o Elyakim, o Elyakim aingohaka o Azur, o Azur aingohaka o Zadok, o Zadok aingohaka o Akhim, o Akhim aingohaka o Eliud, o Eliud aingohaka o Eleazar, o Eleazar aingohaka o Matan, o Matan aingohaka o Yakub, o Yakub aingohaka o Yusuf o ngo Maria ami rokata. De' o ngo Mariaino gënanga o Yesus womakil̄au iwihi ahoko o Kristus.
40001017	Ho' o Abrahamoka de yaino hiädono o Daud, mata-mata naga o bäta ngimoi de iata. O Daudoka de yaino hiädono o Israel manyawa yäumo o Babelika naga o bäta ngimoi de iata. De' o Israel manyawa yäumo o Babelika de yäino hiädono o Kristus womakil̄au nagaoli o bäta ngimoi de iata.
40001018	O Yesus Kristus womakil̄au majarita hokonënanga. Ngoi ayo o ngo Maria, imä mäne de o Yusuf. Mä o Yusuf de ngo Maria yokawingowahi inyataka o ngo Maria o ngohaka mohiaoka. (O Yusuf wohi orikua o ngo Maria o ngohaka mohiao karana ma Jou Madutu ai Womaha makuaha.)
40001019	O Yusuf, amimamäne gënanga, o nyawa moi salalu wohi ngounu o agama mau-mau. Ho' una womau watöaka mangamamäne, mä kawapongono, hupaya o ngo Maria o mal̄eke mamäkeua yowöe-wöe manga himangoka.
40001020	O Yusuf kawa tiba-tibangohi o hali gënanga, yohutuku una wonänere. Ai nänere magoronaka, una wamäke ma Jou aimalaekat womatëngo de iwitemo unangika, "Yusuf, o Daud aidifauku, uha nohawana nokawingi de o ngo Maria; hababu o ngohaka amiröehoka gënanga idadi de ma Jou Madutu ai Womaha makuaha.
40001021	O ngo Maria aha momägilianga de' amingohaka o ngohaka o nauru womatëngo. O ngohaka gënanga kokiani nihiromanga o Yesus, karana Unanga aha wahihalamati Ai umati yoböbaradohaka."
40001022	Mata-mata gënanga idadi hokogënanga hupaya imadadi hokä okia ma Jou wotemo, ainabi ihingahu, enagënanga,
40001023	"Momatëngo o moholehe maboro muna aha o ngohaka mohiao, de' momagilianga amingohaka o nauru womatëngo. O ngohaka gënanga aha iwihi romanga Imanuel." (Imanuel ganga o Ibranioka manga demo mamangarati, "Ma Jou Madutu naga dede ngone".)
40001024	O Yusuf womomikino, de wadiai hokä ma Jou aimalaekat iwihi ngahu unangika. O Yusuf wokawingi de o ngo Maria.
40001025	Mä hokokia madekana o ngo Maria moma giliangowahi, o Yusuf womahi ganua de o ngo Maria. De' o ngohaka gënanga womahiadonino, o Yusuf wïromanga o Yesus.
40002001	O Yesus womakil̄au o Betlehem makotaka o Yudea mabereraka; ma Koano Herodes ai öraha wopareta. Oraha gënanga yamuruono naga o wange mahiwariha, yososawaroyatailako o murumu o dihangoka yoböa o Yerusalem makotaino.
40002002	Onanga yoleha yögeto-getongo, "Kiaka waika o ngohaka gënanga, womakil̄auoka la wodadi o Yahudi manyawa manga koano? Ngomi miamäke aimurumu o dihangoka iböa o wange mahiwaroko, de' ngomi miaino la miwi huba Unanga."
40002003	Ma Koano Herodes woihene o hali gënanga, ünanga duru iwitodokana, kogenangoli o Yerusalem manyawa mata-mata.
40002004	Unanga wähuloko mata-mata o imam manga häeke de' o Yahudi manyawa manga guru-guru agama yaino imatoomu. De' unawäleha onangika, "O Koano ma Jou Madutu winihijä jaji kiaka aha woma kil̄au?"
40002005	Onanga yohaluhu, "O Betlehem makotaka o Yudea mabereraka. Hababu manabi wotulihi hoko nënanga,
40002006	'Ngona Betlehem, o Yehuda mabereraka, o Yehuda makota yairi-irikika mahi dogoronaka, hakali-kali ngona duru no etekua. Karana ngonaino aha woböa womatëngo o tutuda, aha wätuda ahi umati o Israeloka.' "
40002007	De wamäkeoka o hitararono gënanga, o Herodes wä ahoko yososawaro yatailako o murumu o dihangoka o wange mahiwariha gënanga, kawapongono. De' unanga wä leha onangika, kahuruono mamurumu gënanga muläenge yamäke.
40002008	Iböto gënanga una wähuloko önanga o Betlehemika de' wobehehongo, "Nioiki, niwi lingiri o ngohaka gënanga nihi dodiai. De' nako ngini niwi mäkeoka Unanga, nihihi ngahu ngohino, hupaya ngohi ö toiki tï huba Unanga."
40002009	-
40002010	De' onanga yoiki. Onanga yamäkeoli mamurumu o dihangoka, yamö mäke-mäke ihira o wange mahiwaroko. Onanga duru yomörene yamäke o murumu gënanga! O murumu gënanga yähihira, de' ima togumu yatotäna o ngohaka gënanga ai ngï mal̄oku il̄e.
40002011	Onanga yowohama o tau gënanga magoronaika de' iwi mäke o ngohaka gënanga de ngoi ayo, o ngo Maria. Onanga yatilabuku de' iwi huba o ngohaka gënanga, de' yahelenga manga arata mangï, de' ihihuba unangika o gurasi, o manyanyi, de' o mur.
40002012	Ma Jou Madutu wahitiari önanga, o nänere magoronaka, hupaya uha imakilioro o Herodesika. Ho' onanga yolio yanonu o ngëkomo mahomoa.
40002013	Ipaha de yososawaro yotötailako o murumu o dihangoka yolio, o Yusuf wonänere ma Jou Ai malaekat womahi matoko. O malaekat gënanga wïtemo, "O Herodes womau wïlingiri o ngohaka gënanga, la wïtoma Unanga. Karana gënanga nomomiki, nïao o ngohaka gënanga de ngoi ayo, nimahiditoko o Mesirika. Nigogere dokengoka hiädono Ngohi tinï temoli nginika."
40002014	O Yusuf womomiki, de' o hutu gënanga dika ünanga wïao o ngohaka gënanga de ngoi ayo imahi ditoko o Mesirika.
40002015	Onanga yogogere dokengoka hiädono o Herodes wohonenge. Hoko genangala idadi hokä ainabi wohingahu ma Jou Ai demo hoko nënanga, "Ngohi tïahoko Ahi Ngohaka o Mesirino."
40002016	O Herodes wanäko yososawaro yatailako o murumu o dihangoka gënanga iwitipu, una duru wongamo. De' unanga wohi pareta, mata-mata o ngoha-ngohaka manga umuru o taongo hinoto de hikauku yätoma o Betlehem makotaka de' madate-datekino. Gënanga imatero de yososawaro manga hitararono, mangale maöraha o murumu o dihangoka gënanga yamäke.
40002017	Hoko genangala idadi okia ma Nabi Yermia wotemoka, gënanga,
40002018	"O Rama mabereraka yoihene o ilingi, o dodora de o gari mailingi. O ngo Rahel mägari amingoha-ngohaka; i mi laru moluku muna hababu önanga moi okaua."
40002019	O Herodes wohonenge ipahaika, o Yusuf ka o Mesirokahi, ma Jou Ai malaekat womatëngo womahimatokoli unangika o nänere magoronaka.
40002020	O malaekat gënanga wotemo, "Yato yomau iwi toma-toma ngohaka gënanga wohonengoka. Karana gënanga nomomiki, nal̄ë o ngohaka gënanga de ngoi ayo, de' näao nima kilioro nilio o Israelika."
40002021	O Yusuf womomiki, de' wïao o ngohaka gënanga de ngoi ayo, imakilioro yolio o Israelika.
40002022	Mä ipaha o Yusuf woihene, o Herodes aingohaka airomanga o Arkelaus, wïtagalioka aiama wodadi o koano o Yudea mabereraka. Hö o Yusuf wohawana woiki genangika. O nänere magoronaka o Yusuf wamäke o hidumutu ma Jouino, una woiki o Galilea madaeraika.
40002023	Genangoka una wogogere o kotaka maromanga o Nazaret. De hoko gënanga idadi hokä okia o nabi-nabi yotemoka: "Una aha iwihetongo o Nazaret manyawa."
40003001	O öraha gënanga o Yohanis Woohi-ohiki waino o tonaka ikokakahaino o Yudea mabereraka de' muläenge woriwayati.
40003002	Wotemo, "Nitoba bötohi o baradoha nidiai," "karana ma Jou Madutu de majapatioka aha wopareta hokä o Koano!"
40003003	O Yohanis neünanga manyawa ma Nabi Yesaya wohidungutu aidemo-demo nënanga magoronaka, "Naga o nyawa yopöa-pöaka o tonaka ikökakahaka, 'Nihidiai o ngëkomo mangale ma Jou; mangale Una o ngëkomo nihi rata.' "
40003004	O onta magogo yadiai o baju, gënanga o Yohanis womahi baju. O aiwani makai yadiai o Yohanis ai gorona maninikutu, de' ai inomo o kahoho de' o honganika maohungu magula.
40003005	O Yerusalem manyawa manga ngöe, de' ingodumu o Yudea maberera, de' o Yordan ma Ngairi magilolitino, önanga yoböa o Yohanisino.
40003006	Onanga imangaku manga baradoha, de' o Yohanis wäohiki o Yordan ma Ngairoka.
40003007	Manga ngöeoli o Farisi de' o Saduki manyawa yoböa o Yohanisino la wäohiki. Mä o Yohanis wämake önanga yaino, ünanga wätemo onangika, "Ngini o nyawa madorou! O nagona inihingahu ngini aha inïkoronaua ma Jou Madutu Ai hukumanga aha iböa-böa gënanga?
40003008	Nihi dumutu niamanarama, ngini nitobaka o baradoha nidiaiokaua.
40003009	Uha niatobote ngini niakunu nimahi rehene de o hukumanga, de nitemo o Abraham ganga niaete de niatohora. Nio hohininga, o helewo-helewo nenangö, ma Jou Madutu wakunu wodiai o Abraham aidifauku!
40003010	O bahuku ikelenga ukuoka o gota mapëngoka la magota yatol̄anga hiädono mangutu-ngutuku. O gota-gota ihohokua o hohoko maoa aha yatol̄anga de' yaümo o ukuika.
40003011	Ngohi tinï ohiki de o akere, la inyata ngini o baradoha nidiai okaua de nitobaka; mä ipaha de ngohi aha womatengoli woböa, Una aha winï ohiki de ma Jou Madutu Ai Womaha de' o uku. Unangohi wolamoko de ngohi. Ai hapato dika to ao, genangö de topatutua.
40003012	Ai giamoka naga o tatapa, la o gandum de maakemoka aha yatoomu, matauika, mä maafa aha yatuhuku o ukuika, mauku ihone-honengua."
40003013	O öraha gënanga o Yesus o Galilea de woiki o Yordan ma Ngairika. Dokengoka Una waino o Yohanisino, de' wogahoko wïohiki.
40003014	Mä o Yohanis wohitaili watila Ai gogahoko gënanga. O Yohanis wotemo, "Ngohi kokiani ngona Bapa nohiohiki. Ino de o öraha nënanga Bapa naino ngohiino."
40003015	Mä o Yesus wohaluhu, "Mal̄aika dika, örahanënanga. Hababu de hokogënanga, ngone hadiaioka mata-mata ma Jou Madutu Ai mau." Ho' o Yohanis wïohiki o Yesus.
40003016	Wïohiki iböto, de majapati o Yesus wohupu o akeril̄e. Itedekanua o dihanga ihelenga de' o Yesus wamäke ma Jou Madutu Ai Womaha iuti hokä o namo dara itangi unanguku.
40003017	Ipaha yoihene ma Jou Madutu Ai ilingi ihi ngahu, "Nenangala Ahi Ngohaka tïdora-dora. Unanga Ahi hininga yadäene."
40004001	Ipaha, ma Jou Madutu Ai Womaha iwi ao o Yesus, o tonaka ikokakahaika la o Ibilihi iwi taili.
40004002	O wange moruata de o hutu moruata, o Yesus wol̄omua. De' una wamäo iwi hahini.
40004003	O Ibilihi yaino de' itemo, "Koigoungua Ngona ma Jou Madutu Ai Ngohaka? Aa, nahuloko o helewo-helewo nënanga idadi o roti."
40004004	O Yesus wohaluhu, "Ma Jou Ai Demo ma Buku magoronaka itulihi: O nyawa yamäkeua yowango de o roti dika, mä yakunoli, de o demo moi de moi, ma Jou Madutu wohidö demo-demo."
40004005	I böto de gënanga o Ibilihi iwi ao o Yesus o Yerusalemika, o kota itebi-tebini, de' iwi kelengauku ma Jou Madutu Ai Tau maponatoka.
40004006	De' o Ibilihi itemo Unangika, "Koigoungua Ngona ma Jou Madutu Ai Ngohaka? Nomangumo daenguku; hababu Ma Jou Ai Demo ma Buku magoronaka naga itulihi hoko nënanga, 'Ma Jou Madutu aha wähuloko Ai malaekat-malaekat ini göana ngona, ona aha ini lëgono de manga giama, hupaya ani l̄ou mauha ipeleke o helewoika.' "
40004007	O Yesus wohaluhu, "Mä Ma Jou Ai Demo ma Buku magoronaka i tuliholi, 'Uha ngona nï taili ani Jou Madutu.' "
40004008	Ipaha o Yesus iwiaooli o Ibilihi o l̄okuil̄e, de o l̄oku gënanga duru ikurutil̄e, de' iwihi dumutu Unangika mata-mata o duniaka mapopareta de toënanga makaya.
40004009	De' o Ibilihi iwitemo o Yesusika, "Mata-mata nënanga ngohi tonihidöaka Ngonaika, nako Ngona natilabuku nohihuba ngohi."
40004010	O Yesus wohaluhu, "Noiki, nopiringana ngona, hei Nogoda-goda! Ma Jou Ai Demo ma Buku magoronaka itulihi: Niwi huba ma Jou, nia Jou Madutu, de' niwï leleani Unanga dika!"
40004011	Mabaha o Ibilihi iwimal̄aka o Yesus, de' o malaekat-malaekat yaino iwï leleani Unanga.
40004012	Maöraha yoihene o Yohanis iwihi ngohama o buiika, o Yesus womahiditoko o Galileaika.
40004013	Una wamal̄a o Nazaret, de' wogogere o Kapernaum mabereraka, o Galilea ma Taaga madatekoka, o Zebulon de' o Naftali manga daeraoka.
40004014	Karana o Yesus wadiai o hali gënanga, idadi hokä okia ma Nabi Yesaya wotemo,
40004015	"O Zebulon aitonaka de' o Naftali aitonaka, o ngëkomo o taagaika, o Yordan ma Ngairi mahonongaka, o Galilea o Yahudi okaua manga tonaka!
40004016	O hoana manyawa yowango o huhutu magoronaka o dararono itotararono yamäkeoka! Yogö gogere o honenge mahuhutu mabereraka yadupudaka o dararono macahaya!"
40004017	Madero o öraha gënanga, o Yesus womuläenge wohi ngahu, "Nitoba bötohi o baradoha nidiai, karana aha dema japatioka, ma Jou Madutu wopareta hokä o Koano!"
40004018	Maöraha o Yesus magogiriaka wotagi o Galilea ma Taaga mahohanino, Unanga wämäke yahinoto o nawoko yolingi-lingiri, enagënanga o Simon (iwihi romangoli o Petrus) de aidodoto, o Andreas. Onanga magogiriaka o nawoko yotagoko, de o homa, o taagaoka.
40004019	O Yesus wätemo onangika, "Niaino nihinïki Ngohi. Ngohi tinï dotoko ngini o nyawa nihoma."
40004020	Onanga kahigila yamal̄aika manga homa de' iwi nïki o Yesus.
40004021	O Yesus wotagi gila-gila, de wä mäkeoli mahomoa o riadodoto, enagënanga o Yakobus de' o Yohanis, o Zebedeus aingoha-ngohaka. Onanga de manga ama magogiriaka manga homa ihidiai manga ngotiroka. O Yesus wä ahoko onangö,
40004022	de' onanga kahigila yamal̄aika manga ngotiri de' manga ama, de' iwinïki o Yesus.
40004023	O Yesus wakiloliti o Galilea maberera mata-mataika, de' wodotoko o pupuji matauoka. Unanga wohi ngahu o Abari ma Oa, ma Jou Madutu aha wopareta. De Unangö wahi togumu o nyawa yopopanyake de' manga röehe iahu-ahumua.
40004024	O abari mangale o Yesus gënanga yodogilianga o Siria maberera mata-mataika, hiädono manga ngöe o nyawa yaino Unangino. Onanga yä ao o nyawa yatago-tagongo hagala rupa o panyake, de' o huha. O nyawa yängoha-ngohama o womaha madorou, yahöhohomu, de' yolugu-lugu, mata-mata o Yesus wahitogumu.
40004025	Iwinöninïki o Yesus o öraha gënanga duru kamanga ngöe. Naga o Galilea de yaino, o Kota Ngimoi de yaino, o Yerusalem de yaino, o Yudeaino, de' nagaoli o Yordan ma Ngairi mahonongaka de yaino.
40005001	Maöraha o Yesus wämäke manga ngöe o nyawa gënanga, Unanga wodöa o doporonil̄e. De wogogerukuoka, iwinöninïki yaino Unangino,
40005002	de' Unanga womuläenge wädotoko önanga:
40005003	"Yo utumu o nyawa yamäo imä gakunua, de' duga-duga imahi gagao ma Jouika dika; önanga ganga ma Jou Madutu Ai umati!
40005004	Yo utumu o nyawa manga hininga ihuha; ma Jou Madutu aha wä laru önanga!
40005005	Yo utumu o nyawa manga hininga ipoluluku; ma Jou Madutu aha watotomo Ai jaji onangika!
40005006	Yo utumu o nyawa duru yohininga yadiai ma Jou Madutu Ai mau; ma Jou Madutu aha wahi döaka hiädono yäwedono!
40005007	Yo utumu o nyawa yä dora o nyawa mahomoa; ma Jou Madutu aha wä dora onangö!
40005008	Yo utumu o nyawa manga hininga itebini; ona aha iwi näko ma Jou Madutu.
40005009	Yo utumu o nyawa yo ao o dame o nyawaika; ma Jou Madutu aha woma ngaku önanga hokä Ai ngoha-ngohaka!
40005010	Yo utumu o nyawa o aniaya yamäke karana yodiai ma Jou Madutu aimau; önanga ganga ma Jou Madutu Ai umati!
40005011	Ni utumu ngini, nako inï hohohedu, inïaniaya, de' o romanga madorou inïdiai mangale Ngohi.
40005012	O nabi-nabi yowango ihiraka de ngini, yä aniayaoka hoko gënanga. Nimörene de' nigarago, hababu tingini niahëwa kahä amoko ma Jou wasadia ukuoka mangale ngini."
40005013	"Ngini ganga o dunia magahi mawaja. Nako o gahi mawaja idadi iakere, yakunu igahioli? Koiwaka mafaidä, duga-duga yaumo de' o nyawa yadoko-doko.
40005014	Ngini ganga o dunia madararono. O kota ikokelengauku o doporonoka, hamäkeua yaiunu.
40005015	Koiwa naga o nyawa yawango manga hilo, de' yatamunuku mahilo gënanga de o rube. Mauna aha wa kelenga o hilo gënanga, o hilo mangï oka, hupaya o tau magoronaka manyawa yädararono.
40005016	Kogenangoli niadararono kokiani yädihiwara o nyawa manga himangoka, hupaya nia manarama-manarama maoa önanga yamäke, de' nia Ama o horogaka iwihi giriri."
40005017	"Uha niato bote Ngohi nënanga taino tahohihanga o Musa ai tita de' o nabi-nabi manga dodötoko. Ngohi ta ino tahohihangua, mä tohidumutu toëna mamangarati magoungu.
40005018	Niohohininga! Hokokia madekana o dihanga de' o dunia kanagahi, kama dulihi moiö de ekola matitiki moi maiteteke o tita gënanga magoronaka maaha koieheua, nako mata-mata gënanga koidadiowahi!
40005019	Karana gënanga, o nagona hönanga moi dika yatilakuru, o pareta-pareta gënanga, ngaroka duru maiteteke, de' yädotoko o nyawa mahomoa yodiai hokogënanga, aha idadi duru yoeteke ma Jou Madutu Ai umati mahidogoronaka. De o nagonahönanga yamoteke o pareta-pareta gënanga, de' yädotoko o nyawa mahomoa hoko genangoli yodiai, aha idadi yolamoko ma Jou Madutu Ai umati mahi dogoronaka.
40005020	Ho', niohohininga: Ngini yakunua nidadi ma Jou Madutu Ai umati, nako nimahiholoiua o agama maguru-guru, de' o Farisi manyawa mangale niadiai ma Jou Madutu Ai mau!"
40005021	"Ngini nianäko nangaete de nangatohoraka ngone hamäke o dodötoko hoko nënanga: Uha nitoma; o nagona hönanga yotoma, kokiani yätailako yahidero o hukumanga.
40005022	Mä oraha nënanga Ngohi tinïtemo nginika, o nagona hönanga yängamo o nyawa mahomoa, aha yätailako yahowono ekola yatiai; de' o nagona hönanga yädöana o nyawa mahomoa, aha yätailako yahowono ekola yatiai o Agama ma Juru Hakimi mahimangoka. De' o nagona hönanga yätemo o nyawa mahomoaika, 'Fuma,' ipatutu yäumo o naraka maukuika.
40005023	Hababu gënanga, nako ngini niahidogoronaka womatëngo, magogiriaka wohihuba ai ngongike ma Jou Madutuika, de' womahininga naga o nyawa manga hininga yohiri unangika,
40005024	kokiani ünanga wamal̄aikahi aihuba gënanga o huba mangï mahimangoka, de' woiki wïdameohi o nyawa gënanga. Iböto de gënanga, ünanga yakunu womakilioro de' wohihuba ai ngongike ma Jou Madutuika.
40005025	Ade-ade naga o nyawa inïkalaki ngini o juru hakimika, nima kadameoka de una, nako nagahi o öraha, i hira de o juru hakimika niaädono. Nako kowali, o nyawa gënanga aha winïao, winihi lapahi o hakimika, de aha o hakimi inïao, inihilapahi o polisiika. De' o polisi aha inihingohama ngini o buiika.
40005026	De' niohohininga: Maraioka aha niakunua nihupu o buioka gënanga, ihira de nia bobangu niamata nifangu."
40005027	"Ngini nihi oriki naga o dodötoko hoko nënanga: Uha nihowono.
40005028	Mä örahanënanga Ngohi tinïtemo nginika: o nagona hönanga imi pulono o ngoheka momatëngo de imïnahihu, o nyawa gënanga yohowonoka de o ngoheka gënanga manga hiningaka.
40005029	Nako anilako maniraka idadi o hababu ngona nobaradoha, natubalenge de' naümo anilako gënanga! De ani röehe magahumu yaümo o narakaika, iholoi yaoa nako aniröehe o hidoku moi ihihanga.
40005030	Nako anigiama maniraka idadi o hababu ngona nobaradoha, natobiki de' naümo anigiama gënanga! De ani röehe magahumu iwohama o narakaika, i holoi yaoa ani giama mahononga ihihanga."
40005031	"Nagaö o dodötoko hokonënanga: o naguna womi oluku ngoi hekata, kokiani womihi döaka o ngongoluku mahurata munangika.
40005032	Mä orahanënanga Ngohi tinïtemo nginika: o nagona hönanga yäoluku manga hekata, enahioko o ngoheka gënanga mohowonua, idadi hababu o ngoheka gënanga mohowono, nako ngoi hekata gënanga mokawingoli o nyawa mahomoaika. De' o nagona hönanga yokawingi de o ngoheka imi olu-olukika gënanga, onangö kayo howono."
40005033	"Ngini nihiöriki, nangaete de nangatohoraka hamäke o dodötoko hoko nënanga: uha anijaji natilakuru. Okia nojajioka de makoboto ma Jou Madutu aihimangoka, kokiani ngona nadiai.
40005034	Mä örahanënanga Ngohi tinïtemo nginika: hakali-kali uha nikoboto, kayaoa de o dihanga, hababu o dihanga gënanga ma Jou Madutu aikuruhi mangï,
40005035	ekola de o dunia, hababu o dunia ganga Ai l̄ou mahohol̄e; ekola de o Yerusalem, hababu genangala o Koano yolago-agomo manga kota.
40005036	Uhali nokoboto de anihäeke, hababu ngona mahirete nakunua nadiai anitadauru idadi iarehe ekola itaromo, ngaro kaoutu mangai moi.
40005037	Nitemo dika 'Igoungu' ekola 'Kowali' -- i holoi de gënanga o Ibilihioka de yaino."
40005038	"Ngini nihiöriki nagaö o dodötoko hokonënanga: o lako madagali o lako, o ingiri madagali o ingiri.
40005039	Mä öraha nënanga Ngohi tinï temo nginika: o nyawa o dorou yodiai nginika, onangika uha nia janggutu nia balaha. Nako o nyawa yapöka nia gotoaka maniraka, mal̄aika la yapökaoli nia gotoaka mahigili.
40005040	De' nako o nyawa inï kalaki o hakimika de' yomau yal̄ë nia baju, nia juba maniahi döaka dika.
40005041	Nako womatëngo o popareta winï pakisa ai baranga nia moku, magurutika o kilo moi, nia moku magurutika o kilo hinoto.
40005042	Nako o nyawa yogahoko niakia naga, niahidöaka onangika. De' uhaoli nioluku o nyawa yomau yobau okia naga nginino."
40005043	"Ngini nihiöriki nagaö o dodötoko hokonënanga: niädora niadodiawo de' niadohata niahaturü.
40005044	Mä öraha nënanga Ngohi tinïtemo nginika: niädora niahaturü, de' niahihubayanga o nyawa inï o aniaya,
40005045	hupaya ngini nidadi nia Ama o horogaka ai ngoha-ngohaka. Hababu ma Jou Madutu aiwange waböa, o nyawa maoaika de' o nyawa madorouikaö. Una wohi guti o awana, o nyawa o oa yadodiaika de' o nyawa o dorou yododiaikaö.
40005046	Hababu nako ngini niädora duga-duga kao nyawa inïdora-doraoka dika, wohidodoa ma Jou Madutu kokiani wabalaha niamanarama gënanga? Mode koigoungua o soungu yogaho-gahoko maka hoko genangoli yodiai?
40005047	De' nako ngini nihi döaka o tabea duga-duga niadodiawoika dika, okia niaboloi? O nyawa iwinäko-näkoua ma Jou Madutu kahokogënanga yodiai!
40005048	Nia Ama o horogaka wä dora o nyawa makuranga okia-kiaua. Ngini kokiani hoko genangoli."
40006001	"Nimä hohininga, uha ngini nidiai o agama mamau-mau, o nyawa yowöe-wöe manga himangoka, hupaya o nyawa yamäke. Nako ngini hokogënanga nidiai, nia Ama o horogaka wohidöakua o hewa nginika.
40006002	Ho', nako ngini nihidöaka niahadakä o nyawa mihikinika, uha gënanga nihingahu-ngahu, hokä o nyawa yoelu-eluku yodiai. Ona yoigo yodiai o pupuji matauoka, de' o ngëkomo maamokoka, hupaya o nyawa yähigiriri. Niohohininga, önanga yatarimaka manga hewa.
40006003	Mä ngini, nako nihidöaka nia hadakä, kokiani kania pongono, hiädono moiua ihiöriki.
40006004	Mal̄aika la niamanarama gënanga o nagona dika maihiorikua, duga-duga nia Ama o horogaka. Una wapulono niamanarama iiu-iunu gënanga de' aha wohi döaka nia hewa nginika."
40006005	"Nako ngini nihubayanga, uha hokä o nyawa yöigo imadodiai. Onanga yöigo yohubayanga ihigokoino o pupuji matauoka de' o ngëkomo madupukoroka hupaya o nyawa yämäke. Niohohininga, genangala o hewa önanga yatarimaka.
40006006	Mä nako ngini nihubayanga, niwohamika niakamari magoronaka, de' o ngorana niabenoino, de' nihubayanga nia Amaika niwimäke-mäkeua gënanga. Done nia Ama wapulono niamanarama iiu-iunu gënanga, aha wohi döaka o hewa nginika.
40006007	Nako ngini nihubayanga, uha niogogilio, hokä o nyawa iwinäko-näkoua ma Jou. Ona yatobote manga gogahoko aha woihene, hababu manga hubayanga gënanga ikurutu.
40006008	Uha hokä önanga. Nigahokowahi, nia Ama wanäko okia niaparalu.
40006009	Hö nihubayanga hoko nënanga, 'Mia Ama o horogaka: Ngona ma Jou Madutu noma tëngo-tëngoka. Tanu Ngona ini huba de' ini horomati.
40006010	Ngona mia Koano. Tanu Ngona nopareta o duniaka, de' Ani mau yamoteke hokä o horogaka.
40006011	Nomihi döaka o wange nënanga mia inomo ngomi mipöparalu.
40006012	Nomi apongo ngomi tongomi miahowono, hokä ngomi miahiapongoka o nyawa yahowo-howonoka ngomino.
40006013	Uha nohiguma l̄a ihihanga miangongaku maöraha ngomi imï taili mä o Dorou makuaha nomihirehene. [Ngona o Koano nokokuaha de' nomulia kahi ado-adonika. Amin.]'
40006014	Nako ngini niahiapongo o nyawa yahowono nginika, nia Ama o horogakaö aha waapongo niahowono.
40006015	Mä nako ngini niaapongua o nyawa mahomoa manga howono, nia Ama o horogakaö aha wa apongua niahowono."
40006016	"Nako ngini nipuaha, uha niabiono ihuha, hokä o nyawa yöigo imadodiai. Onanga yangali manga biono hupaya mata-mata o nyawa ihiöriki önanga yopuaha. Niohohininga, genangala o hewa önanga yato tarimaoka.
40006017	Mä nako ngini nipuaha, nimamahau, de' niatadauru niawuhioka,
40006018	hupaya moiua ihiöriki ngini nipuaha, nia Ama iwi mäke-mäkeua dika. Una wamäke niamanarama i iu-iunu gënanga, de' aha wohidöaka o hewa nginika."
40006019	"Uha nimä doomu o arata o duniaka, kiaka o buteteke de' o pariama aha yabodito, de' yotohi-tohiki yaino yatohiki.
40006020	Koaho yaoa, niatoomu o arata o horogaka, kiaka o buteteke de' o pariama yaboditoua, de' yotohi-tohiki yainoua yatohiki.
40006021	Karana kiaka nia arata, genangoka ö niahininga."
40006022	"O lako gënanga o röehe mahilo. Nako nialako itararono, nia röehe magahumu itararono.
40006023	Mä nako nialako igawa, niaröehe magahumu ihuhutu. Ho' nako nialako niadirioka gënanga ihuhutu, done duru i huhutu o huhutu gënanga!"
40006024	"Moiua yakunu yomanarama o tuanga hinotoika. Hababu ünanga aha iholoi wïdora womatëngo de' womatëngo ikuranga wïdora. Ekola ünanga aha iholoi wosetia moika de moika ikuranga wosetia. Kogenangoli ngini. Ngini yakunua nimanarama mangale ma Jou Madutu de' mangale o arataoli.
40006025	Hababu gënanga niohohininga; uha nihawatere mangale niangango, enagënanga okia aha niaol̄omo de' okia niaokere, ekola okia aha niapäke. Mode koigoungua o ngango iholoi de o inomo, de o röehe iholoi de o pakeanga?
40006026	Nia pulono o totaleo o gitawaka. Enanga idatomua, iutukua, de' yatoomu madumule mahasili matauika makowali. Ngarokö hokogënanga nia Ama o horogaka ënanga wapaliara! Mode koigoungua ngini iholoi ikurutil̄e niaija de o totaleo?
40006027	O nagona nginioka, de manga hawatere, yakunu yakurutu manga umuru ngaroka kama huhutulu?
40006028	Yadodoaho ngini nihawatere mangale niapakeanga? Niatailako nihidodiai o bunga-bunga iwango o gol̄owaika. O bunga-bunga gënanga imanaramua, de' o pakeanga idiaiua;
40006029	mä ma Koano Salomo hoko gënanga aikaya ma, wapäkeua o pakeanga, mahailoa hokä o bunga gënanga!
40006030	O momo o gol̄owaika o wange nënanga iwango de' yarehino yatuhuku hokoiwaka. Mä ma Jou Madutu wapäke wohidodiai o momo gënanga hoduru ihailoa. Holoi ngini! Mä ngini kuranga ningaku!
40006031	Uha nihawatere de' nitemo, 'Okia aha haol̄omo', ekola 'okia aha haokere', ekola 'okia aha hapäke'?
40006032	Mata-mata o hali gënanga o nyawa iwinäko-näkoua ma Jou Madutu salalu yakinïki. Enahioko nia Ama o horogaka wohi öriki mata-mata gënanga ngini niparalu.
40006033	Ho', ihira nihi dailako hupaya niawowangoka ma Jou Madutu wapareta, de' niadiai Ai mau. Done mahomoa mata-mata aha ma Jou Madutu wini hidöaka nginika.
40006034	Hababu gënanga, uha nihawatere mangale yarehe mawange. Hababu yarehino nagaoli toëna mahawatere. O wange nënanga yaoaka toëna mahuha, ngaro uha hodogooli."
40007001	"Uha nimadadi hakimi o nyawa mahomoaika, hupaya ngini mahirete, uha winihihakimi ma Jou Madutu.
40007002	Hababu hoka sarakia ngini niahihakimi o nyawa mahomoa, hoko genangoli aha ma Jou Madutu winihihakimi. De' o duduga niahipäke-päke o nyawa mahomoaika, aha ma Jou Madutu winihipäke ö nginika.
40007003	Yadodoa ho ngini niolega o gota mawal̄e niariadodoto ailako magoronaka, barikua o balaki nialako mahirete magoronaka ngini nia tailakoua?
40007004	Sarakia ngini yakunu nitemo niariadodotika, 'Naino ngohi tohihupu o gota mawal̄e gënanga anilakoka,' barikua anilako magoronaka mahirete naga o balaki?
40007005	Hei tengeluku! Nohi hupuokahi o balaki anilako mahireteoka, dahaö ngona nölega de madiai, de' yakunu nohihupu o gota mawal̄e ani riadodoto ai lakoka.
40007006	Uha nohi döaka o baranga madebi-debini o kahoika, hupaya o kaho gënanga uha imaidulino de' inigoli. De' uha nohi döaka o muhutika o odeika, hupaya o ode gënanga uha yadoko-doko o muhutika gënanga."
40007007	"Nigahoko, ngini aha niatarima. Nilingiri, ngini aha niamäke. Nitolo, o ngorana aha inï dobelenga.
40007008	Karana o nyawa yogahoko aha yatarima; o nyawa yolingiri aha yamäke; de' o nyawa yotolo aha yädobelenga o ngorana.
40007009	Ngini niahidogoronaka mode naga o ama wahidöaka o helewo ai ngohakika, nako o roti yogahoko?
40007010	Ekola wahi döaka o dodiha, nako o nawoko yogahoko?
40007011	Ngarokö ngini itorou, ngini kania näko nihidöaka okia naga maoa nia ngoha-ngohakika. Maboboloioli nia Ama o horogaka! Una iholoioli aha wahi döaka okia naga maoa o nyawa yogaho-gahoko Unangika.
40007012	Nia hidiai o nyawa mahomoaika hokä ngini nioigo önanga ini hidiai. Genangala o Musa aitita matiti de' o nabi-nabi manga dodötoko."
40007013	"Niwohama nianonu o ngorana ipopeneto, hababu o ngorana de' o ngëkomo yodumutu o narakaika, ilamoko de' i wöata, de' manga ngöe o nyawa yanonu.
40007014	Mä ipeneto de' ihuha o ngorana de' o ngëkomo, yä ao o nyawa o ngangoika. De' duga-duga ka manga huhutulu o nyawa yamäke."
40007015	"Nimahidodiai mangale o nabi-nabi madutua. Onanga yaino nginino imahi biono o duba, mä imoteke madiai önanga hokä o kaho honganika itotual̄ono.
40007016	Ngini aha niä näko önanga, toönanga manga manarama mahasiloka. O gota ihohihika ihohokua o angguru, de' o momo mahohihika ihohokua o ara.
40007017	O gota mautu iboburereino hamäke o hohoko maoa, de' o gota mautu ipopelelakino hamäke o hohoko madorou.
40007018	O gota mautu maboburere hamäkeua mahohoko itorou, de' o gota mautu ipopelelaka, hamäkeua mahohoko yaoa.
40007019	O gota mautu moi-moi i hohokua o hohoko maoa, yatol̄anga de' yatuhuku.
40007020	Hoko genangoli de o nabi-nabi madutua. Ngini aha nianako önanga manga manarama mahasiloka."
40007021	"Mata-mataua o nyawa ihi ahoko Ngohi, 'Jou, Jou,' aha yodadi ma Jou Madutu aiumati, mä duga-duga o nyawa yadodiai Ahi Ama o horogaka Ai mau.
40007022	O Kiamati ma Wangeoka manga ngöe o nyawa aha yotemo Ngohino, 'Jou, Jou, koigoungua de Ani romanga ngomi mihingahuoka Jou Madutu anibehehongo? De' koigoungua de Ani romangoli Jou, ngomi mia duhuoka o womaha madorou de midiai mangöe o nonako ihëra-hëranga?'
40007023	Mä Ngohi aha tohaluhu, 'Ngohi komaiwa tinïnäko ngini! Nioiki nenangokadau, ngini nidodiai o dorou!' "
40007024	"Aa, o nyawa yoihene Ahi demo nënanga, de' yamoteke, ima tero hokä o nyawa yososawaro ihigoko manga tau o helewo mal̄okuoka.
40007025	Maöraha o awana iuti, de' o nguihi iböa de' o hidal̄oko i puturungu yawuwu o tau gënanga, o tau gënanga irubaua, hababu higokoka o helewo mal̄okuoka.
40007026	De' o nyawa yoihene Ahi demo nënanga, mä yamotekua, önanga imatero hokä o nyawa yobodo-bodo ihigoko manga tau o dowongi mal̄okuoka.
40007027	Maöraha o awana iuti, de' o nguihi iböa, de' o hidal̄oko i puturungu yawuwu o tau gënanga, o tau gënanga iruba. De' i kilianga duru kahagiria!"
40007028	Mabaha o Yesus wodotoko iböto, de' o nyawa naga genangoka duru yohëranga yoihene Ai dodötoko.
40007029	Hababu Unanga wodotoko de makumati, hokä manga guru-guru agamaua.
40008001	O Yesus o doporonoka de wouti, de' manga ngöe o nyawa iwinïki.
40008002	O öraha gënanga waino womatëngo iwi pado-pado. Unanga watilabuku o Yesus aihimangoka, de' wotemo, "Bapa, nako Bapa nömodeke, Bapa yakunu nohihi togumu ngohi."
40008003	O Yesus wipal̄anga o nyawa gënanga de wotemo, "Ngohi tomau. Notogumu!" Oraha gënanga dika aipanyake ihihanga.
40008004	De' o Yesus wïtemo, "Nohohininga! Kamoikaö de uha nohi ade-ade. Mä noiki maimamika, de' nogahoko ünanga wohigoungu ngona notogumoka. Iböto gënanga nohihuba o huhuba o Musa wohipopareta, hokä manonako igoungu o nyawaika, ngona igou-goungu notogumoka!"
40008005	Maöraha o Yesus wowohama o Kapernaum makotaika, womatëngo o Roma manga kapita waino imamäke de una, de' wogahoko wïriwo.
40008006	Ma kapita gënanga wotemo, "Bapa," "wohilö leleani wopanyake ahi tauoka. Una woluluiha aidangiroka, wakunua womädagi de' duru kaihiri."
40008007	O Yesus wato, "Ngohi aha toiki tihitogumu."
40008008	"Ngarouha Bapa," makapita gënanga wohaluhu, "Ngohi topatutua, Bapa tonitarima ahi tauoka. Bapa nopareta dika. Done aha wohilö leleani gënanga wotogumu.
40008009	Hababu ngohiö nënanga kata moteke ahi l̄okuil̄e manga pareta. De' ahi timiuku naga o tentara-tentara kokiani yamoteke ahi pareta. Nako ngohi tïhuloko o tentaraoka womatëngo, 'Noiki!' unangö woiki. Ngohi tätemo mahomoaika, 'Naino nengino!' Unangö waino; de' nako ngohi tïpareta ahi gilaongo, 'Nadiai nënanga!' unangö wadiai."
40008010	O Yesus woihene okia makapita gënanga wotemo, una duru wokiriri. De' una wätemo o nyawa iwinöninïkika, "Goguleua o nyawa nënanga. O Israel manyawa manga hidogoronakaö de komaiwahi Ngohi tamäke o ngongaku hokonënanga maämoko!
40008011	Igoungu! Manga ngöe o nyawa aha yoböa o wange mahiwariha de' o wange madumunoko la yomore-morene de o Abraham, o Ishak, de' o Yakub, ma Jou Madutu ai Dunia ma Hungi magoronaka.
40008012	Enahioko o nyawa kokiani yodadi ma Jou Madutu aiumati, aha yäumo mahohuhutuika, doka maporetoka. Genangoka önanga aha yoari de' yohangihara."
40008013	De' o Yesus wïtemo makapitaika gënanga, "Nolio, okia ngona nongaku gënanga aha idadi." De' o öraha gënanga dika wilö leleani gënanga wotogumu.
40008014	O Yesus woiki o Petrus aitauika. Genangoka una womi mäke o Petrus ngoitoroa magogiriaka imigogama amidangiroka.
40008015	O Yesus wapal̄anga amigiama, de' amipanyake ihihanga. Münanga momomiki de' muläenge mïleleani o Yesus.
40008016	O öraha muläenge bimaoa, o nyawa yä ao o Yesusika, manga ngöe o nyawa yangohamika o womaha madorou. De' o demo döaka moi dika, o Yesus wadühu o womaha madorou gënanga de' wahitogumoli mata-mata o nyawa yopopanyake.
40008017	O Yesus wadiai mata-mata gënanga, de' hokogënanga idadi hokä okia ma Nabi Yesaya wotemo hokonënanga, "Unanga womahi tagongo, nanga huha de nanga hangihara, de' wohitogumu nanga panyake."
40008018	Naga duru manga ngöe o nyawa o Yesus iwikilolitino. O Yesus de wämäke önanga mata-mata, Unanga wähuloko iwinöninïki, yoiki o taaga mahonongaika.
40008019	De' o agama maguru womatëngo waino Unangino de' wotemo, "Bapa Guru, ngohi tomau toni nïki Bapa kiaika dika!"
40008020	O Yesus wohaluhu, "O kaho honganika de maaruku, de' o totaleo de maigutu, mä o Nyawa manga Ngohaka koiwa aingï womahi ruba-ruba."
40008021	De' womatëngo iwinöninïki mahomoa wotemo, "Bapa, nohihi gumal̄a toliohi la ahi ama tilungunohi."
40008022	Mä o Yesus wohaluhu, "Nohi nïki Ngohi, de' mal̄aika o nyawa mahonenge yälungunu mahirete manga nyawa yohone-honenge."
40008023	O Yesus de' iwinöninïki yoharene o ngotiril̄e yoiki o taaga mahonongaika.
40008024	Mahoanika o Yesus womäiduoka. Itodokanino o rato duru kahagiria yöduguti o taagauku, hiädono manga ngotiri o lulu hiboha-boha.
40008025	Iwinöninïki yoiki Unangika, de' iwitömanga. "Bapa! Nonä riwo! Ngone hobodito!" önanga yopöaka.
40008026	"Yadodoa hongini nihawana?" o Yesus wotemo. "Ngini ikuranga ningaku Ngohino!" Ipaha o Yesus womaokoil̄e de' wataaere o hidal̄oko de' o taaga gënanga. De' o taaga idadi duru irïdi.
40008027	Iwinöninïki o Yesus yohëranga. Onanga yotemo, "O nyawa okia ne Unanga, hiädono o hidal̄oko de' o lulu mayamoteke Ai pareta!"
40008028	O Yesus womahiädono o taaga mahonongaika, o Gadara madaeraoka. Dokengoka yahinoto yangohamika o womaha madorou. Yaino Unangino o nyawa yahinoto gënanga duru yokinïki, hiädono moiua yämoroëne genangino yakaino.
40008029	Onanga o jere mabai-baitino de yohupu, de' yopöaka, "Jou Madutu ai Ngohaka aha Ngona nomï sarakia ngomi? Boteka Ngona nomï mauoka nomihangihara ngarokö koma orahowahi?"
40008030	Genangoka de hokokiaua magurutika, naga o ode duru kahangöe magogiriaka o inomo imälingiri.
40008031	O womaha madorou gënanga igahoko o Yesusika, "Nako Ngona nomau nomïhuloko mihupu, nomï huloko ngomi miwohama o odeika gënanga."
40008032	O Yesus wotemo, "Nioiki!" O womaha madorou gënanga ioiki yätingaka o nyawa yahinoto gënanga, de' iwohama o odeika. De' o ode mangöe gënanga ipiringana de' imangumo o taaga mabakoruku, de' yalutu.
40008033	O ode yogöa-göana gënanga imapopäta o kotaika, de' hijarita mata-mata idädadioka gënanga, de okia idadioka de o nyawa yahinoto o womaha madorou yangoha-ngohamika gënanga.
40008034	Ho' mata-mata o nyawa o kotaoka gënanga yoiki imakamäke de o Yesus, maöraha önanga iwimäke o Yesus, önanga duru yogahoko hupaya wamal̄a manga daera.
40009001	Manga ngotiri yahitomoko, o Yesus wodöa o ngotiril̄e de' yatöaka o taaga, imakilioro manga kapongika.
40009002	Genangokadau o nyawa iwiao Unangika womatëngo wolugu-lugu kawo rubaiha aidangiroka. Oraha o Yesus wamäke hokokia maamoko manga ngongaku, Unanga witemo wolugu-luguika gënanga, "Ani hininga nabitumu, Ahi ngohaka! Ani baradoha iapongoka."
40009003	Genangokadau o agama maguru-guru yamuruono naga manga hiningaka yotemo, "O nyawa nënanga wihikauku ma Jou Madutu!"
40009004	O Yesus wanäko manga dibanga, de' Unanga wotemo, "Yadodoa honiadibanga mamodorouino gënanga?
40009005	Kiaka iholoi igapanga: Totemo, 'Ani baradoha iapongoka', ekola Totemo, 'Nomomiki de' nomä dagi'?
40009006	Mä orahanënanga Ngohi aha tohi nyata igoungu nginika, o dunia mal̄okuoka nënanga o Nyawa manga Ngohaka wokuaha waapongo o baradoha." De' o Yesus wïtemo wolugu-luguika gënanga, "Nomomiki, nagoraka anitikara, de' nolio!"
40009007	O nyawa wolugu-luguö gënanga womomiki de' wolio aitauika.
40009008	Oraha o nyawa yamäke idädadioka gënanga, önanga yohawana de' iwihigiriri ma Jou Madutu, hababu ma Jou Madutu wohidöakoka o kuaha hokogënanga maamoko o nyawaika.
40009009	Ipaha o Yesus watingaka o ngï gënanga. Yotagi magogiriaka, Unanga wïmäke womatëngo o soungu wogaho-gahoko, airomanga o Matius, kawo gogerukuohi aikantoroka. O Yesus wïtemo unangika, "Naino nohi nïki ngohi!" De o Matius womaoko de' wïnïki o Yesus.
40009010	Maöraha o Yesus wol̄omo magogiriaka o Matius aitauoka, o soungu yogaho-gahoko manga ngöe yaino de' o nyawa imoteke o kawaha manga lolegaka o nyawa madorou, yaino imahi kol̄omo de o Yesus de' iwinöninïki.
40009011	Naga o Farisi manyawa yamäke o hali gënanga. De' önanga yoleha o Yesus iwinöninïkika, "Okia mahababu niaguru wol̄omo imakongol̄omo moi de o soungu yogaho-gahoko, de' o nyawa madorou?"
40009012	O Yesus woihene mangaloleha gënanga de' wohaluhu, "O nyawa yopopanyakeua yoparaluua o dotere, duga-duga o nyawa yopopanyake dika.
40009013	Nia tailako okia mamangarati Ma Jou Ai Demo ma Buku mademo nënanga: 'Ngohi tömau o hayanga de o dora, mä o huhuba de o aiwaniua'. Hababu Ngohi taino tä ahokua o nyawa imamäo mangadiri yaoaka, duga-duga önanga o nyawa manga lolegaka okiaua yädäene."
40009014	Ipaha de gënanga iwinöninïki o Yohanis Wo ohi-ohiki yaino o Yesusino. De' onanga yoleha, "Yadodoaho ngomi de' o Farisi manyawa mipuaha hode ininöninïki Bapa kowali?"
40009015	O Yesus wohaluhu, "Sarakia ngini niadamäke? Yakunu yaino-ino o kawingi marameangino manga hininga ihuha nako o nauru wokawi-kawingi una naga dede onangohi? Marai kowali! Mä aha maöraha iböa o nauru wokawi-kawingi onangoka de iwi ngoho. O öraha gënanga daha önanga yopuaha.
40009016	Moiua o nyawa manga baju madorou, ihitapa de o ngöere mahungi. Hababu done o dadapa gënanga yakakihi, de' makakihi iholoi ilamoko.
40009017	Kogenangoli moiua o nyawa yoguhe o angguru mahungi, o ngï madorouku. Hababu o ngï gënanga aha i pooteke de' i bodito, de' maangguru ikopoa. O angguru mahungi kokiani yöguhe mangï mahungiuku, hupaya hinotö yadodoaua."
40009018	O Yesus kawä temo-temohi o Yohanis Wo ohi-ohiki iwinöninïki, womatëngo o pupuji matau mabaluhu waino. Unanga wa tilabukuku o Yesus aihimangoka de' wotemo, "Ngohi ora gënanga dahaö mohonenge. Mä tanu naino nomi pal̄anga hupaya muna mowangoli."
40009019	O Yesus womaoko de' iwinöninïki onangö yoiki, de o nyawa gënanga.
40009020	-
40009021	O ngëkomo mahidogoronaka o ngoheka mopopanyake momatëngo, o taongo ngimoi de hinoto mokokopoa, maino momahitigi o Yesus aiporetino. Muna amihiningaka mato, "Ngohi ngaroka tapal̄anga aijuba, ngohi aha totogumu." De' munanga mapal̄anga o Yesus ai juba mabarene.
40009022	O öraha gënanga o Yesus womälega aiporetoko de' womi mäke o ngoheka gënanga, de' womitemo munangika, "Ani hininga nabitumu, Ngohi ora! Karana ngona nongaku Ngohino, ngona notogumu!" O öraha gënanga dika mangoheka gënanga motogumu.
40009023	Ipaha o Yesus womahi ädono o pupuji matau mabaluhu, ai tauika. Maöraha Unanga wämäke youle-ule o duka magogule, de' manga ngöe yogïgigoro,
40009024	Unanga wätemo onangika, "Nihupu ngini mata-mata! O ngohaka nënanga mohonengua; münanga imi kiokoka dika." Onanga mata-mata iwïgogiete o Yesus.
40009025	Iböto o nyawa gënanga yohupu, o Yesus wowohama o ngohaka gënanga amikamarika de' wasö amigiama. De' momomiki o ngohaka ngoheka gënanga.
40009026	O abari gënanga yodogilianga madaera gënanga mata-mataika.
40009027	O Yesus genangoka de womä jobo, de' o ngëkomo mahoanoka yahinoto o nyawa yopilo-piloko iwinïki. Onanga yopöaka, "Daud ai Ngohaka, nomï dora ngomi!"
40009028	De o Yesus wowohama o tauika, yahinoto yopilo-piloko gënanga yaino Unangino. O Yesus wäleha onangika, "Mode ngini ningaku Ngohi takunu tinihi togumu?" "Mingaku, Bapa!" önanga yohaluhu.
40009029	De' o Yesus wapal̄anga manga lako de wotemo, "Karana ngini ningaku, idadi hokä okia ngini nionganono."
40009030	Ho' önanga yakunu imahi öriki. O Yesus wahi poma-poma hupaya o hali nënanga moikaö de uha ihingahu.
40009031	Mä önanga yoiki de' ihingahu-ngahu o abari mangale o Yesus, o daera gënanga mata-mataika.
40009032	Yahinoto yopilo-piloko gënanga yoikoka, womatëngo womou-mou, o womaha madorou iwingohamika iwiao o Yesusika.
40009033	O Yesus waduhu o womaha madorou gënanga, de' o öraha gënanga dika o nyawa gënanga wakunoli wotemo. O nyawa mangangöe gënanga yohëranga de' yotemo, "Komaiwahi ngomi miamäke idadi hokonënanga, o Israel matonakoka!"
40009034	Mä o Farisi manyawa yotemo, "O womaha madorou mangahäeke iwihidöaka o kuaha la waduhu o womaha madorou gënanga."
40009035	Hoko gënanga o Yesus woiki wokiloliti, o kota wögeto-getongo de' o kapongo wögeto-getongo. Unanga wodotoko o pupuji matauoka, de' wohingahu o Abari ma Oa mangale sarakia ma Jou Madutu wopareta hokä o Koano. Unanga wahitogumu o nyawa yatago-tagongo hagala rupa o panyake, de' mangaröehe iahumua.
40009036	Oraha o Yesus wämäke o nyawa mangangöe gënanga, Unanga wädora, hababu önanga yobingu de' okiaua yakunu, hokä o duba magogöana koiwa.
40009037	De' o Yesus wätemo iwinö ninïkika, "Io utu-utuku iwöe, mä youtu-utuku kamanga huhutulu.
40009038	Hababu gënanga nigahoko madumule madutuika, hupaya wohi dingoto youtu-utuku youtuku."
40010001	O wange moiuku o Yesus wäahoko yangimoi de yahinoto iwinö ninïki imatoomu. De' Unanga wahidöaka onangika o kuaha la yaduhu o womaha madorou de' yahitogumu hagala rupa o panyake, de' hagala rupa o röehe makuranga.
40010002	O rasul yangimoi de yahinoto manga romanga; madodihiraka, o Simon (iwi hetongoli o Petrus) de aidodoto o Andreas, daha o Yakobus de aidodoto o Yohanis, ganga o Zebedeus aingoha-ngohaka.
40010003	Ipaha o Filipus de' o Bartolomeus, de o Tomas, de' o Matius, o soungu wogaho-gahoko, de o Yakobus o Alfeus aingohaka, de' o Tadeus;
40010004	de' mabobaha o Simon, o berera ma Gogöana de' o Yudas Iskariot wïhuku-hukunu o Yesus.
40010005	O rasul-rasul yangimoi de yahinoto gënanga o Yesus wähuloko de yamäke o behehongo hokonënanga, "Uha nioiki genangika nako o Yahudiokaua manga daera. De uha niaika o Samaria makota-kotaika.
40010006	Mä nioiki o Israel manyawaika, niädumutu önanga yohöhihihanga.
40010007	Niahingahu onangika ma Jou Madutu womulaengoka wopareta hokä o Koano.
40010008	Niahitogumu o nyawa yopopanyake; niahiwango o nyawa yohone-honengoka; niahitogumu o nyawa yäpado-pado, de' niaduhu o womaha madorou. Ngini niatarimaka mata-mata gënanga de mabobangu koiwa. Ho', nginiö niahidöaka de mabobangu koiwa.
40010009	Uha niao o tiwi gurasi, o tiwi haäka ekola o tiwi tabaga.
40010010	Uhali nimägao o popoje o tiwi mangï, ekola o pakeanga dobiki hinoto niadodagi magoronaka, ekola o hapato, ekola o diki-diki. Hababu o nyawa yomomanarama, kokiani yahidöaka, okia manga paralu.
40010011	Nako ngini niädono o kota ekola o kapongo, niwilingiri womatëngo kawömodeke winïtarima ngini. Nigogere dede ünanga hiädono ngini nima gorakoli.
40010012	Nako ngini niwohama o tauika, nitemo o tau madutuika, "Tanu ma Jou winihi barakati ngini."
40010013	Nako o tau manyawa gënanga inï tarima ngini, mal̄aika niatabea gënanga igogere onangoka. Mä nako önanga inïtarimaua ngini, niakilioli niatabea gënanga.
40010014	Nako naga o tau ekola o kota inïtarimaua ngini ekola inihigihenua ngini, niamal̄a o ngï gënanga de' o kafo nial̄ou mahoatil̄e nia hurerouku.
40010015	Nio hohininga! O Kiamati ma Wangeoka, o Sodom de' o Gomora manyawa aha iholoi igapanga ma Jou Madutu wäapongo, ngaro de o berera gënanga manyawa!"
40010016	"Niohininga nënanga: Ngohi tinïhuloko hokä o duba imägaku-gakunua, o serigala ihohatera mahi dogoronaka. Ngini kokiani nisawaro de nimä göana hokä o dodiha de' nia hininga irikoto hokä o namodara.
40010017	Nimä göa-göana, hababu ngini aha inïtagoko de' inïao o juruhakimi manga himangika. Ngini aha inïhangihara o pupuji matauoka.
40010018	Ngini aha inïao o popareta de' o kokoano manga himangika, karana ngini Nihinöninïki. De' genanga o ngëkomo moi nginika la nihidöaka o hakihi mangale Ngohi, onangika de' o nyawa iwinäko-näkoua ma Jou Madutu.
40010019	Mä nako ngini inïao la yalingiri niahowono ekola niadiai, uha nihawatere okia aha ngini kokiani nitemo, ekola sarakia kokiani ngini nitemo. Hababu okia kokiani ngini nitemo gënanga aha inihi ngahu nginika nako maöraha yadono.
40010020	Karana yotemo-temo o örahagënanga nginiua, duga-duga o Ama ai Womaha o horogaka, inihi ngahu nginika, de aha nitemo-temo.
40010021	Aha idadi o nyawa aha yahilapahi manga riadodoto mahirete la yätoma. De' genanga aha idadi o ama de o ngohaka manga hidogoronaka. O ngoha-ngohaka aha yälawani manga ayo de manga ama, de' yahilapahi önanga la yätoma.
40010022	Ngini aha mata-mata o nyawa inïdohata, karana ngini nihinïki Ngohi. Mä o nyawa yotongohono hiädono mabaha aha yohalamati.
40010023	Nako ngini inïaniaya o kota moioka, nipiringana o kota mahomoa ikali. Ngohi tinihi ngahu nginika: Konia mataua niodulu o Israel makota mata-mata, de o Nyawa manga Ngohaka woböaka.
40010024	O muri woholoiua wolamoko de aiguru, de' wolöleleani woholoiua wolamoko de aituanga.
40010025	Yaoaka nako o muri womatëngo wodadi hokä aiguru, de' womatëngo wolöleleani hokä aituanga. Nako o ama o tauoka iwihiromangoka o Beelzebul, okiali done matau madol̄a. Ona aha yahi romanga iholoi itorou!"
40010026	"Uha niämodongo o nyawaika. Koiwa niaga i iu-iunu, aha koya mäkeua, de' koiwa naga irörahasia aha koihiorikua.
40010027	Okianaga Ngohi tinihi ngahu nginika o hagahutuoka, kokiani niogilioli nihingahu o wange-wange. De' okia Tinihi hudu niangaukika, nihingahu okiaikadika nihiado-adono!
40010028	Uha niämodongo yatoma niaröehe, mä yokuahaua, yatoma niajiwa. Niwï modongo ma Jou Madutu wokuaha wabinaha kayaoa o röehe, yaoa o jiwa o naraka magoronaka.
40010029	O totoai ngai hinoto yakunu yaija o rupiaratuhu moi. Mä ngaro hoko gënanga, kao ngai moiö de magogo i tifaua o tonakuku, nako nia Ama aimauowahi.
40010030	Nia tadauru nia häekoka mata-mata ietongoka.
40010031	Hababu gënanga, uha nihawana! Ngini niaija iholoi de o totoai!"
40010032	"O nagona hönanga imangaku yowöe-wöe manga himangoka önanga ihinöninïki Ngohi, Ngohi ö aha tomangaku önanga Ahi Ama o horogaka aihimangoka, önanga ihinöninïki Ngohi.
40010033	Mä o nagona hönanga yowöe-wöe manga himangoka imahi pongono önanga ihinö ninïki Ngohi, onangö aha Tahipongono Ahi Ama o horogaka ai himangoka."
40010034	"Uha niatobote, Ngohi toao o dame o duniaino. Ngohi to aoua o dame, mä o galawani.
40010035	Ngohi toböa idadi o hababu o ngohaka o nauru wïlawani aiama, de o ngohaka o ngoheka momilawani ngomi ayo, de' mamol̄oka momilawani ngomi hunungu.
40010036	Igoungu, aha idadi o haturü maago-agomo, ganga kaororiadodoto mahirete.
40010037	O nyawa o nagona yädora manga ama ekola manga ayo, iholoi de Ngohi, ipatutua yodadi ihinöninïki. Kogenangoli o nagona yädora manga ngohaka o nauru, ekola manga ngohaka o ngoheka, iholoi de Ngohi ihïdora.
40010038	De' o nagona yoluku yamoku manga salib de' ihinïki Ngohi, ipatutua yodadi ihinöninïki.
40010039	O nyawa yoriwo manga ngango, aha i hihanga manga ngango, mä o nyawa ihihanga manga ngango karana yosetia Ngohino, aha yamäke mangangango."
40010040	"O nyawa o nagona inïtarima ngini, ganga ihitarima Ngohi. De' o nagona ihitarima Ngohi, ganga iwitarima Una wohihulo-huloko Ngohi.
40010041	O nyawa o nagona yätarima o nabi karana ünanga o nabi, aha yatarima o nabi mahewa. De' o nagona yätarima o nyawa maoa womatëngo, karana ünanga yaoa, aha yatarima o nyawa maoa mahewa.
40010042	O nagona hönanga yahiokere, ngaroka o akere mamäta dika, o nyawa wohina de wohuhuhaika, karana unanga wohinöninïki Ngohi, ningaku maraioka aha yatarima manga hewa!"
40011001	Ipaha o Yesus wohidöaka o hidumutu-hidumutu yangimoi de yahinoto iwinöninïkika gënanga, Unanga wamal̄a o ngï gënanga. Unanga woiki wodotoko de' wohingahu ma Jou Madutu aibehehongo, o kota imakokadateke wögetongo.
40011002	O Yohanis Woohi-ohiki naga o bui magoronakahi, woihene mangale o Kristus aimanarama. De' unanga wähuloko iwinö ninïki yoiki o Yesusika la iwileha,
40011003	"Bapa Ngona nënanga aha noböa imoteke ma Jou Madutu aijaji, ekola ngomi kokiani mia damä o nyawa mahomoa?"
40011004	O Yesus wohaluhu, "Nima kilioro o Yohanisika, de' niwihi ngahu okia niamäke de' okia niihene:
40011005	O nyawa yopiloko imahi öriki, o nyawa yolugu-lugu imädagi, o nyawa yäpado yotogumu; de o nyawa yätopongono imahihene, o nyawa yohonenge yowango okali, de' o Abari ma Oa ma Jou Madutuoka ihingahu o nyawa mihikinika.
40011006	Youtumu o nyawa yomau ihi tila Ngohi de mahababu ihi mäkeua!"
40011007	De o Yohanis aihuhuloko gënanga yopahaka, o Yesus womuläenge wätemo o nyawa manga ngöe-ngöeika mangale o Yohanis, wato, "Ngini nioiki o tonaka ikokakahaika okia niolega? O momo o utumoi o hidal̄oko yawüwuwu?
40011008	Ngini nioiki okia niolega? Womatëngo wapäke o pakeanga mahöhailoa? O nyawa yapäke-päke o pakeanga mahöhailoa gënanga yogogere o kadatoka!
40011009	Ho' yadodoa hongini nioiki o tonaka ikokakahaika? La niwi lega manabi womatëngo? Itiai, iholoioli de o nabi moi.
40011010	Hababu o Yohanis genangala Ma Jou Ai Demo ma Buku ihingahu, Ma Jou Madutu wotemo, 'Ne ünanga Ahi huhuloko, Ngohi tïhuloko ünanga wohira de ngona hupaya ünanga wonï belenga o ngëkomo mangale Ngona.'
40011011	Nio hohininga! O duniaka nënanga moiua naga o nyawa iholoi yolamoko de o Yohanis Woohi-ohiki. Ngaro hokogënanga, o nyawa duru yoeteke ma Jou Madutu aiumati mahidogoronaka, önanga gënanga iholoi yolamoko de o Yohanis.
40011012	Madero o Yohanis wohiabari aidodötoko hiädono o örahanënanga, o nyawa ihidailako yakuaha de yätatoko ma Jou Madutu aiumati.
40011013	Hiädono o Yohanis aiböa mata-mata o Musa aitita de o nabi-nabi manga dodötoko, ihiraka ihingahu mangale o hali-o hali kokiani idadi.
40011014	De' nako ngini nimau ningaku o Yohanis genangala o Elia, kiaka aiböa ihi ngahuoka ihira.
40011015	Nako de nia ngauku niihene!
40011016	De okia kokiani Ngohi tahitero o nyawa o örahanënanga? Onanga hokä o ngoha-ngohaka yogogeruku o paharoka. O doomu moi yäböaka o doomu mahomoaika,
40011017	'Ngomi mimusikoka miarame-rameoko, mä ngini nironggeua! Ngomi mihinyanyioka o duka manyanyi miainga-ingara mä ngini niariua!'
40011018	O Yohanis waino -- ünanga wopuaha de' wokerua o angguru; de' o nyawa yato, 'Unanga o hetanga iwï ngohamika!'
40011019	Oraha nanga o Nyawa manga Ngohaka, waino -- Unanga wol̄omo de' wokere; ho o nyawa yato, 'Niamäke o nyawa gënanga! Wokal̄il̄u, wotoba daluku, o soungu yogaho-gahoko manga dodiawo, de' o baradoha manyawa manga dodiawo.' Ngarokö hokogënanga, ma Jou Madutu aisawaro to ëna mahasiloka aha inyata igoungu."
40011020	De' o Yesus womuläenge wöngelo o kota-kota, kiaka genangoka Unanga iwöe wodiai o nonako ihëra-hëranga. Hababu o kota manyawa genangoka yoluku yotoba, mangale o baradoha.
40011021	"Nibodito ngini, Korazim! De' ngini Betsaida manibodito! Hohiade nako o nonako ihëra-hëranga idiai o Tirus de' o Sidon makotaka, hokä idiaioka ngini niahidogoronaka, marai o Tirus de' o Sidon manyawa, madekanoka yotoba mangale manga baradoha de' yapäke o huha mapakeanga inoli yogelenga o kafo manga häekuku.
40011022	Niohohininga o Kiamati ma Wangeoka o Tirus de' o Sidon manyawa de ngini, ahao o Tirus de' o Sidon manyawa iholoi igapanga ma Jou Madutu wä apongo!
40011023	De' ngini, Kapernaum! Boteka ngini aha inïtede hiädono o horogail̄e? Kowali! Mä ngini aha inïumo o narakaika! Hababu ade-ade nako o nonako ihëra-hëranga, idodiaioka niahidogoronaka gënanga de idiai o Sodom makotaka, o Sodom gënanga kanaga ohi hiädono o öraha nënanga!
40011024	Niohohininga, o Kiamati ma Wangeoka, o Sodom manyawa de ngini, ahao o Sodom manyawa iholoi igapanga ma Jou Madutu wä apongo!"
40011025	O örahagënanga o Yesus womä niata, "Ama, o Jou nakokuaha o dihanga de' o dunia! Ngohi totemo tarima kasi Ngonaika karana mata-mata gënanga Ngona narahasia o nyawa yososawaroika, de' o nyawa yohohakolaika, mä Ngona nahidumutu o nyawa yohohakola ikaua.
40011026	Genangala Ama anihininga isanangi."
40011027	De' o Yesus wotemo, "Hagala moi-moi o Ama wohilapahioka Ngohino. Mahomoa de o Ama, kamoiö de o nyawa iwi näkoua ma Ngohaka. Mahomoa de ma Ngohaka, moiua iwinäko ma Ama, de' o nyawa o nagona ma Ngohaka wahinäko ai Ama geönanga iwi näko ma Ama.
40011028	Niaino Ngohino, ngini mata-mata inïbole-boleoka, de' nia mäo niagina madubuho; Ngohi aha tohidöaka nginika o röehe maguwini.
40011029	Niamoteke Ahi pareta de' nimädotoko Ngohino. Hababu Ngohi nënanga Ahi hininga ibole de'i poluluku, de ngini aha niamäo niaröehe iuwini.
40011030	Karana To ngohi ahi pareta nisanangi, de' o gina Tinihi tagongo nginika iuwini."
40012001	Mamoiuku o Yahudioka manga Puji mawangeoka, maöraha o Yesus wakaino o gandum madumule madatekino, de iwinö ninïki yautuku o gandum gënanga, de' yo ol̄omo, hababu önanga yähahini.
40012002	Maöraha o Farisi manyawa yämäke, önanga iwitemo o Yesusika, "Namäke! ininöninïki yatilakuru nanga agama matita, de yodiai ilara-laranga o Yahudioka manga Puji mawangeoka."
40012003	O Yesus wohaluhu, "Komaiwahi ngini niabasa mangale okia o Daud wodiai maöraha ünanga de' ainyawa yähahini?
40012004	Una wowohama ma Jou Madutu ai Tauika; de' waol̄omo o roti ihihuba-huba ma Jou Madutuika. Enahioko imoteke nanga agama matita, o Daud de ainyawa yakunua yaol̄omo o roti gënanga -- duga-duga o imam-imam dika yakunu yaol̄omo.
40012005	Ekola komaiwahi niabasa o Musa aititaoka, kiaka o Yahudioka manga Puji mawange magetongo o imam-imam yomanarama ma Jou ai Tauoka, yatilakuru o Yahudioka manga Puji madatoro, mä yahihowonua?
40012006	Nia takihiri okia Ngohi totemo nënanga: nengoka naga iholoi ilamoko de ma Jou ai Tau.
40012007	Ma Jou Ai Demo ma Buku magoronaka itulihi: O hayanga de o dora dika Ngohi tömau, mä o aiwani hihuba-hubaua. Nako naga igou-goungu nimangarati o demo nënanga, marai ngini aha niahihowonua o nyawa yahowo-howonua.
40012008	Karana o Nyawa manga Ngohaka wakuaha o Yahudioka manga Puji mawange."
40012009	O Yesus wamal̄a o ngï gënanga de' woiki o pupuji matauika.
40012010	Genangoka naga womatëngo aigiama mahononga ihonenge. Yamuruono naga yomau yalingi-lingiri o Yesus aihowono, yoleha Unangika, "Yakunu o nyawa hahitogumu o Yahudioka manga Puji mawangeoka?"
40012011	O Yesus wohaluhu, "Hohiade naga niahidogoronaka womatëngo aiduba gahumu moi, de' o Yahudioka manga Puji mawangeoka o duba gënanga itifa o baiti maluku-lukuku; sarakia maduba madutu gënanga wohidailakoua, wohihupu o duba gënanga o baiti magoronail̄e?
40012012	Aa, o nyawa iholoi iragane de o duba! Ho', nako hokogënanga, yakunu o nyawa häriwo o Yahudioka manga Puji mawangeoka."
40012013	Ipaha o Yesus wïtemo o nyawa aigiama i hone-honengika gënanga, "Nohi döakino anigiama." O nyawa gënanga watöakika aigiama, de' aigiama gënanga i togumu, hokä aigiama mahonongali.
40012014	Mä o Farisi manyawa yamal̄a o pupuji matau gënanga de' ima teke fakati la iwitoma o Yesus.
40012015	O Yesus wohiöriki o Farisi manyawa manga adekati itorou Unangika. Ho' Unanga genangokadau de womäjobo de' manga ngöe o nyawa iwinïki. De' Unanga wahitogumu mata-mata o nyawa yopopanyake.
40012016	Mä Unanga wäduhunu önanga ihingahu o nyawa mahomoaika mangale Unanga.
40012017	De' hokogënanga idadi hokä okia ma Jou Madutu wotemo, de ma Nabi Yesaya wohi ngahu,
40012018	"Ne Unanga Ahi huhuloko ti irikoka, o nyawa tïdora-dora de' Ahi hininga yadäene. Ahi womaha aha tihidöaka Unangika, Ahi adili aha wohingahu hagala o hoana manyawaika.
40012019	Unanga aha woributuua ekola wopöaka, ekola wopidato o ngëkomo maago-agomoka.
40012020	O tiba ipugi-pugiluku aha koitobikua o posi kai rongouku aha koihonengua. Una aha wogegoto hiädono o adili ihi gogere;
40012021	hagala o hoana manyawa aha imahi nganono Unangika."
40012022	Ipahaika iwiao o Yesusika womatëngo wopiloko de' womou karana o womaha madorou iwikuaha. O Yesus wihitogumu o nyawa gënanga hiädono ünanga wakunu wotemo de' womahi öriki.
40012023	Mata-mata o nyawa yohëranga de' yotemo, "Boteka Unanga nënanga o Daud ai Ngohaka inahi jäjaji gënanga?"
40012024	O Farisi manyawa yoihene gënanga, de önanga yohaluhu, "O nyawa nënanga wakunu waduhu o womaha madorou duga-duga, karana o Beelzebul, o womaha madorou manga häeke, iwihidöakoka o kuaha gënanga Unangika."
40012025	O Yesus wanäko o Farisi manyawa gënanga manga dibanga. Ho' Unanga wätemo onangika, "Nako o negara moi imakokitingaka, o doomu-o doomu magoronaka imateke roributu, o negara gënanga aha itedekanua de' ikiliangoka. De' moi o kota ekola o taumoi madol̄a, de imakokafara, de imakokalawani aha iwedere.
40012026	Kogenangoli oIbilihi mapopareta magoronaka; nako o doomu moi yaduhu o doomu mahomoa, done o Ibilihi mapareta gënanga itinga-tingakoka, de' aha iruba.
40012027	Ngini nitemo Ngohi taduhu o womaha madorou karana o Beelzebul makuaha. Nako hokogënanga de o nagona manga kuaha, inïnöninïki yaduhu o womaha madorou? Inïnöninïki mahirete, ihinyata igoungu ngini niahowono!
40012028	Mä Ngohi taduhu o womaha madorou de ma Jou Madutu ai Womaha makuaha. De' genanga mamangarati ma Jou Madutu womulaengoka wopareta niahidogoronaka.
40012029	Sarakia o nyawa yakunu yöngohama womatëngo wokua-kuata ai tau magoronaika, de yaora aiarata, nako ünanga ihiraua iwi liko o nyawa wokua-kuata gënanga? Iwi likoka, daha unanga wakunu waora aiarata.
40012030	O nyawa Ngohinoua yoböa, igoungu ihilawani Ngohi. De' o nyawa ihiriwoua Ngohi, igoungu yakilianga Ahi manarama!
40012031	Hababu gënanga, la nihiöriki, nako o nyawa o baradoha yodiai ihi demo o hikauku, önanga kayamäke o apongo! Mä nako önanga ihikauku ma Jou Madutu ai Womaha, önanga yamäkeua o apongo!
40012032	Nako o nyawa yotemo okianaga iwilawani o Nyawa manga Ngohaka, önanga yamäke o apongo, mä nako önanga ihikauku ma Jou Madutu ai Womaha, önanga yamäkeua o apongo, kayaoa o örahanënanga de mabahaka!"
40012033	"Nako homau hamäke mahohoko yaoa, kokiani magota mautu iburere. Nako magota mautu iburereua, mahohoko mai torou. O gota o utu moi iburere de iburereua, hanäko mahohokoka.
40012034	Ngini o nyawa madorou, sarakia ngini yakunu nihidemo okia naga maoa, nako ngini itorou? Okia niauruiha o demo ihupu, genangala niahiningaka de ihupu ikopoa!
40012035	O nyawa maoa, ihidemo okianaga maoa, karana önanga yäomanga de o oa. Ho de o nyawa madorou ihidemo okianaga madorou, karana önanga yäomanga o dorou.
40012036	Ho', niohohininga: o Kiamati ma Wangeoka, o nyawa moi-moi kokiani imahitagongo yohaluhu moi-moi mangademo mafaidä koiwa-iwa.
40012037	Hababu niademo-demo mahirete, aha yapäke de yaputuhu ngona nahowono ekola kowali."
40012038	Ipahaino yamuruono naga o agama maguru de' o Farisi manyawa yotemo, "Bapa Guru, ngomi mio mau mia mäke Bapa nodiai o nonako i hëra-hëranga."
40012039	"Duru itorou de' yotoba lawani, o nyawa o örahanënanga!" o Yesus wohaluhu. "Ngini nigahoko Ngohi todiai o nonako ihëra-hëranga? Ngini aha kamoiö de inihi döakua o nonako ihëra-hëranga, duga-duga moi ma Nabi Yunus ainonako ihëra-hëranga.
40012040	O Yunus wogogere o wange hange de o hutu hange o nawoko maago-agomo mamämata magoronaka. Kogenangoli o Nyawa manga Ngohaka aha wogogere o wange hange de o hutu hange o dunia mamämata magoronaka.
40012041	O Kiamati ma Wangeoka, o Niniwe manyawa aha yomomiki kamamoi imakutuono de o nyawa o öraha nënanga de' yahihowono önanga. Hababu o Niniwe manyawa yotoba yodiai okaua o baradoha, maöraha o Yunus woriwayati onangika. Mä orahanënanga nengoka naga iholoi wolamoko de ma Nabi Yunus!
40012042	O Kiamati ma Wangeoka, makoano ngoheka o Koreharauku aha momomiki kamamoi imakutuono de o nyawa o öraha nënanga, de' munanga mahihowono. Hababu mangale momau moihene ma Koano Salomo wobobarija aidodötoko, makoano ngoheka gënanga madiai o dodagi magogurutika, o dunia mabobahaka de maino. Mä örahanënanga nengoka naga iholoi wolamoko de ma Koano Salomo!"
40012043	"Orahaokia o womaha madorou iwimal̄aka womatëngo, o womaha madorou gënanga yakokiloliti o ngï madüdudungu imahi lingiri o ngï la imahibatongo, mä imahimäkeua o ngï.
40012044	Hababu gënanga ënanga itemo, 'Ngohi aha togilioli o tau kiaka ngohi tatinga-tingakoka.' De imahi adonika dokengoka, o tau gënanga ihomoa, itebini, de' ihidiaioka.
40012045	De' enanga ioiki, de' yaooli o womaha tumidi mahomoa iholoi itorou de ënanga. Ipaha o womaha madorou gënanga iwi ngohamoli manyawaika gënanga, de' igogere genangoka. De' mabaha o nyawa gënanga iholoi itorou de madodihiraka. Kogenangoli aha idadi de o nyawa madorou o öraha nënanga."
40012046	O Yesus kama gogiriahi imakoketemo de o nyawa manga ngöe gënanga, ngoi ayo de' airiadödoto yoböa. Onanga ihigokoino maporetoka de ihidailako la yakunu imateke ade-ade de Unanga.
40012047	Womatëngo yowöe-wöe manga hidogoronaka gënanga wïtemo o Yesusika, "Bapa, ngoni ayo de' aniriadödoto naga doka maporetoka. Onanga yömau imateke ade-ade de Ngona Bapa."
40012048	Ho' o Yesus wohaluhu, "O nagona Ngohi ayo? O nagona Ahi riadödoto?"
40012049	Daha Unanga wätumutu iwinö ninïkika de' wotemo, "Nenangala Ngohi ayo de' Ahi roriadödoto.
40012050	O nyawa yadodiai ahi Ama o horogaka Ai mau, geönanga Ahi riadödoto o nauru, de Ahi biranga, de' Ngohi ayo."
40013001	O wange gënanga dika o Yesus wamal̄a o tau gënanga de woiki o taaga madatekika de' wogogeruku genangokadau.
40013002	Duru manga ngöe o nyawa imatoomu iwihigilolitino o Yesus, karana gënanga Unanga woharene o ngotiril̄e de wogogeruku o ngotiri magoronaka, ho deo nyawa yowöe-wöe gënanga imaokoino o dowongioka.
40013003	Ho' o Yesus wädotoko o hali mangöe onangika de wapäke o hitotero. "Womatëngo wototumule woiki wohibarihi o gihihi," hoko gënanga o Yesus womuläenge Ai jarita.
40013004	"Wohibarihi magogiriaka, naga magihihi itifa o ngekomuku. Ho' o totaleo yaino de' o gihihi gënanga yamatäka yaol̄omo.
40013005	Nagaoli itifa ihohelewouku, matonaka mahuhutulu. O gihihi gënanga itaiti iwango karana matonaka ikuranga.
40013006	Mä de o wange iböail̄e, magihihi itori-torioka gënanga imuläenge imaai, ipaha itoolenge de' ihonenge, karana mangutuku iwohama ilukuukua.
40013007	Nagali magihihi itifa o momo mahohihikauku. O momo mahohihika gënanga iwango de' ihi dehoto yapakiti, magihihi itori-torioka gënanga hiädono ihonenge.
40013008	Mä nagaoli magihihi itifa o tonaka iboburereuku, ho' ihohoko; naga ilio hara maratuhu moi, nagahara mamoributanga, de' nagali hara mamoruange."
40013009	Iböto wohi jarita o hitotero gënanga, o Yesus wotemo, "Nako denia ngauku, niihene!"
40013010	Ipahaino o Yesus iwinö ninïki yaino de' yoleha Unangika, "Yadodoa ho Bapa napäke o hitotero, nako noade-ade de o nyawa yowöe-wöe gënanga?"
40013011	O Yesus wohaluhu, "Hababu ngini inihidöakokao ngongike la nianako ma Jou Madutu wopareta marahasia, hode onangika kowali.
40013012	Karana o nyawa de ma enangoka, aha yahidöaka i holoi iwöeoli, de' onanga aha yoholoi. Mä o nyawa manga kia-kiaua, de naga mahuhutulu onangoka maaha yal̄ë.
40013013	Hababu genangala Ngohi tapäke o hitotero nako Toade-ade de o nyawa yowöe-wöe, karana ona yölega, mä hokä o nyawa imahi mäkeua; de ona yoihene mahokä o nyawa yoihenua de' imangaratiua.
40013014	De gënanga idadi hokä ma Nabi Yesaya mahirahi de wohingahuoka, 'Ma Jou Madutu wotemo: Onanga aha kahoko genangika yoihene mä i mangaratiua; önanga aha kahoko genangika yapulono mä okia idadi koya näkoua.
40013015	Hababu manga dibanga o nyawa ne önanga idadioka ibongono, manga ngauku i dadioka yatopongono de' manga lako iruhutoka. Nënanga idadi hupaya manga lako uha i mahimäke, manga ngauku uha imahihene, manga dibanga uha imangarati de' uha yolio Ngohino, la Ngohi tahitogumu o nanga.' "
40013016	O Yesus wätemo iwinöninïkika, "Mä hokokia ngini niautumu," "hababu igoungu ngini niamäke de' niihene.
40013017	Niohohininga, mangangöe o nabi de' o nyawa yototo moteke ma Jou Madutuika, yönahihu yamäke, okia ngini o öraha nënanga niamäke, mä onanga yamäkeua. Onanga yönahihu yoihene, okia ngini o öraha nënanga niihene, mä onanga yoihenua."
40013018	"Niihene okia mamangarati o hitotero mangale o gihihi wohi bari-barihi gënanga.
40013019	O gihihi itifa o ngekomuku, hohitero o nyawa yoihene o abari mangale sarakia ma Jou Madutu wopareta, mä imangaratiua. O Dorou idodiai gënanga yaino de' yaora, okia hibari-barihoka manga hininga magoronaka.
40013020	O gihihi itifa o tonaka ihohelewouku, hohitero o nyawa yoihene o abari gënanga, de' gila-gila yatarima de mangahininga isanangi.
40013021	Mä o abari gënanga imahingutukua mangahininga magoronaka, hiädono itongohonua. Hoko gënanga önanga yatagongo o huha ekola o aniaya karana o abari gënanga, gila-gila önanga imadohuku de yosetiaokaua.
40013022	O gihihi itifa o momo ihohihika mahidogoronauku gënanga hohitero o nyawa yoihene o abari gënanga, mä yohawatere mangale manga wowango, de' yonahihu yowango okia-kiaua yokuranga. Karana gënanga o abari ma Jou Madutuino ihidehoto manga hininga magoronaka hiädono ihohokua.
40013023	De' o gihihi itifa o tonaka iboburereuku gënanga hohitero o nyawa yoihene o abari gënanga de' yanäko mamangarati. Onanga manga hohoko iwöe, naga o ratuhu moi, naga moributanga, de' naga moruange mahasili."
40013024	O Yesus wohijaritali moi o hitotero o nyawa yowöe-wöeika, wato, "Orahaokia ma Jou Madutu wopareta, madodagi hokä o hitotero nënanga: Womatëngo wototumule wohibarihi o gihihi maoa aidumuleoka.
40013025	O hutu moiuku, mata-mata o nyawa imäkoki iduoka, wototumule aihaturü gënanga waino de' wohibarihi o nguhumu mahohoko o gandum mahidogoronaika, de' womä joboka.
40013026	Ho de o gandum gënanga iwango de' imuläenge ihuputu, manguhumö mayamäke.
40013027	De' wototumule aihewa manyawa yaino madumule madutuino de' yotemo, 'Tuanga, mode koigoungua Tuanga nodatomo o gihihi maoa anidumuleoka Tuanga? Sarakia imadadi hiädono naga o nguhumu genangoka?'
40013028	Wototumule gënanga wohaluhu, 'Gënanga ahihaturü aimanarama.' De' aihewa manyawa yolehali, 'Tuanga nomau ngomi mioiki miarahuku o nguhumu gënanga?'
40013029	Madumule madutu wohaluhu, 'Ngarouha.' 'Hababu nako o nguhumu gënanga niarahuku, done ma gandum imahidarahuku.
40013030	Nia mal̄aika o nguhumu gënanga ibori wango de o gandum hiädono o gugutuku maöraha. Dahaö ngohi aha tätemo youtu-utukika: Nia toomu ihira manguhumu, nialiko, de' niatuhuku. Iböto gënanga niatoomu magandum, de' niagogono matauika.' "
40013031	O Yesus wohijaritali moi o hitotero o nyawa yowöe-wöeika, wato, "Orahaokia ma Jou Madutu wopareta, madodagi hokä o hitotero nënanga: O sasawi mamui gahumu moi, o nyawa yal̄ë, de' yadatomo manga dumuleoka.
40013032	O sasawi mamui gënanga o gihihi duru ma alu-aluhu. Mä nako iwangoka, ënanga imadadi o gota ma ago-agomo, iholoi i ago-agomo de o gota idato-datomo maröehe ibole-bole mahomoa. Enanga imadadi o gota, hiädono o totaleo yaino imä igutu majaga-jagaika."
40013033	Naga moi o hitotero mahomoali o Yesus wohijarita o nyawa yowöe-wöeika. "O örahaokia ma Jou Madutu wopareta, madodagi hokä o ragi o ngoheka momatëngo mal̄ë, mohiganuino de o tarigu o litere moruata hiädono mata-mata i hero!"
40013034	Mata-mata o Yesus wodotoko o nyawa yowöe-wöeika wapäke o hitotero.
40013035	De hokogënanga idadi hokä o nabi yotemo, "Nako de önanga totemo-temo Ngohi tapäke o hitotero; Ngohi aha tohingahu okianaga i iu-iunu ka demadero idadi o dunia nënanga."
40013036	Ipaha de gënanga o Yesus wämal̄a o nyawa manga ngöe gënanga, de' wowohama o tauika. Iwinöninïki yaino de' yotemo, "Beika Bapa nohitararono ngomino mamangarati o hitotero mangale o nguhumu o gandum mahidogoronaka."
40013037	O Yesus wohaluhu, "O nyawa wohibari-barihi o gihihi maoa ganga o Nyawa manga Ngohaka.
40013038	O dumule gënanga ganga o dunia nënanga. O gihihi maoa gënanga ganga o nyawa yodadioka ma Jou Madutu aiumati. O nguhumu gënanga ganga o nyawa iwimote-moteke o Ibilihi.
40013039	O haturü wodato-datomo o nguhumu gënanga ganga o Ibilihi. O gugutuku maöraha ganga o Kiamati ma Wange, de' o nyawa youtu-utuku gënanga ganga o malaekat-malaekat.
40013040	Hokä sarakia o nguhumu yatoomu de' yatuhuku o ukuika, hokogenangoli o Kiamati ma Wangeoka.
40013041	O Nyawa manga Ngohaka aha wahuloko Ai malaekat-malaekat yätoomu mata-mata Ai umati mahidogoronaka yodödädadi o hababu o nyawa o baradoha yodiai, de' o nyawa mahomoaohi mata-mata o dorou yododiai.
40013042	Onanga mata-mata aha yäumo o uku itoka-tokara mangï ika; genangoka ona aha yoari de' yatagongo o hangihara.
40013043	De' o nyawa yadodiai ma Jou Madutu aimau aha yocahaya hokä o wange malako, ma Jou Madutu ai Dunia ma Hungi magoronaka, to ona manga Ama. Ho', nako de nia ngauku, ni ihene!"
40013044	"O örahaokia ma Jou Madutu wopareta, madodagi hokä o hitotero nënanga: Naga o arata o tonaka magoronaka imahi baituku, de' womatëngo wofai-faiti de wamäke, de' wohi baitokali o tonaka magoronauku. Ipahaika karana aimörene, o nyawa gënanga woiki wahukunu mata-mata aiarata, de' woma kilioro waija o tonaka gënanga."
40013045	"O örahaokia ma Jou Madutu wopareta, madodagi hokä o hitotero nënanga: Womatëngo o dagangoka wolingiri o muhutika maija ihali-hali.
40013046	Maöraha ünanga wamäke o muhutika moi duru kahahailoa, woma taiti ünanga woiki de' wahukunu mata-mata ai arata, de' waija o muhutika gahumu moi gënanga."
40013047	"O öraha okia ma Jou Madutu wopareta, madodagi ihitero hokä o homa yaumo o taagaoka, de' yamäke o nawoko i rupa-rupa.
40013048	Mahoma gënanga i omangoka, o nawoko yolingi-lingiri gënanga yagöraka o homa gënanga o dudungiha. Ipaha önanga yogogeruku de' yatinga-tingaka o nawoko gënanga: O nawoko maoa yönöa o karajauku, de' manawoko madorou yaumo.
40013049	Hoko genangoli o Kiamati ma Wangeoka, o malaekat-malaekat aha yoiki yätingaka o nyawa madorou de' o nyawa yadodiai ma Jou Madutu ai mau.
40013050	I paha o nyawa madorou gënanga yäumo o uku mangïika. Genangoka ona aha yoari de' yatagongo o hangihara."
40013051	"Sarakia naga ngini nimangaratioka mata-mata gënanga?" o Yesus wäleha. "Mimangarati Bapa!" önanga yohaluhu.
40013052	De o Yesus wätemo, "Gënanga mahababu moi-moi o agama maguru yodadioka ma Jou Madutu aiumati, ganga hokä womatëngo o tau madutu, wohihupu aiarata mangïino, o baranga mahungi, de' i hira-hira."
40013053	Ipahaka o Yesus wohijarita o hitotero-hitotero gënanga, Unanga wamal̄a o ngï gënanga,
40013054	de' woma kilioro Ai kapongika. Dokengoka Unanga woiki wodotoko o pupuji matauoka, de' o nyawa ihigihe-gihene Ai dodötoko gënanga, duru yohëranga. Onanga yotemo, "O nyawa nënanga kiaino wamäke o barija hoko nënanga? De' kiaino Unanga wamäke o kuaha howodiai o nonako ihëra-hëranga?
40013055	Mode koigoungua Unanga o gota matukanga mangohaka? Koigoungua o ngo Maria gënanga ngoi ayo; de' Ai riadodoto ganga o Yakobus, o Yusuf, o Simon de' o Yudas?
40013056	De' koigoungua Ai bira-biranga yogogere nenangoka? Kiaino Unanga wamäke mata-mata gënanga?"
40013057	De önanga iwitarimaua o Yesus. De' o Yesus wätemo onangika, "O nabi womatëngo kiaka dika iwihoromati, sowaliua Ai kapongoka de' Ai tauoka mahirete."
40013058	Ho' genanga o Yesus woluku wodiai o nonako ihëra-hëranga ma ngöe genangoka hababu önanga yongakuua.
40014001	Ma orahoka gënanga o Herodes, o Galilea maberera wakokuaha, woihene mangale o Yesus.
40014002	O Herodes wätemo o häe-häekika, "Maraioka nënanga o Yohanis Wo ohi-ohiki wowango okali! Gënanga mahababu ünanga de ai kuaha wodiai o nonako ihëra-hëranga."
40014003	Hababu ihira de gënanga o Herodes wohuloko o Yohanis iwi tagoko de' unanga iwiliko de iwihingohama o buika. O Herodes wodiai hokogënanga karana o ngo Herodias, aidodoto airomanga o Filipus, ngoi hekata.
40014004	Hababu o Yohanis wïtemoka o Herodesika hokonënanga, "Yakunua ngona nokawingi de o ngo Herodias!"
40014005	Imoteke madiai o Herodes wönahihu wïtoma o Yohanis, mä o Herodes wämodongo o nyawaika, hababu önanga iwinako o Yohanis gënanga o nabi.
40014006	Ma orahoka o Herodes wohirame aitaongo mawange wodadi, o ngo Herodias ngomi ora moselo o tamu-tamu manga himangoka. Ami selo o Herodes duru aihininga yasanangi,
40014007	hiädono o Herodes wojaji munangika de makoboto, okia dika mogahoko aha womihidöaka.
40014008	Karana ngomi ayo o demo mominoäka, o moholehe gënanga motemo, "Ngohi togahoko o Yohanis Woohi-ohiki ai häeke nihi döaka ngohino, örahanënanga dika o dulanga mal̄okuoka!"
40014009	Woihene o gogahoko gënanga, o Herodes duru aihininga idadi ihuha. Mä karana ünanga wokobotoka ai tamu-tamu manga himangoka, ünanga wohipareta hupaya o moholehe gënanga ami gogahoko ihimoteke.
40014010	Unanga wähuloko o nyawa yoiki o buika la yatobiki o Yohanis aihäeke.
40014011	Ipaha o Yohanis aihäeke gënanga yaao ihingohama o dulanga mal̄okuoka de' ihi döaka mamoholehika gënanga. De' mamoholehe gënanga ma aoli ngomi ayoika.
40014012	Ipaha de gënanga o Yohanis iwinöninïki yaino yal̄ë o Yohanis aimayeti de' yalungunu. De' onanga yoiki de' ihi ngahu o hali gënanga o Yesusika.
40014013	Maöraha o Yesus woihene o abari gënanga, Unanga womatëngouku wongotiri de' wamal̄a o ngï gënanga, la woiki o ngï moika koiwanaga o nyawa yogigoro. Mä o nyawa de yoihene o hali gënanga, önanga yamal̄a manga kota de' yoiki iwinïki iwihi duru o Yesus yanïki o dudungika mangëkomo.
40014014	Maöraha o Yesus o ngotiroka de wo uti, de' wä mäke o nyawa mangangöe gënanga, Unanga wädora önanga. Ho Unanga wahi togumu yopopanyake.
40014015	Mabimaoauku, iwinö ninïki o Yesus yaino de' yotemo Unangika, "O wange bimaoaka de' o ngï nënanga itingakino. Iholoi yaoa Bapa nähuloko o nyawa neönanga yoiki, hupaya yamäke o inomo imaija o kapo-kapongika."
40014016	"Ngaro uha önanga yoiki," o Yesus wato, "nginidika niahio l̄omo."
40014017	"Ngomi duga-duga miaroti motoa de' o ngai hinoto o nawoko!" o Yesus iwinöninïki yohaluhu.
40014018	"Niaoino gënanga nenangino," o Yesus wato.
40014019	Ipaha Unanga wähuloko o nyawa yowöe-wöe gënanga yogogeruku o momo mal̄okuoka. Ika de wal̄ë o roti motoa de' manawoko o ngai hinoto gënanga, ika de womamataga o dihangil̄e de' wotemo sukur ma Jou Madutuika, iböto de gënanga Unanga wabëla-bëlaka o roti gënanga de ai giama de' wohi döaka iwinöninïkika la yahikodoku o nyawa yowöe-wöeika gënanga.
40014020	Onanga mata-mata yol̄omo hiädono yäpunuhu. Iböto de gënanga iwinöninïki o Yesus yatoomu o inomo maboloi gënanga; naga o karaja ngimoi de hinoto yaömanga.
40014021	Yool̄o-ol̄omo o öraha gënanga done hoyaribuhu motoa, yä etongowahi o ngoheka de' o ngoha-ngohaka.
40014022	De iböto gënanga o Yesus wähuloko iwinöninïki yoharene manga ngotiril̄e de' yohira yotöaka o taaga, Unanga magogiria wähuloko o nyawa yowöe-wöe gënanga yolio.
40014023	O nyawa yowöe-wöe gënanga yoikoka, o Yesus wadöa moi o doporono la womäniata womatëngoka. Yohutuoka, o Yesus kao doporonokahi womatëngoka.
40014024	Hokokiaowahi, o ngotiri yöbare-barene o Yesus iwinöninïki, magurutikaka, o taaga yatogorona ikaka. Manga ngotiri gënanga o lulu ihiboha-boha yaumo yaika yaino, karana o hidal̄oko manga himangino.
40014025	O takoro hange de' o takoro butanga mahigorona kama hohutuohi, o Yesus waino onangino kao akere mal̄okuika woböa.
40014026	Iwinöninïki iwimäke Unanga womä dagi kao akere mal̄okuika woböa, önanga duru yätodokana, yohawana de' yopöaka, "O Tokata!"
40014027	Mä o Yesus gila-gila wohaluhu, "Nima rïdi! Ngohi o Yesus. Uha nihawana!"
40014028	Ika de o Petrus wotemo, "Nako Ngona igoungu o Yesus, nohi huloko ngohi taika tomä dagi o akere mal̄okuika."
40014029	O Yesus wohaluhu, "Naino." Ho' o Petrus o ngotiroka de wouti, womadagi o akere mal̄okuika, de' waika o Yesusika.
40014030	Mä maöraha o Petrus wamäke o hidal̄oko mabuturungu o taagaoka gënanga, ünanga wohawana de' muläenge iwilutu. "Jou nohïriwo!" o Petrus wopöaka.
40014031	O Yesus woma taiti wohidöakika Ai giama de' wïtagoko ünanga, de' wïtemo, "Petrus, Petrus, ngona nënanga kuranga nongaku. Yadodoaho nohidodato Ngohino?"
40014032	Ika de yahinoto ö yoharene o ngotiril̄e gënanga, de' mahida l̄oko mairïdi.
40014033	De o Yesus iwinöninïki yatilabuku iwihuba o Yesus. Onanga yotemo, "Igoungu o Jou ganga ma Jou Madutu ai Ngohaka!"
40014034	Maöraha önanga imahi ädono o taaga gënanga mahonongaika, önanga youti o Genesaret mahohaniha.
40014035	De' manyawa genangoka yämäke, yaino-ino gënanga o Yesus, önanga ihi ngahu o abari gënanga o daera yögetongo, o kota gënanga magilolitino. Ho o nyawa yopopanyake mata-mata yä ao o Yesusika.
40014036	De' onanga yogahoko o Yesusika, hupaya yakunu yasö aijuba, ngaro kama dekara dika. De' o nagona hönanga yatigi o Yesus aijuba önanga mata-mata yotogumu.
40015001	O Farisi manyawa o doomu moi de o agama maguru yamuruono naga o Yerusalemino, yaino o Yesusino. Onanga yoleha Unangika,
40015002	"Yadodoaho ininöninïki yatilakuru nanga ete de nanga tohora manga adati? Maöraha aha yol̄omo, önanga yaihorua manga giamaimoteke o datoro!"
40015003	O Yesus wohaluhu, "De' yadodoaho nginiö niatilakuru ma Jou Madutu aipareta, duga-duga karana niamoteke niaete de nia tohora mangaadati?
40015004	Hababu ma Jou Madutu wotemo, 'Nia horomati niaama de niaayo,' de' 'O nagona hönanga yätetemo manga ama de' mangaayo, kokiani önanga yähukumu hiädono yohonenge.'
40015005	Mä ngini nidotoko; nako o nyawa yä temo manga dimonika, 'Okia kokiani ngohi tahidöaka ahiama de' ngohiayoika, ngohi tohihubaka ma Jou Madutuika,'
40015006	ho o nyawa gënanga wihipatutokaua, wähoromati aiama de' ngoiayo. Ho', karana niaete de niatohora manga adati, ngini niolegaikaua ma Jou Madutu aidemo.
40015007	Ngini o nyawa nielu-eluku! Itiai hokä ma Nabi Yesaya mahirahi de wohingahuoka mangale ngini, hokonënanga,
40015008	'Ma Jou Madutu hoko nënanga wotemo: O nyawa geönanga ihihoromati Ngohi duga-duga kamanga demo, mä manga hininga ikurutika de de Ngohi.
40015009	Parahaja önanga Ngohi ihihuba, hababu yodotoko o nyawa manga datoro hokä gënanga To ngohi ahi datoro.' "
40015010	Ipaha o Yesus wä ahoko o nyawa yowöe-wöe de' wätemo onangika, "Niihene hupaya nimangarati!
40015011	Okianaga iwohama nanga uruoko, gënanga yäpesekua o nyawa; duga-duga okianaga i hupu-hupu nanga uruiha, gënanga doka yadiai idadi o nyawa yopeseke."
40015012	De' iwinöninïki o Yesus yaino de' yotemo o Yesusika, "Nohi öriki Bapa o Farisi manyawa gënanga manga hininga ikuranga, yoihene Bapa notemo hokogënanga?"
40015013	O Yesus wohaluhu, "Okianaga idato-datomo nako Ahi Ama o horogaka Unangua wodatomo, aha irahuku.
40015014	Ngarouha nialegaika o Farisi manyawa gënanga. Ona gënanga o tutuda yopilo-piloko; de nako o nyawa yopilo-piloko yätuda o nyawa yopilo-piloko, aha yahinoto ö yäotaka o gotiuku."
40015015	O Petrus wotemo, "Bapa nomi hitararonohi o hitotero gënanga ngomino!"
40015016	O Yesus wohaluhu onangika, "Nginiö mani mangarati owahi?
40015017	Nia näkoua ngini, okianaga iwohama nangauruoko iuti nanga mamatauku, de' ipaha ihupuoli?
40015018	Mä okianaga ihupu nanga uruiha, ma ahali nangahiningail̄e; de' genanga yadiai o nyawa yopeseke.
40015019	Hababu nanga hiningail̄e ipuda o dibanga madodorou, idadi o hababu o nyawa yotoma, yohowono, o nahihu madorou, yotohiki, o hakihi i elu-eluku de' o fitana.
40015020	Gënangadau hönanga idadi o hababu o nyawa yopeseke, mä hol̄omo de' nanga giama haihorua i dadiua o hababu o nyawa yopeseke."
40015021	Ipaha gënanga o Yesus wamal̄a o ngï gënanga de' o daera yatigi-tigino o Tirus de' o Sidon makota genangika o Yesus woiki.
40015022	Ma daeraino gënanga o Kanaan mangoheka momatëngo, maino o Yesusino de mopöa-pöaka, "Daud ai Ngohaka, nohïdora ngohi! Ngohi ora owomaha madorou imï ngohamika. Duru kahagiria."
40015023	O Yesus womïbaluhua mangoheka gënanga. Ho' iwinöninïki o Yesus yaino Unangino de' yogahoko, "Bapa, nomi huloko mangoheka gënanga moiki. Münanga duga-duga mogïgigoro dika nanga poretino!"
40015024	O Yesus womïbaluhu, "Ngohi ihihuloko duga-duga o Israel manyawaika, maboboloi önanga yohihihangika."
40015025	O ngoheka gënanga maino de' matilabukuku o Yesus ai himangoka de' motemo, "Tuanga, nohï riwo."
40015026	O Yesus womïbaluhu, "Itorou o ngoha-ngohaka manga inomo hal̄ë de' hodotumo o kahoika."
40015027	"Igoungu, Tuanga," o ngoheka gënanga mohaluhu, "mä o kaho maka yaol̄omo o inomo mahou-hou, itifa-tifauku madutu ai mejaka."
40015028	De' o Yesus womitemo, "Ayo, igoungu aningongaku iamoko! Mal̄aika la idadi hokä okia ngona nönahihu!" Ka o öraha gënanga dika de ngomi ora gënanga motogumu.
40015029	O Yesus wamal̄a o ngï gënanga, de' wotagi wotowongi o Galilea ma Taaga madatekino. Ipaha Unanga wodöa o doporonil̄e de' wogogeruku genangoka.
40015030	Manga ngöe o nyawa yaino Unangino, o nyawa manga l̄ou ihone-honengoka, yopiloko, yolugu, yomou, de' manga ngöeohi o panyake mahomoa. Onanga yakelengauku o nyawa yopopanyake gënanga o Yesus aihimangoka, de' o Yesus wahitogumu.
40015031	O nyawa manga ngöe genangokadau duru yohëranga, maöraha önanga yamäke o nyawa yomou yakunu yotemo, manga l̄ou ihone-honengoka yotagi itiaioka, yolugu-lugu imädagi, de' yopiloko imahiöriki. De' onanga iwihigiriri o Israeloka manga Jou Madutu.
40015032	Ipaha o Yesus iwinöninïki wä ahoko de' wätemo, "Ngohi duru tädora o nyawa manga ngöe nënanga. O wange hange iböto, önanga dede Ngohi, de' o örahanënanga önanga manga inomo koiwa. Ngohi toluku hamal̄aika önanga yolio de manga mamata madol̄a koiwa, done önanga yokiditoko o ngëkomo mahoanika."
40015033	Ho iwinöninïki o Yesus iwileha Unangika, "Kiaino ngone yakunu hamäke o inomo, mahoanoka nënanga la hahiol̄omo o nyawa manga ngöe nënanga?"
40015034	"Naga nginioka o roti muruono?" o Yesus wäleha onangika. "Tumidi," önanga yohaluhu, "de' o nawoko mahohumujuru o ngai muruono naga."
40015035	De o Yesus wähuloko o nyawa mangangöe gënanga yogogeruku o tonakoka.
40015036	De' Unanga wal̄ë o roti tumidi de' o nawoko gënanga, ipaha wohi döaka o sukur ma Jou Madutuika. I böto de gënanga wabëla-bëlaka maroti de' manawoko gënanga de Ai giama, de' wohi döaka iwinöninïkika. De' onanga ihikodoku o nyawa yowöe-wöeika gënanga.
40015037	Mata-mata önanga yol̄omo hiädono yäpunuhu. De yol̄omoka iwinöninïki o Yesus yatoomu o inomo maboloi gënanga. Mata-mata naga o karaja tumidi iömanga.
40015038	Manga ngöe yool̄o-ol̄omo o öraha gënanga o nau-nauru dika naga yaribuhu iata, yä etongowahi o ngo ngoheka de' o ngoha-ngohaka.
40015039	I paha o Yesus wähuloko o nyawa mangangöe gënanga yolio. Unanga mahirete woharene o ngotiril̄e de' woiki o Magadan madaeraika.
40016001	Naga yamuruono naga o Farisi de' o Saduki manyawa yaino o Yesusino yomau iwïbudi. Onanga yogahoko Unanga wodiai o nonako ihëra-hëranga, la inyata igoungu Unanga ma Jou Madutuoka de waino.
40016002	O Yesus wohaluhu, ["Nako o wange tigi-tigi i tumunu, ngini niato, 'Gitawa yaoa hababu madihanga itokara.'
40016003	De' o ngorumino, ngini niato, 'O wange nënanga aha iawana, hababu o dihanga i tokara de yahöhohongo.' Ngini niakunu de mahirahi nianäkoka o gitawa nako niatailako dihanga madodagi, enahioko o nonako-nonako o öraha nënanga, ngini nianäkoua okia aha idadi!" ]
40016004	"Duru itorou de' yotobalawani, o nyawa o örahanënanga. Ngini nigahoko Ngohi todiai o nonako ihëra-hëranga. O nonako ihëra-hëranga ka moi ö de aha koinihidöakua, sowaliua o nonako ihëra-hëranga ma Nabi Yunus." De hokogënanga o Yesus wotemoka wämal̄aika de woma joboka.
40016005	O Yesus iwinöninïki imahi adonika o taaga mahonongaka, dahaö önanga yanäko yawohanga o roti imägao.
40016006	O Yesus wätemo onangika, "Nimahidodiai mangale o Farisi de' o Saduki manyawa manga ragi."
40016007	Yoihene o Yesus ai demo-demo gënanga, iwinöninïki yomuläenge imaketemo, "Unanga wotemo hokogënanga karana ngone homägaoua o roti."
40016008	O Yesus wanäko okia önanga ihiade-ade. Ho' Unanga wätemo, "Yadodoa hongini nimakokeleha mangale niaroti koiwa? Ngini ikuranga ningaku!
40016009	Ngini nimangaratiowahi? Mode ngini niohiningaua, o roti motoa Ngohi tabëla-bëlaka de yaribuhu motoa yaol̄omo? O karaja muruono maboloi niatoomu?
40016010	De' sarakiaoli de o roti tumidi, de yaribuhu iata yaol̄omo? O karaja muruono maboloi niatoomu?
40016011	Yadodoaho hiädono ngini nimangaratiua, Ngohi toade-adeua dede ngini mangale o roti? Nimahidodiai mangale o Farisi de' o Saduki manyawa manga ragi."
40016012	Mabaha o Yesus iwinöninïki gënanga imangarati o Yesus wähuloko önanga imahidodiai mangale o ragi o rotiikaua ihipäke-päke, mä o Farisi de' o Saduki manyawa manga dodotokika.
40016013	O Yesus woiki o Kaisaria Filipi makota madaera madatekoka. Genangokadau imahiadonika o Yesus wäleha iwinöninïkika, "Imoteke o nyawa yotemo, o Nyawa manga Ngohaka gënanga o naguna?"
40016014	Iwinöninïki yohaluhu, "Naga utu yato o Yohanis Wo ohi-ohiki. Nagaoli yato o Elia. Mahomoali yato o Yermia, ekola moiani ma nabi."
40016015	"Mä imoteke ngini mahirete, Ngohi nënanga o naguna?"
40016016	O Simon Petrus wohaluhu, "Bapa Ngona o Koano Wohihohalamati, ma Jou Madutu ai Ngohaka No Wango-wango."
40016017	"Noutumu duru ngona, Simon o Yona aingohaka!" o Yesus wato. "Hababu o hali nënanga o nyawaua inihingahu ngonaika, duga-duga Ahi Ama o horogaka.
40016018	Hababu gënanga la nohiöriki, ngona ganga o Petrus, o nuha ikua-kuata. De' o nuha nënanga mal̄okuoka Ngohi aha tohigoko Ahi gereja, yahihanga yakunua; ngarokö ohonenge makuaha.
40016019	Ngohi aha tohidöaka ngonaika ma Jou Madutu ai Dunia ma Hungi toëna makusi. Okia ngona nö duhunu o dunia mal̄okuoka, o horogakaö yöduhunu. De' okia nato itiai o dunia mal̄okuoka, o horogaka ö yato i tiai."
40016020	Ipaha de gënanga o Yesus wahipoma-poma iwinöninïkika hupaya önanga kamoikaö de uha ihingahu, Unanga gënanga o Koano Wohihohalamati.
40016021	Muläenge o öraha gënanga, o Yesus wätemo wohi totiaika, iwinöninïkika, Unanga kokiani woiki o Yerusalemika de' wamäke mangöe o hangihara, o tutuda-tutudaino, o imam-imam manga häeke de' o agama maguru-guruino. Unanga aha iwitoma, mä o wange hange yabatingi Unanga aha iwihimomikoli.
40016022	De' o Petrus wïtauru o Yesus aidatekino de' witaaere wato, "Tanu ma Jou Madutu wohitingaka o hali gënanga Jou! Uha hiädono o hali gënanga idadi Ngonaika Jou!"
40016023	O Yesus womälega ai poretoko de' wïtemo o Petrusika, "Noiki nenangoka, No goda-goda! Ngona nohitätatoko Ngohi. Ani dibanga gënanga o nyawa madibanga; ma Jou Madutuua aidibanga!"
40016024	Ipaha o Yesus wätemo iwinöninïkika, "O nyawa yomau ihinïki Ngohi, kokiani yawohanga manga diri maparalu, yamoku manga salib de' higila-gila ihinïki Ngohi.
40016025	Hababu o nyawa yomau yoriwo manga ngango, aha ihihanga manga Ngango. Mä o nagona ihidöaka manga ngango mangale Ngohi, aha yamäke manga ngango.
40016026	Okia mautumu onangika nako ingodumu o dunia nënanga, idadi kato önanga, mä ihihanga manga ngango? Yakunu o ngango gënanga hitagali de okianaga moi?
40016027	I tedekanokaua, o Nyawa manga Ngohaka kamamoi de Ai malaekat-malaekat aha yoböa de Ai Ama aikuaha. Ma orahoka gënanga, Unanga aha wabalaha o nyawa moi-o nyawa moi manga manarama.
40016028	Nianäko! Ngini niahidogoronaka nengokanaga aha utu yohonengowahi, ihira de iwimäke o Nyawa manga Ngohaka woböa hokä o Koano."
40017001	O wange butanga ipahaika o Yesus wäao o Petrus, o Yakobus de' aidodoto o Yohanis, imatingaka o l̄oku moika, mal̄oku gënanga kaha gurutil̄e.
40017002	Manga himangoka, itodokanino o Yesus airupa ingali: Ai biono idadi itararono hokä o wange malako de Ai pakeanga mama garehe dei leto-letongo.
40017003	Ipaha yaruange o Yesus iwinöninïki gënanga yämäke o Musa de' o Elia imäteke ade-ade de o Yesus.
40017004	De' o Petrus wotemo o Yesusika, "Jou nenangoka ngone duru hosanangi. Nako Jou nöigo, ngohi aha tohi goko o tau-tau nenangoka gahumu hange: moi Tongona Jou, moi to Musa de' moioli to Elia."
40017005	O Petrus kawo temo-temohi, o lobi duru madodararono yähawo o Yesus, o Musa, de' o Elia, de' o lobino gënanga yoihene o ilingi itemo, "Nenangala Ahi Ngohaka tïdora-dora. Unanga ahi hininga yadäene. Niwihi gihene Unanga!"
40017006	O Petrus, o Yakobus de' o Yohanis, yoihene o ilingi gënanga önanga duru yohawana, hiädono imahitudukuku o tonakuku.
40017007	Mä o Yesus waino de' wäsö önanga de wätemo, "Nimomiki," "uha nihawana!"
40017008	Ho de önanga imalegali, moiokaua önanga yämäke sowaliua o Yesus dika.
40017009	Maöraha önanga o l̄okuoka de youti, o Yesus wahipoma-poma, "Uha nihingahu kamoikaö okia kangano ngini niamäke nako o Nyawa manga Ngohaka womomikowahi o honenge mahi dogoronaka."
40017010	O Yesus iwinöninïki yoleha Unangika, "Yadodoaho o agama maguru-guru yato o Elia kokiani wohiraino woböa?"
40017011	O Yesus wohaluhu, "Igoungu o Elia woböa de' unanga aha wohidiai itiai hagala mata-mata.
40017012	Mä Ngohi tinïtemo nginika, o Elia woböaka, mä o nyawa iwinäkoua ünanga; önanga iwidiai manga hininga mahuka dika. De' hoko genangoli önanga aha iwidiai o Nyawa manga Ngohaka."
40017013	Ho' o Yesus iwinöninïki imangarati, o Yesus woade-ade mangale o Yohanis Wo ohi-ohiki.
40017014	Maöraha o Yesus de' iwinöninïki yaruange imakilioro o nyawa yowöe-wöeino gënanga, o nauru womatëngo waino, wohuba o Yesus aihimangoka,
40017015	de' wotemo, "Bapa nïdora ahingohaka. Unanga iwihohomu. Nako aihohomu iböa duru kaihiri, hiädono mamoi-mamoi woduruba ukuika ekola o akeruku.
40017016	Ngohi tiao oka ininöninïkika Bapa, mä onanga yakunua iwihitogumu ünanga."
40017017	O Yesus wohaluhu, "Goguleua ngini nënanga! Ngini igoungu niahininga irehene, de' ningakuua. Hiädono hokokia madëkana kokiani Ngohi togogere dede ngini de' Tinihi sabari? Niwiaoino o ngohaka gënanga!"
40017018	De' o Yesus wahuloko o womaha madorou o ngohaka aigoronaka gënanga ihupu. De' o womaha madorou gënanga ihupu, de' o ngohaka gënanga o öraha gënanga dika wotogumu.
40017019	Ipaha o Yesus iwinöninïki yaino o Yesusino, womatëngoka de' iwileha, "Bapa, okia mahababu hongomi miakunua miaduhu o womaha madorou gënanga?"
40017020	O Yesus wohaluhu, "Hababu ngini niangongaku ikuranga. Nio hohininga! Nako ngini de niangongaku mapako hokä o sasawi mamui, ngini yakunu nitemo o l̄okuika nënanga, 'Nomatururu dokengika!' marai o l̄oku nënanga aha imatururu. Koiwa moi okianaga la ngini niakunua nidiai! [
40017021	Mä o womaha madorou marupa hoko nënanga, yakunu iduhu, kokiani o hubayanga de o puaha dika.]"
40017022	Maöraha o Yesus iwinöninïki imatoomu o Galileaoka, o Yesus wätemo onangika, "Itedekanokaua, o Nyawa manga Ngohaka aha iwi hilapahi o nyawa manga kuahaika.
40017023	Unanga aha iwi toma, mä o wange hangeoka Unanga aha iwihimomiki." De iwinöninïki duru manga hininga i huha.
40017024	Maöraha o Yesus de' iwinöninïki imahi ädono o Kapernaum makotaika, ma Jou Madutu ai Tau masoungu yogaho-gahoko yaino o Petrusino de' yoleha, "Ani Guru wofangu ma Jou Madutu ai Tau ma soungu ekola kowali?"
40017025	O Petrus wohaluhu, "Wofangu!" O Petrus wolioino, de o Yesus ihira wïleha, "Simon, sarakia tongona ani damäke? O nagona kokiani yofangu o bea ekola o soungu o dunia mako koanoika? O kawaha ekola o nyawa maporetino?"
40017026	"O nyawa maporetino," o Petrus wohaluhu. "Nako hokogënanga," o Yesus wato, "o kawaha ngarouha yofangu.
40017027	Mä uha ngone o nyawa manga hininga hakuranga. Ho', noiki o taagaika la nomemekana. Nal̄ë o nawoko madodihiraka natago-tagoko. Ma uru magoronaka gënanga aha namäke o tiwi, la yakunu nohifangu nanga soungu inähinoto. Nal̄ë o tiwi gënanga de' nofangu onangika nanga soungu, ma Jou Madutu ai Tau masoungu."
40018001	O öraha gënanga o Yesus iwinöninïki yaino o Yesusino de' yoleha, "O nagona yähetongo i holoi yolamoko ma Jou Madutu aiumati manga hidogoronaka?"
40018002	O Yesus wïahoko o ngohaka maiteteke womatëngo, de' wïokoi l̄e manga himangoka.
40018003	De' o Yesus wotemo, "Ningaku! Duga-duga nako ngini nimägali de nidadi hokä o ngoha-ngohaka, ngini aha nidadi ma Jou Madutu aiumati.
40018004	O nyawa ihi tipokouku manga diri de' yodadi hokä o ngohaka nënanga, ünanga iholoi wolamoko ma Jou Madutu aiumati manga hidogoronaka.
40018005	De' o nyawa yätarima o ngohaka hoko nënanga mangale Ngohi, mamangarati ihi tarima Ngohi."
40018006	"O nagona yodadi o hababu iti imatëngo o ngohaka ma alu-aluhu nënanga yongakuokaua Ngohino, iholoi yaoa nako manga tomarino ihiliko o tapu de maguminoka de' yädoda o ngöto maluku-lukuku.
40018007	Hokokia mabodito o dunia nënanga karana o hali mangöe idadi hababu o nyawa yobaradoha. Itiai mangöe o hali hokogënanga aha salalu naga, mä yobodito o nyawa yodädadi o hababu!
40018008	Nako anigiama ekola anil̄ou idiai o hababu ngona nobaradoha, natobiki de' naumoka. Iholoi yaoa ngona nowango de ma Jou Madutu ngaroko anigiama de' anil̄ou kama hononga, imateroua nako de anigiama de anil̄ou hinotoö ini umo o naraka ma uku magoronaika.
40018009	De' nako ani lako idadi o hababu ngona o baradoha nodiai, natubalenge de' naumoka. Iholoi yaoa ngona nowango de ma Jou Madutu ngaroko anilako kamahononga, materoua nako de anilako hinotoö iniumo o naraka ma uku magoronaika."
40018010	"Nimahidodiai! Uha niahikauku mangale moi o ngoha-ngohaka manga alu-aluhu nënanga. Hababu nio hohininga toona manga malaekat-malaekat salalu naga Ahi Ama o horogaka aihimangoka. [
40018011	Hababu o Nyawa manga Ngohaka woböa la wahihalamati o nyawa yohïhihanga!]
40018012	Sarakia niadamäke? Demo maade naga womatëngo aiduba o ratuhu moi, de' gahumu moi o duba-duba gënanga mahi dogoronaka ihihanga, done okia aha wodiai maduba madutu gënanga? Marai ünanga aha wamal̄aika maduba mori hiwo de hiwo gënanga o tonaka i totoporonoka de' woiki walingiri ihïhihanga gënanga.
40018013	De' nako ünanga wamäkeoli o duba gënanga -- nihi ngaku Ngohi -- ünanga aha iholoi womörene de o duba gahumu moi ihï hihanga gënanga, iholoi de mori hiwo de hiwo ihï hihangua gënanga.
40018014	Hoko genangoli nia Ama o horogaka, woluku o nyawa gënanga dahao ihingaku-ngaku Ngohino nënanga ima tëngoani yohihanga."
40018015	"Nako aniriadodoto wobaradoha ngonaika, noiki unangika de' nihidumutu aihowono. Nadiai gënanga inihinotoka dika ngarouha de mahomoa ihiöriki. Nako wamoteke anidemo-demo, nohasiloka yakunu aniriadodoto gënanga nïmäke woma kilioro.
40018016	Mä nako kowali, nä ao womatëngo ekola yahinotohi. Hababu Ma Jou Ai Demo ma Buku magoronaka itulihi, 'Makuranguku yahinoto ekola yaruange iparalu yohakihi, la yakunu inyata iwikokalaki gënanga wahowono.'
40018017	Nako ünanga watarimaua to ona manga nasihati, nohingahu o hali gënanga o jemaatika. De' mabobaha nako ünanga woluku watarima o Jemaat manga nasihati, niwi etongoka ünanga hokä o soungu yogaho-gahoko de' iwi näko-näkoua ma Jou Madutu."
40018018	"Nihiorikoka: Okia ngini nihigumal̄aua o duniaka, o horogaokaö ihigumal̄aua. De' okia ngini nihigoungu o duniaka, o horogakaö ihigoungu.
40018019	De' nihi orikoli: Nako ngini niahidogoronaka o duniaka nënanga yahinoto okia dika önanga imafakati, de' ihiniata, manga niata gënanga aha Ahi Ama o horogaka wohi moteke.
40018020	Hababu kiaka yahinoto ekola yaruange imatoomu karana Ngohi, Ngohi naga to önanga manga hidogoronaka."
40018021	De ipaha o Petrus waino o Yesusino de' woleha, "Jou, nako ahiriadodoto wobaradoha ngohino, hiädono mamuruono ngohi kokiani tihiapongo ünanga? Hiädono matumidi?"
40018022	O Yesus wohaluhu, "Kowali, hiädono higali matumidua, mä matumidi higali mamori tumidi!
40018023	Hababu o örahaokia ma Jou Madutu wopareta, madodagi hokä o hitotero nënanga: Okoano womatëngo womau aigogilaongo manga nagimi yofangu mata-mata.
40018024	Maöraha ünanga womuläenge wotailako, womatëngo aigilaongo ainagimi de majuta-juta, wihimangika ma koano,
40018025	de' wakunua wafangu wamata-mata. Ho', ma koano gënanga wohi pareta hupaya o gilaongo gënanga iwi hukunu kamamoi de aingohaka de ngoi hekata de' hagala aiarata la ainagimi ihifangu.
40018026	O gilaongo gënanga womaruku wohuba ma koano aihimangoka, de' wogahoko, 'Tuanga, nohihisabarohi anigilaongo. Ani gilaongo aha tafangu tamata-mata ahinagimi.'
40018027	Ma koano gënanga wïdora unangika, hiädono ma koano waehe mata-mata ainagimi hokoiwaka.
40018028	Ipaha o gilaongo gënanga wohupuika, ünanga imamäke de aidodiawo womatëngo kao gilaongoli, ainagimi unangika o ribuhu muruono naga. Unanga wïtagoko aidodiawo gënanga de wïgoodongo de' wïtemo, 'Nofangu mata-mata aninagimi!'
40018029	De' ai dodiawo gënanga womarukuku aihimangoka de' wogahoko, 'Ahi dodiawo nohihi sabarohi, aha tofangu tamata-mata!'
40018030	Mä o gilaongo gënanga woluku. De inoli, ünanga wihingohama aidodiawo o buika hiädono ünanga ainagimi wofangu.
40018031	O gogilaongo mahomoa yamäke okia idädadioka gënanga, önanga manga hininga ihuha, de' ihingahu o hali gënanga ma koanoika.
40018032	Ho ma koano gënanga wïahoko o gilaongo madorou gënanga de' wïtemo unangika, 'Gilaongo madorou! Mata-mata aninagimi taeheoka duga-duga karana ngona nogahoko ngohino.
40018033	Mode koigoungua ngonaö kokiani nïdora anidodiawoika hokä ngohi ma tonïdoraka ngonaika?'
40018034	Ma koano gënanga duru wongamo. O gilaongo madorou gënanga iwihingohama o buika hiädono ünanga wofangu ainagimi wamata-mata."
40018035	O Yesus wohi bobaha aijarita de o demo-demo nënanga, "Hoko genangoli Ahi Ama o horogaka aha wodiai nginika moi-moi, nako ngini niahiapongua niariadodoto de niahininga itebini."
40019001	O Yesus iböto wohi ade-adeoka mata-mata gënanga, Unanga wamal̄a o Galilea de' woiki o Yudea madaeraika o Yordan ma Ngairi mahonongaka.
40019002	Manga ngöe o nyawa iwinïki Unanga, de' Unanga wahitogumu yopopanyake genangokadau.
40019003	De' o Farisi manyawa yaino la iwïbudi Unanga. Onanga yoleha, "Imoteke nanga agama matita, kaidadi o nyawa yäoluku manga hekata, de okia dika matiti?"
40019004	O Yesus wohaluhu, "Mode ngini niabasa owahi Ma Jou Ai Demo ma Buku, nanga Dodadi, wodiai o nyawa, mahirahi wädiai önanga o nauru de' o ngoheka?
40019005	De' wädiaioka Unanga wotemo, 'Gënanga mahababu o nauru wämal̄a ngoi ayo de ai ama de' yodadi moi de ngoihekata, önanga yahinoto yodadi moi.'
40019006	Ho', önanga yahinotoua maimatëngo. Gënanga mahababu okianaga ma Jou Madutu wohi rimoioka yakunua o nyawa ihikitingaka."
40019007	De' o Farisi manyawa yoleha Unangika, "Nako hokogënanga yadodoa ho o Musa wohuloko, ihidöaka o ngongoluku mahurata manga hekata yä olu-olukika?"
40019008	O Yesus wohaluhu, "O Musa wohigumal̄a ngini niäoluku niahekata, hababu ihuhaholi ngini hinïdotoko. Mä imoteke madiai hokogenangua madodihirakahi.
40019009	Ho', ni ihene nënanga: O naguna womi oluku ngoi hekata -- enahioko o ngoheka gënanga mohowonua -- ipaha wokawingoli de o ngoheka mahomoa, o nyawa ge ünanga wohowono."
40019010	O Yesus iwinöninïki yotemo Unangika, "Nako mangale o rimoi o rokata de o hekata hokä hokogënanga, iholoi yaoa ngarouha hokawingi."
40019011	O Yesus wohaluhu, "Mata-mataua o nyawa yakunu yatarima o ade-ade nënanga, duga-duga o nyawa ma Jou Madutu wödatoroka onangika.
40019012	Karana naga o nyawa yakunua yokawingi, hababu önanga imahidotao manga ayo ami röehokahi. Nagali yakunua yokawingi, hababu o nyawa mahomoa yädiai hokogënanga. De' nagali imängiriki mahirete la yokawingua, hupaya yakunu ma Jou Madutu iwïleleani. O nyawa ya aku-akunu yatarima o dodötoko nënanga, mal̄aika önanga yatarima."
40019013	Naga o nyawa yäao manga ngoha-ngohaka o Yesusika, hupaya Unanga wogelenga Ai giama manga mumukuku de' wahiniata önanga. Mä o Yesus iwinöninïki yängamo yäao-ao o ngoha-ngohaka gënanga.
40019014	Mä o Yesus wotemo iwinöninïkika, "Nia mal̄aika o ngoha-ngohaka gënanga yaino Ngohino. Uha niaduhunu önanga, hababu o nyawa hoko nënanga yodadi ma Jou Madutu ai umati."
40019015	De' o Yesus wögelenga Ai giama o ngoha-ngohaka gënanga manga mumukuku de' wahibarakati önanga. Ipaha Unanga woiki genangoka de woma jobo.
40019016	O wange moiuku womatëngo o nauru waino o Yesusino, de wotemo, "Bapa Guru," "o manarama maoa okia kokiani ngohi tadiai hupaya ngohi tatarima o ngango madutu de' i kokakali?"
40019017	O Yesus wohaluhu, "Yadodoa hongona noleha Ngohino okia naga maoa? Duga-duga naga Womatëngo yaoa. Nako ngona nönahihu nowango, ngona kokiani notomoteke ma Jou Madutu ai pareta-pareta ika."
40019018	"O pareta hoko kiaka gënanga?" o nyawa gënanga woleha. O Yesus wohaluhu, "Uha notoma, uha nohowono, uha notohiki, uha nohakihi i elu-eluku,
40019019	nä horomati ngoni ayo de' ani ama; de' nädora o nyawa hokä ngona nödora ani diri mahirete."
40019020	"Mata-mata o pareta gënanga tamotekoka," magoduru gënanga wohaluhu. "Okiahi i paralu?"
40019021	O Yesus wïtemo unangika, "Nako ngona nönahihu idadi nototomo, noiki de' nahukunu ani arata mata-mata. Ma tiwi nahi döaka o nyawa mihikinika, de' ngona aha namäke o arata o horogaka. I böto gënanga, naino la nohinïki Ngohi!"
40019022	Woihene o ade-ade gënanga, magoduru gënanga woiki de aihininga de mahuhaka, hababu ünanga duru wokaya.
40019023	De' o Yesus wätemo iwinöninïkika, "Ngohi tinïtemo nginika, duru ihuha o kaya manyawa yodadi ma Jou Madutu aiumati.
40019024	De' nenangohi tomau tinihingahu nginika; i holoi igapanga o onta o aiwani ma ago-agomo gënanga iwohama o populaki mapidahika, ma o kaya manyawa igapangua yowohama ma Jou Madutu ai Dunia ma Hungika."
40019025	Iwinöninïki o Yesus yoihene o Yesus aidemo gënanga önanga yohëranga. Onanga yotemo, "Nako hokogënanga," "o nagona yakunu yohalamati?"
40019026	O Yesus wäpulono önanga de' wätemo, "Nako kao nyawa, gënanga yakunua idadi! Mä mangale ma Jou Madutu, mata-mata kayakunu idadi."
40019027	De' o Petrus wotemo, "Namäke, ngomi mia mal̄aka mata-mata mia kiahönanga la mininïki Ngona Bapa. Done okia aha ngomi miatarima?"
40019028	O Yesus wätemo onangika, "Ningaku: O Dunia ma Hungioka, o Nyawa manga Ngohaka aha wogogeruku Ai kuruhi imomulia mal̄okuoka. O öraha gënanga ngini nihinöninïki nigogeruku o kuruhi ngimoi de hinoto mal̄okuoka, de' o Israeloka o hoana ngimoi de hinoto aha niahidero o adili!
40019029	De' o nyawa moi-nyawa moi yamal̄aka manga tau ekola manga riadodoto o nauru ekola manga biranga, ekola manga ayo de manga ama, ekola manga ngoha-ngohaka ekola manga dumule karana Ngohi, önanga gënanga aha yatarimaoli higali maratuhu moi. De' önanga aha yatarimaoli o ngango madutu de' ikokakali.
40019030	Mä mangangöe o nyawa o öraha nënanga yohihira aha yodadi yototuru, de' o öraha nënanga yototuru aha yodadi yohihira."
40020001	"Nako maorahoka ma Jou Madutu wopareta, madodagi hokä o hitotero nënanga: Womatëngo o angguru madumule madutu, o ngorumino de wohupu wolingiri o nyawa la yomanarama aiangguru madumuleoka.
40020002	Imake temo ünanga wömodeke wäbangu onangika o rupia ribuhu moi o wange moi, ünanga wähuloko önanga yomanarama aiangguru madumuleoka.
40020003	O takoro hiwo o ngorumino, o dumule madutu gënanga woikoli, de' wä mäke yamuruono naga yododoaua yogogeruku o paharoka.
40020004	Unanga wätemo onangika, 'Nioiki la ngini nimanarama ahiangguru madumuleoka. Ngohi aha tinï bangu nginika de niahewa niahininga yadäene.'
40020005	Onangö yoiki. O takoro ngimoi de hinoto o wange ikorona de' o takoro hange o bimaoaoli, o dumule madutu gënanga woikoli wohupu, de' wodiai kahokogenangoli.
40020006	De' done ho o takoro motoa o bobimaoa, ünanga wohupuoli, de' wämäke kanagahi o nyawa manga manarama koiwa. Daha ünanga wäleha onangika, 'Yadodoa hongini o wangeil̄e kanihi gokoino nenangoka de' okiaua nidiai?'
40020007	O nyawa ge önanga yohaluhu, 'Moiua imihi manarama ngomi.' Madumule madutu gënanga wato, 'Nako hoko gënanga, nioiki ngini nimanarama ahi angguru madumuleoka.'
40020008	O wange o bimaoaoka, madumule madutu gënanga wïtemo ai mandorika, 'Nä ahoko yomomanarama gënanga de' nofangu mangahewa moi-moi, muläenge de yotototuru yowohama hiädono yoho hihira yowohama.'
40020009	De' yomomanarama muläenge o takoro motoa o bimaoa yohira yaino. Onanga moi-moi yamäke o rupia o ribuhu moi.
40020010	Ipaha yainoli yomomanarama ka o ngorumino monga de wätemo wä hewa. Onanga ima pikiri önanga aha yamäke iholoi. Ena hioko onangö duga-duga wahi döaka kao rupia o ribuhu moi.
40020011	Maöraha yotarima o tiwi gënanga önanga yokurubungu madumule madutuika:
40020012	'Yomomanarama yoböa mabobahaka gënanga yomanarama duga-duga o jam moi. Ho de ngomi mi manarama o wange amomoi o wange mahauku matimiuku, mä Tuanga näbangu manga hewa kaimaketero de ngomi!'
40020013	O angguru madumule madutu gënanga wïbaluhu womatëngo manga hidogoronaka wato, 'Hobata, ngohi tahowonua ngonaika. Mode koigoungua ngona nömödeke notarima o hewa o rupia o ribuhu moi o wange moi mamanarama?
40020014	Ho', nal̄ë ani hewa nënanga de' noiki. Ngohi igoungu toigo o nyawa yotototuruika yowohama tahidöaka manga hewa imake tero de ngohi tohidöaka ngonaika.
40020015	Mode nako tongohi ahi arata detakunua todiai imoteke ahimau? Eko ngona notaleana, nako ngohi ahihininga imura?' "
40020016	De' o Yesus wotemoli, "Kogenangoli o nyawa yotototuru aha yodadi madodihiraka, de' o nyawa madodihiraka aha yodadi yotototuru."
40020017	Maöraha o Yesus wotagi wödumutu o Yerusalemika, o ngëkomo mahoanoka Unanga wä ahoko iwinöninïki yangimoi de yahinoto imatoomu, moi-moiua mahomoa. De' o Yesus wätemo onangika,
40020018	"Ni ihene! Ngone o örahanënanga nanga dumutu o Yerusalemika. Dokengoka o Nyawa manga Ngohaka aha iwi hilapahi o imam-imam manga häekika, de' o agama maguru-guruika. De' Unanga aha iwihukumu iwihohonenge,
40020019	ipaha iwihi lapahi o Yahudi manyawaikaua. Onanga aha iwihohedu, iwihangihara, de' iwisalib. Mä o wange hangeoka, Unanga aha iwihimomikoli."
40020020	Ipaha o Zebedeus ngoi hekata de ami ngoha-ngohaka yaino o Yesusino. O Yesus aihimangoka muna momarukuku la mogahoko okia naga moi.
40020021	"Ayo nomau okia?" o Yesus womi leha. O ayo gënanga mohaluhu, "Ngohi tönahihu ahingohaka yahinoto nënanga yogogere anihigili de' aninirakoka Bapa, nako ma orahoka Bapa nodadi o Koano."
40020022	"Ngini nianäkoua okianaga ngini nigahoko," o Yesus wätemo onangika. "O hangihara magalahi kokiani genangoko to ngokere, kani akunu ngini nio ngokere?" Onanga yohaluhu, "Kami akunu."
40020023	O Yesus wätemo, "Igoungu nginiö aha kanio ngokere Ahi galahioko. Mä mangale o nagona aha yogogere ahihigili de' Ahi nirakoka, gënanga Ngohiua Ahi kuaha tohigogere. O ngï-o ngï gënanga yögogere, o nyawa nagona Ahi Ama wohigogeroka."
40020024	De yangimoi iwinöninïki mahomoa yoihene o hali gënanga önanga yängamo mariadodoto yahinoto gënanga.
40020025	Hababu gënanga o Yesus wäahoko önanga mata-mata de wätemo, "Ngini nihiöriki o kawaha o negara magoronaka matutuda iwinäko-näkoua ma Jou Madutu, önanga yahikauku manga kawaha. De o gikiri yo ago-agomo yätuku manga kawaha.
40020026	Mä ngini yakunua hoko gënanga, o nagona yomau yodadi yolamoko niahidogoronaka, kokiani yodadi yolöleleani nginika.
40020027	De' o nagona yomau yodadi yohohihira, kokiani yodadi niagilaongo.
40020028	Hokä o Nyawa manga Ngohakoli; Unanga woböa wonahihuua iwï leleani, mä Unanga wäleleani, de' wohi döaka ai nyawa, la o nyawa manga ngöe wätuhuhu."
40020029	Maöraha önanga yamal̄a o Yerikho makota, o nyawa manga ngöe iwinïki o Yesus.
40020030	Yahinoto yopilo-piloko yogogeruku o ngëkomo madatekoka. Onanga yoihene o Yesus wakaino, önanga yopöaka, "Daud ai Ngohaka, nomï dora ngomi!"
40020031	O nyawa manga ngöe genangoka yängamo önanga de' yähuloko, önanga imarïdi. Mä onanga yopöaka iholoi ikuatil̄e, "Jou o Daud ai Ngohaka, nomï dora ngomi."
40020032	De' o Yesus womatogumu de' wäahoko önanga, de wäleha, "Ngini okia nionahihu Todiai nginika?"
40020033	Onanga yohaluhu, "Tuanga, ngomi mionahihu mimahiöriki!"
40020034	O Yesus wädora önanga, de' wapal̄anga manga lako. O öraha gënanga dika önanga yakunu imahiöriki. De' onanga iwinïki o Yesus.
40021001	Maöraha yotigioka o Yerusalemika, önanga imahi ädono o Betfage makotaika o Zaitun ma Doporonoka. Genangokadau o Yesus wähuloko yahinoto iwinöninïki imädagi yohira.
40021002	"O kapongo nanga himangoka gënanga, genangika nioiki," o Yesus wahibehehongo onangika. "Itedekanua ngini aha niamäke moi o keledai ilikoika dema ngohaka. Niahohe hinotoö de niao nengino.
40021003	Nako naga o nyawa okianaga inïleha, nihingahu madutuika, 'Ma Jou woparalu wapäke', done o nyawa gënanga de majapati aha wohigumal̄a makeledai gënanganiao."
40021004	O hali gënanga hokogënanga hupaya idadi okia manabi wotemoka hokä hoko nënanga,
40021005	"Nihi ngahu o Sion mamomoholehika, nia Koano naga winïädono ngini. I poluluku Unanga aihininga, de' wöbarene o keledai, magö o keledai mangohaka."
40021006	Ipaha yahinoto o Yesus iwinöninïki gënanga yoiki de' yadiai hokä o Yesus wahibehehongo onangika.
40021007	Onanga yao o keledai gënanga de mangohaka. Dahao önanga o keledai-keledai gënanga maporetuku yönao de toona mangajuba. Ipaha o Yesus wodöa makeledaiil̄e.
40021008	Manga ngöe dokengoka ihihohe manga juba o ngekomika, utuoli mahomoa yatobiki o gota mararaga, de hibarihi o ngëkomo mahoanika.
40021009	O nyawa manga ngöe imädagi mahimangoka de' o Yesus aiporetino yopöa-pöaka, "Nowango o Daud ai Ngohaka! Unanga woböa-böa de ma Jou airomanga wamäke o barakati! Niwipuji ma Jou Madutu woko Kurutil̄e!"
40021010	De' maöraha o Yesus wowohama o Yerusalemika, o kota gënanga mata-mataika iburakituku. "Ne Unanga o naguna?" o kota manyawa yoleha.
40021011	"Unanga o Yesus ma Nabi, o Nazaretino o Galilea madaeraka," o nyawa manga ngöe iwinöninïki o Yesus yäbaluhu.
40021012	Ipaha o Yesus wowohama ma Jou ai Tauika, de' wäduhu mata-mata o nyawa imahuku-hukunu de yoija-ija genangokadau. O tiwi ihitotagali mameja de' o namo dara yohuku-hukunu manga bangku o Yesus walulu momiki de wohikabarihi.
40021013	De' Unanga wätemo onangika gënanga, "Ma Jou Ai Demo ma Buku magoronaka i tulihi ma Jou Madutu wotemo, 'Ahi Tau aha yahetongo o Tau o niniata mangï.' Mä ngini niadiaioka o nyawa yo ora-ora manga igutu!"
40021014	O nyawa yopilo-piloko de' yolugu-lugu yaino o Yesusino ma Jou ai Tauoka, de' Unanga wahitogumu önanga.
40021015	Mä o imam-imam manga häeke de' o agama maguru-guru yongamo yamäke o Yesus wododiai o nonako ihëra-hëranga gënanga. De' onanga yongamoli yoihene o ngoha-ngohaka imä nëre-nëre ma Jou ai Tauoka, "Nowango o Daud ai Ngohaka!"
40021016	Onanga yotemo o Yesusika, "Ngona noihene okia önanga yahetongo gënanga?" "Ia, Ngohi toihene," o Yesus wohaluhu. "Komaiwahi ngininia basa Ma Jou Ai Demo ma Buku maayat nënanga: 'O ngoha-ngohaka kayohühuhuohi de' o ngoha-ngohaka magil̄au Ngona nädotokoka la ihi demo o puji magoungu de madiai'?"
40021017	Ipaha o Yesus wämal̄aika önanga de' wohupu de o Yerusalem makota de woiki o Betaniaika, de' genangoka hiädono yöhutu de imaidu.
40021018	Yarehino o ngoru-ngorumino, imakilioro o Yerusalem makotaika, o dodagi mahidogoronaka o Yesus iwihahini.
40021019	Unanga wamäke o ara magota o utu moi o ngëkomo madatekoka. Unanga woiki magotaika gënanga, mä kamoiö de wamäkeua mahohoko, sowaliua kama hoka dika. Ho o Yesus watemo o gotaika gënanga, "Ngona aha nohohokokaua!" Gila-gila o ara magota gënanga i maai.
40021020	O Yesus iwinö ni nïki yamäke okia idä dadioka gënanga, önanga duru yohëranga. "Sarakia ho o ara magota gënanga yakunu gila-gila i honenge kamamoi?" önanga yoleha.
40021021	"Igoungu," o Yesus wohaluhu, "nako ngini ningaku niagou-goungu, ngini niakunu nidiai hokä okia Ngohi todiai o ara magotaika nënanga. De' kagenangua dika, mä ngini aha yakunu nitemo o tonaka itotoporonika nënanga, 'Igöraka de' i umo o ngötuku': done o hali gënanga idadi.
40021022	Okia dika ngini nigahoko nia hubayanga magoronaka, ngini aha niatarima, iti yakunu ngini ningaku."
40021023	Ipaha o Yesus woikoli ma Jou ai Tauika, de' wodotoko genangoka. Maöraha Unanga wodotoko magogiriaka, o imam-imam manga häeke de' o Yahudioka manga tutuda yaino o Yesusino de' yoleha, "De okia matiti Ngona nodiai mata-mata nënanga? O nagona inihidöaka o haku gënanga Ngonaika?"
40021024	O Yesus wohaluhu, "Ngohiö tomau toleha nginika. De' nako ngini niobaluhu, Ngohi aha tahetongo nginika de o nagona manga haku Ngohi takunu todiai o hali nënanga.
40021025	O Yohanis wo ohiki de o nagona manga haku? Ma Jou Madutu ekola o nyawa?" Ho o imam-imam manga häeke de' o Yahudioka manga tutuda, yomuläenge imaki tibanga dehi ade-ade manga hidogoronaka, "Nako ngone hato, 'De ma Jou Madutu aihaku', Unanga aha wotemo, 'Nako hokogënanga yadodoa hongini ningakuua Unangika?'
40021026	Mä nako ngone hato, 'De o nyawa manga haku', ngone hämodongo o nyawa manga ngöe, hababu imoteke önanga o Yohanis o nabi moi."
40021027	Ho' onanga yohaluhu, "Ngomi mihi orikua." Ho o Yesus wätemo onangika, "Nako hokogënanga Ngohiö ma aha tahetongua nginika, de o nagona manga haku Ngohi todiai mata-mata nënanga."
40021028	"O öraha nënanga sarakia niadamäke mangale o hali nënanga?" o Yesus wotemo wohi gila-gila. "Naga o ama womatëngo aingohaka yahinoto o nauru. O ama gënanga woiki ai ngohaka mariakika de' wïtemo, 'Ngohaka, o wange nënanga noiki nokarajanga o angguru madumuleoka.'
40021029	'Ngohi toluku,' mangohaka gënanga wohaluhu. Mä i paha ünanga wangali aidibanga gënanga de' woiki maangguru madumuleika.
40021030	Ipaha ma ama gënanga woiki ai ngohaka madodotika, de' wïtemo, hokä mariakika wïtemo. 'Kayaoa toiki, Ama,' mangohaka madodoto wohaluhu. Mä unanga woikua.
40021031	Aa, yahinoto o ngohaka nënanga, o nagona yadiai manga ama aimau?" "Mariaka," o imam-imam manga häeke de' o Yahudioka manga tutuda yohaluhu. Ho o Yesus wätemo onangika, "Ningaku: O soungu yogaho-gahoko de' o ngoheka o huhutu yaninïki, aha ihira yodadi ma Jou Madutu aiumati done ngini kanituru.
40021032	Karana o Yohanis Wo ohi-ohiki woböaino, de' wohi matoko nginika madodagi sarakia niawowango hupaya imamoteke de ma Jou Madutu aimau, mä ngini niangakuua aidodötoko; mä o soungu yogaho-gahoko de' o ngoheka o huhutu yaninïki yangaku toünanga aidodötoko. Mä ngarokö ngini niamäkeoka mata-mata gënanga, niadibanga ingaliua de' ningakuua ma Jouika."
40021033	"Ni ihene o hitotero moiohi nënanga," o Yesus wotemo. "Womatëngo o tonaka madutu wodatomo o angguru o dumule moi. Unanga wohibeloho o pagara ikilolitino, de' wohaiti o guhu la genanguku yateo maangguru, ipaha wohigoko o tau o gahumu moi magögurutil̄e, la genangokadau önanga yogöana. Iböto de gënanga ünanga wohihewa o angguru madumule gënanga yomomanaramika, de' ipaha ünanga woiki o berera mahomoaika.
40021034	Maöraha yadonoka o angguru mahohoko gënanga ipagele, o tonaka madutu gënanga wahidingoto iwïlöleleani o dumule yomomanaramika, la ya tarima aihidoku.
40021035	Mä o dumule yomomanarama gënanga yätagoko o tonaka madutu iwïlöleleani gënanga: Womatëngo iwi gohara, mahomoa yätoma, de' mahomoaohi yäkaweli de o helewo.
40021036	O tonaka madutu gënanga wahidingotoli yolöleleani mahomoa, iholoi yowöe de madodihiraka. Mä onanga yädiai hokä yohira-hiraoli.
40021037	Mabobaha o tonaka madutu gënanga wihi dingoto ai ngohaka mahirete onangika. 'Marai ahingohaka aha iwihoromati,' aihiningaka.
40021038	Mä o dumule yomomanarama gënanga de iwimäke o tonaka madutu aingohaka gënanga, önanga imake temo, 'Aa, nënanga ünanga o puhaka madutu. Niaino ngone hïtoma ünanga, hupaya ngone hamäke aipuhaka!'
40021039	Ho mangohaka gënanga iwitagoko, de iwiumo maporetika, de' iwi toma."
40021040	O Yesus wäleha, "Aa, nako maangguru madumule madutu wolioino, ünanga aha okia wodiai o dumule yomomanaramika gënanga?"
40021041	Onanga yohaluhu, "Marai ünanga aha wätoma o nyawa madorou gënanga, dahaö o angguru madumule gënanga wahi hewa o nyawa mahomoaika, kiaka önanga yomodeke ihidöaka matonaka mahasili mahidoku kade yadono maöraha."
40021042	De o Yesus wätemo onangika, "Komaiwahi ngini niabasa Ma Jou Ai Demo ma Buku magoronaka i tulihi? 'O helewo yapäke-päkeua o tau yododiai i dadioka o helewo yairi-irikika. Nënanga ma Jou wadiai; hokokia toënanga mahailoa!' "
40021043	"Ho' niohininga," o Yesus wätemo, "mata-mata o haku ma Jou Madutu aiumati aha warahuku onangoka de' wahidöaka moi o hoana mahomoa manyawaika kiaka aha ihidagi yadiai ma Jou Madutu aipareta mata-mata. [
40021044	O nyawa yäotaka de yotifa o helewouku gënanga, aha yowedere; de' o nyawa yäbänga o helewo gënanga aha yatapal̄u yodadi o kafo.]"
40021045	Maöraha o imam-imam manga häeke de' o Farisi manyawa yoihene o Yesus aihitotero-hitotero gënanga, önanga yanäko o Yesus woade-ade mangale önanga.
40021046	Ho' onanga ihidailako iwitagoko. Mä onanga yämodongo o nyawa mangangöe, hababu o nyawa manga ngöe gënanga yanako o Yesus o nabi moi.
40022001	O Yesus woade-adeoli o nyawa manga ngöeika de wapäke o hitotero,
40022002	wato, "Maöraha okia ma Jou Madutu wopareta, madodagi hokä o hitotero nënanga: Womatëngo ma koano, wodiai ai ngohaka o nauru aikawingi marameanga.
40022003	Ma koano gënanga wähuloko yolöleleani yoiki yängoho, yöhima-himanga o rameanga gënanga. Mä yöhima-himanga o rameanga gënanga yoluku yaino.
40022004	Ipaha ma koano gënanga wähulokoli yolöleleani mahomoali. Wätemo onangika: 'Nia hingahu yöhima-himanga o rameangika gënanga: O kawingi marameanga mainomo, mahiode, mahi okere, mata-mata itiai ukuoka. O hapi de' ahi hapi mangoha-ngohaka, iboburere yatöakoka. Mata-mata ibötukuoka. Nia ino niböa o kawingi marameangino!'
40022005	Mä yöhima-himanga o kawingi marameangino gënanga koimalega ikaua. Onanga yoiki moi-moi manga manaramika, -- womatëngo ai dumuleika, mahomoa yoiki ihi dailako manga usaha,
40022006	de' mahomoaoli, yätagoko iwïlö leleani ma koano gënanga, de' yägohara de' yätoma önanga.
40022007	Maöraha ma koano gënanga woihene o hali gënanga, ünanga duru wongamo. Unanga wohi dingoto ai tentara la yätoma, yotoma-toma gënanga de' yatuhuku manga kota.
40022008	Iböto de gënanga ma koano wäahoko iwïlö leleani, de' wätemo, 'O kawingi marameanga isadiaukuoka, mä kiani yaino-ino o kawingi marameangino i patutokaua yaino.
40022009	Ni oiki o öraha nënanga, o ngëkomo ma ago-agomika, de' niä ahoko yaino imawöe-wöeino o kawingi marameangino nënanga.'
40022010	De yolö leleani gënanga onangö yoiki. Onanga yoiki o ngëkomo ma ago-agomika de' yätoomu mata-mata o nyawa ima kokamäke genangokadau, o nyawa maoa de o nyawa madorou. Ho ma kawingi marameanga mangï iömanga de o nyawa yä aho-ahoko yaino o kawingi marameangino.
40022011	Ipaha ma koano gënanga wowohama la wätailako o nyawa yaino-ino o kawingi marameangino. Ma koano wïmäke naga womatëngo o rameanga magoronaka gënanga, wapäkeua o kawingi marameanga mabaju.
40022012	De' ma koano woleha o nyawaika gënanga, 'Hobata, yadodoa hongona yakunu nowohama nenangino, de kona päkeua o kawingi marameanga mabaju?' O nyawa gënanga wakunua okianaga wotemo.
40022013	De' ma koano gënanga wätemo iwïlöleleanika, 'Nia liko ail̄ou de' aigiama o nyawa nënanga, de' niwiumo maporetika o ngï mahohuhutuika. Dokengoka aha naga o gari de' o hangihara.' "
40022014	De' o Yesus wohibobaha o hitotero gënanga hokonënanga, "Manga ngöe yäahoko, mä manga huhutulu dika yä iriki."
40022015	Ipaha o Farisi manyawa yoiki imakatatoro mangale sarakia önanga yakunu yatagoko o Yesus aihowono de toona manga loleha-loleha.
40022016	Ho önanga yähuloko yanöninïki, yoiki o Yesusika, imatekerimoi de yamuruono naga o Herodes, ai doomuoka. Onanga gënanga yaika, de iwitemo o Yesusika, "Bapa Guru, ngomi mia nako, ngona Bapa ani hininga irikoto. Bapa nodotoko nohi totararonika o nyawaika mangale ma Jou Madutu aimau, de nölegaikaua o nagona dika manga damäke. Hababu Bapa ngona no irikua de napulonua o nyawa.
40022017	Karana gënanga beika Bapa nahetongo ngomino: Imoteke nanga agama madatoro, yakunu o soungu hofangu ma Kaisarika ekola yakunua?"
40022018	O Yesus wanäko manga hininga madol̄a itotorou gënanga, ho' Unanga wätemo, "Hei, o nyawa nielu-eluku! Yadodoa ho ngini nimau nialingi-lingiri Ahi howono?
40022019	Beika nihi dumutu Ngohino o tiwi okia ngini niapäke la nimahi fangu o soungu!" De' onanga ihidöaka Unangika o tiwi haäka gahumu moi.
40022020	O Yesus wäleha onangika, "O tiwioka nënanga, tonagona manga dulada de' manga romanga?"
40022021	"Toma Kaisar," önanga yohaluhu. Ho o Yesus wätemo onangika, "Nako hoko gënanga, nihidöaka ma Kaisarika okianaga toma Kaisar, de' ma Jou Madutuika, okia naga toma Jou Madutu."
40022022	Maöraha önanga yoihene o Yesus wohitararono hokogënanga, önanga yohëranga. De önanga yoiki iwi mal̄aika o Yesus.
40022023	O wange gënanga dika, o Saduki manyawa yamuruono naga yaika o Yesusika. Onanga ganga toona manga doomu madamäke, o nyawa yohonengoka aha yomomikokaua.
40022024	"Bapa Guru," önanga iwitemo, "O Musa wodotoko hokonënanga: Nako o nauru womatëngo wohonenge, de' aingohaka koiwa, aidodoto ekola ai riaka kokiani wokawingi de ngoi fäo, hupaya naga de manga difauku.
40022025	Naga idadioka o riadodoto yätumidi, yogogere nengoka naga. Manga riaka wokawingi de' koiwahi ai ngohaka, ünanga wohonenge. Ho ngoi fäo womi mal̄aika la aidodoto womi kawingi.
40022026	I paha ai dodoto gënanga wohonengoli, de koiwa ai ngohaka. O hali gënanga i dadioli de ai dodoto mahomoa, hiädono yatumidö yohonenge, de' moiua de manga ngohaka.
40022027	Mabaha o ngoheka gënanga mahirete mohonenge.
40022028	Aa, maöraha o nyawa yohone-honengoka de yomomikoli, o naguna ngoi hekata, o ngoheka gënanga? Hababu yatumidö yokawingoka dedemuna."
40022029	O Yesus wäbaluhu, "Ngini duru niatibanga ihowono, hababu ngini nimangaratiua Ma Jou Ai Demo ma Buku mademo, de ma Jou Madutu aikuaha.
40022030	Hababu o örahaokia o nyawa yohonengoka dahao yomomikoli, önanga yokawingokaua, duga-duga önanga aha yowango hokä o malaekat o horogaka.
40022031	Komaiwahi ngini niabasa okia ma Jou Madutu wotemoka mangale o nyawa yohonengoka de yomomikoli? Ma Jou Madutu wotemo,
40022032	'Ngohi o Abraham ai Jou Madutu, o Ishak ai Jou Madutu, de' o Yakub ai Jou Madutu.' Ma Jou Madutu gënanga, o nyawa yohone-honengua manga Jou Madutu. Unanga o nyawa yowango-wango manga Jou Madutu!"
40022033	Maöraha o nyawa manga ngöe gënanga yoihene o Yesus wohi döaka mangale, önanga duru yokiriri mangale aidodötoko.
40022034	Ma o Farisi manyawa yoihene o Yesus wäpaluhoka o Saduki manyawa de okia-kiakaua yakunu yotemo, önanga imatoomu.
40022035	Womatëngo onangoka, genangala womatëngo o agama ma guru, wohi taili walingi-lingiri o Yesus wahowono, de o loleha moi.
40022036	"Bapa Guru," wïtemo, "o pareta okia nanga agama magoronaka i dadi o pareta matiti?"
40022037	O Yesus wïbaluhu, "Nï dora ani Jou Madutu de ani hininga magahumu, de ani jiwa magahumu, de' ani akali ingodumu.
40022038	Genangala o pareta matiti de' hohi-hohihira!
40022039	O pareta mahinoto i matero de madodihiraka gënanga: Nädora ani dodiawo hokä ngona nödora anidiri mahirete.
40022040	Ingodumu o agama matita o Musa wohi döa-döaka de' o nabi-nabi manga dodötoko, matiti o pareta hinotoka gënanga."
40022041	Magogiriaka o Farisi manyawa kaima toomu inohi genangokadau, o Yesus wäleha onangika,
40022042	"Okia ngini niadamäke mangale ma Koano Wohihohalamati? O nagona manga difauku ünanga?" "O Daud aidifauku," önanga yohaluhu.
40022043	"Nako hokogënanga," o Yesus wäleha, "okia mahababu ma Jou Madutu ai Womaha ihi ngahu o Daudika la ma Koano Wohihohalamati wïhetongo 'Ma Jou'? Hababu o Daud wotemo,
40022044	'Ma Jou wïtemo ahi Jouika: nogogeruku ahinirakoka, hiädono ngohi tadiai anihaturü ngonaika imaponu.'
40022045	Ho' nako o Daud wïhetongo ma Koano Wohi hohalamati gënanga 'Ma Jou', sarakia yakunu ünanga o Daud aidifauku?"
40022046	O nyawa moiö de yakunua iwïbaluhu o Yesus. De' ka de o öraha gënanga, moiokaua naga yobarani yolehali okianaga Unangika.
40023001	De' o Yesus wätemo o nyawa yowöe-wöeika de' iwinöninïkika,
40023002	"O agama maguru-guru de' o Farisi manyawa yamäke o kuaha la ihiguti mangale o Musa aitita.
40023003	Hababu gënanga nihi ngounu de niamoteke mata-mata okia önanga ihiparetaka. Mä uha niaduru niadiai, okianaga önanga yadodiai, hababu önanga yadiaiua okia önanga yodotoko.
40023004	Onanga inihi patutu o hali mahuhuha, de' ihi döaka o datoro-datoro madodubuho, mä kamahuhutulö de önanga yäriwoua o nyawa yadodiai o hali de o datoro gënanga.
40023005	Mata-mata, önanga yadodiai, duga-duga hupaya o nyawa yamäke. Hangaja önanga yapäke manga hubayanga magumini mangoa-ngoata, de' yakurutu manga juba marami-ramini!
40023006	Onanga yöigo o ngï duru yaoa-oa o rameangoka de' o kuruhi yairi-irikika o pupuji matauoka.
40023007	Onanga yosanangi o nyawa yähoromati o paharoka, de' yä ahoko 'Bapa Guru'.
40023008	Mä ngini, uha niomodeke iniahoko 'Bapa Guru', hababu nia Guru duga-duga naga womatëngo, de' ngini mata-mata o riadodoto.
40023009	Womatëngö deuha niwiahoko o duniaka nënanga 'Bapa', hababu nia Ama duga-duga moi, enagënanga nia Ama o horogaka.
40023010	De' uha ngini nimau inïahoko 'Tutuda', hababu niatutuda duga-duga naga moi, enagënanga ma Koano Wohihohalamati ma Jou Madutu winihijäjajioka.
40023011	O nyawa duru yoamoko niahidogoronaka kokiani yodadi inïlöleleani.
40023012	O nyawa ihikurutil̄e mangadiri aha yahitipokouku, de' o nyawa ihitipokouku manga diri aha yahikurutil̄e."
40023013	"Nibodito ngini o agama maguru-guru de' o Farisi manyawa! Ngini niabiaha nielu-eluku. Ngini niätatoko o nyawa yodadi ma Jou Madutu aiumati. Ngini mahirete nioluku nidadi ma Jou Madutu aiumati, de' o nyawa mahomoa yömodeke, ngini niätatoko. [
40023014	Nibodito ngini o agama maguru-guru de' o Farisi manyawa: Ngini niabiaha nielu-eluku. Ngini niätipu o ngoheka bobao de' niäora manga tau de' nihitamunu niadorou gënanga, ngini niahubayanga niakuru-kurutu. Gënanga mahababu niahukumanga aha itubuho!]
40023015	Nibodito ngini o agama maguru-guru de' o Farisi manyawa! Ngini niabiaha nielu-eluku! Ngini nioiki magogurutika o ngöto niatöaka, de' o dudungu niamöde-mödeke la imatëngoani yowohama niaagama. De' manyawa gënanga yowohamoka niaagamaino, ngini niadiai önanga o naraka mahidoku, higalimahinoto iholoi itorou de ngini mahirete!
40023016	Nibodito ngini o tutuda nipilo-piloko! Ngini nidotoko hokonënanga, 'Nako o nyawa yokoboto de ma Jou ai Tau, o nyawa geönanga yädaenua manga koboto gënanga; mä o nagona yokoboto de o gurasi ma Jou ai Tauoka, manga koboto gënanga yädäene.'
40023017	Ngini o nyawa nibodo-bodo de nipiloko! Kiaka iholoi iamoko: magurasi, ekola ma Jou ai Tau, yadiai o gurasi gënanga itebini?
40023018	Ngini nidotokoli hokonënanga, 'Nako womatëngo wokoboto de o huhuba mangï, o nyawa gënanga iwidaenua aikoboto; mä nako ünanga wokoboto, de o huhuba, ikokelengauku o huhuba mangïoka, ünanga aha iwidäene aikoboto.'
40023019	Ngini duru nipiloko! Kiaka iholoi hohi amo-amoko? Mahuhuba ekola mahuhuba mangï, yadiai idadi mahuba gënanga itebini?
40023020	Hababu gënanga, nako womatëngo wokoboto de o huhuba mangï, gënanga mamangarati ünanga wokoboto de o huhuba mangï de' mata-mata o huhuba, o huhuba mangï mal̄okuoka ikokelengauku.
40023021	De' nako womatëngo wokoboto de ma Jou ai Tau, gënanga mamangarati ünanga wokoboto de ma Jou ai Tau, de' de ma Jou Madutu wogögogere genangokadau.
40023022	De' nako womatëngo wokoboto de o horoga, gënanga mamangarati ünanga wokoboto de' ma Jou ai kuruhi imomulia, de' de ma Jou Madutu wogö gogere o kuruhi imomuliaka gënanga.
40023023	Nibodito ngini o agama maguru-guru de' o Farisi manyawa! Ngini biaha nielu-eluku. O rampa-rampa hokä o hulahi, o momongere, de' o jintanö, ngini nihi döaka o regu ngimoi ma Jouika. Ena hioko o hali hohi amo-amoko nanga agama matita mahidogoronaka, hokä hokonënanga: O adili, o dora, de' o setia, ngini nia diaiua. Ena hioko gënanga doka kokiani ngini niadiai, de mahomoa uha niälipa.
40023024	Ngini o tutuda nipilo-piloko! O guhuru nia akere magoronaka niatafi, ena hioko o onta o aiwani ilago-agomo ngini nial̄ahiri!
40023025	Nibodito ngini o agama maguru-guru de' o Farisi manyawa! Ngini biaha nielu-eluku! Niaudo-udomo de' niadodai ngini niaihoro maporetino niatebi-tebini, enahioko magoronauku duru ipeseke, de o hali ngini niamäke okianaga, dema pakisa de' niarusi.
40023026	Farisi ipilo-piloko! Nia ihorokahi ihira niatebi-tebini niaudo-udomo de' niadodai magoronauku, hupaya maporetino idadioli itebini!
40023027	Nibodito ngini o agama maguru de' o Farisi manyawa! Ngini biaha nielu-eluku! Ngini hokä o lungunu ihi eheoka de o dofae homa gare-garehe; maporetino hölega-lega ihailoa, mä magoronaka i ömanga de o kobongo, de' mata-mata imö mela-mela.
40023028	Hoko genangoli ngini. Maporetino o nyawa yölega-lega yaoa, mä magoronaka i ömanga de o tengeluku de o dorou, de' o dodilakuru."
40023029	"Nibodito ngini o agama maguru-guru de' o Farisi manyawa! Ngini biaha nielu-eluku! Ngini niadiai o nabi-nabi manga jere marorahai de' o nyawa manga ngango yaoa-oa, manga tugu niadiai nihidodiai.
40023030	De' ngini nitemo, 'Ade-ade nako ngomi miwango miaete de miatohora yohöhira-hira manga orahoka, ngomi mimahi motekua dede önanga miätoma o nabi-nabi.'
40023031	Ho' ngini mahirete nima ngaku ngini ganga o nyawa yätoma-toma o nabi-nabi, manga difauku!
40023032	Nako hokogënanga o baradoha niaete de niatohora yamulaengoka, gënanga nihigila-gila de' niadiai hiädono iböto!
40023033	Ngini itorou de' o nyawa madorou manga difauku! Sarakia ngini niakunu niadiri nihihalamati de o naraka mahukumanga?
40023034	Ni ihene nihidodiai: Ngohi aha tahidingoto nginika o nabi-nabi, o nyawa yososawaro, de' o guru-guru; o hidoku moi önanga ngini aha niä toma, de' o hidoku moioli aha niä salib. Naga aha ngini niähangihara o pupuji matau magoronaka, de' aha niä kinïki o kota moioka de o kota moiika.
40023035	Hababu gënanga, ngini aha inïhukumu, karana ngini niätoma o nyawa manga howono koiwa-iwa -- muläenge o Habel wahowo-howonua iwi toma hiädono o Zakharia o Berekia ai ngohaka iwi toma, kiaka ngini niä toma ma Jou ai Tau de' o huhuba mangï mahi dogorona.
40023036	Ningaku: mata-mata gënanga, aha o nyawa o öraha nënanga yatagongo!"
40023037	"Yerusalem, Yerusalem! O nabi-nabi ngona nätoma. Ma Jou Madutu aihuhuloko-huhuloko ngona näkaweli de o helewo hiädono yohonenge. Mamuruono iböto Ngohi töigo tätoomu ani nyawa hokä o kuru-kuru maayo yömoduku mangoha-ngohaka magahuhu matimiino, mä ngini nioluku!
40023038	Karana gënanga ma Jou Madutu dede nginiokaua.
40023039	La nihi öriki: Muläenge o örahanënanga ngona aha nohimäkeokaua Ngohi hiädono ngona notemo: 'Unanga woböa-böa de ma Jou ai romanga wamäke o barakati.' "
40024001	Maöraha o Yesus wamal̄a ma Jou ai Tau, iwinöninïki yaino Unangino de' iwihidumutu ma Jou ai Tau gënanga.
40024002	O Yesus wätemo onangika, "Mode ngini niamäke mata-mata gënanga? La nianäko, o tau mahelewo nënanga kamoiö de koiwa, aha ima teke kalapeuku to ëna mangïoka. Mata-mata aha irubaiha."
40024003	Ipaha o Yesus woiki o Zaitun ma Doporonika, de' wogogeruku magogiriaka, iwinöninïki yaino la imateke ade-ade dede Unanga hokä biaha dika. "Nomihi ngahu ngomino muruonoka mata-mata gënanga aha idadi," önanga iwitemo o Yesusika. "O nonako-nonako okia, ihidumutu Bapa aniböa de' o öraha mabaha?"
40024004	O Yesus wäbaluhu, "Nimä göana, uha hiädono ngini inïtipu.
40024005	Hababu mangangöe o nyawa aha yoböa yapäke Ahi romanga de' yotemo, 'Ngohi nënanga ma Koano Wohihohalamati!' Onanga aha yätipu manga ngöe o nyawa.
40024006	Ngini aha niihene imateke parangi mailingi, de' o parangi ma abari, mä uha nihawana. Hababu o hali gënanga kokiani idadi, mä genanga mamangarati owahi o kiamati maorahoka.
40024007	O hoana moi aha yäparangi yälawani o hoana mahomoaika, de' o negara moi yängika yälawani o negara mahomoaika. Kiaka dika aha idadi o habirokata de' o ohu.
40024008	Mata-mata gënanga aha madodihiraka imuläenge, hokä o ngoheka momatëngo mamäo mahiri maöraha amingohaka imau imakil̄au.
40024009	Ipaha ngini inïtagoko de' inihilapahi la inïhangihara de' inïtoma. O dunia mata-mataika aha inïdohata ngini karana ngini Nihinöninïki.
40024010	O öraha gënanga manga ngöe o nyawa aha yosetia okaua manga agamaika de' imakitipu la ibötohi yosetia de imako dohata moi de moi.
40024011	Manga ngöe o nabi-nabi madutua yoböaino imahimatoko yätipu manga ngöe o nyawa.
40024012	O dorou aha itagi ihora hokogënanga magiria hiädono manga ngöe o nyawa yakunokaua imakodora.
40024013	Mä o nyawa yototongohono hiädono mabaha, aha yahihalamati.
40024014	De' o Abari ma Oa mangale sarakia ma Jou Madutu wopareta aha ihingahu o dunia mata-mataika, hupaya mata-mata o nyawa yoihene gënanga. Iböto de gënanga dahaö o kiamati i böa."
40024015	"Ngini aha niamäke 'O dorou yahiwö wede-wedere', hokä ma Nabi Daniel wohidodemoka, womaokoino o ngï madebi-debinoka. (O dulihi nënanga madumutu yobasa-basaika: Nia tailako okia mamangarati!)
40024016	O öraha gënanga o nyawa o nagona o Yudea madaeraka kokiani yopiringana il̄oku-l̄okuil̄e.
40024017	O nyawa nagona naga o tau makatu mal̄okuoka uha youti yomau yal̄ë manga kia naga manga tau magoronaka.
40024018	O nyawa nagona o dumuleoka uha yolio yomau yal̄ë manga juba.
40024019	Duru hoborohono o wange gënanga mangale o ngongoheka o ngohaka ihi ao-aohi manga röehoka, de' o ayo-ayo kayahühuhuohi manga ngohaka!
40024020	Nimä nia-niata hupaya uha hiädono ngini kokiani nioara o awa-awana maorahoka ekola o Yahudioka manga Puji mawangeoka!
40024021	O wange hö boborohono gënanga ahao naga o huha ma amoko hokä komaiwahi idadi ka dema dero o dunia idadi hiädono o örahanënanga de' aha komaiwaka idadi.
40024022	Nako hokä ma Jou Madutu watipokoua maöraha; done kamoi ö de o nyawa yohalamatiua. Mä karana Ai umati, ma Jou Madutu watipoko o huha maöraha gënanga.
40024023	O öraha gënanga nako naga ima tëngo-tëngo inïtemo nginika, 'Niwï lega, ma Koano Wohihohalamati gënanga nengoka naga!' ekola 'Unanga gangoka naga!' -- uha ningaku unangika gënanga.
40024024	Hababu yaino imahi dumutu ihihohalamati madutua de' o nabi-nabi madutua. Onanga aha yakarajanga o manarama biaha-biahaua, de' i hëra-hëranga la yätipu, nako yakunu ma Jou Madutu aiumati ö.
40024025	Ho' niohohininga! Ngohi tinihi ngahuoka nginika ihira de o hali gënanga idadi.
40024026	Nako o nyawa inïtemo nginika, 'Niwïlega, ünanga naga doka o tonaka ikokakahaka!' -- uha ngini nioiki genangika. Ekola nako inï temo nginika, 'Niwïlega, ünanga womangiunika o kamari nënanga magoronaka!' -- uha ningaku.
40024027	Hababu o Nyawa manga Ngohaka ai böa hokä o leletongo maletongo ihi toimi o wange mahiwaroko hiädono o wange madumuniha.
40024028	Kiaka naga o aiwani mahonenge, genangoka naga o totaleo o aiwani mahonenge iol̄o-ol̄omo."
40024029	"Ipahaika tedekanua o huha maöraha gënanga, o wange aha idadi ihuhutu, de' o mede itararonokaua. O murumu-o murumu aha o dihangoka de itifa, de' o kuaha-kuaha o gitawa maamokoka aha iburakituku.
40024030	Ipaha de gënanga aha o Nyawa manga Ngohaka Ai nonako yamäke o dihangoka. O öraha gënanga mata-mata o hoana de manyawa o duniaka aha yoari. Onanga aha iwimäke o Nyawa manga Ngohaka woböa o lobi mal̄okuoka de Ai kuaha de Ai mulia ma amoko.
40024031	O trompet ma ago-agomo aha yawuwu de' o Nyawa manga Ngohaka aha wahuloko Ai malaekat-malaekat yätoomu Ai umati o dunia malibuku iatino, o dihanga mabaha moioka hiädono o dihanga mabaha mahomoa ikali."
40024032	"Nia l̄ë o dodötoko o ara ma gotaino. Nako ma jaga ma alu-aluhu ma ijo-ijo de' yabole, de' imuläenge itori, ngini nihi öriki ihiwara maöraha itigioka.
40024033	Kogenangoli nako ngini niamäke o hali-hali gënanga idadi, ngini nihi öriki maöraha duru itigioka.
40024034	La nihi öriki! O hali-hali gënanga aha idadi ihira de o nyawa yowango-wango o öraha nënanga mata-mata yokoki honengoka.
40024035	O dihanga de' o dunia aha ihihanga, mä Ahi demo itatapu kahiado-adonika."
40024036	"Moiua ihi öriki muruonoka mawange de' majam, o malaekat-malaekat o horogaka ihiörikua, ma Jou Madutu ai Ngohaka mä kowali, duga-duga Ahi Ama dika wohiöriki.
40024037	Oraha okia o Nyawa manga Ngohaka dahaö woböa, madodagi hokä mahiraino o Nuh aiorahoka.
40024038	Ma wange o nguihi ma ago-agomo iböa owahi, o nyawa yol̄omo de yokere de' yokawingi. Hoko gënanga gila-gila kai taurika, hiädono mawange o Nuh wowohama o kapa magoronaika.
40024039	Maöraha o nguihi gënanga yäolu önanga mata-mata, dahaö önanga yamäo de yanäko okia aha idadi magogiriaka dede önanga. Hoko genangoli madodagi, nako o Nyawa manga Ngohaka woböa.
40024040	O öraha gënanga, o nyawa yahinoto yokarajanga magogiriaka o dumuleoka: Womatëngo iwiao, de' woma tengoli aha iwimal̄aika.
40024041	O ngoheka yahinoto manga gandum yotutuku magogiriaka: Momatëngo aha imi ao, de' moma tengoli imi mal̄aika.
40024042	Ho', nimä göa-göana, hababu ngini nianäkoua muruonoka nia Jou aha woböa.
40024043	Niohohininga nënanga! Demo maade matau madutu nako wanako o takoro muruono o hutu-hutu yotohi-tohiki aha yoböa, ünanga aha woma iduua, hupaya yotohi-tohiki yongohamua ai tau magoronaika.
40024044	Hababu gënanga, nginiö kokiani nima sadia nimä göana. Karana o Nyawa manga Ngohaka aha woböa maöraha ngini nia näko-näkoua."
40024045	O Yesus wotemoli, "Nako hokogënanga, kiaka wolöleleani wososetia de' wososawaro? Ganga ünanga aituanga wïgöraka wodadi yolöleleani mahomoa manga häeke, hupaya o ngol̄omo maorahoka ünanga wahidöaka önanga yol̄omo.
40024046	Done duru wamäo wosanangi wolöleleani gënanga maöraha okia aituanga woma idulu wolio, de' wïmäkeino ünanga magogiriaka aimanarama wadiai.
40024047	Ningaku, matuanga gënanga aha wohi döaka wögöana aiarata mata-mata wolöleleanika gënanga.
40024048	Mä nako wolöleleani gënanga itorou, aha wotemo aihiningaka.
40024049	'Ahi tuanga madekanohi dahaö wolio,' ho' unanga womuläenge wägohara mahomoa yolöleleani, de' wol̄omo de wokere de' o nyawa yädalu-daluku.
40024050	Ipaha aituanga ahaö womakilioro wolio mawange de' ma jam wanäko-näkoua.
40024051	Done wolöleleani gënanga aha aituanga wïgohara genangö yaika magogohara, de' wïumo yoelu-eluku manga ngï ika. Dokengoka önanga aha yoari de' yatagongo o hangihara."
40025001	"Oraha okia o Nyawa manga Ngohaka woböa hokä ma Jou, madodagi hokä o hitotero magoronaka nënanga: O moholehe yangimoi iwitotomoteke wokawi-kawingi, o nyawa moi-nyawa moi yal̄ë manga hilo de' yoiki iwïbuhuku o nauru wokawi-kawingi.
40025002	Yamotoa onangoka yobodo, de' mahomoa yamotoa yosawaro.
40025003	Yamotoa mamoholehe yobodo-bodo yao manga hilo, mä imä gaoua magorohokaha madogo.
40025004	Yamotoa yososawaro yao manga hilo de magorohokaha madogo ma imägao.
40025005	Ma nauru wokawi-kawingi gënanga woböa itedekana, ho' mamomoholehe gënanga muläenge yäkioko de' imaiduoka.
40025006	Hutu gorona, dahaö yoihene o ilingi ihi böaka, 'Ma nauru wokawi-kawingi woböaka! Niaino niwï buhuku!'
40025007	O moholehe yangimoi gënanga yomomiki de' yatuhuku manga hilo.
40025008	Mamoholehe yobodo-bodo gënanga yätemo yoso sawaro ika, 'Nimihi döaka ngomino niagorohokaha mahuhutulu, hababu miahilo imau ihonenge.'
40025009	'Idadiua!' mamoholehe yososawaro gënanga yohaluhu, 'hababu done ngone mata-mata homa kadonua nanga gorohokaha. Nioiki nimä ija o tokoika.'
40025010	De mamoholehe yobodo-bodo gënanga yoiki o gorohokaha imä ija. Ho de önanga yoikoka, manauru wokawi-kawingi womahi ädono. Mamoholehe yamotoa ima sösadiaka gënanga yowohama imaku tuono de manauru wokawi-kawingi o rameanga mangï ika, de' mangorana ma yabeno!
40025011	Ipaha mamoholehe mahomoa yobodo-bodo gënanga imahi ädono. Onanga yopöaka, 'Tuanga, Tuanga, o ngorana nomi belenga.'
40025012	Mä manauru wokawi-kawingi gënanga wohaluhu, 'Ngohi ti ni näkoua ngini!' "
40025013	De' o Yesus wohibobaha o hitotero gënanga hoko nënanga, "Ma hababu gënanga la nimä göa-göana, hababu ngini nia näkoua ma wange ekola majam."
40025014	"Oraha okia o Nyawa manga Ngohaka woböa hokä ma Jou madodagi hokä o hitotero nënanga magoronaka. Womatëngo o nauru womau woiki o berera ikokurutika. Unanga wä ahoko iwïlö leleani, de' wahidöaka yögöana ai arata onangika.
40025015	Yolöleleanika gënanga wahidöaka imoteke manga dagakunu moi-moi. Womatëngo wihidöaka o ribuhu motoa o tiwi gurasi. De mahomoa ikali ünanga wihi döaka o ribuhu hinoto o tiwi gurasi. De' womatengoli ünanga wihi döaka o ribuhu moi o tiwi gurasi. De' unanga woma joboka.
40025016	Wolöleleani watotarima o ribuhu motoa o tiwi gurasi gënanga tai-taiti woiki womahi daganga, ho' wamäkeoli mautumu o ribuhu motoa o tiwi gurasi.
40025017	Kogenangoli wolöleleani watotarima o ribuhu hinoto o tiwi gurasi, wamäkeoli mautumu o ribuhu hinoto.
40025018	Mä wolöleleani watotarima o ribuhu moi o tiwi gurasi gënanga woiki wahaiti wapidaha o tonakuku, de' wagogono ai tuanga ai tiwi genangoka.
40025019	Iböto de gënanga duru madëkana ipahaika, yolö leleani gënanga manga tuanga wolio, de' womuläenge imaketongo dede önanga.
40025020	Wolöleleani watotarima o ribuhu motoa o tiwi gurasi gënanga waino, de' wohidöaka o ribuhu ngimoi. 'Tuanga,' ünanga wotemo, 'Tuanga nohidöaka ngohino o ribuhu motoa o tiwi gurasi. Nolega ngohi tohasili tamäke mautumu o ribuhu motoaoli.'
40025021	'Irahai,' ma tuanga gënanga wato, 'ngona ganga yolö leleani maoa de' nosetia. Karana ngona yakunu honingaku de' okianaga mahuhutulu, ngohi aha tonihi döaka okianaga iwöe-wöe ngonaika. Nowohama de' nomahi sosanangi dede ngohi!'
40025022	De' wolöleleani watotarima o ribuhu hinoto o tiwi gurasi gënanga waino, de' wotemo, 'Tuanga, Tuanga nohidöakoka o ribuhu hinoto o tiwi gurasi ngohino, ngohi tohasili tamäke ma utumu o ribuhu hinotoli.'
40025023	'Irahai,' matuanga gënanga wato, 'ngona yolöleleani maoa de' nosetia. Karana ngona yakunu honi ngaku de' okianaga mahuhutulu, ngohi aha tohi döaka okianaga iwöe-wöe ngonaika. Nowohama de' nomahi sosanangi dede ngohi!'
40025024	Ipaha wolöleleani watotarima o ribuhu moi o tiwi gurasi gënanga waino, de' wotemo, 'Tuanga, ngohi tanäko Tuanga o nyawa moi notogowini. Tuanga noutuku o hohoko, o ngï kiaka Tuanga genangoka nodatomua, de' nal̄ë o hasili, o ngï kiaka Tuanga genangoka nohi barihua o gihihi.
40025025	Ngohi tohawana, ho' ngohi toiki ta gogono ani tiwi Tuanga o tonaka magoronaka. Nënanga ani tiwi Tuanga.'
40025026	'Ngona yolöleleani madorou de' notebeturu!' ma tuanga gënanga wato. 'Mode koigoungua ngona nohi orikoka ngohi toutuku o hohoko, o ngï kiaka ngohi todatomua, de' tal̄ë o hasili, o ngï kiaka ngohi tohibarihua o gihihi?
40025027	Nako hokogënanga, kokiani ngona nagogono ahi tiwi o bangika, hupaya ma orahoka ngohi tolio, ngohi yakunu totarimaoli ahi tiwi de mabunga.
40025028	Karana gënanga nia l̄ë o tiwi gënanga unangoka, de' o ribuhu ngimoi ai tiwi o gurasi gënanga unangika niwihi döakoka.
40025029	Karana o nyawa to önanga de maenangoka, aha yahi döaka iholoi iwöeoli, de' unanga aha de maboloioka. Mä o nyawa komanga kia-kiaua, mahuhutulohi naga onangoka aha yal̄ëoli.
40025030	De' wolöleleani ai faidä koiwa gënanga, iwi umo maporetika mahohuhutuika. Dokengoka ünanga aha woari de' watagongo o hangihara!' "
40025031	"Oraha okia o Nyawa manga Ngohaka woböa hokä o koano iwitomoteke mata-mata Ai malaekat, Unanga aha wogogeruku Ai kuruhi imomulia mal̄okuoka.
40025032	Hagala o hoana manyawa aha yätoomu Ai himangoka. De' Unanga aha wäfara önanga yodadi o doomu hinoto, hokä o aiwani magogöana wafara o duba de o kabingi.
40025033	O nyawa yadodiai ma Jou Madutu aimau aha wätoomu Ai nirakoka, de' mahomoaohi Ai higiloka.
40025034	Ipaha ma koano gënanga aha wätemo o nyawa Ai nirakoka, 'Niaino ngini winihibö barakati Ahi Ama. Niwohama Ahi Paretaika, kiaka isadiaka mangale ngini madero o dunia madodihiraka idadi.
40025035	Hababu maöraha Ngohi ihi hahini, ngini nihihi döaka Ngohi tol̄omo, de' maöraha Ngohi ahi kiriti madudungu, ngini nihihi döaka Ngohi tokere. Ngohi o nyawa dagi-dagino, ngini nihi tarima Ngohi nia tauoka.
40025036	Ngohi toma pakeangua, ngini nihihi döaka o pakeanga. Ngohi topanyake, ngini nihi houru de nihipaliara Ngohi. Ngohi ihi buika, ngini nihï riwo Ngohi.'
40025037	De' o nyawa ge önanga aha yotemo, 'Jou, kahuruono de ngomi minimäke Jou ini hahini de' ngomi minihi döaka Jou nol̄omo, ekola ani kiriti madudungu de' ngomi minihi döaka Jou nokere?
40025038	Kahuruono de ngomi mini mäke Jou hokä o nyawa dagi-dagino, de' ngomi minibuhuku Jou nowohama mia tauika? Kahuruono de ngomi minimäke Jou noma pakeangua de' ngomi minihi döaka Jou o pakeanga?
40025039	Kahuruono de mini mäke Jou nopanyake ekola nobuika de' ngomi Jou mini riwo?'
40025040	Ma koano gënanga aha wohaluhu, 'La nihi öriki: maöraha ngini niadiai o hali gënanga, ngarokö womatëngo Ahi riadodoto duru yohina-hinaika, mamangarati ngini niadiaioka Ngohino!'
40025041	De' ma koano gënanga aha wätemo o nyawa Ai higiloka, 'Nioiki nenangoka, o nyawa madorou! Niwohama o uku ihone-honengua magoronaika, o Ibilihi de' ai malaekat-malaekat manga ngï ika yasösadiaka gënanga!
40025042	Hababu maöraha Ngohi ihihahini, ngini nihihidöakua Ngohi tol̄omo; maöraha Ngohi ahi kiriti madudungu ngini nihihi döakua Ngohi tokere.
40025043	Ngohi o nyawa o dagi-dagino, ngini nihi tarimaua nia tauika. Ngohi toma pakeangua, ngini nihihidöakua o pakeanga. Ngohi topanyake de' tobuika, ngini nihipaliaraua.'
40025044	De' onanga aha yohaluhu, 'Jou, kahuruono de mini mäke Jou inihahini, ekola ani kiriti madudungu ekola o nyawa dagi-dagino, ekola noma pakeangua, ekola nopanyake, ekola nobuika, de' ngomi Jou minï riwoua?'
40025045	Ma koano gënanga aha wohaluhu, 'La nihi öriki: maöraha ngini nioluku niäriwo ima tëngo dika duru yohina-hina nënanga, mamangarati ngini nioluku nihïriwo Ngohi.'
40025046	Ho' o nyawa ge önanga aha yähukumu de o hukumanga i kokakali, hode o nyawa yadodiai ma Jou Madutu ai mau aha yamäke de yamäo o ngango madutu de' i kokakali."
40026001	Maöraha o Yesus wabötoka wodotoko o hali gënanga mata-mata, Unanga wätemo iwinöninïkika,
40026002	"Ngini nihiöriki o wange hinotohi o Paskah ma Wange ma Amoko, de' o Nyawa manga Ngohaka iwi hilapahi la iwi salib!"
40026003	Oraha gënanga o imam-imam manga häeke de' o Yahudioka manga tutudaima toomu o Kayafas ma Imam womo Mulia ai kadatoka.
40026004	Onanga moiua yahi öriki imakaturu ihi dailako la iwi tagoko o Yesus de iwitoma.
40026005	"Mä," önanga yato, "o hali gënanga uha idadi o wange ma amoko maorahoka, hababu done ipuda o huru-hara o kawaha manga hidogoronaka."
40026006	Maöraha o Yesus o Betania mabereraka, o Simon mahira iwi pado-pado, aitauoka,
40026007	o ngoheka momatëngo maino o Yesusino. Münanga moao o boto gahumu moi madol̄a o minya mabounu mahëmo-hëmoro de maija kahä hali. Maöraha o Yesus wogogeruku wol̄omo magogiriaka, o ngoheka gënanga mïgopöa o minya mabounu mahëmo-hëmoro gënanga o Yesus aimumukuku.
40026008	Iwinö ninïki o Yesus, yamäke okianaga idädadi gënanga, de' onanga yongamo. "Okia mafaidä mata-mata gënanga amiminya mohigogule?" önanga yotemo.
40026009	"O minya mabounu mahëmo-hëmoro gënanga yakunu ihukunu de ma ija ikurutil̄e, de' matiwi ma ijaino yakunu yahi döaka o nyawa yomömihikinika!"
40026010	O Yesus wanäko manga dibanga, ho' Unanga wätemo, "Yadodoa ngini nimï diai o huha o ngoheka nënanga? Münanga modiai okia naga maoa de' idadi o puji Ngohino.
40026011	O nyawa mihikini salalu naga niahidogoronaka, mä Ngohi salalua dede ngini.
40026012	De mohi gopöa o minya mabounu mahëmo-hëmoro gënanga ahi röehuku, münanga mohi sadia Ngohi mangale aha ihilungunu.
40026013	Ningaku! O dunia ikilolitino, kiaka dika o Abari ma Oa ma Jou Madutuino ihingahu, o ngoheka nënanga amimanarama aha ihiade-adeoli de kaima hohininga munangika."
40026014	Yangimoi de yahinoto, iwinöninïki o Yesus, de womatëngo ai romanga o Yudas Iskariot, woiki o imam-imam manga häekika.
40026015	Unanga wätemo onangika, "Okia aha ngini nihihi döaka ngohino nako ngohi tihilapahi o Yesus nginika?" Ho önanga yaëtongo o tiwi haäka moruange, de' iwihi döaka unangika.
40026016	Muläenge o öraha gënanga o Yudas wolingiri o öraha maoa la iwi tagoko o Yesus.
40026017	O wange madodihiraka o Roti i Ragi-ragi Ua ma Rameanga magoronaka, iwinöninïki o Yesus yaino Unangino. Onanga yoleha, "Kiaka Bapa nöigo ngomi mihidiai o Paskah mainomo mangale Ngona Bapa?"
40026018	O Yesus wohaluhu, "Nioiki o kotaika, niwi mäke womatëngo de' niwihi ngahu unangika, 'Ma Bapa Guru wato, Ahi öraha yadonoka; Ngohi tomau tohi amoko o Paskah ani tauoka de ihinö ninïki kama moi.' "
40026019	O Yesus iwinöninïki yodiai hokä o Yesus wähuloko onangika. Onanga yoiki de hidiai o Paskah gënanga mainomo.
40026020	Yohutuku, o Yesus de' yangimoi de yahinoto iwinöninïki yogogeruku yol̄omo.
40026021	Yol̄omo magogiriaka, o Yesus wätemo. "Ni ihene; womatëngo niahidogoronaka aha wosetiaokaua Ngohino."
40026022	Yoihene gënanga o Yesus iwinöninïki manga hininga duru ihuha. Ho önanga muläenge imatëngo-tëngo iwileha o Yesus, "Marai ngohiua Bapa ani hininga yodagi?"
40026023	O Yesus wohaluhu, "Onagona yatono o roti o udo-udomuku mima tuono de Ngohi, ge unangala aha wosetia okaua Ngohino.
40026024	Done o Nyawa manga Ngohaka aha wohonenge hokä itulihi Ma Jou Ai Demo ma Buku mahiraka. Mä yobodito o nyawa yasetia okaua o Nyawa manga Ngohakika! Iholoi yaoa o nyawa gënanga ngarouha womakil̄au o duniaino!"
40026025	De' o Yudas wososetia okaua gënanga wotemo, "Marai ngohi Bapa Guru ani hininga yodagi?" O Yesus wï baluhu, "Hoko gënanga hokä ani demoka!"
40026026	Maöraha önanga yol̄omo, o Yesus wal̄ë o roti, de' wohubayanga wosukur. Ipaha Unanga wabëla-bëlaka o roti gënanga de ai giama de' wahidöaka iwinöninïkika de wotemo, "Nia l̄ë, de' nia ol̄omo; nënanga Tongohi ahi röehe."
40026027	Iböto de gënanga Unanga wal̄ë o angguru magalahi o gahumu moi, de' wohubayanga wosukur ma Jou Madutuika. Ipaha Unanga wohidöaka o galahi gënanga iwinö ninïkika de wotemo, "Niokere ngini mata-mata.
40026028	Hababu nenangala Ahi awunu ihi goungu itiai ma Jou Madutu ai jaji -- o awunu ikopoäka mangale o nyawa manga ngöe la önanga yamäke to önanga manga baradoha ma apongo.
40026029	Ningaku: Ngohi aha tokerokaua o angguru nënanga hiädono maöraha Ngohi tokere o angguru mahungi dede ngini mata-mata Ahi Ama ai Dunia ma Hungioka."
40026030	Ipaha önanga yonyanyi i hi nyanyi o puji manyanyi moi. De' i böto de gënanga onangö yoiki o Zaitun ma Doporonika.
40026031	De' o Yesus wätemo iwinöninïkika, "O hutu nënanga dika ngini mata-mata aha nioara nihi mal̄aika Ngohi; hababu Ma Jou Ai Demo ma Buku magoronaka itulihi; ma Jou Madutu wotemo, 'Ngohi aha tïtoma o duba magogöana gënanga, de' o duba de matikaka aha imakoki tingakoka.'
40026032	Mä ipaha de Ngohi tomomikoka, Ngohi aha toiki toma tihira de ngini o Galileaika."
40026033	O Petrus wïtemo o Yesusika, "Ngaro mata-mata mahomoa ini mal̄aika Bapa, ngohi hakali-kali kowali!"
40026034	"Nohohininga," o Yesus wïtemo Unangika, "O hutu nënanga dika, o kuru-kuru ihorenowahi ngona nohihi pongono nohi gali mahange."
40026035	O Petrus wohaluhu, "Ngarokö kokiani ngohi tohonenge dede Ngona Bapa, ngohi aha koto temoua, ngohi toni näkoua Bapa!" De' mata-mata iwinö ninïki mahomoa mayo temo hoko gënanga.
40026036	Iböto de gënanga o Yesus de iwinöninïki yoiki o ngï moika maromanga o Getsemani. Dokengoka Unanga wätemo, "Nigogeruku nengokadau jai-jai Ngohi toiki tomäniata."
40026037	De' Unanga wahigaro o Petrus de' o Zebedeus aingohaka yahinoto yoiki dede Unanga. Unanga muläenge wamäo aihininga ihuha de' wobaliha.
40026038	Unanga wätemo iwinöninïkika, "Ahi hininga duru ihuha, tamäo hokä aha tohonenge dika. Nigögogere ngini nenangoka, de' nginiö nimä göa-göana dede Ngohi."
40026039	Ipaha o Yesus woiki iholoi mahuhutulu ikurutika, de' Unanga womahi tudukuku o tonakuku de womäniata. Wato, "Bapa," "nako kayakunu, nohihirehene dede Ngohi o huha de o hangihara kiaka Ngohi kokiani tatagongo. Mä uha imoteke Ahi mau, duga-duga imoteke dika Ani mau Ama."
40026040	Iböto de gënanga o Yesus womakilioroli yaruange iwinö ninïkino de' wämäkeino önanga imaiduoka. Unanga wïtemo o Petrusika, "Duga-duga o jam moi dika ngini iniruange niakunua nigöana dede Ngohi?
40026041	Nimä göa-göana, de' nimä niata hupaya ngini uha nia ohana o cocoba. I goungu niawomaha imau yadiai o diai, mä ngini niakunua, karana o nyawa gënanga nanga biaha hobole."
40026042	Mamoioli o Yesus woiki womä niata, wato, "Bapa, nako o huha de o hangihara nënanga kokiani Ngohi tatagongo, de' yakunua i hï rehene, mal̄aika animau Ama idadi."
40026043	Iböto de gënanga Unanga womakilioroli iwinöninïkino de' wämäkeino iwinöninïki kaima iduokahi, karana önanga duru yäkioko.
40026044	Mamoioli o Yesus wamal̄aika önanga de' mahigali mahangeoka womäniata, mademo kaimatero de mahinotoka.
40026045	Iböto de gënanga Unanga woma kilioroli iwinöninïkino de' wätemo, "Kani maiduokahi de' kanimahi batongohi? Nio lega, maöraha yadonoka o Nyawa manga Ngohaka iwihi lapahi o nyawa yoböbaradoha manga kuahaika.
40026046	Nimomiki, niaino ngone hoiki. Nia lega! O nyawa yososetiaokaua Ngohino yoböaka."
40026047	O Yesus kawo temo-temohi, o Yudas iwinöninïki manga dodiawo ünanga waino. Imakomoteke dede ünanga, yainoli manga ngöe o nyawa imägao o oworo de' o boboha. Onanga o imam-imam manga häeke de' o Yahudioka manga tutuda yähuloko.
40026048	O Yudas wososetiakaua o Yesusika, wahi ngahuoka onangika o nonako nënanga, "O nyawa ngohi tïame, ge Unanga doka manyawa. Unanga niwitagoko!"
40026049	Ka deimahi ädono genangika o Yudas gila-gila woiki o Yesusika de' wïtemo, "Tabea, Bapa Guru!" De' unanga wïame o Yesus.
40026050	O Yesus wïbaluhu, "Riadodoto, mangale okia Riadodoto naino nenangino?" Ipaha o nyawa manga ngöe gënanga iwïdagi de' iwitagoko o Yesus.
40026051	Womatëngo iwinöninïki manga dodiawo genangokadau de o Yesus, warahuku aioworo de' wihioto ma imam womomulia aigilaongo, hiädono o gilaongo gënanga aingauku watöaka.
40026052	O Yesus wïtemo wininïkika gënanga, "Nohi ngohamoli anioworo maharunguku, hababu mata-mata o nyawa nako yapäke o oworo aha yohonenge de o oworo.
40026053	Natobote Ngohi takunua togahoko o roriwo Ahi Amaika, de' Unanga de majapatioka aha wohidingoto o tentara malaekat o doomu ngimoi dehinoto?
40026054	Mä nako hoko gënanga, yakunua idadi hokä ihingahuoka Ma Jou Ai Demo ma Buku magoronaka, kiaka kokiani idadi hokä idadioka o öraha nënanga?"
40026055	De' o Yesus wätemo o nyawa yowöe-wöeika gënanga, "Boteka Ngohi nënanga o nyawa madorou, hiädono ngini niaino de nimä gao o oworo de' o boboha la Ngohi nihitagoko? O wange higetongo Ngohi todotoko ma Jou Madutu ai Tauoka, de' ngini nihi tagokua!
40026056	Mä itiaioka kokiani hokogënanga hupaya idadi hokä okia o nabi-nabi yatulihoka Ma Jou Ai Demo ma Buku magoronaka." Ipaha de gënanga, mata-mata iwinöninïki yopiringana iwidogumal̄aika o Yesus.
40026057	O nyawa iwitago-tagoko o Yesus iwiao o Kayafas ma Imam womoMulia aitauika. Dokengoka o agama maguru-guru de' o Yahudioka manga tutuda-tutuda imatoomuinoka.
40026058	O Petrus kai gurutika winïki o Yesus hiädono maimam womomulia ailöaka, daha o Petrus wowohama o löa magoronaika gënanga de' wogogeruku de yogöa-göana. Unanga wöigo wanäko sarakia aha mata-mata gënanga hiädono mabaha.
40026059	O imam-imam manga häeke de' mata-mata o Agama ma Juru Hakimi ihidailako yamäke o hakihi yoelu-eluku la yakunu o Yesus iwihukumu, o honenge mahukumanga.
40026060	Mä onanga yamäkeua manyonyata igoungu o Yesus wahowono, ngaroka manga ngöe yätumutu yodadi hokä o hakihi yoelu-eluku. Ma baha naga yahinoto mahimangoka yaino.
40026061	Onanga yotemo yato, "O nyawa nënanga wotemo, 'Ngohi takunu takilianga ma Jou Madutu ai Tau, de' o wange hange magoronaka takunu tohi gokoli.' "
40026062	De' ma imam womomulia womaoko, de' wïtemo o Yesusika, "Boteka Ngona nakunua nöbaluhu o galaki madumutu ngonaika gënanga?"
40026063	Mä o Yesus woma rirïdoka dika. Mamoioli ma imam womomulia wïtemo Unangika, "De ma Jou Madutu wowango-wango, nohi ngahu ngomino, boteka Ngona ma Koano Wohi hohalamati ma Jou Madutu ai Ngohaka?"
40026064	O Yesus wïbaluhu, "Hoko gënanga ani demo. Mä ningaku: muläenge o öraha nënanga ngini aha niwimäke o Nyawa manga Ngohaka wogogeruku ma Jou Madutu woko Kuaha ainirakoka, de' woböa o dihangoka o lobi-lobi mal̄okuoka!"
40026065	De maimam womomulia gënanga wakä kakihi aibaju, de' wotemo, "Unanga ma Jou Madutu wihikauku. Paraluokaua dema hakihiohi. Ngini mata-mata ni ihenoka mahirete o demo-demo iwihikauku ma Jou Madutu.
40026066	Oraha nënanga sarakia ngini nia damäke?" Onanga yohaluhu, "Unanga wahowono, de kokiani wohonenge."
40026067	Dahaö önanga yaobiri o Yesus aibiono, de' iwigohara. Nagaoli iwi poka,
40026068	de' yotemo, "Beika nahetongo de' nohi ngahu ngomino, hei ma Koano Wohihohalamati! O nagona inipoka Ngona?"
40026069	O Petrus wogogerukuohi maporetoka o löaka. Momatëngo molöleleani maino, de' mïtemo o Petrusika, "Mode koigoungua ngonaö ninïki o Yesus o Galilea manyawa gënanga?"
40026070	Mä o Petrus womahi pongono önanga mata-mata mangahimangoka. "Ngohi tohiorikua okia madungutu anidemo," o Petrus wohaluhu,
40026071	de' unanga woiki o löa mangoranika. Momatëngo molöleleani mahomoali mïmäke o Petrus, de' mä temo manyawa genangokadau, "O nyawa nënanga kangano unangö winïki de o Yesus o Nazaretino gënanga."
40026072	De' o Petrus wihipongonoli, de' wokoboto. "Igou-goungu ngohi tïnäkoua o nyawa ge Unanga!" o Petrus wato.
40026073	I böto de gënanga itedekanua, o nyawa ima oko-okoino genangokadau yaika o Petrusika, de' iwitemo, "Maraioka ngona nënanga o Yesus de iwinöninïki manga dodiawo. Gënanga duru ima tungü uku ani lugo."
40026074	De' o Petrus womuläenge womahilolai de' wotemo, "Ngohi ti näkoua o nyawa ge Unanga!" O öraha genangö o kuru-kuru ihorene.
40026075	De' o Petrus womä hininga o Yesus wïtemoka unangika, "O kuru-kuru ihorenowahi, ngona nohigali mahange nohihi pongono Ngohi." De' o Petrus wohupu, de' woari de aihininga i huha.
40027001	Duru o ngoru-ngorumino, mata-mata o imam manga häeke de' o Yahudioka manga tutuda yaputuhu la o Yesus iwitoma.
40027002	Onanga aigiama yaliko de o rante, de' iwiao, de' iwihilapahi o Pilatusika, magubernur o Roma manga popareta.
40027003	Maöraha o Yudas wososetia okaua gënanga wamäke o Yesus ai hukumanga yaputuhoka, ünanga womatoduba. De' unanga wohigilio o tiwi haäka moruange gënanga o imam-imam manga häekika de' o Yahudioka manga tutudaika.
40027004	Unanga wotemo, "Ngohi tobaradohaka tihininga dorouoka o nyawa Ai howono koiwa-iwaika, hiädono Unanga aihukumanga iwihohonenge!" Mä onanga iwï baluhu, "Mihaduli okia ngomi? Gënanga anihidailako ngona!"
40027005	O Yudas wohikaweli o tiwi gënanga ma Jou ai Tau magoronaika, de' woiki de womaliko howohonengoka.
40027006	O imam-imam manga häeke watoomu o tiwigënanga de' wotemo, "O tiwi nënanga o awunu matiwi. I moteke o agama matita, o tiwi nënanga yakunua ihingohama o huhuba mangïuku ma Jou Madutu ai Tauoka."
40027007	Ho mata-mata imateke fakatioka, önanga yapäke o tiwi gënanga ihi ija o tonaka ihiromanga o Bohoko yo Dodiai manga Tonaka. O tonaka gënanga yapäke o nyawa maporetino manga jere.
40027008	Gënanga doka mahababu hiädono o wange nënanga o tonaka gënanga ihiromanga "O Awunu ma Tonaka".
40027009	De gënanga, idadi hokä okia ma Nabi Yermia wotemoka, enagënanga, "Onanga yatarima o tiwi haäka moruange, enagënanga o ija o Israel manyawa yafofakatioka, hokä o bobangu unangika.
40027010	De' o tiwi gënanga önanga yapäke la hiija o bohoko yododiai manga tonaka, hokä ma Jou wohi paretaka ngohino."
40027011	Maöraha o Yesus wïhimanga o Pilatus, o berera gënanga magubernur, o Pilatus wïleha, "Boteka Ngona o Yahudi manyawa manga koano?" "Hoko gënanga hokä ani demoka," o Yesus wohaluhu.
40027012	Mä maöraha o imam-imam manga häeke de' o Yahudioka manga tutuda, ihidöaka o galaki mangöe o Yesusika, Unanga kowohaluhua.
40027013	Hababu gënanga o Pilatus wïtemo Unangika, "Boteka Ngona noihenua mata-mata, kiaka önanga inikalaki gënanga?"
40027014	Mä o Yesus kamahuhutulö de wohaluhua, hiädono magubernur gënanga duru wohëranga.
40027015	O Paskah ma Rameanga magëtongo, mabiaha magubernur wälapahi imatëngo o bui manyawa imoteke o nyawa yowöe-wöe manga ngongiriki.
40027016	O öraha gënanga naga womatëngo o hukumanga manyawa iwiheto-hetongo. Ai romanga o Yesus Barabas.
40027017	Ho', de o nyawa manga ngöe ima toomuino, o Pilatus wäleha onangika, "O nagona ngini niamau ngohi tälapahi mangale ngini? O Yesus Barabas ekola o Yesus iwi hetongo o Kristus?"
40027018	O Pilatus wotemo hokogënanga hababu ünanga wanäko, o Yahudioka yokokuaha iwihilapahi o Yesus unangika karana önanga manga hininga iwï dohata.
40027019	Maöraha o Pilatus wogogerukuohi o adili matauoka, ngoi hekata mohidingoto o behehongo nënanga unangika, "Uha ngona ganu o nyawa Ai howono koiwa-iwa gënanga aiparakara, hababu mangale karana Unanga, o wange nënanga ngohi tonänere, ahi nänere gënanga hoborohono."
40027020	Mä o imam-imam manga häeke de' o Yahudioka manga tutuda kahoko genangika yahi ngohama o demo itotorou o nyawa yowöe-wöeika gënanga la yogahoko o Pilatusika hupaya o Barabas iwilapahi de' o Yesus ai hukumanga iwi hohonenge.
40027021	De' magubernur gënanga wälehaoli önanga, "Yahinoto o nyawa ne önanga, o naguna ngini nimau ngohi tï lapahi mangale ngini?" "Barabas," önanga yohaluhu.
40027022	"Nako hoko gënanga, okia kokiani ngohi todiai de o Yesus iwi heto-hetongo o Kristus?" o Pilatus woleha onangika. "Unanga niwi salib!" mata-mata önanga yohaluhu.
40027023	"Mä okia Ai dorou?" o Pilatus woleha. De' onanga yopöaka iholoi ikuatil̄eoli, "Unanga niwi salib!"
40027024	Ma baha o Pilatus woma näko, ünanga wakunokaua okia naga wodiai, de' o nyawa manga ngöe gënanga yakunu aha yongamo. Ho' unanga wal̄ë o akere, de' o nyawa yowöe-wöe manga himangoka gënanga ünanga aigiama waihoro de' wotemo, "Ngohi toluku tomahi tagongo mabobaluhu, mangale o nyawa neünanga Ai honenge! Gënanga ngini nihi dailako!"
40027025	Mata-mata o nyawa yowöe-wöe gënanga yohaluhu, "Ia, ma l̄aikala ngomi de' tongomi miangoha-ngohaka miatagongo ma hukumanga mangale Ai honenge!"
40027026	De' o Pilatus wïlapahi o Barabas mangale önanga, de' wähuloko o nyawa iwigohara o Yesus; de' wihilapahi Unanga la iwi salib.
40027027	Ipaha o Pilatus aitentaraoka iwiao o Yesus yowohama magubernur aikadatoika, de' mata-mata o tentaraoka manga doomu imatoomu o Yesus iwikilolitino.
40027028	Onanga yahuputu o Yesus aipakeanga, de' iwihipäke Unangika o juba magoguhurungu.
40027029	Onanga yal̄ë o gota mararaga mahohihika, de' yadiai aimakota, de' ihi tamunuku o Yesus aihäekuku. Ipaha önanga iwihi jojö o diki-diki o gahumu moi aigiama manirakoka, de' yatilabuku ai himangoka, de' iwihohedu Unanga. "Tabea o Yahudi ma Nyawa manga Koano!" önanga yotemo.
40027030	Onanga iwiobiri, de' yal̄ë o diki-diki gënanga, de' yagohara aimumukuku de o diki-diki.
40027031	Iböto ima higoguleoka Unanga, önanga yahuputu o juba magoguhurungu gënanga, de' iwihi päkeoli Ai pakeanga mahirete. Ipaha Unanga iwihi hupu iwiao la iwi salib.
40027032	O ngëkomo mahoanoka, önanga imaka mäke de womatëngo o Kirene manyawa airomanga o Simon. Onanga iwipakisa o nyawa gënanga wamoku o Yesus aisalib.
40027033	Ipaha önanga imahiädono o ngï moi maromanga o Golgota, mamangarati "O häeke ma Kabelanga ma Ngï".
40027034	Genangoka önanga iwihidöaka o Yesus iwihi okere o angguru higanuino okianaga mamali-mali. Mä o angguru gënanga o Yesus watailoka, Unanga woluku waokere.
40027035	Ipaha önanga iwisalib, de' aipakeanga imäkokeregu imoteke o undi.
40027036	Ipaha de gënanga önanga yogogeruku dokengoka iwï göana Unanga.
40027037	Ai häeke mal̄okuil̄e önanga yonuneuku o dulihi, yakorona o galaki Unangika, enagënanga: "Nenangala o Yesus, o Yahudi ma Nyawa manga Koano".
40027038	Ihi domoteke dede Unanga önanga yäsaliboli yahinoto yoora-ora de' yotoma-toma; womatëngo ainirakoka, de' womatengoli aihigiloka.
40027039	O nyawa yakokaino genangino manga häeke yagiwi-giwi, de' iwihohedu o Yesus.
40027040	Onanga yato, "Ngona nomau nakilianga ma Jou Madutu ai Tau, de' o wange hange dika de nohigokokali! Nako Ngona ma Jou Madutu ai Ngohaka, o saliboka gënanga deno uti, de' nohihalamati Ani diri!"
40027041	Hogenangoli o imam-imam manga häeke de' o agama maguru-guru inoli o Yahudioka manga tutuda iwihohedu o Yesus. Onanga yotemo,
40027042	"Unanga wahihalamati o nyawa mahomoa, enahioko Ai diri mahirete wakunua wohihalamati. Nako o Israeloka manga koano, kayaoa de öraha nënanga Ngona nouti o saliboka gënanga, dahao ngomi miningaku Ngona.
40027043	Unanga wïngaku ma Jou Madutuika de womahetongo Unanga ma Jou Madutu ai Ngohaka. Aa, niaino ngone hïlega boteka ma Jou Madutu womau örahanënanga wihihalamati."
40027044	Yo ora-ora de yotoma-toma yä sosalib de Unanga gënanga kahoko genangoli i wi hohedu Unanga.
40027045	O wange i korona, madëkana o jam hange o Yerusalem maberera gënanga mata-mataika ihuhutu.
40027046	O takoro hange o bimaoa, o Yesus wopöaka de Ai ilingi kahakuatil̄e, "Eli, Eli, lama sabakhtani?" mamangarati, "Ya Ahi Jou Madutu, ya Ahi Jou Madutu, yadodoa ho Ngona nohi mal̄aika Ngohi?"
40027047	Yamuruono naga genangokadau yoihene o böaka gënanga, de' yotemo, "Unanga wïahoko o Elia!"
40027048	Womatëngo manga dodiawo woma tai-taiti woiki wol̄ë o bunga karang, de' watono o angguru magogiohikuku. Ipaha ünanga wohi hakarika o didipoika, de' wohi peke o Yesus aiuru makaika.
40027049	Mä mahomoa yotemo yato, "Hodamä, niaino ngone hïlega boteka o Elia waino wihihalamati Unanga!"
40027050	Ipaha o Yesus wopöakoli de Ai ilingi kahakuatil̄e, de' wowomaha wohi bobaha.
40027051	O guba inünuneuku ma Jou ai Tauoka ikakihi ibëlaka hinoto daku de yauku. O dunia igiwi de' o l̄oku mahelewo ibëlaka.
40027052	O lungu-lungunu ihelenga, de' manga ngöe ma Jou Madutu aiumati yohone-honengoka yowangokali.
40027053	Ipaha de o Yesus womomiki o honenge mahidogoronaka, önanga yohone-honengoka yohupu manga lungunino, de' önanga yowohama o Yerusalem makotaika. De' dokengoka manga ngöe o nyawa yämäke önanga.
40027054	O tentaraoka de manga doomu mahäeke iwïgöa-göana o Yesus önanga duru yohawana, maöraha yamäke o ohu de mata-mata idädadi gënanga. Onanga yotemo yato, "I goungu, Unanga nënanga ma Jou Madutu ai Ngohaka!"
40027055	Genangoka nagaoli manga ngöe o ngongoheka, magurutoka de yölega-lega. Onanga gënanga iwinïkoka o Yesus la iwïriwo o Yesus madero kao Galilea okahi.
40027056	Manga hidogoronaka genangala o ngo Maria Magdalena, o ngo Maria o Yakobus ngoi ayo de' o Yusuf, de' o Zebedeus aingoha-ngohaka manga ayo.
40027057	O hutu gënanga woböaino womatëngo wokaya-kaya o Arimatea makotaino airomanga o Yusuf. Unangö o Yesus winöninïki.
40027058	Unanga woiki o Pilatusika, de' wogahoko o Yesus aimayeti. Ho o Pilatus wohipareta hupaya o Yesus aimayeti ihidöaka unangika.
40027059	Ho o Yusuf wal̄ë o mayeti gënanga, de' wohihawoino de o ngöere magare-garehe, o hutara mahungi.
40027060	De' o Yusuf wakelenga o Yesus aimayeti o lungunuku, o lungunu gënanga tö Yusuf mahirete, de o lungunu gënanga yadiai o doporono i hohelewoka. Iböto gënanga ünanga wödululu o helewo moi ma amo-amoko wohibeno o lungunu gënanga mangorana, de' o Yusuf womajoboka.
40027061	O ngo Maria Magdalena de' o ngo Maria mahomoahi yogogeruku genangokadau yöhimangika o lungunu gënanga.
40027062	Yarehino mawange, o Yahudioka manga Puji mawangeoka, o imam-imam manga häeke de' o Farisi manyawa yoiki kamamoi, o Pilatus iwï himanga
40027063	de' yotemo, "Tuanga, ngomi mio hininga maöraha wotipu-tipu gënanga kawoma ngangoikahi, Unanga wotemoka, 'Ipahaika o wange hange Ngohi aha tomomiki'.
40027064	Karana gënanga, nähuloko o nyawa yögöana o lungunu gënanga ihidodiai, hiädono o wange hangeoka, hupaya iwinöninïki yakunua yatohiki Ai mayeti de' yahetongo o nyawaika, Unanga womomikoka, o honenge mahidogoronaka. De' o tipu mabobaha nënanga aha i holoi itorou de madodihiraka."
40027065	"Ngini dema ënanga niatentara yogöa-göana," o Pilatus wätemo onangika, "nioiki la niogöana o lungunu gënanga, kagenangö magogöana."
40027066	Ho önanga yoiki o lungunika de yasegeluku madadamunu o helewouku, de' yögöana mahimangoka, hupaya koiwa naga yaruae o lungunu gënanga.
40028001	Maöraha o Yahudioka manga Puji mawange yatioka, o Minggu mawangeoka duru o ngoru-ngorumino, o ngo Maria Magdalena, de' o ngo Maria mahomoahi gënanga yoiki yölega o lungunu gënanga.
40028002	Itodokanino o ohu duru kahägiria. Ma Jou aimalaekat womatëngo, o horogaka de wouti, de' walulu mahelewo o lungunu mabebeno gënanga, de' wogogeruku mahelewo mal̄okuoka.
40028003	O malaekat gënanga aibiono hokä o leletongo, de' ai pakeanga duru kahamagarehe.
40028004	O tentara yogöa-göana genangoka, duru yohawana hiädono önanga yohahara, de' ima dadi hokä o nyawa yohonengoka.
40028005	O malaekat gënanga wätemo o ngongohekaika gënanga, "Uha nihawana! Ngohi tohiöriki ngini niwilingiri o Yesus iwi sosaliboka gënanga.
40028006	Unanga koiwiwa nenangoka. Unanga womomikoka hokä mahira winihi ngahuoka. Nia ino niolega Ai ngï Unanga iwi kelenga.
40028007	Orahanënanga, nioiki nima tai-taiti, nihingahu iwinöninïkika, 'Unanga womomikoka de nënanga naga Unanga woiki wohiraka o Galileaika ngini niwihiduru. Dokengoka ngini aha niwimäke Unanga!' Nio hininga okia winihi ngahuoka nginika."
40028008	O ngongoheka gënanga imatai-taiti yamal̄a o lungunu gënanga. De yamäo yohawana imaganu yomörene, önanga imapopäta la ihi ngahu o hali gënanga o Yesus iwinöninïkika.
40028009	I todokanino o Yesus waino imakamäke de ongongoheka gënanga, de' wätemo, "Tabea!" De' onanga yaino imahi tigi Unangika, ipaha Ai l̄ou yakololo de' iwihuba Unanga.
40028010	"Uha nihawana," o Yesus wätemo onangika, "nioiki niahingahu ahiroriadodotika hupaya önanga yoiki o Galileaika; dokengoka önanga aha ihi mäke Ngohi."
40028011	O ngongoheka gënanga yosoboka, yamuruono naga matentara yogöa-göana o lungunu gënanga imakilioro o kotaika de' ihi ngahu o imam-imam manga häekika mata-mata okianaga i dädadioka.
40028012	O imam-imam manga häeke gënanga imakatatoro ihidailako de o Yahudioka manga tutuda, de' yahidöaka o tiwikahä amoko o tentara yogöa-göanika gënanga,
40028013	de' yätemo yato, "Ngini kokiani niahëtongo, ngomi imï kiokoka de' o Yesus iwinö ninïki yaino o hutu-hutu de' ya tohiki o Yesus ai mayeti.
40028014	De' nako magubernur woihene o hali gënanga, ngomi aha miwi baja ünanga hupaya ngini ma o huha okia-kiaua nia mäke."
40028015	De' o tentara yogöa-göana gënanga yal̄ë o tiwi gënanga, de' yadiai hokä okia yahibehehongo onangika. Mangale karana gënanga o ade-ade gënanga kahi ade-adeohi o Yahudi manyawa manga hidogoronaka hi ädono o wange nënanga.
40028016	Yangimoi de moi iwinö ninïki o Yesus gënanga yoiki o Galilea madoporonika imamoteke de o Yesus wahi paretaka onangika.
40028017	Maöraha önanga iwi mäke o Yesus dokengoka, önanga ima ruku iwi huba Unanga. Mä naga manga hidogoronaka yongaku i kiria owahi.
40028018	O Yesus womahi tigi onangika de' wätemo, "Ingodumu o kuaha o horogaka de' o duniaka ihi döakoka Ngohino.
40028019	Hababu gënanga nioiki hagala o hoana de o berera o dunia mata-mataika, niahidadi önanga ihinöninïki. Niä ohiki önanga de niahëtongo ma Ama ai romanga, de' ma Ngohaka, de' ma Jou Madutu ai Womaha.
40028020	Nia dotoko önanga yamoteke mata-mata tinihi poparetaka nginika. De' niohininga Ngohi aha salalu tinïtomoteke ngini hiädono o wange mabaha."
41001001	Nenangala o Abari ma Oa mangale o Yesus Kristus, ma Jou Madutu ai Ngohaka.
41001002	O Abari ma Oa gënanga imuläenge hokä ma Nabi Yesaya wotulihi, hokonënanga, "Ma Jou Madutu wotemo, 'Ne ünanga Ahi huhuloko,' 'Ngohi tihuloko unanga wohira de Ngona, hupaya ünanga wahelenga o ngëkomo mangale Ngona.'
41001003	Naga o nyawa yopöa-pöaka o tonaka i kokakahaka, 'Ma Jou ai ngëkomo nia sadia; nihirata mangëkomo aha genangino wakokaino.' "
41001004	Hokä gënanga itulihoka, kogenangoli o Yohanis wohupu womahinyata o tonaka ikokakahaka. Unanga wäohiki o nyawa de' wohingahu o abari ma Jou Madutuino. "Ngini kokiani nitoba yakunokaua o baradoha nidiai, de' kokiani inïohiki hupaya ma Jou Madutu winïapongo," hokogënanga o Yohanis wotemo.
41001005	O Yudea maberera de' o Yerusalem manyawa mata-mata yoiki ihigihene o Yohanis wotemo-temo. Onanga imangaku manga baradoha, de' o Yohanis wäohiki önanga o Yordan ma Ngairoka.
41001006	O onta o aiwani ma ago-agomo toënanga magogo deyadiai o Yohanis aipakeanga, gënanga womahi baju. Ai gorona maninikutu o aiwani makai, de' ai inomo o kahoho de' o ohungu honganika magula.
41001007	Unanga wohingahu o abari nënanga, "Dahaö ngohi de iböto, aha woböa womatëngo iholoi wolamoko de ngohi. Toma ruku tahohe Ai hapato maliliko, kagangö dë topatutua.
41001008	Ngohi tinï ohiki ngini de o akere, mä Unanga aha winï ohiki ngini dema Jou Madutu ai Womaha."
41001009	O öraha gënanga o Yesus woböa o Nazaret o Galilea madaeraka de waino, de' o Yohanis wïohiki Unanga o Yordan ma Ngairoka.
41001010	Hoko gënanga o Yesus o ngairil̄e wopuda de woma böa, ünanga wamäke o dihanga ihelenga de' ma Jou Madutu ai Womaha iuti Unanguku hokä o namo dara.
41001011	Ipaha yoihene ma Jou Madutu ai ilingi ihingahu, "Ngona Ahi Ngohaka tonï dora-dora. Ngona nasanangi Ahi hininga."
41001012	Gënanga iböto, de gila-gila ma Jou Madutu ai Womaha iwiao o Yesus yoiki o tonaka i kokakahaika.
41001013	O wange moruata Unanga wogogere genangokadau, o Ibilihi iwitaili. O aiwani-aiwani mahuhuhukö naga kamamoi dede Unanga genangokadau, de' o malaekat-malaekat i wï leleani Unanga.
41001014	O Yohanis de iwibuioka, o Yesus woiki o Galileaika de' dokengoka Unanga wohiabari o Abari ma Oa ma Jou Madutuino.
41001015	Wato, "Ma Jou Madutu i tedekanokaua aha muläenge wopareta. Nitoba yakunokaua o baradoha nidiai, de' niangaku o Abari ma Oa ma Jou Madutuino!"
41001016	Maöraha o Yesus wotowongi o Galilea ma Taaga mahohanino, Unanga wämäke yahinoto o nawoko yolingi-lingiri, enagënanga o Simon de' aidödoto o Andreas. Onanga manga gogiriaka o nawoko yotagoko o taagaka gënanga de o homa.
41001017	O Yesus wätemo onangika, "Nihi nïki Ngohi. Ngohi aha tinï dotoko ngini o nyawa nihoma."
41001018	Gila-gila önanga yamal̄aika manga homa de iwi nïki o Yesus.
41001019	O Yesus wotowongi gila-gila, de wä mäkeoli o riadodoto yahinoto mahomoa, enagënanga o Yakobus de' o Yohanis, o Zebedeus aingoha-ngohaka. Onanga naga manga ngotiroka, de' manga gogiriaka yoboro manga homa.
41001020	O Yesus gila-gila wä ahoko önanga. De' onanga iwimal̄aika manga ama o ngotiroka de toona manga hewa manyawa. De' o Yakobus de' o Yohanis yoiki iwinïki o Yesus.
41001021	O Yesus de' iwinöninïki imahiädono o Kapernaum makotaika. O Yahudioka manga Puji mawange moioli, o Yesus wowohama o pupuji matauika de' muläenge wodotoko.
41001022	O nyawa yoihe-ihene, yokiriri mangale Unanga wodotoko madodagi. Hababu, Unanga wodotoko de makumati, imako howono de o guru-guru agama yodotoko.
41001023	O öraha gënanga womatëngo iwï ngohamika o womaha madorou, wowohama o pupuji matau magoronaika, de wopöaka,
41001024	"Hei Yesus, o Nazaret manyawa, Ngona nomau okia nodiai dede ngomi? Ngona naino lä nomi binaha ngomi? Ngohi tohi öriki Ngona o nagona: Ngonala o huhuloko notebi-tebini ma Jou Madutuino!"
41001025	"Nomarïdi!" o Yesus wodorohu o womahika gënanga, "Nohupu de o nyawa nënanga!"
41001026	Ho mawomaha madorou gënanga iwigiwi duru yakua-kuata, ipaha o womaha madorou gënanga ihupu o nyawaka gënanga, de wopöaka.
41001027	Mata-mata o nyawa duru yohëranga, hiädono önanga imakoketemo, "Uwee, kaokia nënanga? O dodötoko mahungioli! De makumati de' makuaha Unanga wapareta o womaha madorou i hupu, de' onanga iwihi moteke!"
41001028	De' o abari mangale o Yesus dema japati yödogilianga o Galilea madaera mata-mataika.
41001029	O Yesus de' iwinöninïki yamal̄a o pupuji matau gënanga, de' yoiki o Simon de' o Andreas manga tauika. O Yakobus de' o Yohanis onangö yoiki ima kinïki dede ona.
41001030	O Simon ngoi toroa imi gogama magogiriaka ami ngidu-ngiduoka. Ho' maöraha o Yesus de' iwinöninïki yowohama o tau gënanga, o Yesusika iwihi ngahu o hali gënanga.
41001031	Ho o Yesus woiki o Simon ngoi toroaika, de' wasö amigiama, de' womihimoteke münanga momomiki. Ami gogama ihihanga, de' munangö momuläenge mä leleani önanga.
41001032	O bobimaoa, o wange de itumunoka, o nyawa manga ngöe yä ao o Yesusika mata-mata o nyawa yopopanyake de' o womaha madorou yangohamika.
41001033	Mata-mata o kotaka gënanga ima toomuino o tau gënanga mahimangoka.
41001034	De' o Yesus wahi togumu manga ngöe o nyawa yatago-tagongo de yädäe-däene rupa-rupa o panyake, de' waduhuö mangöe womaha madorou. Unanga wohi gumal̄aua o womaha madorou gënanga yotemo, hababu önanga ihi öriki Unanga o naguna.
41001035	Yarehino, kama hohuhutuohi, o Yesus womomiki de' wamal̄a o tau gënanga. Unanga woiki o ngï o gigoro koiwa-iwaika o kota maporetoka, de' dokengoka womäniata.
41001036	Mä o Simon de' aidodiawo yoiki iwilingiri Unanga.
41001037	De' onanga iwi mäkeoka, önanga iwi temo, "Mata-mata o nyawa naga ini lingiri Bapa."
41001038	Mä o Yesus wohaluhu, "Niaino ngone hohigila-gila nanga dodagi o kota-kota mahomoaika hakokiloliti o daera nënanga. Ngohi kokiani toriwayati genangokaö, hababu madungutu ganga hö Ngohi taino."
41001039	Karana gënanga o Yesus woiki o Galilea wamöde-mödeke, de' woriwayati o pupuji matauoka de waduhu o womaha madodorou.
41001040	Womatëngo iwipado-pado hoboborohono woböa o Yesusika. O nyawa gënanga watilabuku de' wotemo, "Nako Bapa nömodeke, Bapa yakunu ngohi nohihi togumu."
41001041	O Yesus wïdora o nyawa gënanga. Ho', Unanga wipal̄anga o nyawa gënanga de wotemo, "Ngohi tomau, notogumu!"
41001042	O öraha gënanga dika aipanyake ihihanga de' unanga wotogumu.
41001043	Dahaö o Yesus wïhuloko ünanga woiki, wohidöaka o hohininga nënanga,
41001044	"Kao nagonaikaö de yakunua nohiade-ade, mä noiki ma imamika, de' nogahoko unangika la wohigoungu ngona notogumoka. Dahaö mangale notogumoka gënanga, nohi döaka o huhuba, imoteke o Musa wohi popareta, hokä o nonako moi o nyawaika i gou-goungu ngona notogumoka."
41001045	Mä o nyawa gënanga woiki de' gila-gila wohiade-ade kiaka dika, okia idadadioka gënanga, hiädono o Yesus wakunua womahi totararonuku wowohama o kotaika. Unanga duga-duga wogögogere o kota maporetoka o ngï kiaka o gigoro koiwa. Mä o nyawa gila-gila dika yoböa Unangika okiaino hönanga.
41002001	O wange muruono naga ipahaika o Yesus woma idulu o Kapernaum makotaika. O abari yaika yaino yoihene o Yesus naga o tauoka.
41002002	Ho manga ngöe o nyawa yoböa. Onanga imatoomu dokengoka hiädono o ngï koiwaka. O ngoranokaö iömanga i ehoto deo nyawa. Dahaö o Yesus wohingahu onangika o abari ma Jou Madutuino.
41002003	Unanga magogiriaka wotemo-temo, yaruata ima teke ligoraka womatëngo wolugu-lugu la iwi ao o Yesusika.
41002004	Mä karana o nyawa yowöe holi, yakunua imahi tigi Unangika. Ho' onanga yadöa matau de yakilianga makatu o Yesus iwi totanil̄e. Ipaha de gënanga önanga iwi wora o nyawa wolugu-lugu gënanga kamamoi de aitikara.
41002005	O Yesus wamäke hokokia ma amoko to ona manga ngongaku, Unanga wïtemo wolugu-luguika gënanga, "Ahi ngohaka, anibaradoha mata-mata i apongoka."
41002006	Yamuruono naga o agama maguru kanganohi yogogeruku genangoka muläenge manga hiningaka ileha-leha,
41002007	"Duru wobarani o nyawa nënanga wotemo hoko gënanga! Unanga wihikauku ma Jou Madutu. Mahomoa de ma Jou Madutu, o nagonahi yakunu ya apongo o baradoha?"
41002008	O öraha gënanga dika o Yesus wohi öriki to önanga manga dibanga. Ho Unanga wätemo, "Yadodoa ho niahiningaka ileha-leha hokogënanga?
41002009	Kiaka iholoi igapanga: mademo, 'Ani baradoha iapongoka', ekola mademo 'Nomomiki nagoraka ani tikara de' nomä dagi'?
41002010	Mä o öraha nënanga Ngohi aha tohimatoko madiai nginika, o dunia mal̄okuoka nënanga o Nyawa manga Ngohaka wokuaha waapongo o baradoha." Dahaö o Yesus wïtemo o nyawa wolugu-luguika gënanga,
41002011	"No momiki, nagoraka ani tikara de' nolio!"
41002012	Unanga womomiki de' woma taiti wal̄ë aitikara daha wohupu de önanga mata-mata yahakihi. O nyawa manga ngöe gënanga yokiriri de' iwihigiriri ma Jou Madutu. Onanga yato, "Komaiwahi ngone hamäke hoko nënanga idadi!"
41002013	O Yesus womakilioroli o Galilea ma Taaga madowongino. Manga ngöe o nyawa yaino Unangika, de' Unanga wädotoko önanga.
41002014	Magogiriaka o Yesus wotagi genangino, Unanga wïmäke womatëngo o soungu wogaho-gahoko airomanga o Lewi, o Alfeus aingohaka, wogogerukuohi o soungu makantoroka. O Yesus wïtemo unangika, "Nohi nïki Ngohi." Ho o Lewi womaoko de' wï nïki o Yesus.
41002015	Maöraha o Yesus wol̄omo magogiriaka o Lewi aitauoka, yoböaino manga ngöe o soungu yogaho-gahoko de' manga ngöe imoteke o kawaha manga damäke önanga gënanga i torou manga wowango, mata-mata yol̄omo imakomoteke de o Yesus de' iwinö ninïki. Hababu manga hidogoronaka manga ngöe iwinïki o Yesus.
41002016	Yamuruono naga o agama maguru o Farisi manyawaino iwi mäke o Yesus wol̄omo imakomoteke de o soungu yogaho-gahoko de' o nyawa manga wowango itotorou. Ho' onanga yoleha o Yesus iwinöninïkika, "Yadodoa honiaguru wol̄omo imakomoteke de o soungu yogaho-gahoko de' o nyawa madorou gënanga?"
41002017	O Yesus woihene manga loleha gënanga, howä baluhu, "O nyawa yopanyakeua yoparalua o dotere; duga-duga o nyawa yopopanyake dika. Ngohi toböa tä ahokua o nyawa ima mäo manga diri yaoaka, duga-duga o nyawa yäpulo-pulono önanga gënanga okiaua yadäene."
41002018	Mamoiuku iwinöninïki o Yohanis Wo ohi-ohiki de o Farisi manyawa yopuaha magogiriaka. De' naga o nyawa yaino o Yesusino de' iwi leha, "Yadodoa ho o Yohanis Wo ohi-ohiki iwinöninïki de' yani nïki o Farisi manyawa yopuaha, ho' de Bapa ininöninïki kowali?"
41002019	O Yesus wäbaluhu, "O kawingi marameangoka, boteka o nyawa yaino-ino o kawingi marameangino koyol̄omua? Nako o nauru wokawi-kawingi ka dede onangohi, marai önanga yol̄omo.
41002020	Mä aha iböa toëna maöraha o nauru wokawi-kawingi gënanga manga hidogoronaka de iwingoho. O öraha gënanga dahaö onangö koyol̄omua.
41002021	Koiwa o nyawa imä dapa manga baju madorou de ihitapa de o ngöere mahungi mabëlaka. Hababu madadapa mangöere gënanga aha yatïngi, hiädono makakihi iholoi ilamoko.
41002022	Hokogenangoli moiua o angguru mahungi yauhe o angguru mangï hira-hirauku. Karana o angguru mahungi gënanga aha yapooteke mangï i hira-hira. Mabaha hinotö kai umo. O angguru mahungi kokiani yöguhe o angguru mangï mahungiuku!"
41002023	Mamoiuku o Yahudioka manga Puji mawangeoka, o Yesus wakaino moi o gandum madumuleino, iwinö ninïki yomuläenge yautuku ma gandum.
41002024	Ho o Farisi manyawa iwi temo o Yesusika, "Yadodoa ho ininö ninïki yatilakuru nanga agama matita, de' yadiai okia ilara-laranga o Puji mawangeoka?"
41002025	-
41002026	O Yesus wäbaluhu, "Komaiwahi ngini niabasa okia o Daud wadiai, maöraha o Abyatar wodadi o imam womomulia. O öraha gënanga o Daud de' ainyawa yähahini, de' koiwa manga inomo, ünanga wowohama ma Jou ai Tauika, de' waol̄omo o roti ihi hubaka ma Jou Madutuika. De' o roti gënanga wahidöakoli ainyawaika. Enahioko imoteke nanga agama, o imam-imam dika yakunu yaol̄omo o roti gënanga."
41002027	De' o Yesus wätemoli, "O Puji mawange yadiai mangale o nyawa; mä konyawaua mangale o Puji mawange.
41002028	Ho', o Nyawa manga Ngohaka wokuaha maboboloioli o Puji mawange ma Wakuaha."
41003001	O Yesus womakilioroli o pupuji matauika. Genangoka naga womatëngo aigiama mahononga ihonenge.
41003002	Genangoka naga o nyawa yomau yalingiri o Yesus aihowono, hupaya yakunu Unanga iwikalaki. Ho' onanga salalu iwitotailako Unanga boteka Unanga aha wahitogumu o nyawa o Yahudioka manga Puji mawangeoka.
41003003	O Yesus wïtemo o nyawa aigiama mahononga ihone-honenge gënanga, "Naino noma okoino nengokadau, mahimangoka."
41003004	Daha Unanga wäleha genangokadau manyawa, "Imoteke nanga agama, ngone yakunu okia hodiai o Puji mawangeoka? O oa hodiai ekola o dorou hodiai? Hahihalamati o nyawa ekola hatoma?" Onanga kai marirïdoka.
41003005	O Yesus de aidohata woma lega ikilolitino mä Unanga aihininga kai huha dika, karana önanga manga häeke madogowini. Ho witemo o nyawaika gënanga, "Nohi döakika anigiama." O nyawa gënanga aigiama wohidöakika, de' aigiama maitogumu.
41003006	O Farisi manyawa yamal̄a o pupuji matau gënanga, de' de majapati imahi kadailako de o Herodes ainyawa yamuruono naga, la' iwitoma o Yesus.
41003007	O Yesus de' iwinöninïki yoiki imadohuku o Galilea ma Taagaika. Duru kamanga ngöe o Galileaino manyawa yoiki iwinïki o Yesus. Manga ngöeoli o Yudea de yaino,
41003008	o Yerusalemino, o Idumea madaeraino, de' o Yordan o wange mahiwaroko mahonongaino, de' o Tirus de' o Sidon makota magilolitino. Onanga mata-mata yoböa o Yesusika, hababu önanga yoihene o hali mangöe wadiaioka.
41003009	O nyawa yoböa-böa gënanga duru kamanga ngöe, hiädono o Yesus wähuloko iwinöninïki yasadia o ngotiri, hababu uha hiädono o nyawa mangangöe gënanga iwihidehoto.
41003010	Unanga wahitogumu duru kamanga ngöe o nyawa, hiädono mata-mata o nyawa yopopanyake imahi eho-ehoto imahi dailako imahi tigi Unangika la yakunu iwisö Unanga.
41003011	De' o nyawa yangoha-ngohama o womaha madorou kade iwi mäke Unanga, gila-gila ima ruku Ai himangoka de' yopöaka, "Ngona ma Jou Madutu ai Ngohaka!"
41003012	Mä o Yesus woduhunu ikiria o womaha madorou gënanga i hi ngahu Unanga o naguna.
41003013	Ipaha o Yesus wodöa o doporonil̄e, de' wä ahoko o nyawa yamuruono naga imoteke Ai mau. O nyawa gënanga yaino,
41003014	daha manga hidogoronaka Unanga wäiriki yangimoi de yahinoto. Wato, "Ngohi tinï iriki ngini, hupaya ngini nihinïki Ngohi, hupaya ngini tinïhuloko nihingahu o Abari ma Oa ma Jou Madutuino,
41003015	de' ngini aha niamäke o kuaha la niaduhu o womaha madorou."
41003016	Nënanga yangimoi de yahinoto gënanga manga romanga: o Simon (iwihi ahokoli o Petrus),
41003017	o Yakobus de' aidodoto o Yohanis enagënanga o Zebedeus aingoha-ngohaka (önanga nënanga yahiromanga Boanerges mamangarati "o dotereke ma ngohaka"),
41003018	o Andreas, o Filipus, o Bartolomeus, o Matius, o Tomas, o Yakobus, o Alfeus aingohaka, o Tadeus, o Simon o berera ma Gogöana,
41003019	de' o Yudas Iskariot wososetiaua o Yesusika.
41003020	Ipaha o Yesus wolio o tauika. Mä o nyawa manga ngöe yoböaoli imatoomu, hiädono o Yesus de' iwinöninïki imahi däenua yol̄omo.
41003021	O nyawa manga ngöe yotemo, "Unanga iwitogohangoka!" De' Ai roriadodoto yoihene o hali gënanga, önanga yoiki yomau iwingöho Unanga.
41003022	O agama maguru-guru o Yerusalem de yaino-ino yotemo, "Unanga o Beelzebul iwïngohamika! O womaha madorou madimono gënanga iwihidöaka o kuaha Unangika la waduhu o womaha madorou."
41003023	O Yesus wä ahoko o nyawa yowöe-wöe gënanga, de' woade-ade onangika o hitotero muruono naga. "Sarakia yakunu o womaha madorou yaduhu o womaha madorou," o Yesus wato.
41003024	"Nako o negara moi, i regu-regu de imakokalawani, o negara gënanga aha i tedekanua.
41003025	De' nako o tau moi manyawa de' manga rimoi koiwa de' imakokalawani, o tau moi manyawa gënanga aha yokilianga.
41003026	Nako o Ibilihi mapareta magoronaka idadi o gitingaka de' o galawani, o pareta gënanga i tedekanua, de' marai aha ihihanga.
41003027	Moiua o nyawa yakunu yöngohama womatëngo wokua-kuata aitau de' waora aiarata nako ünanga wohiraua wïliko o nyawa wokua-kuata gënanga. Wïliko i böto, dahaö ünanga yakunu waora aiarata.
41003028	Nianäko! Okiaka o nyawa o baradoha yodiai de' ihidemo o hikauku, önanga yakunu yä apongo.
41003029	Mä kiaka önanga ihikauku ma Jou Madutu ai Womaha, önanga yakunua yä apongo! Hababu o hikauku gënanga ganga o baradoha i kokakali." (
41003030	O Yesus wahetongo hokogënanga hababu naga o nyawa yotemo o Yesus iwi ngohamika o womaha madorou.)
41003031	Ipaha de gënanga o Yesus ngoi ayo de' Ai riadödoto yoböa. Onanga yotamä maporetoka de' yähuloko o nyawa iwiahoko o Yesus.
41003032	O öraha gënanga manga ngöe o nyawa magogiriaka yogogeruku iwihigilolitino o Yesus. Onanga iwitemo Unangika, "Bapa, ngoni ayo de' Ani riadödoto Bapa naga maporetoka. Onanga ini lingiri Bapa."
41003033	O Yesus wohaluhu, "O nagona Ngohi ayo? O nagona Ahi riadödoto?"
41003034	Ipaha Unanga wäpulono o nyawa yogögogeruku iwihi gogilolitino de' wotemo, "Ne önanga Ngohi ayo de' Ahi riadödoto!
41003035	O nyawa yadodiai ma Jou Madutu aimau, ge önanga Ahi riadödoto o nauru de' Ahi biranga de' Ngohi ayo."
41004001	O Yesus wodotokoli o Galilea ma Taaga mahohanoka. Duru manga ngöe o nyawa iwihi doomuino. Karana gënanga o Yesus woiki woharenuku o ngotiroka de yahitomoko o akeroka, de' o nyawa yowöe-wöe gënanga imaokoino o taaga madatekoka.
41004002	Daha o Yesus wädotoko o hali mangöe onangika de wapäke o hitotero. Hoko nënanga Unanga wädotoko.
41004003	"Ni ihene! Naga womatëngo wototumule woiki wohi barihi ai gihihi.
41004004	Maöraha magogiriaka ünanga wohibarihi, naga magihihi itifa o ngekomuku. Ho' o totaleo yaino de' o gihihi gënanga yaol̄omo yamatäka.
41004005	Nagaoli itifa o ngï ihohelewouku matonaka ipirinua. O gihihi-gihihi gënanga itedekanua de iwangoka karana matonaka ipirinua,
41004006	mä de o wange iböa, i tori-torioka gënanga imuläenge imaai ipaha itoolenge de' ihonenge karana mangutuku iwohama ikurutukua.
41004007	Nagaoli magihihi itifa o momo mahohihikauku. O momo mahohihika gënanga iwango de' yarakutu itori-torioka gënanga hiädono koi hohokua.
41004008	Mä nagaoli magihihi i tifa o tonaka i boburereuku. O gihihi gënanga iwango, de' idadi ipako de' ihohoko, naga moruange, naga mori butanga, de' naga idogo higali maratuhu moi."
41004009	Iböto wohiade-ade o hitotero gënanga, o Yesus wotemo, "O nagona de niangauku, ni ihene!"
41004010	Maöraha o Yesus womatëngoka, o nyawa yoihe-ihenoka Ai dodötoko yaino Unangino imakomoteke de' yangimoi de yahinoto iwinöninïki. Onanga yogahoko Unanga wohitararono o hitotero mamangarati gënanga.
41004011	De' o Yesus wätemo onangika, "Ngini inihi döakoka o ngongike la' nianäko o rahasia mangale sarakia ma Jou Madutu wopareta. Mä o nyawa mapore-poretoka yädotoko de' o hitotero,
41004012	hupaya 'Onanga aha yatailako hokogenangika, mä yanäkoua okia i dädadi, önanga aha yoihene hokogenangika, mä i mangaratiua, nënanga idadi hupaya uha önanga yamäke de' i mangarati de' uha yoböa ma Jou Madutuika de' ma Jou Madutu wä apongo önanga.' "
41004013	Ipaha o Yesus wätemo onangika, "Nako ngini nimangaratiua o hitotero gënanga, sarakia ngini yakunu nimangarati o hitotero mahomoa?
41004014	O gihihi wohi bari-barihi gënanga ganga o nyawa ihi ngahu-ngahu o abari ma Jou Madutuino.
41004015	O gihihi i tifa o ngekomuku, hohi tero o nyawa yoihene o abari mangale sarakia ma Jou Madutu wopareta. Hoko gënanga yoihene, o Ibilihi iböa de' yal̄ë okia ihibarihoka manga hininga magoronaka.
41004016	O gihihi itifa o ngï ihohelewouku, hohitero o nyawa yoihene o abari gënanga, de' gila-gila yatarima de manga hininga isanangi.
41004017	Mä o abari gënanga imahi ngutukua manga hininga magoronaka, hiädono itongohonua. Hoko gënanga önanga yatagongo o huha ekola o aniaya karana o abari gënanga, gila-gila önanga imadohuku de yosetia okaua.
41004018	O gihihi itifa o momo mahohihikauku gënanga hohitero o nyawa yoihene o abari gënanga,
41004019	mä yohawatere mangale to önanga manga wowango de' yönahihu yöwango okia-kiaua yokuranga. O nahihu mangale o hali mangöe iwohama manga hininga magoronaka. Karana gënanga o abari ma Jou Madutuino yarakutu manga hininga magoronaka, hiädono ihohokua.
41004020	De' o gihihi itifa o tonaka i boburereuku gënanga hohitero o nyawa yoihene o abari gënanga de' yatarima, önanga manga hohoko i wöe, naga moruange, naga mori butanga de' naga idogo ihigali maratuhu moi manga hasili."
41004021	Inoli o Yesus wotemoli, "Ma muruono de o nyawa yatuhuku manga hilo de' yatamunuku de o rube, ekola yakelengauku manga ngidu-ngidu matimioka? Boteka ünanga wakelengaukua o hilo gënanga, o hilo matotodengoka?
41004022	Koiwa i iu-iunu aha koya mäkeua; de' koiwa irörahasia, aha koyö dogiliangua.
41004023	Hababu gënanga, nako de nia ngaukoka, ni ihene!"
41004024	De' o Yesus wotemoli, "Ni ihene nihidodiai okia ngini ni ihene nënanga! O duduga ngini niahipäke o nyawa mahomoaika, aha ma Jou Madutu winihi päkeoli nginika -- de' i goungu i holoi i wöeoli.
41004025	Hababu o nyawa de ma enangoka, aha yahidöaka iholoi iwöeoli; mä o nyawa koiwa onangoka, de ma huhutulohi naga onangoka aha yal̄ëoli."
41004026	O Yesus wadohangoli Ai ade-ade, "Nako maöraha ma Jou Madutu wopareta hokä o koano, madodagi yakunu hohitero hokä womatëngo wohibarihi o gihihi aidumuleoka.
41004027	Yö hutu ünanga womä idu; o wange-wange ünanga womomikino. De' hoko kiaua o gihihi gënanga iwango de' idadi ipako. Mä sarakia madodagi o gihihi-gihihi gënanga iwango de' idadi ipako, o nyawa gënanga wanäkoua.
41004028	O tonaka gënanga ëna mahirete ihihupu mahasili: madodihiraka madubo, ipaha i röehe, dahaö mahohoko.
41004029	De' nako o gandum gënanga iohakoka, o nyawa gënanga womuläenge woutuku karana maöraha o gugutuku yadonoka."
41004030	"Oraha okia ma Jou Madutu wopareta, de okia ngone yakunu hohitotero?" o Yesus wolehali. "Ma rupa okia yakunu ngone hapäke la' hohitararono?
41004031	Oraha okia ma Jou Madutu wopareta, madodagi hokä o hitotero nënanga: O sawi mamui o gahumu moi womatëngo wal̄ë de' wadatomo o tonakuku. O sawi mamui ganga o duniaka sawaliua ënanga o gihihi ma alu-aluhu.
41004032	Mä nako iwangoka, o gota idato-datomo mahidogoronaka, sawaliua o sawi iholoi ilamoko mautu. Ma jaga-jaga duru irubu hiädono o totaleo yakunu yaino, de' ima diai maigutu mahohongo matimiuku."
41004033	Hokogënanga o Yesus wädotoko o nyawa de wapäke mangöe o hitotero hokä hokogënanga, hokokia magurutika önanga yakunu imangarati.
41004034	O Yesus salalu wapäke o hitotero nako Unanga wädotoko o nyawa manga ngöe gënanga. Mä nako Unanga mahirete de iwinöninïki, Unanga wohidöaka mamangale mata-mata onangika.
41004035	O wange gënanga dika o bobimaoa, o Yesus wätemo iwinö ninïkika, "Nia ino ngone hohidete o taaga mahonongaika."
41004036	O Yesus wohärene o ngotiril̄e, de' iwinöninïki yämal̄a o nyawa yowöe-wöe o taaga madatekoka, de yohärene ka gënanga mangötiril̄e. O ngotiri mahomoaö naga gënangokadau. De ipaha o Yesus de' iwinöninïki yomuläenge yohidete.
41004037	Ipahaika itedekanua o hidal̄oko ipoputurungu iböa. O lulu imuläenge ihi boha-boha manga ngotiri de' iharene magoronail̄e hiädono o ngotiri gënanga ngade i ömanga de o akere.
41004038	O ngotiri gënanga madihiraka, o Yesus womä iduoka de Ai häeke o gogerena mal̄okuoka. Iwinöninïki iwi tömanga Unanga. Onanga yotemo, "Bapa Guru, boteka Bapa nohaduli ikaua ngone hobodito?"
41004039	O Yesus womomiki, de' wodorohu o hidal̄oko gënanga, de' watemo o taaga, "Nomarïdi, noogoro!" Mahidal̄oko irïdi de' ma taaga idadi duru iogoro.
41004040	De' o Yesus wätemo iwinöninïkika, "Yadodoa hongini nihawana? Yadodoa hongini ningakua Ngohino?"
41004041	Onanga yohawana de' imaketemo moi de moika, "Imoteke madiai o naguna o nyawa nënanga, hiädono o hidal̄oko de' o lulu ma iwihi moteke Unangika."
41005001	Ipaha o Yesus de' iwinöninïki imahiädono o Galilea ma Taaga mahonongaika, o Gerasa madaeraoka.
41005002	O Yesus kade wouti o ngotiroka, wïngino Unangino o nauru womatëngo o jere ma arukino de wohupu.
41005003	O nyawa gënanga o womaha madorou iwikuaha de' wogogere o jereoka. Unanga iwiliko yakunokaua; ngaro de o rante.
41005004	Ma ngaroka ail̄ou de' aigiama yaliko de o rante, mä salalu marante-rante gënanga watöaka, de' o behi ai l̄ouoka watobiki. Unanga hoko gënanga ai kuata moi okaua o nyawa yakunu iwi tatoko.
41005005	O hutu de' o wange ünanga wakaika wakaino o jereika de' i totoporonika, daha wopöa-pöaka de' ai röehe o helewoika wohi boha-boha hiädono i wi l̄abo-l̄abo.
41005006	Magurutokahi ünanga wïmäke o Yesus woböa, ünanga woma popäta de womaruku o Yesus aihimangoka.
41005007	De' ai ilingi makuatil̄e ünanga wopöaka, "Yesus ma Jou Madutu wokö Kurutil̄e ai Ngohaka! Aha Ngona nohidodoa ngohi nënanga? De ma Jou Madutu ngohi togahoko, uha nohi hangihara ngohi!" (
41005008	O nyawa gënanga wotemo hoko gënanga hababu o Yesus wïtemo unangika, "Womaha madorou, nohupu de o nyawa nënanga!" )
41005009	De' o Yesus wïleha unangika, "Ani romanga okia?" O nyawa gënanga wohaluhu, "Ahi romanga 'Legiun' -- hababu ngomi nënanga duru kamiangöe!"
41005010	Wögogilio ünanga woributu wogahoko hupaya o Yesus uha wahuloko o womaha madorou gënanga i hupu de o daera gënanga.
41005011	Itigika de o ngï gënanga naga duru kahä ngöe o ode magogiriaka o inomo ima lingiri o gelehoroka.
41005012	O womaha madorou gënanga igahoko o Yesusika, "Nomï huloko ngomi miwohama o odeika gënanga."
41005013	De' o Yesus wömodeke. Ho', o womaha madorou gënanga i hupu de o nyawa gënanga de' i wohama o odeika. Mata-mata o ode de matika gënanga i piringana de' ima ngumo o bakoro madatekoka de o taagauku hoyalutu -- mata-mata naga o dutu o ribuhu hinoto.
41005014	O ode yogöa-göana gënanga yopiringana, de' ihingahu o abari gënanga o kotaika de' o kapongo o kota magilolitino. Ho o nyawa yohupu la' yolega okia idädadioka.
41005015	Onanga yaika o Yesusika, ho iwi mäke o nyawa hoko kangano iwi ngoha-ngohamika o womaha madorou gënanga, wogogeruku genangoka. Unanga woma pakeangoka, de' aihininga itiaioka. Onanga mata-mata yohawanoka.
41005016	O nyawa yamäke-mäke de mangalako mahirete idädadi mangale o nyawa de' o ode gënanga ihiade-ade okia idädadioka.
41005017	Ho o daera gënanga manyawa yogahoko hupaya o Yesus wamal̄a o daera gënanga.
41005018	Maöraha o Yesus woharene o ngotiril̄e, o nyawa kokangano iwi kuaha o womaha madorou gënanga wogahoko o Yesusika, hupaya yakunu wonïki.
41005019	Mä o Yesus wihigumal̄aua, wïtemo, "Nolio de' nohingahu aniriadodotika okia ma Jou wodiaioka mangale ngona de' hoko kia Unanga aioa ngonaika!"
41005020	O nyawa gënanga woiki, de' muläenge woade-ade o Kota Ngimoi madaeraoka, okia o Yesus wodiaioka unangika. Mata-mata o nyawa yohëranga yoihene gënanga.
41005021	O Yesus womaki lioroli o taaga mahonongaika. O taaga madatekoka gënanga mangangöe o nyawa iwihidoomu iwikilolitino o Yesus.
41005022	Womatëngo airomanga o Yairus woböaino. Unanga ganga o pupuji matau matutuda o kota magoronaka gënanga. Maöraha ünanga wïmäke o Yesus, ünanga womaruku aihimangoka,
41005023	de' wogahoko woributu, "Bapa, ngohi ora mopanyake duru kami hiri. Kayaoa de noböa la' nomi pal̄anga, hupaya münanga motogumu de' uha mohonenge!"
41005024	Ho o Yesus de o Yairus yoiki imatuono. Manga ngöe o nyawa iwinïki Unanga de' iwihi dehoto Ai higili de Ai niraka, Ai himanga de Ai porete.
41005025	Manga hidogoronaka nagaoli momatëngo o ngoheka o taongo ngimoi de hinoto madëkana, mopanyake mokokopoa.
41005026	Mata-mata amitiwi de' ami arata koiwaka mamatäka mapäke mahi fangu imi hou-houru, mä komoiua yakunu imihi togumu duga-duga ami panyake idogo itubuho.
41005027	O ngoheka gënanga moihenoka mangöe mangale o Yesus. O nyawa yowöe-wöe manga hidogoronaka gënanga münanga momahi tigi o Yesusika ai poretino möböa,
41005028	karana muna ami hiningaka, "Iti ngohi tatigi dika Ai juba ngohi aha totogumu!"
41005029	Münanga matigi o Yesus aijuba, de' o öraha gënanga dika ami awunu itogumu mokopoa okaua. Münanga mamäo muna motogumoka.
41005030	O öraha gënanga dika o Yesus wamäo naga o kuata ihupu Ai dirino. Unanga womä lega o nyawa yowöe-wöeika gënanga de' woleha, "O nagona yatigi Ahi juba?"
41005031	Iwinöninïki yotemo, "Bapa Ngona mahirete namäke naga hokokia manga ngöe o nyawa imakokehoto. De' Bapa kanolehahi, o nagona ini tigi Bapa?"
41005032	Mä o Yesus kahoko genangika dika wotailako Ai gilolitino de wälingiri o nyawa iwi tigi-tigioka gënanga.
41005033	O ngoheka gënanga manäko okia idadioka ami dirioka, mohahara de' ami hawana momaruku o Yesus aihimangoka de' momangaku mata-mata okia idadioka.
41005034	De o Yesus womitemo mangoheka gënanga, "Ngohi ora, karana ngona nongaku Ngohino, ngona notogumu! Noiki de mahalamati. Ngona duru notogumoka!"
41005035	Magogiriaka o Yesus kawo temo-temohi, o huhuloko yamuruononaga o Yairus aitauoka de yaino. "Ngohi moholehe Tuanga mohonengoka," önanga yotemo o Yairusika. "Ngarouha Tuanga o huha nidiaioli ma Bapa Guru."
41005036	Wohaduliikaua okia ihi ngahu o nyawa gënanga, o Yesus wïtemo o Yairusika, "Uha nohawana, nongaku dika!"
41005037	De o Yesus wotagi gila-gila, mä moiö de wahi gumal̄aua iwinïki, sawaliua o Petrus de o Yakobus de' ai dodoto o Yohanis.
41005038	Maöraha imahi ädono o Yairus ai tauika, o Yesus wamäke i ruaeuku, de' woihene o gari de o dodora makuatil̄e.
41005039	De o Yesus wowohama de' wätemo onangika, "Yadodoa honigigoro de' niari? O ngohaka gënanga mohonengua; muna duga-duga moma idu!"
41005040	Onanga iwigogiete o Yesus. Unanga wähuloko önanga mata-mata yohupu. De Unanga wä ao o ngohaka gënanga ngomi ayo de ami ama de' yaruange iwinöninïki yowohama o ngohaka gënanga ami kamarika.
41005041	O Yesus wasö o ngohaka gënanga ami giama de' womitemo munangika, "Talita kum," mamangarati, "Ngohaka ngoheka, Ngohi toni temo ngonaika: nomomiki!"
41005042	O ngohaka moholehe gënanga de majapati momomiki de' momädagi. (Ami umuru o taongo ngimoi de hinoto i böto.) Mata-mata yahöhakihi idädadi gënanga duru yokiriri!
41005043	Mä o Yesus wahipoma-poma kamoikaö de yakunua ihingahu o hali gënanga. De' wätemo, "Nimi tofo o ngohaka gënanga."
41006001	Kagenangoka de o Yesus wolio imakomoteke de iwinöninïki, ai kapongika.
41006002	O Yahudioka manga Puji mawangeoka Unanga womuläenge wodotoko o pupuji matauoka. Naga o nyawa manga ngöe genangokadau. Maöraha o nyawa gënanga yoihene o Yesus aidodötoko, önanga duru yohëranga. Onanga yotemo, "O nyawa nënanga okiaino wamäke mata-mata nënanga? O sawaro marupa sarakia nënanga naga Unangoka? Sarakia ho Unanga wodiai i hëra-hëranga?
41006003	Mode koigoungua Unanga nënanga o gota matukanga, o ngo Maria amingohaka, de' Ai dodoto o Yakobus, o Yosis, o Yudas de' o Simon? Igoungu Ai bira-biranga managa yogogere kanenangokadau." Karana gënanga önanga iwioluku Unanga.
41006004	Ho o Yesus wätemo onangika, "O nabi womatëngo okiaka dika iwi horomati, sawaliua aikapongoka, de' airiadodoto de' aiayo de aibiranga manga hidogoronaka, iwihoromatiua."
41006005	O ngï genangoka o Yesus wakunua wodiai okianaga ihera-herangö, sawaliua wahitogumu yamuruono naga o nyawa yopopanyake de wägelenga Ai giama manga l̄okuoka.
41006006	O Yesus wohëranga önanga yongakuua. Ipaha o Yesus woiki wokiloliti o kapo-kapongika gënanga, de' wodotoko.
41006007	Unanga wä ahoko iwinöninïki yangimoi de yahinoto, de wähuloko önanga yähohinoto de' wahidöaka o kuaha onangika la' yaduhu o womaha madorou.
41006008	Unanga wahidöaka ohidumutu nënanga onangika, "Ngarouha nimägao okianaga niadodagi magoronaka, sawaliua o diki-diki. Uha niao o inomo ekola o hadaka mapopoje, ekola o tiwi.
41006009	Nia päke o hapato, mä uha nimä gao o baju o dobiki hinoto."
41006010	Unangö wätemo, "Nako ngini niwohama o tau moika, nigogere genangokadau hiädono ngini nia mal̄a o kota gënanga.
41006011	Mä nako ngini niädono o ngï moioka, de' o nyawa genangokadau yoluku inï tarima de' inihigihene ngini, nia mal̄a o ngï gënanga. De' o kafo nia l̄ouoka niahurerouku hokä o hohininga onangika!"
41006012	De iwinöninïki o Yesus yangimoi de yahinoto gënanga ima goraka. Onanga yoiki de ihi ngahu o abari, o nyawa kokiani yotoba de yamal̄a o baradoha gënanga.
41006013	Iwinöninïki o Yesus gënanga yaduhu mangöe o womaha madorou, yahi ehe o zaitun maminya o nyawa yopopanyakeika de' yahi togumu önanga.
41006014	O abari-abari mangale mata-mata idädadioka gënanga yadonoli ma Koano Herodesika, hababu o Yesus airomanga ihiorikoka kiaka dika. Naga o nyawa yotemo, "O Yohanis Wo ohi-ohiki wowangokali! Gënanga mahababu Unanga de Ai kuaha wodiai i hëra-hëranga gënanga."
41006015	Mä o nyawa mahomoa yato, "Unanga o Elia." Nagaoli yato, "Unanga o nabi, hokä o nabi womatëngo kahuruonino."
41006016	Maöraha o Herodes woihene gënanga, ünanga wotemo, "Marai nënanga o Yohanis Woohi-ohiki, kiaka kahuruono ngohi tähulokoka yatobiki aihäeke. Orahanënanga ünanga wowangokali!"
41006017	Hababu koidadiowahi gënanga o Herodes wähulokoka o nyawa iwitagoko o Yohanis, de' iwihingohama o buika. O Herodes wodiai hokogënanga karana mangale o ngo Herodias, aidodoto mahirete ngoi hekata, enagënanga o Filipus. Hababu o Herodes womi kawingoka o ngo Herodias,
41006018	de' yakorona de o hali gënanga o Yohanis wögogilio wïtaaere o Herodes hokonënanga, "Yakunua ngona nokawingi de anidodoto ngoi hekata gënanga!"
41006019	Gënanga mahababu o ngo Herodias mijanggutu o Yohanisika de' momau o Yohanis iwitöma, mä munanga makunua madiai o hali gënanga, karana o Herodes womitätatoko.
41006020	Hababu o Herodes wähulokoka o nyawa iwïgöana ihidodiai o Yohanis uha wobodito, karana ünanga wïmodongo o Yohanisika. Unanga wohi öriki o Yohanis o nyawa maoa moi, wïhulokoka ma Jou Madutu. De' hokogënanga o Yohanis wotemo, o Herodes kawoigo wohigihene, ngarokö ünanga duru wobaliha karana gënanga.
41006021	Mabaha o ngo Herodias mamäke o ngëkomo o Herodes aiwange woma kil̄au mataongoka. O öraha gënanga o Herodes wodiai o rame mangale yopopareta i kökurutil̄e, o pareta makuahaka, de' o kapita-kapita de' o Galilea makawaha mabalu-baluhu.
41006022	O rameoka gënanga o ngo Herodias ngomi ora moholehe mosëlo, de' ami sëlo gënanga o Herodes aihininga yasanangi de aitamu-tamu. Ho' o Herodes womitemo mamoholehika gënanga, "Ngona okia nöigo, nogahoko dika. Ngohi aha tonihi döaka ngonaika!"
41006023	Daha o Herodes wojaji o moholehika gënanga de' makoboto. O Herodes womi temo, "Okia dika ngona nogahoko aha tonihidöaka, igoungu ngarokö ahi pareta mahononga!"
41006024	Ho o moholehe gënanga mohupu de' momileha ngomi ayoika, "Ayo okia yaoa kokiani ngohi togahoko?" Ngomi ayo mohaluhu, "Nogahoko o Yohanis Woohi-ohiki ai häeke."
41006025	O moholehe gënanga tai-taiti momakilioro o Herodesika de' motemo, "Ngohi togahoko o Yohanis Woohi-ohiki aihäeke nohihi döaka ngohino öraha nënanga dika moi o dulanga mal̄okuoka!"
41006026	Woihene o gogahoko gënanga o Herodes duru ai hininga ihuha. Mä unanga wakunua watila o gogahoko gënanga karana ünanga wokobotoka aitamu-tamu manga himangoka.
41006027	Ho' unanga gila-gila wïpareta womatëngo aigogöana wal̄ë o Yohanis Woohi-ohiki ai häeke. De ma tentaraoka gënanga woiki o buika, daha watobiki o Yohanis Woohi-ohiki aihäeke.
41006028	Ipaha ünanga wao o häeke gënanga o dulanga mal̄okuoka de' wohilapahi mamoholehika gënanga. De' o moholehe gënanga mohi döakoli ngomi ayoika.
41006029	Maöraha iwinöninïki o Yohanis yoihene o hali gënanga, önanga yoiki yal̄ë o Yohanis aimayeti, de' yalungunu.
41006030	O rasul-rasul wähulo-huloko o Yesus gënanga ipaha imakilioroli, de' imatoomu de o Yesus. Onanga ihingahu Unangika mata-mata önanga yadodiaioka, de' yodotokoka.
41006031	Manga ngöe duru o nyawa yoböa de' yoiki, hiädono mangale yol̄omo mä o Yesus de' iwinöninïki yakunua. Hababu gënanga o Yesus wätemo iwinö ninïkika, "Niaino la' ngone hoiki o ngï magigoro koiwa-iwaika kiaka ngoneyakunu homa tëngoka de' ngini yakunu nimahi batongo jai-jai."
41006032	Ho onangö imagöraka yoiki de o ngotiri yödumutu o ngï magigoro koiwa-iwaika.
41006033	Mä manga ngöe o nyawa yämäkeoka önanga yamal̄a o ngï gënanga, de' yänäko önanga o nagona. Ho', mata-mata o kota madaera gënanga, manyawa imapopopäta yanïki o dudungika mangëkomo, yärorebe o Yesus de' iwinöninïki.
41006034	Maöraha o Yesus o ngotiroka de wouti, Unanga wämäke o nyawa mangangöe. Unanga aidora onangika, hababu önanga hokä o duba magogöana koiwa. Ho Unangö womuläenge wädotoko mangöe o hali onangika.
41006035	Maöraha o bimaoaka, o Yesus iwinöninïki yotemo Unangika, "I tigi-tigi yohutu de' o ngï nënanga itingakino.
41006036	Iholoi yaoa Bapa nähuloko o nyawa neönanga yoiki, hupaya önanga yakunu imaija o inomo o kapongo-kapongoika de' o kapo-kapongo ikilolitino nënanga."
41006037	Mä o Yesus wohaluhu, "Ngini dika niahiol̄omo önanga." "Owë, boteka ngomi kokiani mioiki mi ija o roti ma ija o ratuhu hinoto o tiwi haäka mangale miahiol̄omo o nyawa neönanga?" yato hoko gënanga o Yesus iwinöninïki gënanga.
41006038	Daha o Yesus wäleha, "Naga o roti muruono nginioka? Beika nioiki niolega." Iböto önanga yölega, önanga yato, "Naga o roti motoa de' naga o nawoko o ngai hinoto."
41006039	Daha o Yesus wähuloko o nyawa mata-mata gënanga yogogere o doomu-doomu moi o momo maijo-ijoka.
41006040	Onangö gënanga yogogere de madatoro, o doomu-o doomu moi. Naga yaratuhu moi o doomu moi, de' nagaö yamoritoa o doomu moi.
41006041	I paha o Yesus wal̄ë o roti motoa de' o nawoko hinoto gënanga, de' womamataga o dihangil̄e de' wotemo tarima kasi ma Jou Madutuika. I böto de gënanga, Unanga wabëla-bëlaka o roti gënanga de Ai giama de' wohidöaka iwinöninïkika la' hikodoku o nyawa yowöe-wöeika gënanga. De' o nawoko hinoto gënanga ihi kodokuoli onangika mata-mata.
41006042	Onanga yol̄omo hiädono yäpunuhu.
41006043	Ipaha o inomo maboloi gënanga o Yesus iwinöninïki yatoomu -- mata-mata naga o karaja ngimoi de hinoto i omanga.
41006044	O nau-nauru ya ol̄o-ol̄omo o roti gënanga yatakihiri naga yaribuhu motoa.
41006045	Ipaha de gënanga o Yesus womataiti wähuloko iwinöninïki yosobo yongotiri yohira o Betsaidaika o taaga mahonongaka, Unanga magogiriahi wähuloko o nyawa yowöe-wöe gënanga yolio.
41006046	O nyawa yowöe-wöe gënanga wäpidiloka, o Yesus woiki o tonaka itotoporonika la' womäniata.
41006047	Yohutuoka, iwinöninïki o Yesus manga ngotiri o taaga mahidogoronaka yaikaka, hode o Yesus kao dudungokahi.
41006048	Unanga wämäke önanga kamanga hangihara de yokangela yaoru o ngotiri gënanga, karana o hidal̄oko yapuhukika. Hababu gënanga, done ho o takoro hange de' o takoro butanga o hutu inohi mahigorona, Unanga waino onangino womä dagi o akere mal̄okuika. De' Unanga wotagi wogila-gila hokä aha wätilakuru önanga.
41006049	Maöraha önanga iwi mäke womä dagi o akere mal̄okuika, önanga yato bote o tokata,
41006050	hiädono önanga yopöa-pöaka yohawana. Hababu önanga mata-mata iwi mäke Unanga de' onanga duru yatodokana. Mä gila-gila o Yesus wätemo onangika, "Nima rirïdi! Ngohi o Yesus. Uha nihawana!"
41006051	Dahaö Unanga wodöa manga ngotiril̄e, de' mahidal̄oko ma irïdi. Iwinöninïki o Yesus duru yohëranga.
41006052	I hëra-hëranga de o roti motoa gënanga kowahiohi önanga i mangarati. Mahuhahi onangika la' i mangarati.
41006053	Maöraha imahi ädono o taaga mahonongaika, önanga i matapu o Genesaret mahohanoka.
41006054	Maöraha önanga yohupu o ngotiril̄e, o nyawa yämäke yaino-ino gënanga o Yesus.
41006055	Ho önanga ima popopäta o daera gënanga yamöde-mödeke, de' yomuläenge yä ao o nyawa yopopanyake o Yesusika o tikara mal̄okuoka. Nako önanga yoihene o Yesus naga o ngï moioka, önanga yä ao o nyawa yopopanyake dokengika.
41006056	Kiaka dika o Yesus woböa -- kaya oa o kapongoka, o kotaka ekola o kapongoka -- genangino o nyawa salalu yaino de' yakelenga manga nyawa yopopanyake o lapangoka. Dahaö önanga yogahoko yagegoto hupaya o nyawa yopopanyake gënanga yahi gumal̄a yatigi o Yesus aijuba, ngarokö mabarenika dika. Mata-mata yatigi-tigi Ai juba, yotogumu.
41007001	O doomu moi o Farisi manyawa de' yamuruono naga o agama maguru o Yerusalemino, yoböa o Yesusika.
41007002	Onanga yämäke yamuruono naga o Yesus iwinöninïki yol̄omo de manga giama itebinua moteke o agama, enagënanga ihiraua yaihoro manga giama imoteke o agama madatoro.
41007003	O Farisi manyawa kogenangoli mata-mata o Yahudi manyawa, duru yosetia yanïki mangaete de mangatohora manga adati. Onanga aha yol̄omua, nako ihiraua manga giama yaihoro, imoteke madodagi ihigogeroka.
41007004	Okia yoija o paharoka aha koya ol̄omua, nako yaihorua ihira. De' mangöe o datoro mahomoahi mangaete de mangatohoraino kiaka önanga kai keketohi yasö; hokä mangale madatoro, o galahi yaihoro, o udo-udomo, de' o pakakaha o tabaga.
41007005	Hababu gënanga o Farisi manyawa de' o agama maguru-guru gënanga yoleha o Yesusika, "Yadodoa hoininöninïki gënanga yol̄omo de manga giama yaihorua? Mahababu okia önanga yamotekua nangaete de nangatohora manga adati?"
41007006	O Yesus wohaluhu, "Ngini o nyawa nielu-eluku! Yakorona duru okia o Yesaya wohi ngahuoka mangale ngini, enagënanga, 'Ma Jou Madutu wato hokonënanga, O nyawa ge önanga duga-duga de o demo-demo Ngohi ihi huba, mä manga hininga ikurutika de Ngohi.
41007007	Parahaja önanga ihihuba Ngohi, hababu o nyawa manga datoro önanga yädotoko matero-tero gënanga Ahi datoro!'
41007008	Ma Jou Madutu ai pareta-pareta ngini nio legaikaua, de o nyawa manga dato-datoro ngini niasö niakëkekete."
41007009	De o Yesus wotemoli, "Ngini duru nisawaro niatila ma Jou Madutu aipareta hupaya yakunu nia tumunguku niadodötoko mahirete.
41007010	O Musa wohidöakoka o pareta nënanga, 'Nia horomati niaama de niaayo,' de' 'O nagona hönanga yatetemo manga ama de manga ayo, kokiani yähukumu yohonenge.'
41007011	Mä ngini nidotoko: Nako o nyawa yätemo manga dimonika, 'Okia kokiani ngohi tohi döaka ahi ama de' ngohi ayoika, ngohi tohihubaka ma Jou Madutuika,'
41007012	ho manga manarama yäriwo manga ama de manga ayo, ngini niahilapahioka o nyawa ge önanga.
41007013	Ho' de nia dodötoko mahirete kiaka ngini niahidöakoka o nyawa geonangika, ngini niahohihanga ma Jou Madutu aidemo. Kahangöeohi o hali hokonënanga ngini niadiai."
41007014	De o Yesus wä ahoko wohigalioli o nyawa yowöe-wöe gënanga de' wätemo onangika, "Ni ihene hupaya nimangarati!
41007015	Koiwa naga okia naga moi maporetino de iwohama o nyawa manga goronauku yakunu yadiai önanga yopeseke. Haidulu yaino, ihupu-hupu o nyawa moino genangala yadiai önanga yopeseke. [
41007016	Ho', nako de nia ngauku, ni ihene.]"
41007017	Maöraha o Yesus wämal̄a o nyawa yowöe-wöe gënanga de' wowohama o tauika, iwinöninïki yoleha Unangika mangale o hitotero gënanga madungutu.
41007018	De o Yesus wätemo onangika, "Mode ngini nimangaratiowahi? Mode ngini yakunua nimangarati iwöwoha-wohama o nyawa moi nanga goronauku yakunua yadiai o nyawa gënanga wopeseke?
41007019	Hababu iwö woha-wohama gënanga yanonuua nanga hininga, mä yanonu nanga mämata, de' ipaha ihupuoli." De o demo-demo gënanga o Yesus wohi nyata mata-mata o inomo ihalali.
41007020	De o Yesus wotemoli, "Ihupu-hupu o nyawaino, gënanga doka iwi peseke ünanga.
41007021	Hababu magoronail̄e enagënanga nanga hiningail̄e, ipuda o diba-dibanga madorou, idadi o hababu o nyawa yodiai o manarama de o demo isö safarune, yotohiki, yotoma,
41007022	yohowono, yotipu, o nyawa yahi ade-ade i totorou, de' yadiai hagala moi-moi i totorou, idadi yokal̄il̄u, yotingkai, yotaleana, ima edenge, de' ihuha yädotoko.
41007023	Mata-mata o dorou gënanga i puda nanga goronail̄e, de' genanga doka yadiai o nyawa yopeseke."
41007024	Ipaha o Yesus wamal̄a o ngï gënanga, de' woiki o daera i tigi-tigika de o Tirus makota. Unanga wowohama o tau moi magoronaika de' woluku o nyawa ihiöriki Unanga naga genangoka. Mä Unanga wakunua Ai diri waiunu.
41007025	O ayo momatëngo, ngomi ora o womaha madorou imï ngohamika, moihene mangale o Yesus. Münanga maino o Yesusino de' moma ruku Ai himangoka,
41007026	de' mogahoko hupaya o Yesus waduhu o womaha madorou ngomi oraka gënanga. O ngoheka gënanga o Yahudi manyawaua, moma kil̄au o Fenisia madaeraka o Siriaoka.
41007027	O Yesus womitemo munangika, "O ngoha-ngohaka kokiani ihira hahiol̄omo. Itorou hal̄ë o ngoha-ngohaka manga inomo de hödotumo o kahoika."
41007028	"Tuanga," o ngoheka gënanga mohaluhu, "hagala o kaho o meja matimiuku ma yaol̄omo o inomo mahou-hou kiaka o ngoha-ngohaka yatifa-tifauku!"
41007029	Daha o Yesus womitemo munangika, "Karana ani bobaluhu gënanga, nolio; o womaha madorou ihupuoka ngoni oraino!"
41007030	Ma ayo gënanga molio. Otauoka, münanga momimäkeino ngomi ora momahi ruba-ruba o dangiroka de' o womahamadorou i gou-goungu i hupuoka o ngohakino gënanga.
41007031	Ipaha o Yesus wamal̄a o Tirus madaera, de' aidodagi wohi gila-gila wanonu o Sidon de o Galilea ma Taagaika. Unanga wal̄ë o ngëkomo watilakuru o Kota Ngimoi madaera.
41007032	Genangokadau o nyawa iwi ao Unangika womatëngo womou de witopongono. Onanga yogahoko o Yesus wögelenga Ai giama o nyawauku gënanga.
41007033	O Yesus wiao o nyawa gënanga o nyawa yowöe-wöeoka de wï tingakika womatëngoka dahaö o Yesus wakelenga Ai hagarara o nyawa gënanga aingauku hinotö magoronaika. Daha o Yesus wobiri, de' wapal̄anga o nyawa gënanga ai äkiri.
41007034	Iböto de gënanga o Yesus womamataga o dihangil̄e, daha wowomaha wakua-kuata de' wïtemo o nyawaika gënanga, "Efata," mamangarati, "Ihelenga!"
41007035	O nyawa gënanga aingauku ihelenga de' aiäkiri idadi yabole okali, de' unanga womuläenge wotemo-temo dema gapanga.
41007036	Daha o Yesus wäduhunu önanga mata-mata ihiade-ade o hali gënanga o nagonaikadika. Mä iholoi o Yesus wäduhunu, gënanga hongoli önanga ihingahu-ngahu.
41007037	De' mata-mata o nyawa yoihe-ihene gënanga duru yohëranga. Onanga yotemo, "Mata-mata wodiai kayaoa! Igou-goungu o nyawa yatopongono imahihene de' o nyawa yomou yotemo-temo!"
41008001	Ipahaika tedekanua, nagali o nyawa manga ngöe o doomu moi yaino imatoomuino. Karana önanga manga inomo koiwa, o Yesus wä ahoko iwinöninïki de' wätëmo,
41008002	"Ngohi tädora o nyawa manga ngöe nënanga. O wange hange iböto madekana önanga dede Ngohi, de' o öraha nënanga önanga manga inomo koiwa.
41008003	Nako Ngohi tä huloko önanga yolio de manga mämata madol̄a koiwa, önanga aha yokiditoko o ngëkomo mahi goronaka. Dahaoli manga hidogoronaka naga magö gurutoka de yaino."
41008004	O Yesus iwinöninïki yohaluhu, "O ngï mahoanoka itingakino nënanga kiaka o nyawa yakunu yamäke o inomo la' mangale yä wedono o nyawa manga ngöe nënanga?"
41008005	"Naga hoko kia mangöe o roti nginioka?" o Yesus wä leha. "Tumidi," önanga yohaluhu.
41008006	Ho o Yesus wähuloko o nyawa yowöe-wöe gënanga yogogeruku o tonaka mal̄okuoka, dahaö Unanga wal̄ë o roti tumidi gënanga de' wotemo sukur ma Jou Madutuika. Ipaha Unanga wa bëla-bëlaka o roti gënanga de Ai giama de' wohidöaka iwinöninïkika la hikodoku o nyawaika. Ho iwinöninïki yadiai hokoganga.
41008007	Onanga manga nawoko ma alu-aluhu o ngai muruono nagali. O Yesus wotemo sukur ma Jou Madutuika mangale o nawoko gënanga, daha wähuloko iwinöninïki ihikodoku manawokoli gënanga.
41008008	-
41008009	Onanga yol̄omo hiädono yäpunuhu -- yatakihiri naga o nyawa yaribuhu iata yol̄omo. I paha iwinöninïki o Yesus yatoomu o inomo maboloi -- o karaja tumidi iömanga. De' o Yesus wähuloko o nyawa yowöe-wöe gënanga yolio,
41008010	de' Unanga de iwinöninïki yoharene o ngotiril̄e de' yoiki o Dalmanuta madaeraika.
41008011	Yamuruono naga o Farisi manyawa yoböa o Yesusika, de' muläenge imateke ributu de Unanga la' mangale yalingi-lingiri Ai howono. Onanga yogahoko o Yesus wodiai i hëra-hëranga hokä o nonako Unanga ma Jou Madutuoka de waino.
41008012	O Yesus womaridemo howohaluhu, "Okia mahababu o nyawa o öraha nënanga yogahoko Ngohi todiai ihëra-hëranga? Kowali! Ngohi aha tahi döakua o nonako marupa hoko gënanga onangika!"
41008013	Ho o Yesus wamal̄aika önanga, de' woharene o ngotiril̄e; ipaha imä jobo o taaga gënanga mahonongaika.
41008014	Iwinöninïki o Yesus yawohanga imä gao o roti yäwëdono. Onanga duga-duga o gahumu moi manga roti o ngotiroka.
41008015	"Nimahi dodiai itike o Farisi manyawa manga ragi de' o Herodes ai ragika," o Yesus wätemo onangika.
41008016	Ho iwinö ninïki o Yesus gënanga muläenge ima koke temo mangale o hali gënanga. Onanga yotemo, "Unanga wotemo hoko gënanga, hababu koiwa nanga roti."
41008017	O Yesus wanäko okia önanga imakokeleha. Hababu gënanga Unanga wäleha onangika, "Yadodoa hongini nima kokeleha mangale koiwa o roti? Boteka ngini nianäkoua de' nimangarati owahi? Hoko gënanga mabongono niadibanga?
41008018	Ngini de nialakoka -- yadodoa ho niamäkeua? Ngini de niangaukoka -- yadodoa ho niihenua? Ngini niohiningaua
41008019	o roti motoa gënanga kiaka Ngohi tabëla-bëlaka la' mangale o nyawa yaribuhu motoa? O karaja muruono i ömanga mainomo maboloi ngini niatoomu?" "Ngimoi de hinoto," önanga yohaluhu.
41008020	"De' maöraha Ngohi tabëla-bëlaka o roti tumidi la' mangale o nyawa yaribuhu iata," o Yesus wälehali, "o karaja muruono ma inomo maboloi ngini niatoomu?" "Tumidi," önanga yohaluhu.
41008021	"Aa, ngini koni mangarati owahi?" o Yesus wätemoli.
41008022	Onanga imahiädono o Betsaida makotaika. Genangokadau o nyawa iwiao womatëngo wopilo-piloko o Yesusika, de' yogahoko hupaya Unanga wïpal̄anga o nyawa wopilo-piloko gënanga la' wihi togumu.
41008023	Ho o Yesus wasö o nyawa wopilo-piloko gënanga aigiama de' wïtuda ünanga o kota gënanga maporetika. Ipaha o Yesus waobiri o nyawa gënanga ailako. Unanga wögelenga Ai giama o nyawa gënanga ailakouku, de' wïleha unangika, "Kayakunu ngona namäke okianaga o öraha nënanga?"
41008024	O nyawa gënanga womälega mahimangika, dahaö wotemo, "Ia. Ngohi tämäke o nyawa yotagi-tagi; mä onanga tä lega-lega hokä o gota."
41008025	O Yesus wogelengaoli Ai giama o nyawa gënanga ailakouku. Nënanga mamoi o nyawa gënanga wohidailako womälega wohi dodiaino. Ai lako itogumu, de' unanga wamäke mata-mata de duru itiai.
41008026	De ika o Yesus wïtemo unangika, "Nolio, de' uha noma kilioro o kotaika gënanga."
41008027	O Yesus de' iwinöninïki yoiki o kapo-kapongika o Kaisaria Filipi magilolitino. O ngëkomo mahoanika o Yesus wäleha onangika, "Imoteke o nyawa yato, o naguna Ngohi nënanga?"
41008028	Onanga yohaluhu, "Naga yato: O Yohanis Wo ohi-ohiki; nagaoli yato o Elia, de' mahomoali yato: o nabi moi."
41008029	"Mä imoteke ngini mahirete, Ngohi nënanga o naguna?" o Yesus woleha. O Petrus wohaluhu, "Bapa Ngona ganga o Koano Wohi hohalamati!"
41008030	De ika o Yesus wäpoma önanga, hupaya o nagonaikadika ma uha ihi ngahu mangale Ai diri.
41008031	Ipaha de gënanga, o Yesus womuläenge wädotoko iwinöninïki, ahaö o Nyawa manga Ngohaka kokiani watagongo o hangihara mangöe, de' o tutuda-tutuda, o imam-imam manga häeke, de' o agama maguru-guru aha iwilawani. Unanga aha iwitoma, mä o wange hangeoka Unanga aha womomikoli.
41008032	De wohi totiaika duru o Yesus wohi ngahu o hali gënanga iwinöninïkika. De o Petrus witauru o Yesus aidatekoka, de' wïtaaere o Yesus.
41008033	Mä o Yesus womä lega aiporetoko de' wäpulono iwinöninïkiika, de' witaaere o Petrus, "Noiki nenangoka, Nogoda-goda! Ani dibanga gënanga o nyawa madibanga; ma Jou Madutua ai dibanga!"
41008034	I paha o Yesus wäahoko o nyawa yowöe-wöe genangoka kamamoi de' iwinöninïki. Ika de wätemo onangika, "O nyawa yomau ihinïki Ngohi, kokiani yawohanga manga paralu mata-mata, ipaha yamoku manga salib, de' gila-gila ihi nïki Ngohi.
41008035	Hababu o nyawayomau yöriwo manga ngango, aha ihihanga manga ngango. Mä o nyawa ihidöaka mangangango mangale Ngohi de' mangale o Abari ma Oa ma Jou Madutuino, aha yahihalamati.
41008036	Okia mautumu o nyawaika, nako mata-mataika o dunia nënanga idadi kato önanga, mä onanga manga ngango ihihanga?
41008037	Kayakunu o ngango gënanga ihitagali de okianaga moi?
41008038	Nako womatëngo iwimal̄eke ihihigoungu Ngohi de' Ahi dodötoko de o dorou maorahoka nënanga, o Nyawa manga Ngohakö aha iwimal̄eke wahigoungu o nyawa gënanga, maorahoka Unanga ahao woböa de ai Ama Ai kuaha, imakinïki de o malaekat-malaekat yotebi-tebini."
41009001	"La nihiöriki!" o Yesus wato. "Ngini niahidogoronaka nenangokanaga aha koyo honengua, nako yamäkeowahi ma Jou Madutu wopareta de makuaha!"
41009002	O wange butanga ipahaika o Yesus wä ao o Petrus de o Yakobus de' aidodoto o Yohanis, imatingaka, o l̄okuil̄e moi magögurutil̄e. Manga lako mahimangoka o Yesus airupa ingali.
41009003	Ai pakeanga idadi iarehe ileto-letongo. Koiwa naga moi yofoka-foka o duniaka nënanga yakunu yofoka hokogënanga mamagarehe.
41009004	I paha yaruange iwinöninïki gënanga iwimäke o Yesus imä teke ade-ade de o Elia de' o Musa.
41009005	De o Petrus wotemo o Yesusika, "Bapa Guru, ngone nenangokadau duru hosanangi. Kayaoa de ngomi mihigoko o tau-tau hange: moi mangale Ngona Bapa, moi mangale o Musa, de' moi ohi mangale o Elia."
41009006	Imoteke madiai o Petrus wohi orikua okia kokiani wotemo, hababu ünanga de' ai dodiawo yahinoto duru magogiria yohawana.
41009007	Ipaha o lobi yähawo önanga de' o lobino gënanga yoihene yato, "Nënanga Ahi Ngohaka tïdora-dora. Niwihi gihene Unanga!"
41009008	Tai-taiti önanga yatailako manga gilolitino, de' o nagona ma yä mäkeokaua genangoka dede önanga, sawaliua o Yesus dika.
41009009	Maöraha önanga youti o l̄oku oka deya uku gënanga, o Yesus wäpoma önanga, "Kamoi ikaö de uha niahingahu okia ngini niamäke-mäke kangano, nako o Nyawa manga Ngohaka wihi momikowahi o honengino."
41009010	Onanga ihingounu o behehongo gënanga, mä manga hidogoronaka mahirete önanga yomuläenge ima teke ade-ade okia madungutu o Yesus "wowangokali o honengino".
41009011	Ho önanga iwileha Unangika, "Yadodoa ho o agama maguru-guru yotemo o Elia kokiani i hira woböa?"
41009012	O Yesus wohaluhu, "O Elia igoungu ihira woböa la' mangale wohidiai hagala moi-moi. Mä sarakia de o Nyawa manga Ngohaka ai hali? Hababu okia Ma Jou Ai Demo ma Buku magoronaka i tulihi Unanga aha watagongo ihühuha mangöe de' o nyawa iwihikauku?
41009013	Mä Ngohi tinï temo nginika: O Elia woböaka, ma o nyawa iwidiai Unanga imoteke manga mau. Gënanga itiai imatero de i tuli-tulihoka Ma Jou Ai Demo ma Buku magoronaka mangale ai diri."
41009014	Maöraha o Yesus de' yaruange iwinöninïki ima idulokali kamamoi de iwinöninïki mahomoa, önanga yämäke manga ngöe o nyawa genangoka. Yamuruono naga o agama maguru-guru ima teke ributu magogiriaka de' iwinöninïki o Yesus gënanga.
41009015	Hoko gënanga o nyawa ge önanga iwimäke o Yesus, önanga yohëranga, ho ima popopäta iwïbuhuku Unanga.
41009016	"Okia ngini nima koke leha de o agama maguru-guru gënanga?" o Yesus wäleha iwinö ninïkika.
41009017	Womatëngo o nyawa manga ngöe manga hidogoronaka gënanga wohaluhu, "Bapa Guru, ngohi ti ao ahingohaka Ngonaika Bapa. Unanga womou karana o womaha madorou iwingohamika.
41009018	Nako o womaha gënanga iwïdubukika, airöehe ihiboha-boha o tonakuku, aiuru iabo, aiingiri iboriti, de' airöehe magahumu itirihi. Ngohi togahoko ininöninïki yaduhu o womaha madorou gënanga, mä onanga yakunua yadiai."
41009019	De o Yesus wätemo onangika, "Goguleua ngini nënanga! Ngini igou-goungu o nyawa ningaku-ngakuua. Hiädono hokokia Ngohi kokiani togogere dede ngini de' tosabari nginika? Niao o ngohaka gënanga nengino!"
41009020	Onangö iwi ao o ngohaka gënanga o Yesusika. Hoko gënanga o womaha madorou gënanga iwimäke o Yesus, ënanga yadiai o ngohaka gënanga airöehe itopa-topa, hiädono o ngohaka gënanga woruba wolülulu o tonakika. Ai uru iabo.
41009021	De ika o Yesus woleha aiamaika, "Hokokia madëkana ünanga hokonënanga?" "Unanga kai ete-etekohi!" ai ama wohaluhu.
41009022	"Hara mangöeoka o womaha madorou gënanga ihidailako iwitöma ünanga de' o uku magoronauku iwitifa ekola o akeruku. Mä nako Bapa yakunu nomï riwo, nomodeke Bapa nomï dora ngomi de' nomï riwo ngomi!"
41009023	"Okia nato? Nako Bapa yakunu?" o Yesus wohaluhu. "Hagala mata-mata yakunu, mangale o nyawa yongaku!"
41009024	Gila-gila o ama gënanga wopöaka, "Jou, ngohi tongaku, mä ahi ngongaku ikuranga. Nohi riwo ngohi hupaya i holoi tongakuoli!"
41009025	Maöraha o Yesus wämäke o nyawa manga ngöe muläenge yoböa imatoomu, Unanga wapareta o womaha madorou gënanga de' wotemo, "O dopongono de' o mou mawomaha, Ngohi toni pareta ngona nohupu de o ngohaka nënanga de' uha hakali-kali nowohamoli aigoronaika!"
41009026	O womaha madorou gënanga ipöaka, dahaö yadiai o ngohaka gënanga airöehe itopa-topa, ipaha ihupu de o ngohaka gënanga. O ngohaka gënanga iwi lega-lega hokä o mayeti hiädono mata-mata o nyawa yotemo, "Unanga wohonengoka!"
41009027	Mä o Yesus wasö aigiama de' wïriwo ünanga wïmomiki. O ngohaka gënanga womomiki.
41009028	O Yesus o tauoka waikaka, iwinöninïki yaino imatëngo-tëngo Unangika de' yoleha, "Okia mahababu ngomi miakunua mia duhu o womaha madorou gënanga?"
41009029	O Yesus wohaluhu, "O womaha madorou marupa hoko gënanga, mahomoa de o hubayanga, de madodagi okiali ma yakunua nia duhu."
41009030	O Yesus de' iwinöninïki yamal̄a o ngï gënanga de' ihi gila-gila manga dodagi yanonu o Galilea. O Yesus woluku o nyawa ihi öriki kiaka Unanga naga,
41009031	hababu Unanga magogiriaka wädotoko iwinöninïki. "O Nyawa manga Ngohaka aha iwi hilapahi o nyawa manga kuahaika," hokogënanga o Yesus wato, "de' Unanga aha iwi töma, mä o wange hangeoka Unanga aha womomiki!"
41009032	Iwinöninïki imangaratiua okia wädotoko o Yesus, mä onanga yohawana iwi leha Unangika.
41009033	Onanga ima hiädono o Kapernaum makotaika. O tauoka yaikaka, o Yesus wäleha iwinöninïkika, "Ngini okia nima koke leha o ngëkomo mahoanino kangano?"
41009034	Onanga yohaluhua, hababu o ngëkomo mahoanino önanga imateke ributu mangale o nagona iholoi yolamoko.
41009035	O Yesus wogogeruku, daha wä ahoko yangimoi de yahinoto iwinöninïki gënanga. Unanga wätemo onangika, "O nyawa womau wodadi madodihiraka, ünanga kokiani wodadi maböbobahaka de' kokiani wodadi mata-mata o nyawa walöleleani."
41009036	Ipaha o Yesus wal̄ë o ngohaka moi mai teteke, de' wadiai o ngohaka gënanga woma okoino önanga mata-mata manga himangoka. O Yesus wakololo o ngohaka gënanga de' wätemo iwinöninïkika,
41009037	"O nyawa yätarima o ngohaka moi hokä o ngohaka nënanga karana Ngohi, mamangarati ihi tarima Ngohi. De' o nyawa ihi tarima Ngohi, ünanga ka Ngohiua dika wohi tarima, mä witarimali Unanga wohi hulo-huloko Ngohi."
41009038	De ika o Yohanis witemo o Yesusika, "Bapa Guru, ngomi miwi mäke womatëngo waduhu o hetanga de tongona Bapa ani romanga. De' ngomi miwïduhunu ünanga hababu ünanga ngone inoua."
41009039	Mä o Yesus wotemo, "Uha niwï duhunu ünanga, hababu moiua o nyawa yadodiai ihëra-hëranga de Tongohi ahi romanga, yakunu gila-gila Ahi romanga yadadi dorou.
41009040	Hababu o nyawa ina lawanua ngone, mamangarati inahi böa ngone.
41009041	Nio hohininga! O nyawa inihi oke-okere ngini karana ngini ma Koano Wohi hohalamati niwi ninïki, ünanga maraioka aha watarima ai hewa."
41009042	"O nagona yodadi hababu moi o ngoha-ngohaka manga alu-aluhu nënanga yongaku okaua Ngohino, iholoi yaöa nako o helewo ibihi-bihi ihi gogulinga ihi dilikoino manga tomarino de' yä umo o ngötuku.
41009043	Nako ani giama idiai ngona nobaradoha, natobiki ani giama gënanga! Iholoi yaöa ngona nowango de ma Jou Madutu de ani giama kamahononga, nakoino de ngona de ani giama hinotö nowohama o narakaika, ënanga gënanga o uku ikokakali. [
41009044	Dokengoka o uku yakunua ihonenge, de' o gaili yakunua ihonenge.]
41009045	De' nako ani l̄ou idiai ngona nobaradoha, natobiki ani l̄ou gënanga. Iholoi yaöa ngona nowango de ma Jou Madutu ani l̄ou mahononga koiwa, nakoino de ngona de ani l̄ou hinotö ini umo o narakaika. [
41009046	Dokengoka o uku yakunua i honenge, de' o gaili yakunua i honenge.]
41009047	Nako ani lako idadi hababu ngona nobaradoha, natubalenge ani lako gënanga! I holoi yaöa ngona nowohama ma Jou Madutu ai Dunia ma Hungi, de anilako mahononga koiwa, nakoino de ngona de anilako hinotö iniumo o narakaika.
41009048	Dokengoka o uku yakunua i honenge de' o gaili yakunua i honenge.
41009049	O nyawa momoi aha yätebini de o uku, hokä o huhubaihi tebini de o gahi.
41009050	O gahi gënanga yaöa, mä nako idadi i akere, kayakunu i gahioli? Ho', kokiani ngini hokä o gahi -- ni wango nima komoteke de' nimahi teke dodiai."
41010001	Ipaha o Yesus wamal̄a o ngï gënanga, de' woiki o Yudea madaeraika de' o Yordan ma Ngairi mahonongaka madaera. O nyawa manga ngöe yoböali yotoomu o Yesus iwikilolitino. De' hokä biaha o Yesus wädotoko önanga.
41010002	Yamuruono naga o Farisi manyawaö yaino la' mangale yalingiri o Yesus aihowono. Onanga yoleha, "Imoteke nanga agama matita, boteka yakunu o nyawa yäoluku manga hekata?"
41010003	O Yesus wohaluhu, "O Musa wohi döaka o pareta okia nginika?"
41010004	"O Musa wohi gumal̄a o nyawa yäoluku manga hekata, mangale yakunu ihira yotulihi o ngongoluku mahurata," önanga yohaluhu.
41010005	"O Musa watulihi o pareta gënanga hababu ngini ihuha holi inï dotoko," o Yesus wato onangika.
41010006	"Mä madodihiraka, maöraha ma Jou Madutu wodiai o nyawa, yahetongo 'Ma Jou Madutu wahidadi önanga o nauru de' o ngoheka.
41010007	Gënanga mahababu o nauru aha yamal̄a manga ayo de' manga ama de' yorimoi de ngoi hekata, ho' yahinoto yodadi moi.'
41010008	Ho', önanga o nyawa yahinoto okaua, duga-duga imatëngo.
41010009	Gënanga mahababu, okia ma Jou Madutu wohirimoioka, yakunua o nyawa ihikitingaka!"
41010010	Onanga yowohamoka o tauika, iwinöninïki yoleha o Yesusika mangale o hali gënanga.
41010011	O Yesus wätemo onangika, "O nagona yäoluku manga hekata de' yokawingi de o ngoheka mahomoa, o nyawa gënanga wohowono ngoi hekata mo hira-hiraika gënanga.
41010012	Kogenangoli o ngoheka mioluku ami rokata de' mokawingi de o nauru mahomoa, munangö mohowono."
41010013	Naga o nyawa yä ao manga ngoha-ngohaka o Yesusika hupaya Unanga wäpal̄anga de' wahibarakati önanga. Mä iwinöninïki o Yesus yängamo o nyawa geönanga.
41010014	Wamäke o hali gënanga, o Yesus wongamo daha Unanga wätemo iwinöninïkika, "Nia mal̄aika o ngoha-ngohaka gënanga yaino Ngohino! Uha nia duhunu önanga, hababu o nyawa hokä hokonënanga yodadi o gegetongo ma Jou Madutu aiumati.
41010015	Nio hohininga nënanga! O nagona iwï himangua ma Jou Madutu hokä o ngohaka moi, önanga aha yodadiua o gegetongo ma Jou Madutu ai umati."
41010016	Iböto o Yesus wotemo hokogënanga, o Yesus wäkololo o ngoha-ngohaka gënanga, ipaha Unanga wakelenga Ai giama onanguku wägeto-getongo de' wahi barakati önanga.
41010017	Maöraha o Yesus wohigila-gilali Ai dodagi, womatëngo waino woma popopäta o Yesusika. O nyawa gënanga woma ruku o Yesus ai himangoka de' woleha, "Guru maoa, ngohi kokiani okia todiai hupaya yakunu tamäke o ngango madutu de' ikakali?"
41010018	"Yadodoa hongona nato Ngohi yaoa?" o Yesus woleha. "Mahomoa de ma Jou Madutu mahirete, koiwa naga yaöa.
41010019	Ngona nanakoka ma Jou Madutu ai pareta-pareta, 'Uha notoma, uha nohowono, uha notohiki, uha nohakihi i elu-eluku, uha notipu, nä horomati ani ama de' ngoni ayo.' "
41010020	"Bapa Guru," o nyawa gënanga wato, "Mata-mata o pareta gënanga ngohi tamotekoka madero kato magoduruohi."
41010021	O Yesus wïpulono o nyawa gënanga de' ai hayanga daha wïtemo, "Ikuranga o hali moiohi ngona nöparalu. Noiki nahukunu mata-mata ani arata; la' matiwi nahi döaka o nyawa mihikinika, de' ngona aha nomä mäke o arata o horogaka. Iböto de gënanga naino la' nohi nïki Ngohi."
41010022	Woihene o Yesus wotemo hoko gënanga, o nyawa gënanga woliwolu, daha watingaka o ngï gënanga de ai hininga i huha karana ünanga duru wokaya.
41010023	De o Yesus wäpulono iwinö ninïki daha wätemo onangika, "Ihuha duru itike o nyawa yokaya-kaya yodadi o gegetongo ma Jou Madutu ai umati!"
41010024	Iwinö ninïki yohëranga yoihene o Yesus ai demo gënanga. Mä o Yesus wätemoli, "Ahi ngoha-ngohaka igoungu ihuha itike hodadi o gegetongo ma Jou Madutu ai umati!
41010025	Gahumu moi o onta iwohama o populaki mapidahika i holoi gapanga de o nyawa yokaya-kaya yowohama ma Jou Madutu ai Dunia ma Hungiika."
41010026	O Yesus aidemo-demo nënanga yadiai iwinöninïki yohëranga, hiädono önanga imakokeleha, "Nako hokogënanga, o nagona daha yakunu yohalamati?"
41010027	O Yesus wäpulono önanga de' wohaluhu, "Ka o nyawa gënanga de madudukoro mä ma Jou Madutu koiwa madudukoro; kema Jou Madutu mata-mata kaiyakunu."
41010028	Daha o Petrus wotemo, "Napulono, ngomi miamal̄aka hagala mata-mata mangale mininïki Bapa."
41010029	O Yesus wotemo, "Ningaku: o nyawa yamal̄aka manga tau madol̄a, ekola airiadodoto o nauru de' aibiranga, ekola ngoi ayo, ekola aiama, ekola aingoha-ngohaka, ekola manga dumule karana Ngohi de' karana o Abari ma Oa ma Jou Madutuino,
41010030	o nyawa gënanga aha watarima iholoi iwöe öraha nënanga. Unanga aha wamäke ihigali maratuhu moi matau iholoi iwöe, airiadodoto o nauru, aibiranga, ngoi ayo, aingoha-ngohaka, aidumule -- de' o huha de hangiharaö. De' aha o öraha aha iböa-böa gënanga, o nyawa gënanga aha watarima o ngango madutu de' ikakali.
41010031	Mä o nyawa mangangöe o örahanënanga yohohihira aha yodadi yotototuru de' manga ngöe örahanënanga yotototuru aha yodadi yohohihira."
41010032	O Yesus de' iwinöninïki naga manga dodagi magoronaka o Yerusalemika. O Yesus womä dagi mahimangoka, de' iwinöninïki mata-mata manga hininga iëteke. De' o nyawa yäninïki manga poretino mayamäo yohawana. Ipaha o Yesus wäahokoli iwinöninïki wätingakika de' wahingahu onangika okia aha idadi Ai dirika.
41010033	"Ni ihene," Unanga wotemo, "ngone öraha nënanga hodumutu o Yerusalemika. Dokengoka o Nyawa manga Ngohaka aha iwihilapahi o imam-imam manga häekika, de' o agama maguru-guru. Unanga aha iwihukumu iwihohonenge, ipaha iwihilapahi o Yahudi manyawaikaua.
41010034	Onanga aha iwihohedu Unanga, iwiobiri, iwihangihara, de' Unanga iwisalib. Mä de o wange hange Unanga aha womomiki."
41010035	Daha o Yakobus de' o Yohanis, enagënanga o Zebedeus ai ngoha-ngohaka, yoiki o Yesusika, "Bapa Guru," önanga yotemo, "naga o hali moiani ngomi miomau Bapa nodiai mangale ngomi."
41010036	"Okia ngini niomau Ngohi todiai mangale ngini?" o Yesus wä leha.
41010037	Onanga yohaluhu, "Ngomi miomau migogere Ani niraka de Ani higili Bapa, maöraha okia Bapa nodadi o koano de Ani mulia."
41010038	"Ngini nihiorikua okia ngini nigahoko," o Yesus wätemo onangika. "Kani akunu ngini nio ngokere o huha de o hangihara magalahioko, kiaka aha Ngohi töngokere, de' niongohama o huha de o hangihara mangï ika kiaka aha Ngohi töngohama?"
41010039	"Kayakunu," önanga yohaluhu. De o Yesus wätemoli onangika, "Igoungu ngini aha niongokere o huha de o hangihara magalahioko kiaka aha Ngohi töngokere, de' niongohama o huha de o hangihara mangïika kiaka Ngohi aha töngohama.
41010040	Mä imakorona o nagona aha yögogere Ahi niraka ekola Ahi higiloka, gënanga Ngohiua Ahi haku tohigogere. Ma Jou Madutu wohi gogere o nagona de o nagona aha yögogere o ngï-o ngï gënanga."
41010041	Maöraha yangimoi iwinöninïki o Yesus mahomoa gënanga yoihene o hali gënanga, önanga yängamo o Yakobus de' o Yohanis.
41010042	Ho' o Yesus wä ahoko önanga mata-mata, daha wotemo, "Ngini nihiöriki o hoana de o berera matutuda iwi näko-näkoua ma Jou Madutu manga kawaha yätuku. De' manga gikiri yoago-agomo yätuku önanga.
41010043	Mä ngini yakunua hokogënanga! Ngini hara moioli, o nyawa yomau yodadi yolamoko niahidogoronaka, önanga kokiani yodadi inïlöleleani.
41010044	De' o nagona yomau yodadi madodihiraka niahidogoronaka, kokiani yodadi niagilaongo.
41010045	Hababu o Nyawa manga Ngohaka mawainoua mangale iwï leleani. Unanga woböa woma hilapahi Ai nyawa mangale wahibebasi manga ngöe o nyawa."
41010046	Onanga imahiädono o Yerikho makotaika. De' maöraha o Yesus de iwinöninïki inoli o nyawa yowöe-wöe yamal̄a o kota gënanga, womatëngo wopilo-piloko kawo gogeruku wogaho-gahoko o ngëkomo madatekoka. Ai romanga o Bartimeus, o Timeus ai ngohaka.
41010047	Maöraha ünanga woihene yakokaino gënanga ganga o Yesus o Nazaret manyawa, ünanga wopöaka, "Yesus, o Daud ai Ngohaka! Nohï dora ngohi!"
41010048	Unanga iwingamo manga ngöe o nyawa, de' iwi huloko woma rïdi. Mä unanga iholoi ikuatil̄eoli woma pöaka, "Daud ai Ngohaka, nohï dora ngohi!"
41010049	De o Yesus womatogumu daha wätemo, "Niwi ahoko ünanga." Ho' onanga iwi ahoko o nyawa wopilo-piloko gënanga. Onanga iwitemo unangika, "Noma rirïdi! Ngona o Yesus woni ahoko, nomomiki!"
41010050	O nyawa wopilo-piloko gënanga wohikaweli aijuba, daha woma tai-taiti womaoko de' woiki o Yesusika.
41010051	"Okia ngona nömau Ngohi todiai ngonaika?" o Yesus wïleha unangika. O nyawa wopilo-piloko gënanga wohaluhu, "Bapa Guru, ngohi tönahihu tomahi öriki."
41010052	"Noiki," o Yesus wïtemo, "karana ngona nongaku Ngohino, ngona notogumu." Ka öraha gënanga dika o nyawa wopilo-piloko gënanga yakunu womahi öriki. Daha ünanga winïki o Yesus o ngekomika.
41011001	Maöraha yotigioka o Yerusalemika, önanga imahiädono o Betfage de' o Betania makotaika, o Zaitun ma Doporono magelehoroka. Gangoka yahinoto iwinöninïki yohira o Yesus wähuloko.
41011002	"Nioiki makapongo höhima-himangika gënanga," o Yesus wätemo onangika. "Hoko gënanga ngini niwohama o kapongika gënanga, ngini aha niamäke o keledai moi mangohaka yalikoika, komaiwahi o nyawa yöbarene. Nia hohe o keledai gënanga de' niao nenangino.
41011003	De' nako naga o nyawa inï leha nginika okia mahababu ho ngini niahohe o keledai gënanga, niahëtongo, 'Ma Jou wöparalu, de' Unanga de majapati aha wohigilio.' "
41011004	Yahinoto ö iwinö ninïki o Yesus yoiki, de' yamäkeika moi o keledai mangohaka yalikoika o tau mangoranoka o ngëkomo madatekoka. Onanga yahohe o keledai gënanga.
41011005	O nyawa ima oko-okoino genangoka yäleha onangika, "Hei, okia ngini nidiai? Yadodoa ho niahohe o keledai mangohaka gënanga?"
41011006	Onanga yohaluhu hokä sarakia o Yesus wahetongoka onangika. Ino manyawa gënanga yahi gumal̄a önanga yao o keledai gënanga.
41011007	Maöraha imahi ädono o Yesusika, o keledai maporete gënanga yönao de toönanga manga juba, daha o Yesus wöbarenuku.
41011008	Manga ngöe o nyawa ihihohe manga juba o ngekomika, nagali ihi hohe o ngëkomo mahi goronaoko o gota majaga-jaga kiaka önanga manga dumuleoka de yol̄ë.
41011009	O nyawa yotagi mahima-himangoka, de' o nyawa yoninïki maporetino, mata-mata yopöa-pöaka, "Niwi puji ma Jou Madutu! Iwi hibarakati Unanga waino-ino de ma Jou ai romanga!
41011010	Iwango Ai popareta aha iböa-böa -- o Daud nangaete de nangatohora ai popareta! Niwi puji ma Jou Madutu woko Kurutil̄e!"
41011011	De mabobaha o Yesus womahiädono o Yerusalemika, daha wowohama ma Jou ai Tauika. Gangoka Unanga watötailako magilolitino. Mä karana ngade-ngade ihuhutuoka, ipaha Unanga womagoraka o Betaniaika kamamoi de yangimoi de yahinoto iwinö ninïki.
41011012	Yarehino mawange, maöraha önanga yotagi magogiriaka o Betaniaka de yohupu, o Yesus iwihahini.
41011013	Ma gurutikahi Unanga wamäke o ara magota o utu moi de mahoka kahä rubu. Ho' Unanga woiki mautuika gënanga mangale wölega boteka naga mahohoko. Mä maöraha Unanga womahi ädono mautuika gënanga, Unanga okia-kiaua wamäke, sawaliua mahoka-hoka dika, hababu o öraha gënanga maorahowahi o ara ihohoko.
41011014	Daha o Yesus watemo o ara mautuika gënanga, "Muläenge o öraha nënanga kao nyawa moiö de koiwa naga aha yaol̄omoli o hohoko ngonaino!" Iwinöninïki o Yesus yoihene o demo gënanga.
41011015	Ipaha önanga imahi ädono o Yerusalemika, de' o Yesus woikoli ma Jou ai Tauika. Genangoka Unanga muläenge wäduhu mata-mata o nyawa imahuku-hukunu de' yoija-ija gangoka. Unanga wamotumu bitikanga o tiwi yototururu manga meja de' o namodara yohuku-hukunu manga bangku.
41011016	De' kao nyawa moiö de wahi gumal̄aua yoao okia dika yanonu ma Jou ai Tau malöaino gënanga.
41011017	Ipaha o Yesus wädotoko o nyawa genangokadau. Unanga wato, "Ma Jou Ai Demo ma Buku magoronaka itulihi hoko nënanga: ma Jou Madutu wotemo, 'Ahi Tau aha yahetongo o tau o hoana de o berera manga hubayanga mangï.' Mä ngini niadiai yo ora-ora manga igutu!"
41011018	O imam-imam manga häeke de' o agama maguru-guru yoihene o demo gënanga. Onanga yomuläenge o ngëkomo yolingiri mangale o Yesus iwitöma. Onanga iwïmodongo Unangika, karana mata-mata o nyawa yohëranga de yokiriri yoihene Ai dodötoko.
41011019	I tigi-tigi yöhutu, o Yesus de' iwinöninïki yamal̄a o kota gënanga.
41011020	Yarehino o ngoru-ngorumino, maöraha önanga yakaino o ara mautuino gënanga, önanga yamäke o ara mautu gënanga ihonengoka hiädono mangutu-ngutukuku.
41011021	Daha o Petrus woma hininga okia idadioka o wange moi ipahaika. De o Petrus wïtemo o Yesusika, "Bapa Guru, beika nölega! O ara mautu kiaka Bapa nalolai gënanga ihonengoka!"
41011022	O Yesus wohaluhu, "Ningaku ma Jou Madutuika.
41011023	I goungu yakunu niatemo o tonaka itotoporonika gënanga, 'I goraka de' iumo o ngötuku!' done o hali gënanga aha ngini niadiai idadi; mangale yakunu ngini nibingua, de' ngini ningaku okia ngini nitemoka gënanga aha i gou-goungu idadi.
41011024	Hababu gënanga niohohininga nënanga: O öraha okia ngini nimä niata de' nigahoko okia naga moi, ningaku ma Jou Madutu wohi döakoka nginika okia ngini nigahoko, de ngini aha niatarima.
41011025	De' nako ngini nimä niata, mä niahininga isanangua o nyawa moika, niahiapongohi o nyawa geönanga, hupaya nia Ama o horogakaö wa apongo niabaradoha. [
41011026	Nako ngini niahi apongua o nyawa mahomoa, nia Ama o horogakaö aha wa apongua niabaradoha.]"
41011027	Onanga imakilioroli o Yerusalemika. De' maöraha o Yesus wotagi wokokiloliti ma Jou ai Tau magoronaka, o imam-imam manga häeke, de' o agama maguru-guru de' o Yahudioka manga tutuda yaino Unangino.
41011028	Onanga yoleha, "Okia matiti ho Ngona nodiai mata-mata nënanga? O nagona inihidöaka o haku gënanga Ngonaika?"
41011029	O Yesus wohaluhu, "Ngohiö tomau toleha nginika. Nio baluhu de' Ngohi aha tahetongo nginika de o nagona manga haku Ngohi tadiai o hali-hali nënanga.
41011030	O Yohanis woohiki de o nagona manga haku, ma Jou Madutu eko o nyawa?"
41011031	Ipaha o imam-imam manga häeke de' o Yahudioka manga tutuda yomuläenge ihi ade-ade manga hidogoronaka. Onanga yato, "Nako ngone hahetongo, 'De ma Jou Madutu aihaku,' Unanga aha wotemo, 'Yadodoa ho ngini ningakuua o Yohanisika?'
41011032	Mä kai huha dika nako hato, 'De o nyawa manga haku.' " Hababu önanga yämodongo o nyawa yowöe-wöe, karana mata-mata o nyawa yanäko o Yohanis o nabi moi.
41011033	Ho', önanga yohaluhu, "Ngomi mia nakoua." Ipaha o Yesus wätemo onangika, "Nako hokogënanga, Ngohiö toluku tahetongo nginika de o nagona manga haku Ngohi todiai mata-mata nënanga."
41012001	I paha o Yesus womuläenge woade-ade de o hitotero o imam-imam manga häeke, o agama maguru-guru de' o Yahudi manga tutudaika. O Yesus wotemo, "Naga womatëngo, wödatomo aiangguru madumule, daha wödatomo o pagara yakilolitino. Iböto gënanga ünanga wohaiti o guhu, mangale o angguru madedeo mapakakaha, daha ünanga wohigoko yomomanarama manga ngï. Ipaha de gënanga ünanga wohihewa o angguru madumule gënanga yamuruono naga yomomanaramika, daha womä joboka o berera mahomoaika.
41012002	De maorahoka o angguru mahohoko i pagele, madumule madutu gënanga, wihi dingoto womatëngo wïlö leleani, o dumule yomomanaramika gënanga, mangale watarima aihidoku.
41012003	Mä yomomanarama gënanga iwitagoko wolöleleani gënanga. Ipaha önanga iwigohara, daha iwihuloko wolio de ai giama ihomoa.
41012004	Daha o dumule madutu gënanga wihidingotoli womatëngo wolöleleani mahomoa, daha yomomanarama gënanga yagohara wolöleleani gënanga aihäeke, daha iwi duhu de iwi doa-doana.
41012005	O dumule madutu gënanga wihidingotoli womatëngo wolöleleani mahomoa. Mä onanga iwitoma wolöleleani gënanga. De' hokogënanga kai taurika önanga yahidiai manga ngöe yolöleleani mahomoali: naga yä gohara de' nagaö yätoma.
41012006	Ka o nagonali madumule madutu gënanga, öraha nënanga yakunu wahidingoto? Duga-duga mahou woma tëngokahi, enagënanga aingohaka mahirete wïhohininga. Ho' mabaha ünanga wihi dingoto aingohaka gënanga o dumule yomomanaramika gënanga. 'Marai ahingohaka aha iwihoromati,' aihiningaka.
41012007	Mä yomomanarama gënanga iwimäke waino, de imaketemo, 'Ne ünanga mapuhaka madutu. Niaino ngone hitoma ünanga, hupaya ngone hamäke aipuhaka.'
41012008	De mangohaka gënanga iwitagoko daha iwi toma. Ai mayeti önanga yaumo o dumule gënanga maporetika."
41012009	Daha o Yesus wäleha, "Okia aha wodiai o dumule madutu gënanga? Marai ünanga aha woböa de' wätoma yomomanarama gënanga, daha wohilapahi o dumule gënanga yomomanarama mahomoaika.
41012010	Ngini marai niabasaoka o ayat nënanga Ma Jou Ai Demo ma Buku magoronaka, 'O helewo yapäke-päkeua o tau yododiai i dadioka o helewo o liate mahohol̄e.
41012011	Nënanga ma Jou aimanarama; duru kahä hailoa!' "
41012012	De o Yahudioka manga balu-baluhu yoihene o hitotero gënanga, ihidailako iwitagoko o Yesus, hababu önanga yanäko o hitotero gënanga o Yesus wohidungutu onangika. Mä önanga yämodongo o nyawa yowöe-wöe. Ho', önanga yoiki iwimal̄a o Yesus.
41012013	Yamuruono naga o Farisi manyawa de' yamuruono naga o Herodes aidoomuino yähuloko yalingiri o Yesus aihowono, de o loleha-o loleha.
41012014	Onanga yaino o Yesusino de' yotemo, "Bapa Guru, ngomi mia näko Bapa nomaoko nototiail̄e, de' nö legaikaua o nagona dika manga damäke. Bapa nodotoko nohitotiaika ima däene de ma Jou Madutu aimau itike o nyawaika, hababu Bapa Ngona napulonua o rupa. Aa, beika Bapa nahëtongo ngomino, 'I moteke nanga agama madatoro, kayakunu hofangu o soungu ma Kaisarika ekola yakunua? Kokiani ngone hofangu o soungu gënanga ekola ngaro uha?' "
41012015	O Yesus wohiöriki manga toba lawani. Unanga wohaluhu, "Okia mahababu ngini nimau nihï budi Ngohi? Beika nihihi matoko Ngohino o tiwi haäka o gahumu moi."
41012016	De önanga ihidöaka Unangika o tiwihaäka o gahumu moi. Daha o Yesus wäleha, "O naguna ai dulada de' ai romanga nënanga?" "Ma Kaisar," önanga yohaluhu.
41012017	"Aa, nako hoko gënanga," o Yesus wato, "nihi döaka ma Kaisarika okia naga toma Kaisar, de' ma Jou Madutuika okia naga to ma Jou Madutu." Onanga yohëranga yoihene Ai bobaluhu.
41012018	Yamuruono naga o Sadukioka manga doomuino yoböa o Yesusika. (Onanga manga doomu ganga manga damäke, o nyawa yohonengoka aha koyo momikokaua.)
41012019	"Bapa Guru," önanga yotemo o Yesusika, "O Musa wotulihi o tita nënanga itike ngone: 'Nako o nauru womatëngo wohonenge de' unanga aingohaka koiwa, done aidodoto kokiani wokawingi de ngoi fäo, hupaya wohidöaka o ngohaka o nyawa wohone-honengokaika gënanga.'
41012020	Idadioka naga yatumidi o riadodoto. Mariaka wokawingi, ipaha wohonenge aingohaka koiwa.
41012021	Ipaha aidodotuku wokawingi de ngoi fäo, mä unangö wohonenge aingohaka koiwa. Ima tero idadioli de aidodoto aidodotuku
41012022	de gila-gila hiädono yatumidö. Mabaha mangoheka gënanga mahirete kamo honenge.
41012023	O nyawa yohone-honenge yomomikoli toëna mawangeoka, o naguna ngoi hekata o ngoheka gënanga? Hababu yatumidö yokawingoka de muna!"
41012024	O Yesus wohaluhu, "Ngini niapikiri ihowono. Hababu ngini nimangaratiua Ma Jou Ai Demo ma Buku, de ma Jou Madutu ai kuaha ma nimangaratiua.
41012025	Hababu maöraha okia o nyawa yohone-honengoka yomomikoli, önanga aha yokawingokaua, duga-duga önanga aha yowango hokä o malaekat o horogaka.
41012026	De' mangale o nyawa yohone-honenge yomomikoli, komaiwahi ngini nia basa o Musa ai buku magoronaka, yadäene o momo de o gota ma alu-aluhu i toka-tokara gënanga? O ayat-ayat magoronaka gënanga itulihi ma Jou Madutu wïtemo o Musaika, 'Ngohi o Abraham ai Jou Madutu, o Ishak ai Jou Madutu de' o Yakub ai Jou Madutu.'
41012027	Ma Jou Madutu gënanga o nyawa yohone-honengua manga Jou Madutu. Unanga o nyawa yowango-wango manga Jou Madutu. Ngini duru nia pikiri ihowono!"
41012028	Daha o agama maguru womatëngo waino wo hi gihene o Yesus de o nyawa Saduki manga doomuino gënanga manga ade-ade. O agama maguru gënanga wamäke o Yesus wäbaluhoka o nyawa ge önanga kayaoa. Ika de ünanga woleha o Yesusika, "O tita okia duru i lamoko de hagala o tita?"
41012029	O Yesus wohaluhu, "O tita madodihiraka, genangala: 'Ni ihene, hei o Israel manyawa! Nanga Jou Madutu, ma Jou gënanga woma tëngo-tëngoka.
41012030	Nïdora ani Jou Madutu de ani hininga magahumu, de ani jiwa magahumu, de ani akali magahumu de' de hagala ani kuata.'
41012031	O tita mahinotoka ena ganga: 'Nädora ani dodiawo, hokä ngona nödora ani diri mahirete.' Koiwaka o tita mahomoa iholoi i lamoko de o tita hinoto gënanga."
41012032	Daha o agama maguru gënanga wïtemo o Yesusika, "Duru yakoronaka, Bapa Guru! Igoungu itiai okia Bapa nahëtongo: Ma Jou Madutu woma tëngo-tëngoka, de' koiwa naga ma Jou Madutu mahomoahi.
41012033	De' o nyawa kokiani iwï dora ma Jou Madutu de manga hininga magahumu de manga akali ma gahumu de' de hagala manga kuata. De' unangö kokiani wä dora ai dodiawo hokä ai diri mahirete. Gënanga i holoi yaoa ngaro ihi huba o huhuba yatuhu-tuhuku de' o huhuba-huhuba mahomoahi ma Jou Madutuika."
41012034	O Yesus wamäke o agama maguru gënanga duru yaoa wohaluhu. De' o Yesus wïtemo unangika, "Ngona ngade-ngade nodadi o gegetongo ma Jou Madutu ai umati." I böto de gënanga moi okaua o nyawa yobaranioli iwi leha o Yesusika.
41012035	Magogiriaka wodotoko ma Jou ai Tauoka, o Yesus woleha, "Sarakia ho o agama maguru-guru yakunu yahetongo ma Koano Wohihohalamati gënanga o Daud ai difauku?
41012036	Ena hioko o Daud mahirete -- karana ma Jou Madutu ai Womaha iwihi ngahu -- wotemo, 'Ma Jou wotemo ahi Jouika: nogogeruku ahi nirakoka hiädono Ngohi tadiai Ani haturü-haturü Ngonaika ima ponu.'
41012037	Ho' nako o Daud wïhëtongo ma Koano Wohihohalamati gënanga 'Ma Jou', sarakia yakunu ünanga o Daud ai difauku?" O nyawa yowöe-wöe gënanga naga ma Jou ai Tauoka gënanga yosanangi yoihene o Yesus wodotoko.
41012038	Unanga wätemo onangika, "Nimahi dodiai o agama maguru-guruika. Onanga yöigo yotagi-tagi de manga juba ikurutuku, de' yöigo yähoromati o paha-paharoka.
41012039	Onanga yöigo o ngï iho horomati o pupuji matauoka de' o rame-rameoka.
41012040	Onanga yätipu o bobobao de' yäora manga tau. De' mangale ihitamunu manga dorou gënanga, önanga yohubayanga yakuru-kurutu. To önanga manga hukumanga ahaö i tubuho!"
41012041	Maöraha wogogeruku womahi totäna de o huba mangï ma Jou ai Tauoka, o Yesus wälega-lega o nyawa yönöa manga tiwi o huba mangïuku gënanga. Manga ngöe o nyawa yokaya-kaya yönöa mangöe o tiwi;
41012042	daha momatëngo o bobao momö mihikini munangö moböa. Münanga mönöa o tiwi tabaga gahumu hinoto, enagënanga o tiwi magilianga maija mahuhutulu.
41012043	Daha o Yesus wä ahoko iwinö ninïki, daha wätemo onangika, "Nio lega nihi dodiai nënanga: O bobao momö mihikini gënanga mönöa o huba mangïuku gënanga iholoi iwöe de yönöa-nöa mata-mata o nyawa mahomoa gënanga.
41012044	Hababu önanga mata-mata i hi döaka de manga arata maboloi. Mä o bobao gënanga ngarokö duru mohuha mohi döaka mata-mata okia naga munangoka -- ima korona de okia münanga moparalu mangale ami wowango."
41013001	Maöraha o Yesus wamal̄a ma Jou ai Tau, womatëngo iwinö ninïki wato, "Bapa Guru, beika nolega o tau ima oko-okoino gënanga. Natailako nohi dodiai mahelewo. Goguleua marahai!"
41013002	O Yesus wohaluhu, "Ngona namäke o tau imahi goko-gokoino mapako-pako gënanga? O tau ima oko-okoino gënanga mahelewo aha kamoiö de i ma teke tapal̄ukua mangïoka. Mata-mata aha yaruba."
41013003	Ipaha o Yesus woiki o Zaitun ma Doporonika, de' wogogeruku ima teke rihimanga de ma Jou ai Tau. Daha o Petrus, o Yakobus, o Yohanis, de' o Andreas yaino Unangino mangale imä teke ade-ade imahi teke dodiai.
41013004	"Beika Bapa nohi ngahu ngomino," önanga yotemo Unangika, "Muruonoka mata-mata gënanga aha idadi? De' o nonako-nonako okia hokä i hi dumutu maöraha yadonoka?"
41013005	"Nimahi dodiai," o Yesus wohaluhu, "uha hiädono ngini inï tipu.
41013006	O nyawa manga ngöe aha yoböa de yapäke Ahi romanga de' yotemo, 'Ngohi nanga una!' daha wätipu manga ngöe o nyawa.
41013007	Nako ngini ni ihene o pasangi mailingi de' o parangi ma abari, uha nihawana. O hali-hali gënanga kokiani idadi, mä genanga koiwa mamangarati o kiamati maöraha yadonoka.
41013008	O hoana de o berera moi aha yäparangi yälawani o hoana de o berera mahomoa. O negara moi aha yaino yälawani o negara mahomoa. Okiaka dika aha idadi o ohu de' o habirokata. Mata-mata gënanga daha mamuläenge dika, hokä o hiri o ngoheka momatëngo mamäo, nako momau ami ngohaka ima kil̄au.
41013009	Ngini kokiani nimahi dodiai, hababu ngini aha inï tagoko de' inï tatauru o juru hakimika. Ngini aha inï gohara o pupuji matauoka. Ngini aha inï ao nima teke rihimanga de yokokuaha de' o kokoano karana ngini nihinö ninïki. De' genangala nia öraha mangale nihi döaka o hakihi mangale Ngohi onangika.
41013010	O Abari ma Oa ma Jou Madutuino gënanga kokiani ihi barihi ihira hagala o hoana de o bereraika.
41013011	De' nako ngini inï tagoko de' inï ao o pengadilanika, uha nihawatere mangale okia kokiani ngini nitemo. Nako yadonoka maöraha mangale ni ade-ade, nia hetongo dika okia inihi ngahu nginika to ëna ma orahoka. Karana o demo-demo kiaka ngini nihi demo gënanga, ganga tinginiua nia demo-demo, duga-duga i böa ma Jou Madutu ai Womahoka de yaino.
41013012	O nyawa aha yädiai o huha manga dodotika mahirete la' mangale yätoma. Genangö aha idadi o ama de o ngohaka mahi dogoronaka. O ngoha-ngohaka aha yälawani manga ayo de manga ama, de' yahi lapahi önanga la' mangale yätoma.
41013013	Mata-mata o nyawa, aha inï dohata ngini, karana ngini nihinö ninïki. Mä o nyawa yoto tongohono hiädono mabaha, aha yahihalamati."
41013014	"Ngini aha nia mäke 'O Dorou yahi Wö wede-wedere' ima okoino o ngï ilara-laranga mangale ëna. (O dulihi madungutu yobasa-basaika: Nia tailako okia mamangarati!) O öraha gënanga o nagona naga o Yudea madaeraoka kokiani yopiringana i l̄oku-l̄okuil̄e.
41013015	O nagona naga o katu mal̄okuoka uha youti de' yowohama o tau magoronaika mangale yal̄ë manga kia naga moi.
41013016	O nagona o dumuleoka uha ima kilioro mangale yal̄ë manga juba.
41013017	O ngoheka o ngohaka ihi ao-ao de' o ayo kaya huhuohi manga ngohaka, duru yäporohono o wange gënanga!
41013018	Nimä niata hupaya o hali-hali gënanga uha idadi o awa-awana maöraha.
41013019	O wange yobö borohonoka gënanga aha naga o huha moi komaiwahi idadi kama dero ma Jou Madutu wohi dadi o dunia hiädono o öraha nënanga, de' komaiwaka aha idadioli.
41013020	Ade-ade nako ma Jou Madutu watipokoua maöraha gënanga done kamoiö de koiwa naga o nyawa yohalamati. Mä karana Ai umati, ma Jou Madutu watipoko maöraha.
41013021	Ma orahoka gënanga nako o nyawa womatëngo winï temo nginika, 'Niwï lega, ma Koano Wohihohalamati gënanga naga nenangoka!' ekola 'Niwï lega, Unanga naga dokengoka!' -- uha niwi ngaku o nyawa gënanga.
41013022	Hababu wohihohalamati madutua de' o nabi-nabi madutua aha yoböa. Onanga aha yodiai o manarama-manarama biaha-biahaua, de' i hëra-hëranga mangale yotipu nako yakunu, ma Jou Madutuö ai umati.
41013023	Ho', nimä göa-göana! Mata-mata gënanga Ngohi tinihi ngahuoka nginika ihira de o hali gënanga idadi."
41013024	"Ipaha de o huha maöraha gënanga, o wange malako aha idadi i huhutu, de' o mede itararonokaua.
41013025	Hagala o murumö aha o dihangoka de i tifa, de' yokokuaha o gitawa maamokoka aha idadi yoburakituku.
41013026	O öraha gënanga o Nyawa manga Ngohaka aha iwi mäke woböa o lobi-lobi magoronaka de' Ai kuaha i amoko de' Ai mulia.
41013027	Unanga aha wahuloko o malaekat-malaekat mangale yätoomu Ai umati wä iri-irikoka o dunia malibuku iatino, o dunia mabahaka hiädono o dihanga mabaha-bahaika."
41013028	"Nima l̄ë o dodötoko o ara mautuino. Nako majaga-jaga i ijo de' yabole, de' imuläenge itubo, ngini nia näko o hiwara maöraha itigioka.
41013029	Hoko genangoli nako ngini nia mäke o hali-hali gënanga idadi, ngini nia näko duru itigioka maöraha.
41013030	La nia näko! O nyawa yowango-wango o öraha nënanga yohonengowahi mata-mata, okia naga i dädadi mata-mata nënanga aha idadi.
41013031	O dihanga de' o dunia aha i hihanga, mä ahi demo i gögogere kahi ado-adonika."
41013032	"Ngaro hoko gënanga, moiua o nyawa yanäko ma wange hokokia ekola ma jam hokokia. O malaekat-malaekat o horogaka yanäkoua de' ma Ngohaka makowali, duga-duga ma Ama dika wanäko.
41013033	Ho' ngini kokiani nimä göa-göana de' nima hitiari, hababu ngini nia näkoua maöraha hokokia.
41013034	Madodagi hohi tero o nyawa womatëngo wamal̄aika ai tau daha woiki o ngï magögurutika. Unanga wähuloko iwilö leleani yögöana de' yatatoro ai tau de' wohi döaka o manarama onangika o nyawa moi-nyawa moi. O ngorana magogoanika, ünanga wohi behehongo hupaya wögöana wohi dodiai.
41013035	Hababu gënanga ngini kokiani nimä göa-göana, hababu ngini nia näkoua muruonoka o tau madutu gënanga aha woma kilioro -- yakunu o bobimaoa, yakunu o hutu gorona, yakunu tigi-tigi itebini ekola yakunu o wange iböa.
41013036	Nako ünanga i todokanino woböa, uhala hiädono ünanga winï mäkeino ngini nia gogiokoka.
41013037	Okia tahetongo nënanga nginika, nia hetongoli o nyawa mata-mataika: nimä göa-göana!"
41014001	O wange hinotohi o Paskah ma Wange de' o Roti i Ragi-ragi Ua ma Rameanga. O imam-imam manga häeke de' o agama maguru-guru manga gogiria yolingiri o ngëkomo la' mangale iwi tagoko o Yesus kaya pongono, de' mangale Unanga iwi toma.
41014002	"Mä uha ngone hadiai gënanga o rameanga ma orahoka," önanga yato, "hababu done ipuda o huru-hara."
41014003	Maöraha o Yesus naga o Betania ma kapongoka, o Simon mahira iwi pado-pado ai tauoka, o ngoheka momatëngo moböa o Yesusika. Münanga moao o böto gahumu moi madol̄a o minya mabounu mahëmo-hëmoro ihali-hali, o ngutuku mabounu mahëmo-hëmoro de yadiai. maöraha o Yesus wogogeruku wol̄omo magogiria, o ngoheka gënanga mapooteke o boto gënanga de' mauhe o minya mabounu mahëmo-hëmoro gënanga o Yesus ai häekuku.
41014004	Yamuruono naga, genangokadau yongamo de' ima koketemo, "Okia mafaidä o minya mabounu mahëmo-hëmoro gënanga ihi gogule?
41014005	O minya gënanga yakunu ihukunu de' maija iholoi de o ratuhu hange o tiwi haäka, de' matiwi yahi döaka o nyawa yomö mihikinika!" De önanga i mi ngamo ma ngohekaika gënanga.
41014006	Mä o Yesus wätëmo, "Nimi mal̄aika münanga! Yadodoa ho ngini nimihihuha münanga? Münanga modiai okia naga moi maoa-oa, de' o higiriri Ngohino.
41014007	O nyawa mihikini salalu naga nia hidogoronaka. Oraha higeto-getongo nako ngini nimau, ngini yakunu nia riwo önanga. Mä Ngohi salalua dede ngini.
41014008	O ngoheka nënanga modiaioka okia yakunu muna modiai. Münanga mohï böbötoka Ngohi de o minya mabounu mahëmo-hëmoro ihi lungunu ngarokö ma orahowahi.
41014009	Ningaku! O dunia magilolitino, okiaka dika o Abari ma Oa ma Jou Madutuino ihi ngahu, o ngoheka nënanga ami manarama aha i hi ade-adeoli hokä o hohininga munangika."
41014010	Daha o Yudas Iskariot, iwinö ninïki o Yesus yangimoi de yahinoto manga dodiawo, woiki o imam-imam manga häekika, de madungutu o Yesus wihilapahi onangika.
41014011	Onanga duru yosanangi yoihene o doabutu gënanga, de' yojaji aha o tiwi iwihidöaka o Yudasika. De' o Yudasö womuläenge wolingiri o öraha ma rorahai la' mangale wihininga dorou o Yesus.
41014012	O wange madodihiraka o Roti i Ragi-ragi Ua ma Rameangoka -- maöraha o nyawa yatöaka o Paskah maduba -- iwinö ninïki o Yesus yoleha Unangika, "Kiaka Bapa nomau ngomi mihi diai o Paskah mainomo mangale ngona Bapa?"
41014013	De' o Yesus wähuloko onangino yahinoto, "Nioiki o kotaika, dokengoka aha ngini nimaka mäke de o nauru womatëngo woao o rube gahumu moi madol̄a o akere. Niwi nïki ünanga,
41014014	o tauika kiaka ünanga wöngohama de' nia hëtongo o tau madutuika gënanga, 'Ma Bapa Guru woleha, kiaka ma ngï Unanga de' iwinö ninïki aha yol̄omo o Paskah mainomo.'
41014015	O nyawa gënanga aha wohi matoko nginika moi o ngï ma amo-amoko daku i l̄oku-l̄okuil̄e. O ngï gënanga ihi diaioka, mameja de mahomoahi iböbötoka. Nihidiai mata-mata dokengoka mangale ngone."
41014016	Daha yahinoto iwinö ninïki o Yesus gënanga yoiki o kotaika. Dokengoka önanga yamäke mata-mata itiai hokä o Yesus waheto-hetongoka. Daha onangö yasadia o Paskah ma inomo.
41014017	Yohutuku, o Yesus de yangimoi de yahinoto iwinö ninïki yoböa.
41014018	De' onanga yogogeruku yol̄omo magogiriaka, o Yesus wätemo, "Ni ihene: womatëngo nia hidogoronaka, kiaka o öraha nënanga wol̄omo dede Ngohi, aha wohihi lapahi Ngohi o nyawa madorouika."
41014019	Yoihene gënanga, iwinö ninïki o Yesus manga hininga duru idadi ihuha. Ho ima tëngo-tëngo yomuläenge yoleha o Yesusika, "Marai ngohinoua Bapa ani dungutu?"
41014020	O Yesus wohaluhu, "Unanga ganga womatëngo ini ngimoi de hinoto nia hidogoronaka nënanga, kiaka wol̄omo o dodai moi dede Ngohi.
41014021	Igoungu o Nyawa manga Ngohaka aha wohonenge hokä i tulihi Ma Jou Ai Demo ma Buku magoronaka. Mä hokokia manga bodito o nyawa iwihi lolapahi o nyawa ma dorouika, o Nyawa manga Ngohaka gënanga! I holoi yaoa o nyawa ge ünanga, nako ünanga komaiwa woma kil̄au o duniaino!"
41014022	Maöraha önanga manga go giriaka yol̄omo, o Yesus wal̄ë o roti de' womä niata wosukur ma Jou Madutuika. Ipaha Unanga wabëla-bëlaka o roti gënanga de Ai giama, daha wahi döaka iwinö ninïkika de wotemo, "Nia l̄ë de' nia ol̄omo, nënanga Ahi röehe."
41014023	Iböto de gënanga Unanga wa l̄ë gahumu moi o angguru magalahi. Unanga womä niata wosukur ma Jou Madutuika, daha wahi döaka o galahi gënanga iwinö ninïkika. Ipaha önanga mata-mata yaokere o angguru gënanga.
41014024	Iböto gënanga o Yesus wotemo, "Nënanga Ahi awunu kiaka ihigoungu ma Jou Madutu ai jaji, o awunu ikokopoaka la' mangale o nyawa manga ngöe.
41014025	Ningaku: Ngohi aha tokerokaua o angguru nënanga, hiädono maöraha Ngohi tokere o angguru mahungi dede ngini Ahi Ama ai Dunia ma Hungioka."
41014026	I paha önanga ihinyanyi o puji manyanyi moi. De' i böto gënanga önanga yoiki o Zaitun ma Doporonika.
41014027	I paha o Yesus wätemo onangika, "Ngini mata-mata aha nipiringana nihi mal̄aika Ngohi. Hababu Ma Jou Ai Demo ma Buku magoronaka itulihi, 'Ma Jou Madutu aha wïtoma magogöana, de' ai duba de matikaka aha i kerewoto.'
41014028	Mä ipahaika Ngohi i hihi momikokali, Ngohi aha toiki tini hihiraika ngini o Galileaika."
41014029	"Kowali," o Petrus wato, "mal̄a la' önanga mata-mata ini mal̄aika Bapa, ngohi hakali-kali kowali."
41014030	"No hohininga," o Yesus wato, "o hutu nënanga dika, o kuru-kuru i horenowahi mahinoto, ngona nohi gali mahange nohihi pongono Ngohi."
41014031	O Petrus wohaluhu wagoungu, "Mal̄a la ngohi kokiani tohonenge dede Ngona Bapa, hakali-kali ngohi aha totemoua ngohi toni nakoua Bapa!" De' iwinö ninïki mahomoa hoko genangoli, yotemo.
41014032	Onanga yadono o ngï moi maromanga o Getsemani, de' o Yesus wätemo Iwinö ninïkika, "Nigogeruku nenangoka Ngohi tohi jai-jai toiki tomä niata."
41014033	Daha o Yesus wahi garo o Petrus, o Yakobus, de' o Yohanis yoiki imako moteke dede Unanga. Unanga imuläenge wamäo ai hininga ihuha de' wobaliha.
41014034	"Ahi hininga duru kahä huha," o Yesus wätemo onangika, "tamäo hokä to mäu to honenge dika. Ni gögogere nenangoka de' nimä göana!"
41014035	O Yesus woiki iholoi i kurutika mahuhutulu daha watilabukuku de womahi tudukuku o tonakuku de' womä niata. Ai hubayanga magoronaka Unanga wogahoko nako yakunu Unanga ngarouha wamäo o huha de o hangihara gënanga.
41014036	Una wotemo, "Ama, ya Ama," "okia naga moiö de koiwa naga nakunua nadiai Ama. Nagoraka Ngohioka o huha de o hangihara nënanga. Duga-duga uha imoteke Ahi mau duga-duga Ani mau Ama."
41014037	Iböto de gënanga o Yesus woma kilioro de' wämäkeino iwinö ninïki imä iduoka. Unanga wïtemo o Petrusika, "Simon, ngona kano mä idu? Duga-duga o jam moi dika, ngona nakunua nomä göa-göana?"
41014038	Daha o Yesus wätemo onangika, "Nimä göa-göana, de' nihubayanga hupaya ngini nia ohanua o cocoba. I goungu nia womaha imau yadiai o diai, mä ngini niakunua karana o nyawa nanga biaha gënanga yabole."
41014039	Mamoioli o Yesus woiki womä niata de wahetongo ma betongo ima tero.
41014040	I böto gënanga Unanga woma kilioroli iwinö ninïkika de' wämäkeino önanga, kai maidu okahi, karana önanga kiriaholi yakioko. De önanga yanäkoua okia kokiani önanga yotemo o Yesusika.
41014041	Maöraha o Yesus woma kilioro onangika wohigali mahangeoka, Unanga wätemo, "Kani maidu okahi ngini de' nimahi batongo? Yaoaka! Yadonoka maöraha o Nyawa manga Ngohaka iwi hilapahi o nyawa böbaradoha manga giama ma hoatika.
41014042	Nimomiki, niaino ngone hoiki. Nia lega! O nyawa wohihi lolapahi o nyawa ma dorouika woböaka!"
41014043	O Yesus kawo temo-temohi, o Yudas woböa, yangimoi de yahinoto iwinöninïki manga dodiawo gënanga. Imako moteke dede Unanga yoböaö o nyawa manga ngöe, imä gao o oworo de' o boboha. Onanga o imam-imam manga häeke, o agama maguru-guru de' o Yahudioka manga tutuda yähuloko.
41014044	O Yudas ai hininga i totorou gënanga wohi tantuoka moi o nonako onangika. "O nyawa ngohi tï ame," wätemo onangika, "ge Unanga manyawa. Unanga niwi tagoko de' Unanga niwi ao de mago göana nihi dodiai duru."
41014045	Maöraha o Yudas waino, ünanga gila-gila woiki o Yesusika de' wotemo, "Bapa Guru!" i paha ünanga wïame o Yesus.
41014046	Daha o nyawa yaino-ino de o Yudas gënanga iwi tagoko o Yesus de' iwi liko de o rante.
41014047	Mä genangoka naga womatëngo watauru ai oworo de' wihi oto ma imam womomulia ai gilaongika hiädono ai ngauku ipagele.
41014048	Daha o Yesus wä temo onangika, "Boteka Ngohi nënanga o nyawa madorou, hiädono ngini niaino de niao o oworo de' o boboha la' nihi tagoko Ngohi?
41014049	O wange higetongo Ngohi todotoko ma Jou ai Tauoka nia himangoka, de' ngini nihi tagokua Ngohi. Mä igoungu hoko gënanga iböto kokiani, hupaya idadi okia i tulihoka Ma Jou Ai Demo ma Buku magoronaka."
41014050	Mata-mata iwinö ninïki yopiringana iwi mal̄aika o Yesus.
41014051	Womatëngo o goduru, kaduga-duga wapäke o ngöere ai röehe wohi hawoino, wïnïki o Yesus. O nyawa yomau iwi tagoko,
41014052	mä unanga wahuputu ai ngöere gënanga, daha wopiringana kai hekonoka.
41014053	O Yesus iwiao ma imam womomulia aitauika. Dokengoka mata-mata o imam manga häeke, o Yahudioka manga tutuda, de' o agama maguru imatoomu magogiria.
41014054	O Petrus kama gögurutoka de winïki o Yesus, hiädono wowohama ma imam womomulia ai löaika. Dokengoka ünanga wogogeruku womarauku womahi tigi-tigika o ukuika, imaka ganuino de yogöa-göana.
41014055	O imam-imam manga häeke de' mata-mata o Agama ma Juru Hakimi ihi dailako la yamäke inyata igoungu iwihihowono o Yesus hupaya yakunu o honenge mahukumanga iwihi tapal̄u Unanguku. Mä onanga kamoiö de yamäkeua manyonyata.
41014056	Manga ngöe o hakihi yä ahoko la' mangale ihi döaka o hakihi i ëlu-ëluku o Yesusika, mä to önanga manga hakihi ima koko howono.
41014057	Daha o hakihi yamuruono naga ima okoino de' ihi döaka o hakihi yoëlu-ëluku nënanga mangale o Yesus,
41014058	"Ngomi mi ihene o nyawa nënanga wotemo, 'Ngohi aha takilianga ma Jou Madutu ai Tau nënanga, o nyawa yadodiai, de' o wange hange ipaha, Ngohi aha tohi goko mahomoa, ko o nyawaua yodiai.' "
41014059	Mä o nyawa ge onangö ma manga hakihi i ma koko howono.
41014060	De ma imam womomulia woma okoino mata-mata manga himangoka de' woleha o Yesusika, "Okia ho ngona nä baluhua ini kokalaki gënanga?"
41014061	Mä o Yesus woma rirïdi dika. Unanga wohaluhua mata-mata. Daha ma imam womomulia wïleha mamoioli Unangika, "Boteka Ngona ma Koano Wohi hohalamati, ma Jou Madutu ai Ngohaka Wo Tebi-tebini?"
41014062	"Ngohi nënanga," o Yesus wohaluhu, "de' ngini mata-mata aha niwi mäke o Nyawa manga Ngohaka wogogeruku ma Jou Madutu woko Kuaha ai nirakoka, de' woböa o lobi-lobi ma goronaka o dihanguku!"
41014063	De ma imam womomulia wakä kakihi ai pakeanga de' wotemo, "Iparalu okaua o hakihi!
41014064	Ngini ni ihenoka mahirete Ai demo-demo wihikauku ma Jou Madutu. Oraha nënanga okia nia putuhu?" Onanga mata-mata yaputuhu o Yesus wahowono de' i patutu iwi hukumu iwi hohonenge.
41014065	Daha yamuruono naga yomuläenge iwi obiri o Yesus, de' Ai lako yatamunoko de' iwigöhara Unanga, daha yotemo, "Beika nä hetongo, o nagona inigöhara?" Yogoa-goanö ma i mahi moteke iwi poka o Yesus.
41014066	O Petrus naga kao löaokahi, momatëngo molöleleani ma imam womomuliaoka maino genangika.
41014067	Maöraha mïmäke o Petrus womarauku o uku madatekoka, münanga matailako mohi dodiai o Petrus ai biono de' motemo, "Koi goungua ngonaö nima koki nïki de o Yesus o Nazaret manyawa gënanga?"
41014068	Mä o Petrus womahi pongono, "Ngohi tohiorikua, de' tomangaratiua okia ani dungutu," wotemo molö leleanika gënanga. Daha o Petrus woiki ma imam womomulia aitau mangoranika. [O öraha gënanga o kuru-kuru ihorene.]
41014069	O ngoheka molö leleani gënanga mïmäkeoli o Petrus, de' mä temoli manyawa genangokadau, "Unanga maraioka önanga manga dodiawo!"
41014070	Mä o Petrus womahi pongonoli. Tedekanua ipahaika, manyawa genangoka yotemoli o Petrusika, "Nomahi pongono nakunokaua, marai ngona manga dodiawo, hababu ngona o Galileaino!"
41014071	Daha o Petrus womuläenge womahi lolai de' wotemo, "Ngohi tinäkoua manyawa kiaka ngini niadungutu gënanga!"
41014072	O öraha gënanga dika o kuru-kuru ihorene mahinoto. De' o Petrus womä hininga o Yesus wotemoka unangika, "O kuru-kuru i horenowahi mahinoto, ngona nohi gali mahange nohihi pongono Ngohi." De o Petrusö woari iwihö howo-howo.
41015001	O ngoru-ngorumino duru, yongodumu o Agama ma Juru Hakimi, o imam-imam manga häeke, o Yahudioka manga tutuda de' o agama maguru-guru tai-taiti ima hika dailako. Onanga iwi ranteika o Yesus, i paha Unanga iwi ao de iwihilapahi o Pilatusika.
41015002	O Pilatus wïleha o Yesusika, "I goungu Ngona o Yahudioka manga koano?" "Hoko gënanga hokä ani demo," o Yesus wohaluhu.
41015003	O imam-imam manga häeke yao mangöe o galaki o Yesusika.
41015004	Daha o Pilatus wolehali o Yesusika, "Ngona noluku nohaluhu? Beika nölega hokokia mangöe o galaki önanga yao Ani himangoka!"
41015005	Mä o Yesus wohaluhokaua, hiädono o Pilatus wohëranga.
41015006	O Paskah ma Rameanga mahi geto-getongo, mabiaha o Pilatus wälapahi o bui manyawa imatëngo imoteke o nyawa yowöe-wöe manga ngongiriki.
41015007	O bui magoronaka, yotö toba lawani yododiai o doma o huru-hara ma orahoka manga hidogoronaka naga womatëngo airomanga o Barabas.
41015008	O nyawa yowöe-wöe ima toomu de' yogahoko o Pilatusika, hupaya ünanga wä lapahi o bui manyawa ima tëngo hokä biahali.
41015009	O Pilatus woleha onangika, "Ngini kaniö modeke, ngohi tilapahi o Yahudi manga koano gënanga mangale ngini?"
41015010	Hababu o Pilatus wanäko itiai o imam-imam manga häeke iwi hilapahi o Yesus unangika karana manga hininga yöhiri.
41015011	Mä o imam-imam mangahäeke o demo yahingohama o nyawa yowöe-wöeika hupaya yogahoko o Pilatus wïlapahi o Barabas mangale önanga.
41015012	De o Pilatus wätemoli o nyawa yowöe-wöeika gënanga, "Nako hoko gënanga, manyawa niwiheto-hetongo o Yahudioka manga koano, ngohi kokiani okia todiai dede Unanga?"
41015013	Onanga yopöaka, "Unanga niwi salib!"
41015014	"Mä okia Ai dorou?" o Pilatus woleha. Daha önanga yopöaka iholoi ikuatil̄eoli, "Unanga niwi salib!"
41015015	O Pilatus womau o nyawa yowöe-wöe gënanga yosanangi, ho ünanga wïlapahi o Barabas mangale önanga. Ipaha Unanga wähuloko o nyawa i wi göhara o Yesus, daha wihilapahi la iwisalib.
41015016	O tentaraka iwi ao o Yesus o pengadilan matauika, magubernur ai kadatoka. I paha mata-mata o tentaraka yä ahoko ima toomu.
41015017	Daha önanga iwihi päke o juba magoguhurungu o Yesusika, de' o raraga mahohihika yadiai o makota, i paha ihi nöa o Yesus ai häekuku.
41015018	Ipaha de gënanga önanga iwi tabea, "Ani horomati o Yahudi ma Nyawa manga Koano!" önanga yotemo.
41015019	Onanga yagohara o Yesus ai häeke de o diki-diki, daha önanga iwiobiri de' yohuba Ai himangoka.
41015020	I böto ima higogule o Yesus, önanga yahuputu o juba ma goguhurungu gënanga daha iwi hi nöali ai pakeanga mahirete. I paha Unanga iwi ao iwihi hupu la iwi salib.
41015021	O ngëkomo mahoanoka önanga iwipakisa womatëngo wamöku o Yesus ai salib. O nyawa gënanga imateke koronaika gënanga dahaö kapongoka de waino womau wowohama o kotaika. (Ai romanga o Simon, -- ai ahali o Kirene makapongino -- o Aleksander de' o Rufus manga ama.)
41015022	O Yesus iwiao o ngï moi ika maromanga o Golgota, mamangarati "O häeke ma Kabelanga ma Ngï".
41015023	Genangokadau önanga yomau iwihidöaka Unangika o angguru ya ganuoka de o mur, mä o Yesus woluku waokere o angguru gënanga.
41015024	I paha önanga iwisalib Unanga de' Ai pakeanga ihi kodoku de o undi la ihiöriki moi-moi manga hidoku.
41015025	Iwi salib gënanga idadi o takoro hiwo ngorumino.
41015026	Ai salib ma l̄okuil̄e yanuneuku o dulihi yakorona o galaki Unangika, enagënanga: "O Yahudi ma Nyawa manga Koano".
41015027	Ima kinïki de o Yesus önanga yäsaliboli yotoma-toma de yo ora-ora yahinoto; womatëngo o nirakoka de' womatengoli Ai higiloka. [
41015028	De hoko gënanga idadi hokä i tulihoka Ma Jou Ai Demo ma Buku oka; enagënanga: "Unanga womadadi o nyawa madorou." ]
41015029	O nyawa yakokaino genangino manga häeke yagiwi-giwi de' iwi hohedu o Yesus. Onanga yotemo, "Hei, Ngona nomau nakilianga ma Jou Madutu ai Tau, de' nohigokoli o wange hange magoronaka.
41015030	Beika o saliboka gënanga de nouti de' nohihalamati Ani diri!"
41015031	Hoko genangoli o imam-imam manga häeke de' o agama ma guru-guru iwihohedu o Yesus. Onanga imake temo, "Unanga wahihalamati o nyawa mahomoa, mä Ai diri mahirete Unanga wakunua wohihalamati!
41015032	Nako Unanga o Israeloka manga koano, ma Koano Wohi hohalamati, kayaoa de hoko nenangohi Unanga o saliboka gënanga de wouti, hupaya ngomi miwi mäke de' mi ngaku Unangika!" O nyawa yäsosalib de o Yesus gënanga ma iwi hohedu o Yesus.
41015033	O wange ikoronaiha, madëkana o jam hangeino o berera gënanga mata-mataika idadi ihuhutu.
41015034	De' o takoro hange o bimaoa, o Yesus wopöaka de Ai ilingi kahä kuatil̄e, "Eloi, Eloi, lama sabakhtani?" mamangarati, "Ya Ahi Jou Madutu, ya Ahi Jou Madutu, yadodoa ho Ngona nohi mal̄aika Ngohi?"
41015035	Yamuruono naga genangoka yoihene o böaka gënanga, de' yotemo, "Ni ihene, Unanga wïahoko o Elia!"
41015036	Womatëngo onangino woma tai-taiti woiki wol̄ë o bunga karang daha watono o angguru magogiohikuku. I paha o bunga karang gënanga wohibilatuika o gota mabötika, daha wohi pëke o Yesus ai uru makaiika, de wotemo, "Notamä, nia ino ngone hïlega o Elia boteka waino, wihi guti Unanga o saliboka gënanga."
41015037	Daha o Yesus wopöaka, de' wohonenge.
41015038	O guba inü nuneuku ma Jou ai Tau magoronaka ikakihi ibëlaka hinoto daku de yauku hiädono daukuku.
41015039	O tentaraka manga baluhu woma oko-okoino o salib mahimangoka gënanga, wamäke sarakia o Yesus wohonenge. O tentaraka manga baluhu gënanga wotemo, "Marai itiai o nyawa nënanga ma Jou Madutu ai Ngohaka!"
41015040	Genangokaö naga o ngongoheka yamuruono naga, kama gurutoka de yamäke mata-mata gënanga. Manga hidogoronaka naga o ngo Salome, o ngo Maria Magdalena, o ngo Maria o Yakobus magoduru de' o Yosis manga ayo.
41015041	Onangala o ngongoheka iwinö ninïki de' iwï riwo o Yesus maöraha Unanga o Galilea madaeraka. De' naga manga ngöeoli o ngongoheka mahomoa genangoka yoböaka o Yerusalemino, imako moteke de o Yesus.
41015042	-
41015043	Maöraha o Yusuf o Arimateaino woböa o wange i muläenge yohutu. Unanga o Agama ma Juru Hakimi mage getongoka duru iwi horomati. Unangö wododamä maöraha ma Jou Madutu womuläenge wopareta hokä o Koano. O wange gënanga o Hidiai ma wange (enagënanga o Yahudioka manga Puji mawange owahi). Hababu gënanga o Yusuf de ai barani wïhimanga o Pilatus de' wogahoko o Yesus aimayeti.
41015044	O Pilatus wohëranga woihene o Yesus wohonengoka. Ho' o Pilatus wähuloko o nyawa iwiahoko o tentaraka manga baluhu de' wïleha unangika boteka o Yesus madekanoka wohonenge.
41015045	Woihenoka o tentaraka mangabaluhu gënanga ai hingahu, o Pilatus wihigumal̄a o Yusuf wal̄ë o Yesus ai mayeti.
41015046	Daha o Yusuf woija o ngöere magare-garehe ma aluhu de' wohi gutioka o Yesus ai mayeti, ünanga wahäwo de o ngöere gënanga. I paha ünanga wakelenga o mayeti gënanga o lungunuku, o lungunu gënanga yadiai o helewo i totoporono magoronaka. Ipaha de gënanga ünanga wödululu o helewo gahumu moi mapako-pako ihi beno o lungunu gënanga mangorana.
41015047	O öraha gënanga o ngo Maria Magdalena de' o ngo Maria o Yosis ngoi ayo yatailako hidodiai kiaka o Yesus iwi kelenga.
41016001	Maöraha o Yahudioka manga Puji mawange ipahaka, o ngo Maria Magdalena, o ngo Maria o Yakobus ngoi ayo, de' o ngo Salome yoiki yo ija o rampa-rampa la mangale yaminya o Yesus ai mayeti.
41016002	O ngoru-ngorumino duru, maoraha o wange iböa, o wange madodihiraka o minggu gënanga, önanga yoiki o jereika.
41016003	-
41016004	O ngëkomo mahoanika önanga ima koketemo, "O nagona yakunu inä riwo ngone yaheloro mahelewo o lungunu mapidaha madadamunu?" Hababu o helewo gënanga duru kahä pako. Mä imahi adonika genangoka önanga yamäke o helewo gënanga i luluoka.
41016005	Daha önanga yowohama o lungunu gënanga magoronaika. Magoronaka o nirakoka, iwimäke womatëngo o goduru wapäke o juba magare-garehe wogogeruku, de' onanga yätodokana.
41016006	O goduru gënanga wätemo, "Uha nihawana! Ngohi tohiöriki ngini niwi lingiri o Yesus o Nazaret manyawa iwisosaliboka. Unanga koi wiwa nenangoka. Unanga womomikoka! Niolega dika, nënanga mangï önanga iwi idu.
41016007	Orahanënanga nioiki, nihingahu o abari nënanga iwinö ninïkika de o Petrusikaö. Nia hëtongo, 'Unanga woiki wohira de ngini o Galileaika. Dokengoka ngini aha niwi mäke Unanga, hokä Unanga winihi ngahuoka nginika.' "
41016008	De önanga o lungunoka de yohupu daha imapopäta karana yätodokana de' yohawana. Onanga kamoi ikaö de yahetongua karana yohawana. [
41016009	Ipahaika o Yesus wohonenge de womomiki o ngoru-ngorumino o Minggu ma wangeoka, Unanga madodihiraka womahi matoko Ai diri o ngo Maria Magdalenaika. (O ngo Mariaino gënanga o Yesus wohi hupuoka tumidi o womaha madorou.)
41016010	De o ngo Maria Magdalena mohingahu idädadioka gënanga o Yesus ai dodiawoika, magogiria yohaharu de' yoari.
41016011	Mä maöraha önanga yoihene o Yesus wowango de' o ngo Maria mïmäkeoka Unanga onanga yongakua.
41016012	Ipaha de gënanga o Yesus womahi matoko Ai diri iwinö ninïkika yahinoto de madodagi hara moioli. Gënanga idadi maöraha o nyawa yahinoto gënanga yotagi magogiriaka o kapongo moika.
41016013	Ho' onanga ima kilioro de' i hi ngahu o hali gënanga mahomoaika. Mä onanga yongakua.
41016014	Mabobaha o Yesus womahi matoko Ai diri iwinö ninïkika yangimoi de yamoi, maöraha önanga yol̄omo magogiriaka. Unanga wätaaere önanga hababu önanga manga ngongaku i kuranga de' manga häeke itogowiniholi hiädono yängakua o nyawa iwi mäke-mäkeoka o Yesus wowango.
41016015	Daha o Yesus wätemo onangika, "Nioiki o dunia nia möde-mödeke de' nihinga ngahu o Abari ma Oa ma Jou Madutuino gënanga o nyawaika niä gëto-gëtongo mata-mata.
41016016	O nyawa yongakua aha yähukumu. Mä o nyawa yongaku de' yä ohiki, aha yohalamati.
41016017	Hoka manyonyata i goungu önanga yongaku, o nyawa ge önanga aha yaduhu o womaha madorou de Ahi romanga; önanga aha yotemo-temo de o demo-o demo kiaka mahira önanga yanäkoua.
41016018	Nako önanga yasö o dodiha ekola yaokere o rasongo, önanga aha yamäkeua o bodito. Nako önanga yakelenga manga giama o nyawa yopopanyakeuku, o nyawa ge önanga aha yotogumu."
41016019	Ma Jou Yesus woade-ade dede önanga ipaha, Unanga iwi göraka o horogaika. Dokengoka Unanga wopareta de ma Jou Madutu.
41016020	De' iwinö ninïki yoiki de' ihi ngahu o abari ma Jou Madutuino o ngï yögëto-gëtongo. De' ma Jouö womahi moteke womanarama dede önanga de' o nonako i hëra-hëranga idadi manyonyata i goungu to önanga manga hingahu itiai.] [(v 9) O ngo ngoheka gënanga yoiki o Petrus de' ai dodiawoika, daha yoade-ade de madipoko mata-mata wahi ngahu-ngahuoka onangika magoduru gënanga. (v 10) Ipaha de gënanga o Yesus mahirete mangale de iwinöninïki ihiabari o wange mahiwaroko hiädono o wange madumuniha o abari madebi-debini de' i kokakali yakorona mangale o halamati ikokakali.]
42001001	Teofilus nobobarija, Manga ngöe o nyawa ihi dailakoka yatulihö de yödatoro hagala okia naga i dädadioka nanga hidogoronaka.
42001002	Onanga yatulihi ima däene de o nyawa yamäke-mäke mahirete okia naga idädadioka gënanga muläenge mahira de inä ade-ade ngoneino, de' i paha ihi ngangahu toëna maabari.
42001003	Ngohi tatailakoka tohidodiai mata-mata idädadioka gënanga matitioka de yaino, de ipaha, ngohi tapulono kayaoa hötatulihi o bukuika tohidodiai tatatoro la mangale ngona Tuanga.
42001004	Ngohi tadiai gënanga hupaya Tuanga nanäko, okia inï dotokoka ngonaika Tuanga, marai itiai.
42001005	Maöraha o Herodes wodadi o koano o Yudea mabereraka, naga womatëngo ma imam airomanga o Zakharia. Unanga wowohama o Abia ma imam-imam manga dodoomu. Ngoi hekata ami romanga o ngo Elisabet, o imam manga difaukuoli.
42001006	O giahekata gënanga manga wowango ma Jou Madutu aihininga yasanangi. Yahinotö yamoteke mata-mata ma Jou aipareta de' Aitita yangodumu.
42001007	Onanga manga ngohaka koiwa hababu o ngo Elisabet mofätua de' onanga yahinotö yäperekioka.
42001008	O wange moiuku, maöraha o Abia aidodoomu yamäke o hidoku, o Zakharia wohidagi o manarama hokä ma imam ma Jou Madutu aihimangoka.
42001009	De o undi kiaka biaha o imam-imam yadiai, o Zakharia iwitumutu la wowohama ma Jou ai Tau magoronaika de' wotuhuku o manyanyi.
42001010	Magogiriaka o manyanyi maduhuku idiai, o nyawa yowöe-wöe imä niata maporetoka.
42001011	O öraha gënanga ma Jou aimalaekat imahimatoko madiri o Zakhariaika. O malaekat gënanga imaokoino o mëja o manyanyi yatuhu-tuhuku mangï manirakoka.
42001012	Maöraha o Zakharia wamäke o malaekat gënanga, ünanga wobingu de' wohawana.
42001013	Mä o malaekat gënanga iwitemo, "Uha nohawana, Zakharia! Ma Jou Madutu woihenoka anihubayanga. Ngoni hekata o ngo Elisabet aha momagilianga womatëngo o ngohaka o nauru. Ngona kokiani nihiromanga o Yohanis unangika.
42001014	Ngona aha duru nomörene de' manga ngöe o nyawa aha yomore-morene nako o ngohaka gënanga womakil̄au!
42001015	Unanga aha wodadi o nyawa yolago-agomo imoteke ma Jou ailolegaka, de' unanga yakunua o angguru wokere ekola o daluku ibiha-biha. Kade womakil̄au ünanga aha ma Jou Madutu ai Womaha iwikuaha.
42001016	Manga ngöe o Israel manyawa aha wätuda imakilioro ma Jou Madutuika, to önanga manga Jou.
42001017	Unanga aha wodadi ma Jou ai huhuloko wokua-kuata de' wokuaha hokä o Elia. Unanga aha wahikadame o ngohaka de o ama, de' o nyawa yototo motekua aha wätuda imakilioro o dibanga madiai mangekomika. De hokogënanga ünanga wasadia o umati moi, kiaka i böbötoka mangale ma Jou."
42001018	"Sarakia ngohi tohiöriki o hali gënanga aha idadi?" o Zakharia woleha o malaekatika gënanga. "Ngohi ihi perekioka, de' ngohi hekata mä imiperekioka."
42001019	O malaekat gënanga wohaluhu, "Ngohi nënanga o Gabriel. Ngohi tileleani ma Jou Madutu de' Unanga wohihuloko ngohi tohi ädono o abari maoa nënanga ngonaika.
42001020	Okia ngohi tahetongo, aha idadi maorahoka. Mä karana ngona nongakua, ngona aha nakunua notemo; ngona aha nomou hiädono okia tahëto-hëtongoka gënanga idadi."
42001021	O öraha gënanga, o nyawa kaiwi dodamäohi o Zakharia. Onanga yohëranga yadodoa ho ünanga hokogënanga aidëkana ma Jou ai Tau magoronaka.
42001022	De' maöraha ünanga wohupu, ünanga wakunua wotemo onangika. Unanga de ai giama wo tumu-tumutu, de' kahirahi womou. De o nyawa geönanga mayanäko, ünanga wamäkeoka okianaga moi ihëra-hëranga ma Jou ai Tau magoronaka.
42001023	De ipaha imatäka aimanarama maöraha ma Jou ai Tauoka, o Zakhariaö ma wolio ai tauika.
42001024	Ipahaika i tedekanua, ngoihekata o ngo Elisabet o ngohaka mohiao, daha kamomagögogono o tauoka o mede motoaino madëkana.
42001025	Münanga motemo, "Mabobahaka ma Jou wohiriwo ngohi de' waehe ahi mal̄eke."
42001026	Maöraha o ngo Elisabet mohiaoka o ngohaka o mede butanga, ma Jou Madutu wahuloko o malaekat Gabriel i oiki o Nazaretika moi o kota o Galilea madaeraoka.
42001027	O Gabriel iwihuloko o moholehika momatëngo, amiromanga o ngo Maria. O moholehe gënanga momaneoka de womatëngo airomanga o Yusuf ma Koano Daud ai difauku.
42001028	O malaekat gënanga yaika o ngo Mariaika de' imitemo, "Halamati, ngona wonihi barakati ma Jou de madodagi kabiahaua! Ma Jou naga dede ngona!"
42001029	Moihene o malaekat gënanga mademo, o ngo Maria imitodokana, hiädono amihiningaka ileha-leha okia madungutu o tabea nënanga.
42001030	De o malaekat gënanga imitemo o ngo Mariaika, "Uha nohawana, Maria, hababu ngona ma Jou Madutu ai hininga yadäene.
42001031	Ngona aha o ngohaka nohiao de nongohaka womatëngo o ngohaka, de kokiani ngona nihiromanga o Yesus.
42001032	Unanga aha wodadi womulia de' aha iwihetongo ma Jou Madutu wokö Kurutil̄e ai Ngohaka. Ma Jou Madutu aha wihidadi Unanga o koano hokä ma Koano Daud, aiete de aitohora.
42001033	De' Unanga aha wäpareta o Yakub aidifauku kahi ado-adonika hokä o koano. Ai Pareta aha mabaha koiwa."
42001034	"Mä ngohi o moholehe maboro," o ngo Maria motemo o malaekatika gënanga, "Sarakia o hali gënanga yakunu i dadi?"
42001035	O malaekat gënanga imïbaluhu, "Ma Jou Madutu ai Womaha aha iböa ngonaino, de' ma Jou Madutu aikuaha aha inihawo ngona. Gënanga mahababu o ngohaka aha womakokil̄au gënanga aha iwihetongo wo Tebini, ma Jou Madutu ai Ngohaka.
42001036	Nohininga: O ngo Elisabet, ngoni riadodoto gënanga o ngohaka mohi aoka o mede butanga, ngarokö münanga imi perekioka de' o nyawa yato mofätua.
42001037	Hababu ke ma Jou Madutu koiwa la naga idadiua."
42001038	Daha o ngo Maria motemo, "Ngohi nënanga ma Jou aigilaongo; mal̄aika la idadi ngohino hokä ngona nahetongoka." Daha o malaekat gënanga woiki womimal̄aika o ngo Maria.
42001039	Iböto de gënanga momataiti o ngo Maria moiki o kota moika o Yudea madaera i l̄oku-l̄okuoka.
42001040	Münanga moiki o Zakharia aitauika, de' maöraha mowohama münanga momitabea o ngo Elisabet.
42001041	De' hokogënanga o ngo Elisabet moihene o ngo Maria amitabea, o ngohaka doka o ngo Elisabet amiröehoka gënanga imakëlu. De o ngo Elisabet ma Jou Madutu ai Womaha i mi kuaha,
42001042	daha mopöaka, "Ngona duru inihibarakati o ngongoheka mata-mata manga hidogoronaka! Iwihi barakati o ngohaka aha ngona nihingohaka gënanga!
42001043	O nagona ngohi nënanga hiädono ma Jou ngoi ayo noböa ngohino?
42001044	Hokogënanga ngohi toihene anitabea, o ngohaka ahiröehe magoronaka gënanga imakëlu imore-morene.
42001045	Noutumu ngona, karana nongaku okia ma Jou wahetongo ngonaika gënanga aha idadi!"
42001046	O ngo Maria motemo, "Ahi hininga tïpuji ma Jou,
42001047	de' ahi jiwa kai more-morene karana ma Jou Madutu ahi Juru Halamati.
42001048	Unanga wohihininga ngohi, Ai gilaongo kotoböbaragunaua! Muläenge o öraha nënanga mata-mata o hoana de o berera, yahetongo ngohi toutumu.
42001049	Karana ma Jou Madutu Duru woko Kuaha wodiai o hali ma ago-agomo ngohino. I Tebini Ai romanga.
42001050	O ahali de o ahaluku ma Jou de Ai hayanga de Ai dora o nyawaika iwï modo-modongo Unangika.
42001051	De Ai giama i poputurungu Unanga wahigerewoto o nyawa manga hininga i kokurutil̄e, de' waruae toönanga manga datoro.
42001052	O kokoano wahiguti manga kuruhi i momuliaka de' o nyawa yobobaragunaua wahikurutil̄e.
42001053	O nyawa yähähahini aha yäpunuhu de hagala o oa-oa, yokaya-kaya wäduhu de manga kia-kiaua.
42001054	Unanga wäriwo o Israeloka Ai gilaongo, imoteke Ai jaji wadodiai de nangaete de nangatohora.
42001055	Ma Jou wawohangua Ai jaji, Unanga aihininga imura o Abrahamika de' aidifauku kahiado-adonika."
42001056	Done ho mede hange madëkana o ngo Maria mogogere de o ngo Elisabet, dahaö münanga molio ami tauika.
42001057	Ami öraha yadonoka o ngo Elisabet momägilianga. Münanga amingohaka imakil̄au o ngohaka o nauru.
42001058	Ima kokadateke de' amiriadodoto yoihene hokokia ma Jou aioa o ngo Elisabetika, de' onanga mayomörene dede münanga.
42001059	Maöraha o ngohaka magil̄au gënanga maumuru o wange tufange, önanga yaino la ünanga iwihuna. Onanga yomau o ngohaka magil̄au gënanga iwihiromanga o Zakharia imoteke aiama airomanga,
42001060	mä ngoi ayo mato, "Kowali! Unanga kokiani hihiromanga o Yohanis."
42001061	"Moiua aniriadodotino manga romanga hokogënanga," önanga yotemo munangika.
42001062	Ho' iwïmou-mou önanga yoleha o Zakhariaika o romanga okia iwihi romanga aingohakika.
42001063	O Zakharia wogahoko o aoto mabelaka de o dudulihi, daha wotulihi, "Ai romanga o Yohanis." Onanga mata-mata yohëranga.
42001064	Oraha gënanga dika o Zakharia wakunoli wotemo de' ma Jou Madutu wïpuji.
42001065	Ima kokadateke mata-mata yohawana, de' o abari gënanga yodogilianga o Yudea i l̄oku-l̄okuoka madaera mata-mataika.
42001066	Mata-mata o nyawa yoihe-ihene o hali gënanga manga hiningaka ileha, "Aha wodadi okia o ngohaka gënanga?" Hababu ma Jou iwitomoteke ünanga.
42001067	O Zakharia o ngohaka gënanga aiama, ma Jou Madutu ai Womaha iwikuaha hiädono ünanga wohingahu o behehongo ma Jouino. Unanga wotemo,
42001068	"Niaino ngone hïpuji ma Jou, o Israeloka manga Jou Madutu! Unanga woböaka wäriwo Ai umati de' wätuhuhu önanga.
42001069	Unanga wonahidöaka o Juru Halamati wopoputurungu, Ai gilaongo, o Daud aidifauku.
42001070	Kahuruonino ainabi-nabi wäiri-irikoka, ihingahu, ma Jou wohidöakoka Ai jaji
42001071	la wonahihalamati ngone nanga haturü manga giama ma hoatoka, de' o nyawa inädoha-dohata manga kuahaino.
42001072	La wohimatoko Ai hininga mamura nanga ete de nanga tohoraika, Ai jaji i tebi-tebini gënanga aha watotomo.
42001073	-
42001074	Unanga wokoboto o Abraham nanga amaika, de' wojaji la wonahihalamati nanga haturü manga giama mahoatoka, hupaya ngone hohawanua hileleani Unanga
42001075	salalu homahi gilaongo Unangika de' hasanangi Ai hininga nanga wowango magurutu.
42001076	Ngona, hei ahingohaka, aha ini hetongo ma Jou Madutu wokö Kurutil̄e ainabi. Ngona ini huloko ma Jou nihihira la nohi pairi Ai ngëkomo,
42001077	la wohingahu Ai umatika önanga aha yahihalamati, nako ma Jou Madutu wä apongoka toonanga manga baradoha.
42001078	Nanga Jou ai hininga imura de' wotodora; Unanga woböa matiti wonahihalamati ngone. Hokä o wange malako i böa o ngorumino,
42001079	hoko genangala Unanga wohidöaka Ai dararono o nyawa mata-mataika yowango o huhutu de' o modongo magoronaka. Unanga wonä tuda ngone o ngekomika madumutu o dameika."
42001080	O Zakharia aingohaka gënanga idogo wolamoko de' i dogo ikuata ai womaha. Unanga wogogere o tonaka makö kakahaka, hiädono maöraha yadono ünanga womahi matoko ai diri o Israel manyawaika.
42002001	O öraha gënanga ma Kaisar Agustus wohipareta hupaya mata-mata o kawaha o Roma ma Popareta magoronaka ihingohama manga romanga la yäetongo.
42002002	O gegetongo madodihiraka nënanga ihidagi maöraha o Kirenius wodadi gubernur o Siria mabereraka.
42002003	Mata-mata o nyawa o öraha gënanga yoiki moi-moi manga bereraika la ihingohama manga romanga.
42002004	O Yusuf ö womäjobo o Nazaret o Galilea madaeraoka, de o Betlehemika o Yudea mabereraka, ma Koano Daud aingï womakil̄au; hababu o Yusuf o Daud aidifauku.
42002005	O Yusuf wohingohama manga romanga, de o ngo Maria ngoi mamane kiaka münanga o ngohaka mohiaoka.
42002006	Maöraha önanga imahiädono o Betlehemika amiöraha imahiädono o ngo Maria momägilianga.
42002007	Münanga momägilianga moi o ngohaka o nauru, ami ngohaka mariaka. O ngohaka gënanga iwihawoino de o ngöere, daha iwikelengauku, o aiwani mainomo mangïoka ihinaoil̄e de o gandum maröehe; hababu önanga imämäkeua dodogumu mangï.
42002008	O hutu gënanga naga o aiwani yogöa-göana magogiria yögöana manga duba-duba o daera gënanga magol̄owaka.
42002009	Itodokanino ma Jou aimalaekat imahimatoko onangika, de' o dararono ma Jouino maletongo yadihiwara yahitararono önanga de' onanga duru yohawana.
42002010	Mä o malaekat gënanga itemo, "Uha nihawana! Hababu ngohi toböa tinïgao o abari maoa mangale ngini -- o abari gënanga yadiai mata-mata o nyawa duru yomörene.
42002011	O wange nënanga o Daud aibereraka womakil̄auoka ma Koano Winihihohalamati enagënanga o Kristus, ma Jou.
42002012	Nënanga ainonako: Ngini aha niwimäke womatëngo o ngohaka magil̄au iwihawoino de o ngöere, de' womaidu o aiwani mainomo mangï magoronaka."
42002013	Itodokanino o malaekat gënanga yanïkino mangöe o malaekat mahomoa iwipuji ma Jou Madutu. Onanga yotemo,
42002014	"O puji ma Jou Madutuika o dihanga ikokurutil̄eoka! De' o dunia mal̄okuoka, yohalamati o nyawa yasosanangi ma Jou aihininga!"
42002015	Ipaha o malaekat-malaekat yämal̄a o aiwani yogöa-göana de' imakilioro o horogaika, o aiwani yogöa-göana gënanga imaketemo, "Niaino ngone hoiki o Betlehemika de' hölega okianaga idädadi gënanga, kiaka ma Jou wonahingahu ngoneino."
42002016	Onanga imataiti yoiki, daha yämäke o ngo Maria de' o Yusuf, de mangohaka magil̄au gënanga womäiduiha o aiwani mainomo mangï magoronaka.
42002017	Maöraha o aiwani yogöa-göana iwimäke o ngohaka magil̄au gënanga, önanga yoade-ade okia o malaekat-malaekat yahetongoka mangale o ngohaka magil̄au gënanga.
42002018	De' mata-mata o nyawa yohëranga yoihene o aiwani yogöa-göana manga ade-ade gënanga.
42002019	Mä o ngo Maria magogono mata-mata gënanga amihininga magoronaka de' matötakihiri.
42002020	O aiwani yogöa-göana gënanga imakilioro o momo i gogol̄owaika daha iwipuji de' iwihimulia ma Jou Madutu, karana mata-mata okia yoihenoka de' yamäkeoka, i tiai hokä o malaekat yahetongo.
42002021	Ai umuru o wange tufange iböto, o ngohaka gënanga iwihuna. De' onanga iwihiromanga o Yesus, o romanga kiaka o malaekat ihidöaka unangika, ihira de ngoi ayo mihiao unanga amiröehoka.
42002022	Yadonoka maöraha o Yusuf de' o ngo Maria yadiai o debini ma adati imoteke o Musa aitita. Ho' onanga iwiao o ngohaka gënanga o Yerusalemika la iwihilapahi ma Jouika.
42002023	Hababu ma Jou ai Titaoka itulihi hokonënanga, "O ngohaka o nauru mariaka mahigetongo, kokiani ihilapahi ma Jouika."
42002024	Onangö manga dungutu ihihuba mangahuhuba, enagënanga o habi moi o pombo furu ekola o dutu hinoto o namo dara mangohaka, hokä higogeroka ma Jou ai Titaoka.
42002025	Oraha gënanga o Yerusalemoka naga womatëngo o bereki airomanga o Simeon. Unanga o nyawa maoa, de wïmodongo ma Jou Madutu de' wototamä maöraha ma Jou Madutu wahihalamati o Israel manyawa. Ma Jou Madutu ai Womaha dede ünanga
42002026	de' ma Jou Madutu ai Womaha iwihingahuoka unangika, ünanga aha wohonengua, nako wïmäkeuwahi o Koano Wohihohalamati ma Jou wahijäjajioka.
42002027	Mangale ma Jou Madutu ai Womaha matutuda, o Simeon wowohama ma Jou ai Tauika. Oraha gënanga o Yusuf de' o ngo Maria iwiao iwihingohama o Yesus, ka aiete-etekohi gënanga la yadiai o agama mamau-mau, kiaka hiparetaka o agama matitaka.
42002028	O Simeon wil̄ë o ngohaka gënanga de' wïtotiri daha wïpuji ma Jou Madutu,
42002029	"Orahanënanga, Jou, ngona natotomoka Ani jaji. Mal̄aikala Ani gilaongo nënanga tohonenge de ahihininga i rïdi.
42002030	Hababu ahi lako mahirete ngohi tamäkeoka o Juru Halamati Ngonaino.
42002031	O Juru Halamati gënanga Ngona nasadiaka hagala o hoana de o berera manyawa manga himangoka:
42002032	hokä o dararono yatararono o hoana de o berera mahomoa mangale yoböa Ngonaika; o dararono genangala ohoromati iao Ani umati o Israel manyawaika."
42002033	Ai ama de' ngoi ayo o ngohaka gënanga, yohëranga okia o Simeon wotemo mangale toönanga manga ngohaka.
42002034	O Simeon wahi barakati önanga, de' o ngo Maria o ngohaka gënanga ngoi ayoika womitemo, "O ngohaka nënanga ma Jou Madutu wïirikoka la wahibinaha de' wahihalamati o Israel manyawa manga ngöe. Unanga aha wodadi o nonako ma Jouino, aha iwilawani manga ngöe o nyawa,
42002035	de' hoko gënanga ikilianga to önanga manga hininga madol̄a. O hininga mahuha aha yatohoko anihininga hokä o oworo madoto-doto."
42002036	Naga momatengoli manabi o ngoheka duru imiperekioka. Ami romanga o ngo Hana o Fanuel ngoi ora o Asyer aibätuku. O taongo tumidi mokawingino,
42002037	o ngo Hana mofäo, de' oraha gënanga amiumuru o taongo mori tufange de iata. Komaiwa münanga matingaka ma Jou ai Tau. O hutu de' o wange münanga moleleani genangoka ma Jou Madutuika, de momäniata de' mopuaha.
42002038	Imateke korona öraha genangö münanga moböa, daha mïpuji ma Jou Madutu de' mohi ade-ade mangale o ngohaka gënanga o nyawa mata-mataika, kiaka yödodamä maöraha ma Jou Madutu walapahi o Yerusalem.
42002039	I paha o Yusuf de' o ngo Maria yadiaioka mata-mata ma Jou ai Tita yahipatu-patutoka, önanga yolio o Nazaretika o Galileaoka.
42002040	O ngohaka gënanga idogo-dogo wolamoko de' wokuata. Unanga duru wosawaro de' ma Jou Madutu duru wïdora Unanga.
42002041	O taongo higëto-gëtongo o Yesus aidimono yoiki o Yerusalemika la ihirame o Paskah ma Wange ma Amoko.
42002042	De' maöraha o Yesus aiumuru o taongo ngimoi de hinoto, önanga yoiki o rameika gënanga imoteke mabiaha.
42002043	O rame gënanga ipaha önanga yolio, mä o Yesus o ngohaka gënanga kawogögogerohi o Yerusalemoka, de' aiama de ngoiayo ihiorikua.
42002044	Onanga yatobote Unanga wänïkoka Ai dodiawo yowöe-wöe. Yotagi o wange moi iböto de ahaö önanga iwilingiri Unanga manga riadodoto de' imakokanäko manga hidogoronaka.
42002045	Mä onanga iwimäkeua ho' onanga imakilioro o Yerusalemika iwilingiri Unanga.
42002046	O wange hange iböto iwilingiri de ahaö iwimäke Unanga ma Jou ai Tau magoronaka. Unanga magogiria wogogeruku wohigihene o agama maguru-guru de' manga loleha-loleha Unangika.
42002047	Mata-mata o nyawa yoihe-ihene Ai bobaluhu gënanga yohëranga karana wosawaro wöbaluhu.
42002048	Ai dimono mayohëranga iwimäke Unanga. Ngoi ayo mïtemo Unangika, "Ngohaka, yadodoa honodiai hoko nënanga ngomino? Ani ama de' ngoni ayo mia hininga ihuha mini lingiri Ngona!"
42002049	O Yesus wohaluhu, "Yadodoa ho ahi ama de' Ngohi ayo nihi lingiri Ngohi? Okia ho ahiama de' Ngohiayo nianäkoua Ngohi kokiani naga Ahi Ama aitau magoronaka?"
42002050	Mä onanga imangaratiua o Yesus ai bobaluhu.
42002051	Ipaha o Yesus wolio dede önanga o Nazaretika, de' wahimoteke onangika. Mata-mata o hali nënanga ngoi ayo magogono ami hiningaka.
42002052	O Yesus i dogo-dogo wolamoko de' idogo wosawaro, de ma Jou Madutu wïdora Unanga de' o nyawa iwï igo.
42003001	Mataongo ngimoi de motoaka ma Kaisar Tiberius aipareta, o Pontius Pilatus wodadi gubernur o Yudeaka, de' o Herodes wopareta o Galileaka. O Filipus o Herodes aidodoto wopareta o Iturea de' o Trakhonitis madaeraka, ma o Lisanias wopareta o Abileneoka.
42003002	Yodadi o imam-imam womomulia genangala o Hanas de' o Kayafas. O taongo gënanga magoronaka ma Jou Madutu witemo Yohanisika, o Zakharia aingohaka o tonaka ikokakahaka.
42003003	De o Yohanis woiki o Yordan ma Ngairi madaera mata-mataika, wamöde-mödeke de' wohingahu o abari ma Jou Madutuino. O Yohanis wopöaka, "Nitoba bötohi o baradoha nidiai, de' ngini kokiani inï ohiki, hupaya ma Jou Madutu winïapongo."
42003004	Gënanga ima däene de i tuli-tulihi ma Nabi Yesaya aibukuoka: "Naga o nyawa yopöa-pöaka o tonaka ikökakahaka, 'Nihidiai o ngëkomo la mangale ma Jou, mangale Unanga o ngëkomo nihirata.
42003005	Moi-moi o wai kokiani niopohuku, moi-moi o l̄oku de' o doporono kokiani nihirata. O ngëkomo i popeleoko kokiani nihirikoto, de' o ngëkomo iguhu-guhu nihi rata.
42003006	O nyawa o dunia mata-mataika aha yamäke ma Jou Madutu o nyawa wahihalamati!' "
42003007	Manga ngöe o nyawa yoböa o Yohanisika la wäohiki. O Yohanis wätemo onangika, "Ngini o nyawa madorou! O nagona yahetongo, ngini yakunu inïrehene o hukumanga ma Jou Madutuino aha iböa-böa gënanga?
42003008	Nihimatoko de niamanarama bari ngini nitobaka de nidiaiokaua o baradoha! Uha nimuläenge nitemo bari o Abraham ganga niaete de niatohora. Nio hohininga: O helewo-helewo nënanga ma ma Jou Madutu wakunu wadiai o Abraham ai difauku!
42003009	O bahuku i kelengaukuoka la yatol̄anga magota mautu hiädono ma ngutu-ngutuku. Moi-moi o gota mautu i hohokua o hohoko ma oa aha i tol̄anga de' i umo o uku magoronaika."
42003010	"Ho', okia kokiani ngomi midiai?" o nyawa iwileha o Yohanisika.
42003011	O Yohanis wohaluhu, "O nyawa nagona manga baju hinoto, kokiani ihi döaka moi o nyawa koiwa-iwaika; de' o nyawa nagona de manga inomoka, kokiani i hi kodoku koiwa-iwaika."
42003012	O soungu yogaho-gahokö yoböa o Yohanisika la wä ohiki. Onanga yoleha, "Bapa Guru, okia kokiani ngomi midiai?"
42003013	O Yohanis wohaluhu, "Uha nigahoko iholoi ilamoko de okia ihi tatapuoka."
42003014	Naga ö o tentaraka yoleha, "Sarakia de ngomi? Okia kokiani ngomi midiai?" O Yohanis wohaluhu, "O nagona dika uha niahokoto de' uha nia ora manga tiwi de niagalaki itiaiua. Nihi tero-terouku de niagaji!"
42003015	O öraha gënanga o nyawa yomuläenge yoleha-leha, boteka o Yohanis o Koano Wohihohalamati önanga iwidodamä.
42003016	Gënanga mahababu o Yohanis wätemo onangika mata-mata, "Ngohi tinï ohiki ngini de o akere, mä nitamä aha woböa womatëngo i holoi wolamoko de ngohi. Tahohe aihapato malilikoö mangohi topatutua. Unanga aha winïohiki ngini de ma Jou Madutu ai Womaha de' o uku.
42003017	Ai giamoka naga o tatapa la watal̄oko magandum mata-mata hiädono i tebini. O gandum aha yatoomu o gandum matauika, mä mata-mata ma afa aha yatuhuku o ukuika, mauku i hone-honengua!"
42003018	Hokogënanga o Yohanis wanasihati o nyawa de madodagi mangöe, maöraha ünanga wohingahu o Abari ma Oa.
42003019	Mä o Herodes, o Galilea wakokuaha, o Yohanis witaaere imakorona ai gogil̄aka de o ngo Herodias, aidodoto ngoihekata, de' yakorona mata-mata o dorou mahomoa wadodiaioka.
42003020	Mä o Herodes kawö dogo aidorou de o Yohanis wihingohama o buiika.
42003021	I pahaka mata-mata o nyawa gënanga wäohiki, o Yesusö wïohiki. De' maöraha ünanga magogiriaka womäniata o dihanga ihelenga,
42003022	de' ma Jou Madutu ai Womaha iuti Unanguku marupa o namo dara. Daha yoihene ma Jou Madutu aiilingi ihingahu, "Ngona Ahi Ngohaka tonï dora-dora. Ngona na sanangi Ahi hininga."
42003023	Maöraha o Yesus wamuläenge Ai manarama, Unanga aiumuru takihiri o taongo moruange. Imoteke o nyawa manga damäke, Unanga o Yusuf aingohaka, o Eli aingohaka,
42003024	o Matat aingohaka, o Lewi aingohaka, o Malkhi aingohaka, o Yanai aingohaka, o Yusuf aingohaka,
42003025	o Matica aingohaka, o Amos aingohaka, o Nahum aingohaka, o Hesli aingohaka, o Nagai aingohaka,
42003026	o Maat aingohaka, o Matica aingohaka, o Simei aingohaka, o Yosekh aingohaka, o Yoda aingohaka,
42003027	o Yohanan aingohaka, o Resa aingohaka, o Zerubabel aingohaka, o Sealtiel aingohaka, o Neri aingohaka,
42003028	o Malkhi aingohaka, o Adi aingohaka, o Kosam aingohaka, o Elmadam aingohaka, o Er aingohaka,
42003029	o Yesua aingohaka, o Eliezer aingohaka, o Yorim aingohaka, o Matat aingohaka, o Lewi aingohaka,
42003030	o Simeon aingohaka, o Yehuda aingohaka, o Yusuf aingohaka, o Yonam aingohaka, o Elyakim aingohaka,
42003031	o Melea aingohaka, o Mina aingohaka, o Matata aingohaka, o Natan aingohaka, o Daud aingohaka,
42003032	o Isai aingohaka, o Obed aingohaka, o Boas aingohaka, o Salmon aingohaka, o Nahason aingohaka,
42003033	o Aminadab aingohaka, o Admin aingohaka, o Arni aingohaka, o Hezron aingohaka, o Peres aingohaka, o Yehuda aingohaka,
42003034	o Yakub aingohaka, o Ishak aingohaka, o Abraham aingohaka, o Terah aingohaka, o Nahor aingohaka,
42003035	o Serug aingohaka, o Rehu aingohaka, o Peleg aingohaka, o Eber aingohaka, o Salmon aingohaka,
42003036	o Kenan aingohaka, o Arpakhsad aingohaka, o Sem aingohaka, o Nuh aingohaka, o Lamekh aingohaka,
42003037	o Metusalah aingohaka, o Henokh aingohaka, o Yared aingohaka, o Mahalaleel aingohaka, o Kenan aingohaka,
42003038	o Enos aingohaka, o Set aingohaka, o Adam aingohaka, ma Jou Madutu aingohaka.
42004001	O Yesus iwikuaha ma Jou Madutu ai Womaha maöraha Unanga wamal̄a o Yordan ma Ngairi. Ma Jou Madutu ai Womaha iwiao Unanga o tonaka i kokakahaika.
42004002	Genangoka Unanga o Ibilihi iwitaili o wange moruata madëkana. O öraha madëkana gënanga, Unanga okia-kiaua waol̄omo. Ho' mabaha Unanga wamäo iwihahini.
42004003	O Ibilihi iwitemo Unangika, "Bari Ngona ma Jou Madutu ai Ngohaka? Ho', nahuloko o helewo nënanga imadadi o roti."
42004004	O Yesus wohaluhu, "Ma Jou Ai Demo ma Buku magoronaka itulihi, 'O nyawa yakunua yowango kade o roti dika.' "
42004005	Daha o Ibilihi iwiao o Yesus o ngï magögurutil̄eoka, de' o lako dadawi o Ibilihi wihidumutu Unangika mata-mata o kuaha o popareta o duniaka de makaramata.
42004006	"Mata-mata o kuaha de' o kaya nënanga aha ngohi tonihidöaka Ngonaika," o Ibilihi i temo o Yesusika, "Hababu mata-mata nënanga ihihi döakoka ngohino, de' ngohi takunu tohidöaka nagonaika dika, ngohi tomau tahi döaka.
42004007	Mata-mata gënanga aha idadi kato Ngona, nako Ngona noma ruku nohi huba ngohi."
42004008	O Yesus wohaluhu, "Ma Jou Ai Demo ma Buku magoronaka itulihi, 'Niwi huba nia Jou Madutu de' niwï leleani Unanga dika.' "
42004009	Daha o Ibilihi iwiao o Yesus o Yerusalemika de' iwikelenga Unanga ma Jou ai Tau maponatoka de' iwitemo Unangika, "Bari Ngona ma Jou Madutu ai Ngohaka? Ho' nenangoka de noma ngumo.
42004010	Hababu Ma Jou Ai Demo ma Buku magoronaka itulihi, 'Ma Jou Madutu aha wahuloko Ai malaekat-malaekat inï göana ngona ihi dodiai.'
42004011	De' ikali, 'O malaekat-malaekat aha inilegono Ngona de manga giama, hupaya Ani l̄ou mauha i peleke o helewoika.' "
42004012	O Yesus wohaluhu, "Ma Jou Ai Demo ma Buku magoronaka itulihi, 'Uha niwitaili nia Jou Madutu.' "
42004013	Ipahaka o Ibilihi iwitaili o Yesus de hagala rupa madodagi, ënanga iwimal̄aka o Yesus, de' yodamä o öraha maoa.
42004014	Ipaha o Yesus womakilioro o Galileaika; de' Unanga ma Jou Madutu ai Womaha iwikuaha. O abari mangale Ai diri yodogilianga o daera gënanga mata-mataika.
42004015	Unanga wodotoko o pupuji matauoka, de' mata-mata o nyawa iwihigiriri Unanga.
42004016	O Yesus woikoli o Nazaretika, o ngï Unanga iwipaliara hiädono wolamoko. O Yahudioka manga Puji mawangeoka imoteke mabiaha Unanga woiki o pupuji matauika. Unanga womaoko la wabasa Ma Jou Ai Demo ma Buku,
42004017	de' iwihidöaka ma Nabi Yesaya aibuku. Unanga wahelenga o buku i lüluluino gënanga, daha wamäke o hidoku nënanga,
42004018	"Ma Jou ai Womaha naga Ngohioka, hababu Unanga wohi gorakoka ngohi la tohingahu o Abari ma Oa o nyawa mihikinika. Unanga wohi huloko ngohi la tohi ngahu o duduhuhu o nyawa yätago-tagokika de' o nyawa yopiloko ima hiorikoli; la tä hohe o nyawa yahidapara itotorou
42004019	de' tohi ngahu ma Jou aiböa maöraha wahihalamati to Unanga aiumati."
42004020	O Yesus walulu okali o buku gënanga, de' wohigilio wolöleleanika, daha wogogere. Mata-mata o nyawa o pupuji matau magoronaka gënanga iwipulono.
42004021	De' o Yesus womuläenge woade-ade onangika hokonënanga, "Ma Jou Ai Demo ma Buku madol̄a kangano ni ihe-ihene gënanga o wange nënanga iganapuoka maöraha ngini nihigihene."
42004022	O demo-demo wohidö demo-demo gënanga duru irahai, hiädono önanga yokiriri de' iwihigoungu Unanga. Onanga yotemo, "Mode koigoungua Unanga o Yusuf aingohaka?"
42004023	De o Yesus wätemo onangika, "Marai ngini aha niapäke o hitotero mademo nënanga Ngohino, 'Dotere, nohitogumu anidiri mahirete. Ngomi mi ihene ihëra-hëranga nodiai o Kapernaumoka, nodiaioli anikapongoka mahirete.' "
42004024	O Yesus wödogo, "Niohohininga, koiwa naga o nabi iwihoromati aikapongoka mahirete.
42004025	Mä ni ihene: o Elia aiorahoka, ma orahoka iawanua o taongo hange de mahononga madëkana, idadi o habirokata duru kaha giria o berera mata-mataika. O öraha gënanga naga manga ngöe o ngoheka bobao o Israeloka.
42004026	Ngarokö hokogënanga, kamoikaö de ma Jou Madutu wïhulokua o Elia woiki o bobobaoika gënanga mä duga-duga woiki o bobaoika momatëngo, o Sarfat mabereraka o Sidon madaeraoka.
42004027	Kogenangoli ma Nabi Elisa aiorahoka naga manga ngöe o nyawa o Israeloka yäpado itotorou, mä manga hidogoronaka kamoiö de wahitogumua, sowaliua o Naaman o Siria manyawa gënanga."
42004028	Mata-mata o nyawa o pupuji matauoka gënanga duru yongamo, yoihene o hali gënanga.
42004029	Onanga imaoko daha iwiduhu o Yesus o kota maporetika, de' iwiao o l̄oku mabakorika, kiaka genangoka ihigoko manga kota. Onanga yomau iwitila Unanga o waiuku.
42004030	Mä o Yesus woma hibilatu o nyawa manga ngöeika gila-gila woiki.
42004031	Ipaha o Yesus woiki o Kapernaum makotaika o Galileaka. Dokengoka Unanga wädotoko o nyawa o Yahudi manga Puji ma wangeoka.
42004032	Onanga yokiriri yamäke madodagi Unanga wodotoko, hababu Unanga wotemo-temo de makumati.
42004033	Genangoka o pupuji matauoka womatëngo o womaha madorou iwikuaha. O nyawa gënanga woma pöa-pöaka,
42004034	"Hei Yesus, o Nazaret manyawa, Ngona nomau okia nodiai dede ngomi? Ngona naino la nomï binaha ngomi? Ngohi tohiöriki Ngona o nagona: Ngona o huhuloko notebi-tebini ma Jou Madutuino!"
42004035	"Noma rïdi!" o Yesus wodorohu o womaha madorouika gënanga. "Nohupu de o nyawa nënanga!" Daha o womaha madorou gënanga iwihi paka o nyawa gënanga manga himanguku mata-mata, ipaha ihupu de o nyawa gënanga de wohiriua.
42004036	Mata-mata o nyawa yohëranga, de' imaketemo, "Goguleua Ai demo-demo. De makumati de' makuaha, Unanga wapareta o womaha madodorou ihupu, de' onanga ma yohupu!"
42004037	De o abari mangale o Yesus yodogilianga o daera gënanga mata-mataika.
42004038	O Yesus wamal̄a o pupuji matau gënanga, daha woiki o Simon aitauika. O Simon ngoitoroa magogiria imigogama mopanyake, de' o nyawa ihingahu o hali gënanga o Yesusika.
42004039	O Yesus woiki o ayo gënanga amidangirika, daha o Yesus waduhu o gogama gënanga. O gogama gënanga ihihanga, de' o Simon ngoi toroa gila-gila momomiki de' mä leleani önanga.
42004040	O wange tigi-tigi itumunu, mata-mata o nyawa yäao o Yesusika manga riadodoto yädäe-däene o panyake i rupa-rupa. O Yesus wakelenga Ai giama onanguku moi-moi de' onanga wahitogumu.
42004041	O womaha madodorou maihupu o nyawa yowöe-wöeino gënanga, de yopöa-pöaka, "Ngona ma Jou Madutu ai Ngohaka!" Mä o Yesus wädorohu önanga de' wahigumal̄aua önanga yoade-ade, hababu önanga yanäko bari Unanga ma Koano Wohi hohalamati.
42004042	O wange tigi-tigi iböa o Yesus wamal̄a o kota gënanga de woiki o ngï moika magigoro koiwa-iwa. O nyawa yomuläenge iwilingiri Unanga, de' onanga iwimäkeoka, önanga ihidailako hupaya Unanga uha wämal̄a önanga.
42004043	Mä o Yesus wätemo, "O Abari ma Oa mangale sarakia ma Jou Madutu wopareta, kokiani Ngohi tohi ngahuoli, o kota-kota mahomoaika, hababu matiti gënanga ma Jou Madutu wohihuloko Ngohi o duniaino."
42004044	Karana gënanga o Yesus woriwayati o pupuji matau magoronaka o Yudea maberera mata-mataika.
42005001	Ma moiuku, o Yesus womaokoino o Genesaret ma Taaga madowongioka. Manga ngöe o nyawa imakokehoto la yoihene o abari ma Jou Madutuino.
42005002	O Yesus wamäke hinoto o ngotiri o hohanoka gënanga; manawoko yolingi-lingiri youtioka de' manga gogiria manga homa yaihoro.
42005003	O Yesus wöbarene moi o ngotiri, genangala o Simon aingotiri, daha o Simon wïhuloko watilaoko aingotiri gënanga hatoli ikurutika de o hohana. O Yesus wogogeruku o ngotiri magoronaka gënanga de' wädotoko o nyawa manga ngöe.
42005004	Ho de wodotoko iböto, Unanga wïtemo o Simonika, "Nohi oru i luku-lukuoko, de' nodotumo anihoma la notagoko o nawoko."
42005005	"Bapa Guru," o Simon wohaluhu, "o hutu moi imïhaiwatiki ngomi mikarajanga kahagiria, mä okia-kiaua miatagoko! Mä karana Bapa nohuloko, kayaoa; ngohi aha mahoma todotumoli."
42005006	Onanga i böto yadiaioka gënanga, önanga yamäke o nawoko hoko gënanga mangöe hiädono manga homa imuläenge ikakihi.
42005007	Hababu gënanga önanga imägahoko o roriwo manga dodiawoika o ngotiri mahomoaka. Manga dodiawo gënanga yaino daha önanga imäkiriwo yönoa o ngotiri hinoto gënanga iömanga de o nawoko hiädono ngotiri gënanga ngade iwöro.
42005008	O Simon kade wamäke gënanga, ünanga woma rukuku o Yesus aihimangoka, daha wotemo, "Nohimal̄a ngohi Jou! Hababu ngohi o nyawa baradoha!"
42005009	O Simon de' mata-mata imakomoteke de ünanga yohëranga yamäke mangöe o nawoko önanga yatagoko.
42005010	Hoko genangoli o Simon de aidodiawo, gënanga o Yakobus de' o Yohanis, o Zebedeus aingoha-ngohaka. O Yesus wïtemo o Simonika, "Uha nohawana! Muläenge o öraha nënanga aha nodadi nohoma-homa o nyawa."
42005011	O Simon de' aidodiawo yatauru manga ngotiri gënanga o hohaniha, i paha yamal̄aika mata-mata ganga, daha iwi nïki o Yesus.
42005012	O wange moiuku, o Yesus naga o kota moioka. Dokengoka naga womatëngo o nauru airöehe yaömanga de o pado. Maöraha ünanga wïmäke o Yesus, ünanga womarukuku o Yesus aihimangoka de wogahoko, "Bapa, nako Bapa nömodeke, Bapa yakunu nohihi togumu ngohi!"
42005013	O Yesus wïpal̄anga o nyawa gënanga de wïtemo, "Ngohi tömodeke, notogumu!" O öraha gënanga dika aipanyake ihihanga.
42005014	Daha o Yesus wïduhunu o nyawa gënanga wohiade-ade o hali gënanga, o nagonaika dika, wato, "Noiki ma imamika, de' nogahoko ünanga wohigoungu ngona notogumoka. Daha noiki nohi huba ani huhuba hokä o Musa wohi pöparetaka, hokä manyonyata i goungu o nyawaika ngona igou-goungu notogumoka."
42005015	Mä o abari mangale o Yesus idogo-dogo yodogilianga, kiaka dika, de' manga ngöe o nyawa yoböa mangale yoihene de' mangale to ona manga panyake itogumu.
42005016	Ipaha de gënanga o Yesus woiki womä niata o ngï magigoro koiwa-iwaika.
42005017	O wange moiuku o Yesus aigogiria wodotoko, naga o Farisioka yamuruononaga de' o agama maguru-guru yogogeruku genangoka. Onanga o Yerusalemoka de yaino, de o Galilea de' o Yudea makotaka de yaino. Ma Jou ai kuaha naga o Yesusoka la wahi togumu o nyawa yopopanyake.
42005018	O öraha gënanga yamuruono naga yoböaino iwiao womatëngo wolugu-lugu woluluiha o tikara mal̄okuoka. Onanga ihidailako iwiao o nyawa gënanga o tau magoronaika hupaya yakunu ünanga iwikelenga o Yesus ai himangoka.
42005019	Mä karana o nyawa yowöeholi dokengoka, önanga yakunua iwiao iwihi ngohama. Ho mangale gënanga önanga iwihidöa ünanga o tau makatu mal̄okuino. Daha önanga yakilianga makatu, de' iwihiguti ünanga kamamoi de aitikara o Yesus aihimanguku o nyawa yowöe-wöe gënanga manga hidogoronauku.
42005020	Ho de' o Yesus wamäke hokokia ma amoko manga ngongaku, Unanga wïtemo o nyawaika gënanga, "To ngona anibaradoha iapongoka."
42005021	O agama maguru-guru de' o Farisi manyawa yomuläenge imakoketemo, "O naguna o nyawa nënanga wobarani wihikauku ma Jou Madutu? Mahomoa de ma Jou Madutu mahirete, o nagona yakunu ya apongo o baradoha?"
42005022	O Yesus wohiöriki manga loleha. Ho' Unanga wätemo, "Yadodoa ho ngini nialeha-leha hoko gënanga niahiningaka?
42005023	Kiaka iholoi igapanga, Tahetongo, 'Ani baradoha iapongoka', eko To temo, 'Nomomiki de' nomä dagi!'?
42005024	Maöraha nënanga Ngohi aha tohimatoko magoungu nginika, o dunia mal̄okuoka nënanga o Nyawa manga Ngohaka wokuaha wa apongo o baradoha." Daha o Yesus wïtemo o nyawa wolugu-luguika gënanga, "Nomomiki, nagoraka ani dangiri, de' nolio!"
42005025	Womataiti o nyawa gënanga womomiki manga himangoka mata-mata, daha wagoraka aidangiri, de' wolio daha wihigiriri ma Jou Madutu.
42005026	Onanga mata-mata duru yohëranga daha iwihigiriri ma Jou Madutu. De' manga modongo, önanga yotemo, "I hëranga duru okia i dädadioka o wange nënanga ngone hahakihi!"
42005027	Ipaha de gënanga o Yesus wohupu de' wïmäke womatëngo o soungu wogaho-gahoko, airomanga o Lewi, wogogeruku aikantoroka. O Yesus wïtemo unangika, "Nohi nïki Ngohi."
42005028	O Lewi woma oko de' wamal̄aika mata-mata, gila-gila winïki o Yesus.
42005029	I böto gënanga o Lewi wodiai o rame aitauoka mangale o Yesus. Manga ngöe o soungu yogaho-gahoko de' o nyawa mahomoa yol̄omo kamamoi dede önanga.
42005030	Yamuruono naga o Farisi manyawa de' o agama maguru-guru yamäo yosanangiua, ho yotemo o Yesus iwinöninïkika, "Yadodoa hongini mata-mata niol̄omo de' niokere de o soungu yogaho-gahoko de' o nyawa madorou?"
42005031	O Yesus wohaluhu, "O nyawa yototumuloa yoparalua o dotere; duga-duga o nyawa yopopanyake dika.
42005032	Ngohi toböa tä ahokua o nyawa yanäko manga diri o nyawa maoa, duga-duga o nyawa yoböbaradoha hupaya önanga yotoba de önanga yodiaiokaua o baradoha."
42005033	O nyawa iwitemo o Yesusika, "Iwinöninïki o Yohanis de' yänöninïki o Farisi manyawa hara mangöe yopuaha de' imä niata. Mä ininöninïki yol̄omo de' yokere."
42005034	O Yesus wohaluhu, "Mode ngini yakunu niähuloko yopuaha o nyawa yohima-himangika, o kawingi marameanga, nako manauru wokawi-kawingi naga kadede onangohi? Marai kowali!
42005035	Mä aha maöraha iböa o nauru wokawi-kawingi gënanga manga hidogoronaka de iwi ngoho. Oraha gënanga aha önanga yopuaha."
42005036	Daha o Yesus woade-ade onangika o hitotero nënanga, "Koiwa naga o nyawa o baju madorou yotapa de yökakihi o baju mahungi de ihitapa. Hababu ënanga yakakihi o baju mahungi. Inoli o dadapa o ngöere mahungi imakadäenua de o baju madorou.
42005037	Kogenangoli koiwa naga o nyawa yöguhe o angguru mahungi o angguru mangï madorouku, karana o angguru mahungi gënanga aha yarëpa o angguru mangï gënanga. Ho ma angguru ikopoa, de mangï i rëpa.
42005038	O angguru mahungi kokiani yöguhe o angguru mangï mahungi ukuoli.
42005039	Kogenangoli koiwa naga o nyawa yomau yaokere o angguru mahungi, nako yaokeroka o angguru ihira-hira. 'O angguru i hira-hira gënanga i holoi i hëmoro,' Unanga wato."
42006001	Ma moiuku o Yahudioka manga Puji mawangeoka, o Yesus wakaino moi o gandum madumuleino, iwinöninïki yautuku magandum. Onanga yahidoro magandum gënanga de manga giama, daha yaol̄omo.
42006002	Yamuruono naga o Farisi manyawa yotemo, "Yadodoa ho ngini niatilakuru nanga agama matita de niadiai yöduhu-duhunu hadiai nanga Puji mawangeoka?"
42006003	O Yesus wohaluhu, "Komaiwahi ngini niabasa mangale wadodiai o Daud, maöraha ünanga de ainyawa yähahini?
42006004	Unanga wowohama ma Jou ai Tau magoronaika, de' wal̄ë o roti ihihubaka ma Jou Madutuika, gila-gila waol̄omo. I paha wahidöakoli o roti gënanga ainyawaika. Enahioko moteke nanga agama matita, o imam-imam dika yakunu yaol̄omo o roti gënanga."
42006005	Daha o Yesus wätemo, "O Nyawa manga Ngohaka wakuaha o Puji mawange!"
42006006	O wange moiuku o Yahudioka manga Puji mawange moioli, o Yesus woiki wodotoko o pupuji matauoka. Genangoka naga o nyawa aigiama mahononga ihonenge.
42006007	Yamuruono naga o agama maguru de' o Farisi manyawa yomau yalingiri o Yesus aihowono hupaya yakunu Unanga iwikalaki. Ho' onanga kahoko genangika yotötailako boteka Unanga aha wahitogumu o nyawa o Puji mawangeoka.
42006008	Mä o Yesus wanäko toönanga manga dibanga. Ho Unanga wïtemo o nyawa aigiama mahononga ihone-honengika gënanga, "Naino noma okoil̄e nengokadau mahimangoka!" O nyawa gënanga womomiki daha womaokoil̄e genangokadau.
42006009	Ipaha o Yesus wäleha genangokadau manyawa, "Imoteke o agama, ngone yakunu okia hodiai o Puji mawangeoka? Hodiai o oa ekola hodiai o dorou? Hahihalamati o nyawa ekola hahibodito?"
42006010	O Yesus womä lega wakiloliti onangika mata-mata, daha wïtemo o nyawaika gënanga, "Natoakika ani giama." O nyawa gënanga watoakika aigiama, de' aigiama i togumu.
42006011	Mä o agama maguru-guru de' o Farisi manyawa duru yongamo, de' yomuläenge imahi kadailako, okia önanga yakunu yodiai o Yesusika.
42006012	O öraha gënanga o Yesus wadöa moi o doporono la womä niata. Genangoka Unanga wohubayanga ma Jou Madutuika o hutu moi iwihaiwatiki.
42006013	De o wange i tararonoka, Unanga wä ahoko iwinöninïki, daha wäiriki yangimoi de yahinoto onangino. Unanga wahiromanga yangimoi de yahinoto gënanga o rasul-rasul. Onanga ganga:
42006014	O Simon (iwi hetongoli o Petrus), de' o Andreas o Simon aidodoto; o Yakobus de' o Yohanis, o Filipus de' o Bartolomeus,
42006015	o Matius de' o Tomas, o Yakobus o Alfeus aingohaka, de' o Simon (o berera ma Gogöana),
42006016	o Yudas o Yakobus aingohaka de' o Yudas Iskariot, ipahaika wosetia okaua.
42006017	I paha o Yesus o doporonuku gënanga de wouti imakomoteke de o rasul-rasul gënanga, daha imatogumu de' imaokoino o ngï madodiaioka. Genangoka nagaö kamanga ngöe iwinöninïki mahomoa de' manga ngöe yoböa okiaino honanga o Yudea madaeraino, o Yerusalemino, de' o Tirus ma kota-kotaino, de' o Sidon o gahi madatekoka.
42006018	Onanga yoböa mangale yoihene o Yesus wodotoko, de' wahi togumu to önanga manga panyake. Yä ngoha-ngohama o womaha madorou onangö ma yoböa de' wahi togumu.
42006019	Mata-mata o nyawa imahi dailako iwi pal̄anga o Yesus, karana naga o kuaha i hupu Ai diriino de yahi togumu önanga mata-mata.
42006020	O Yesus wäpulono iwinöninïki de wätemo, "Niutumu ngini o nyawa nimömihikini, karana ngini ganga ma Jou Madutu aiumati!
42006021	Niutumu ngini inï hahahini o öraha nënanga; ngini aha inï punuhu! Niutumu ngini niari-ari o öraha nënanga; ngini aha niiete!
42006022	Niutumu ngini nako inïdohata, inïoluku, inïhohedu de' o romanga madorou inïdiai, karana o Nyawa manga Ngohaka!
42006023	O nabi-nabi yohira-hira kogenangoli yahidiai. Nako o hali gënanga idadi kokiani ngini niahininga isanangi de' nihol̄a de' niamörene, hababu o hewa ma amoko yasadia o horogaka mangale ngini.
42006024	Mä nibodito ngini nikaya-kaya o öraha nënanga; hababu ngini niamäoka o sanangi!
42006025	Nibodito ngini inïpunu-punuhu o öraha nënanga; hababu ngini aha inïhahini! Nibodito ngini ni ie-iete o öraha nënanga; hababu ngini aha niahininga ihuha de' niari!
42006026	Nibodito ngini, nako mata-mata o nyawa inïhigiriri; hababu hokogenangö niaete de' niatohora önanga yahigiriri o nabi yoelu-eluku mahiraino."
42006027	"Mä nihihi gihe-gihene Ngohi o öraha nënanga, Ngohi tohidöaka nginika o behehongo nënanga: niädora niahaturü, de' nidiai o oa o nyawa inïdoha-dohatika.
42006028	Niahibarakati o nyawa inï lololai, de' niahihubayanga o nyawa manga hininga i totorou nginika.
42006029	Nako o nyawa yapöka niagotoaka mahononga, mal̄aika önanga yapökali niagotoaka mahonongahi. Nako yaöra niajuba niabajuö niahidöaka.
42006030	Nako o nyawa yogahoko okianaga nginika, niahidöaka gënanga onangika; de' nako tingini de yaöra, uha niogahoko ihigilioli.
42006031	Niahidiai o nyawa mahomoa hokä ngini nio igo önanga yodiai nginika.
42006032	Nako ngini niädora o nyawa kainï dora-dora dika, okia niapahala? O nyawa yoböbaradoha ma kayädora o nyawa yädora-dora önanga!
42006033	De' nako ngini nidiai o oa ka o nyawa yododiai o oa nginika dika, okia niapahala? O nyawa yoböbaradoha mahoko gënanga yodiai.
42006034	De' nako ngini niahibau o tiwi duga-duga ka o nyawa yaku-akunika ihigilio niatiwi, okia niapahala? O nyawa baradohaö yahibau manga tiwi o nyawa yoböbaradohaika, daha yogahokoli ihigilio!
42006035	Kokiani uha hokogënanga! Ilio yaino ngini kokiani niädora niahaturü de' nidiai o oa onangika. Kokiani ngini niahibau, de' uha nionganono yakunu ihigilio. Nako hoko gënanga niahewa aha ilamoko, de' ngini aha nidadi ma Jou Madutu woko Kurutil̄e ai ngoha-ngohaka. Hababu ma Jou Madutu aihininga yaoa o nyawa yanäko-näkouaika yotarima kasi, de' o nyawa madorouikaö.
42006036	Kokiani ngini de niadora de niahayanga, hokä nia Ama ö de Ai dora de Ai hayanga."
42006037	"Uha nima dadi hokä o hakimi o nyawa mahomoaika, hupaya nginikaö ma Jou Madutu uha hoka o hakimi. Uha niahukumu o nyawa mahomoa, hupaya nginiö ma Jou Madutu uha winï hukumu. Nia hiapongo o nyawa mahomoa, hupaya ma Jou Madutuö winï apongo ngini.
42006038	Nia hidöaka o nyawa mahomoaika, hupaya ma Jou Madutuö winihidöaka nginika; ngini aha niatarima o ngongike de maboboloi yatugaka de yöduku-dukuku tingini. Hababu o duduga kiaka ngini niahitugaka o nyawa mahomoa, ma Jou Madutu aha wapäke winihi tuga ngini."
42006039	Ipaha o Yesus woade-ade onangika o hitotero nënanga, "Nako o nyawa yopilo-piloko yätuda o nyawa yopilo-piloko mahomoa, maraioka yahinoto aha yäotaka o gotiuku.
42006040	Koiwa naga o hakola manyawa iholoi woamoko de aiguru. Mä o hakola manyawa nako ihidodogumoka imä dotoko, aha yodadi i maka däene hokä ai guru.
42006041	Yadodoa hongini niatailako o gota mawal̄e niariadodoto ai lako magoronaka, enahioko o balaki nialakoka mahirete ngini niatailakoua?
42006042	Sarakia ngini niakunu nitemo niariadodotika, 'Naino riadodoto, ngohi tohi hupu o gota mawal̄e anilakoka gënanga,' enahioko anilako magoronaka mahirete naga o balaki kiaka ngini nia mäkeua? Hei tengeluku! Nihi hupu ihira o balaki naga nia lakoka mahirete. Dahaö ngini niakunu niolëga de madiai de' yakunu nihihupu o gota mawal̄e niariadodoto ai lakoka."
42006043	"O gota mautu iboburere ihohokua o hohoko mado dorou. Kogenangoli o gota mautu i boburereua ihohokua o hohoko ma oa-oa.
42006044	O gota mautu yögetongo hanäko mahohokoka. O gota mahohihika ihohokua o ara, de' o momo mahohihika ihohokua o angguru.
42006045	O nyawa maoa ihihupu o hali ma oa-oa karana manga hiningaka ioma-omanga de o oa. O nyawa madorou ihihupu o hali madorou, karana manga hininga iomanga de o dorou. Hababu okia o uru ihidemo genangala o hiningaino ikopoa."
42006046	"Yadodoa hongini nihiahoko Ngohi, 'Jou, Jou,' mä niadiaiua okia taheto-hetongo nginika?
42006047	De o nagona yakunu ngone hahi tero o nyawa yaino-ino Ngohino de' yoihene Ahi demo, de yadiai? -- Kayaoa de Ngohi tinihimatoko nginika --.
42006048	Unanga hokä o nyawa Maöraha ihigoko manga tau yafaiti yaluku-lukuku, daha yodiai mahohol̄e o helewo mal̄okuoka. Maöraha naga o nguihi, de' o ngairi ma akere yaolu o tau gënanga, o tau gënanga yakëlu yakunua, hababu higokoka o hohol̄e ma oa-oa mal̄okuoka.
42006049	Mä o nyawa yoihe-ihene Ahi demo de' yadiaiua, ganga hokä o nyawa ihigoko manga tau de mahohol̄e koiwa. Nako o nguihi yaolu o tau gënanga itaiti iruba; de' magilianga duru kahagiria!"
42007001	I paha wohi ade-ade iböto o hali gënanga o nyawa yowöe-wöeika, o Yesus woiki o Kapernaumika.
42007002	Gangoka naga o Roma manyawa manga kapita aigilaongo duru wïdora-dora. O gilaongo gënanga wopanyake de' ngade wohonenge.
42007003	O öraha makapita gënanga woihene mangale o Yesus, ünanga wähuloko yamuruononaga o Yahudioka manga tutuda yoiki o Yesusika la yogahoko hupaya Unanga waino de' wihitogumu aigilaongo.
42007004	Maöraha imahi ädono o Yesusika, önanga yogahoko yagou-goungu hupaya Unanga wïriwo makapita gënanga. "Makapita nënanga i patutu Bapa nïriwo," önanga yotemo o Yesusika,
42007005	"hababu ünanga wädora nanga nyawa de' wohigokoka tongomi miapupuji matau."
42007006	De o Yesus woiki ima kinïki dede önanga. Ngade-ngade o Yesus wa ädono o tau gënanga, makapita gënanga wähuloko aidodiawo o Yesusika la yotemo, "Ngaro uha Bapa nomahi huha tongohi ahi tauika. Ngohi topatutua Bapa tonitarima ahitauoka.
42007007	Gënanga mahababu ngohi mahirete ihimoroënua tonïhimanga Bapa. Ho' o pareta dika nohidöaka hupaya ahigilaongo wotogumu.
42007008	Hababu ngohi ma kato ihenoli ahi l̄okuil̄e manga pareta de' ahitimiuku nagaö o tentaraka kokiani yoihene ahiparetaika. Nako ngohitïhuloko o tentaraka womatëngo, 'Noiki!' unangö woiki; de' nako ngohi tätemo mahomoaika, 'Niaino nengino!' unangö waino. De' nako ngohi täpareta ahigilaongo, 'Nadiai nënanga!' unangö wadiai."
42007009	O Yesus wohëranga woihene gënanga. Unanga womälega ai poretoko de' wätemo o nyawa yowöe-wöeika magogiria iwinïki, "Goguleua o nyawa nënanga. O Israel manyawa manga hidogoronaka makomaiwahi ngohi tamäke o ngongaku ma amoko nënanga!"
42007010	Maöraha o nyawa yähulo-huloko gënanga imaidulu makapita gënanga aitauika, o gilaongo gënanga wotogumoka.
42007011	Tedekanua ipahaika, o Yesus woiki o Nain makotaika. Iwinöninïki de' o nyawa yowöe-wöe yoiki imakomoteke dede Unanga.
42007012	Maöraha o Yesus wadono itigioka o kota mangoranika, naga o nyawa yototaka o mayeti o kota maporetika. Wohone-honenge ganga o bobao momatëngo amingohaka o nauru womatëngo-tëngoka. Manga ngöe o kota manyawa iminïki o ayo bobao gënanga.
42007013	Maöraha o Yesus womimäke o ngoheka bobao gënanga, Unanga womïdora de wotemo, "Uha noari, Ayo!"
42007014	Ipaha o Yesus womahi tigi o mayeti mamomokuika gënanga de' wapal̄anga. De yomoku-mokuö ima togumu. O Yesus wotemo, "Hei goduru, Ngohi toni huloko nomomiki!"
42007015	Ma goduru wohone-honengoka gënanga, womomiki wogogeruku de' womuläenge woade-ade. De o Yesus wihi lapahi ngoi ayoika.
42007016	Mata-mata o nyawa yohawana de' yomuläenge iwihigiriri ma Jou Madutu. Onanga yotemo, "Womatëngo manabi wolamo-amoko woböaka nanga hidogoronaka! Ma Jou Madutu woböaka la wahihalamati Ai umati!"
42007017	O abari mangale o Yesus nënanga yodogilianga o Yudea ma berera mata-mataika de' madaera yakilolitino.
42007018	O Yohanis iwinöninïki ihingahu o Yohanisika mata-mata okia idädadioka gënanga. De o Yohanis wä ahoko yahinoto iwinöninïki
42007019	daha wähuloko önanga yoiki ma Jou Yesusika de' yoleha, "Bapa Ngona manyawa aha noböa-böa imoteke ma Jou Madutu ai jaji, ekola kokiani ngomi miwidamä woma tengoli mahomoa?"
42007020	Yahinoto o Yohanis iwinöninïki gënanga yoiki o Yesusika de' yotemo, "O Yohanis Wo ohi-ohiki womïhuloko minileha Ngonaika Bapa, boteka Bapa Ngona manyawa ahawoböa-böa imoteke ma Jou Madutu ai jaji, ekola kokiani ngomi miwidamä woma tengoli mahomoa?"
42007021	O öraha gënanga o Yesus wahitogumu mangangöe o nyawa, de' waduhu o womaha madorou mangöe inoli wadiai manga ngöe o nyawa yopilo-piloko yakunu imahiöriki.
42007022	Ho' o Yesus wohaluhu, "Nima kilioro o Yohanisika de' nihingahu okia ngini ni ihene de' niamäke: o nyawa yopilo-piloko imahiöriki, o nyawa yolugu-lugu imädagi, o nyawa yäpado-pado yotogumu, o nyawa yätotopongono imahihene, o nyawa yohonengoka yowangokali, de' o Abari ma Oa ma Jou Madutuino ihingahu o nyawa yomömihikinika.
42007023	Youtumu o nyawa nagona mahababu ihimäkeua mangale ihioluku Ngohi."
42007024	Ipaha o Yohanis wähulo-huloko gënanga yoiki, o Yesus womuläenge woade-ade o nyawa yowöe-wöeika, wato, "Ngini nioiki o tonaka i kokakahaika la okia nio lega? O tiba o ngahiri moi o hidal̄oko yawü wuwu?
42007025	Ngini nioiki la okia nio lega? Womatëngo ai pakeanga marorahai? O nyawa yapäke-päke o pakeanga marorahai, de' yol̄omo de yokere kai hëmo-hëmoro yogogere o kadatoka!
42007026	Ho', ngini nihupu okia niolega? La niwï lega manabi womatëngo? Igoungu, mä unanga woholoi de o nabi moi.
42007027	Hababu o Yohanis gënanga hokä Ma Jou Ai Demo ma Buku magoronaka i tulihoka hoko nënanga, 'Nënanga Ahi huhuloko,' ma Jou Madutu wato, 'Ngohi aha tihuloko, de Ngona ünanga wohira, hupaya ünanga wonihi pairi Ani ngëkomo!' "
42007028	"Nio hohininga," o Yesus wotemoli, "o duniaka nënanga komaiwa naga o nyawa iholoi yoamoko de o Yohanis Wo ohi-ohiki. Mä o nyawa yoete-eteke ma Jou Madutu aiumati manga hidogoronaka, i holoi yoamoko de o Yohanis Wo ohi-ohiki."
42007029	Mata-mata o nyawa -- de o soungu yogaho-gahoko -- yoihene o Yesus wotemo-temo o hali gënanga; ge önanga manyawa yamote-moteke ma Jou Madutu aihuloko de' yömodeke o Yohanis wä ohiki.
42007030	Mä o Farisi manyawa de' o agama maguru-guru yoluku yatarima ma Jou Madutu aidatoro mangale manga diri. Onanga yoluku o Yohanis wäohiki.
42007031	Daha o Yesus woade-adeoli, wato, "De okia kokiani Ngohi tahitero o örahanënanga manyawa? Hokä okia önanga?
42007032	Onanga hokä o ngoha-ngohaka yogögogeruku o paharoka; o doomu moi yäböaka, mahomoaika, 'Ngomi mihinyanyioka o rame-rame manyanyi, mä ngini nioluku niselo! Ngomi mihinyanyioka o huha manyanyi mia inga-ingara, de' ngini niariua!'
42007033	O Yohanis Wo ohi-ohiki woböa -- ünanga wopuaha de' o angguru wokerua -- de' ngini nitemo, 'Unanga o tokata wïngohamika!'
42007034	O Nyawa manga Ngohaka woböa -- Unanga wol̄omo de' wokere -- daha ngini nitemo, 'Niwï lega o nyawa gënanga! Wokal̄il̄u, wotoba daluku, o soungu yogaho-gahoko manga dodiawo, o baradoha manyawa manga dodiawo.'
42007035	Ngarokö hokogënanga, ma Jou Madutu aisawaro ma nyonyata igoungu o nyawaoka yatotarima mata-mata gënanga."
42007036	O Farisi manyawa womatëngo, airomanga o Simon, wïahoko o Yesus yol̄omo. O Yesus woiki aitauika de' wogogeruku yol̄omo.
42007037	O kotaka gënanga nagali momatëngo o ngoheka mowango o baradoha magoronaka. Maöraha münanga moihene o Yesus magogiria wol̄omo o Farisi manyawa aitauoka gënanga, münanga maino de moao o boto gahumu moi madol̄a o minya mabounu ihëmo-hëmoro.
42007038	Münanga moma okoino o Yesus Ai poretoko ail̄ou madatekoka daha mapëhaka o Yesus ail̄ou de ami kongo. Ipaha o Yesus ail̄ou matoraha madudungu de ami tadauru daha ma ame de' matuagi de o minya mabounu ihëmo-hëmoro.
42007039	O Farisi manyawa wïaho-ahoko o Yesus wamäke o hali gënanga, ünanga wotemo aihiningaka, "Ade-ade o nyawa nënanga o nabi, marai Unanga womi nako o ngo kia o ngoheka gënanga, mïpeke-peke Unanga, de' o ngoheka gënanga mowango o baradoha magoronaka!"
42007040	Daha o Yesus wïtemo o Simonika, "Simon naga okianaga moi tomau tahetongo ngonaika." "Ia, Bapa Guru," o Simon wohaluhu, "nahetongo dika."
42007041	O Yesus wotemo, "Naga o nyawa yahinoto manga nagimi o tiwi wahibau-bauika. Womatëngo wonagimi o ratuhu motoa o tiwi haäka, de' woma tengoli moritoa o tiwi haäka.
42007042	Yahinotö yakunua yafangu manga nagimi gënanga, ho manga nagimi waeheoka. Aa, yahinoto gënanga o nagona aha i holoi iwïdora o tiwi wahi bau-bauika gënanga?"
42007043	"Ngohi tato o nyawa ainagimi duru i lamo-amoko yaehe!" o Simon wohaluhu. "Ani damäke itiai," o Yesus wohaluhu.
42007044	Daha o Yesus womï lega o ngoheka gënanga de' wïtemo o Simonika, "Ngona nomi mäke o ngoheka nënanga? Ngohi toböa anitauino, de' ngona nasadiaua o akere la tatebini Ahi l̄ou; mä o ngoheka nënanga matebinoka Ahi l̄ou de ami kongo, de' madudungu matoraha de ami tadauru.
42007045	Ngona nohï buhukua de nohi ameua Ngohi, mä o ngoheka nënanga momatogumua ma ame-ame Ahi l̄ou kade toböa nenangino.
42007046	Ngona nögopoaua o minya Ahi häekuku, mä o ngoheka nënanga mogopoaka o minya mabounu i hëmo-hëmoro Ahi l̄ouku.
42007047	Igoungu: amidora ma amoko gënanga ihimatoko ami baradoha mangöe gënanga i apongoka! Nako o nyawa yahi apongo mahuhutulu, unangö aha aidora mahuhutulu dika."
42007048	Daha o Yesus womitemo mangohekaika gënanga, "Ani baradoha i apongoka."
42007049	O nyawa mahomoa yogö gogeruku yol̄omo de o Yesus, ima koke temo, "O naguna o nyawa nënanga hiädono wakunu o baradoha wa apongo?"
42007050	Mä o Yesus womitemo mangohekaika gënanga, "Karana ngona nongaku Ngohino, ngona nohalamati. Noiki de o dame!"
42008001	Ipahaika itedekanua, o Yesus woiki o kota-kotaika de' o kapo-kapongika, la wohingahu o Abari ma Oa ma Jou Madutu womuläenge wopareta hokä o Koano. Yangimoi de yahinoto iwinöninïki imakinïki dede Unanga.
42008002	Hoko genangoli o ngoheka yamuruono naga wahi togu-togumoka manga panyake de' waduhuoka o womaha madorou onangoka. Onanga ganga o ngo Maria imi hetongo o ngo Magdalena (wo hihupuoka munangino tumidi o womaha madorou);
42008003	o ngo Yohana, o Khuza ngoi hekata, womomanarama o Herodes aikadatoka; o ngo Susana, de' manga ngöeohi o ngoheka mahomoa. De toona mahirete manga tiwi, önanga iwï riwo o Yesus de' iwinö ninïki.
42008004	O nyawa kahoko genangika dika, o kota-kotaino, yaino o Yesusino. De' maöraha manga ngöeoka o nyawa imatoomu, o Yesus wä ade-ade onangika o hitotero nënanga:
42008005	"Womatëngo wototumule woiki wohibarihi o gihihi. Unanga magogiriaka wohibarihi, naga o gihihi itifa o ngekomuku. Utu o nyawa yadoko-doko, de utuoli o totaleo yaol̄omo.
42008006	Naga ö itifa o tonaka ihohelewouku. Maöraha o gihihi gënanga itori, itaiti imaai hababu matonaka madü dudungu.
42008007	Nagaoli magihihi itifa o momo mahohihika mahi dogoronauku. O momo mahohihika gënanga iwango kamamoi de magihihi gënanga, de' yarakutu hiädono magihihi ihonenge.
42008008	Mä nagali magihihi itifa o tonaka i boburereuku ho iwango de' ihi hasili mahohoko ilape i hara maratuhu moi." I böto o Yesus wohi ade-ade o hitotero gënanga o Yesus wätemo, "Nako de niangauku, ni ihene!"
42008009	Iwinöninïki o Yesus iwileha Unangika mamangarati o hitotero gënanga.
42008010	O Yesus wohaluhu, "Ngini inihi döakoka o ngongike la nianäko marahasia mangale sarakia ma Jou Madutu wopareta hokä o Koano. Mä o nyawa mahomoa Tä dotoko de o hitotero, hupaya önanga yatötailako, mä yanäkoua okia idadi; de' onanga yoihene, mä i mangaratiua."
42008011	"Nënanga o hitotero gënanga mamangarati: O gihihi gënanga ganga ma Jou Madutu aidemo.
42008012	O gihihi itifa-tifa o ngekomuku hohitero hokä o nyawa yoihe-ihene ma Jou Madutu aidemo gënanga. Mä o Ibilihi yaino de yaora o abari gënanga manga hiningaka, hupaya önanga uha yongaku de' yohalamati.
42008013	O gihihi itifa-tifa o ngï ihohelewouku, hohitero o nyawa maöraha yoihene o abari gënanga, yatarima de manga hininga i sosanangi. Mä o abari gënanga imahi ngutukua manga hininga magoronaka. Onanga yongaku ihijai-jai dika, de' maöraha o cocoba iböa, önanga ima dohuku de yosetiaokaua.
42008014	O gihihi itifa-tifa o momo ihohihikauku, hohi tero hokä o nyawa yoihene o abari gënanga, mä yohawatere mangale manga ngango inoli yönahihu yowango okia-kiaua yokuranga de' yosanangi o dunia magoronaka nënanga. Mata-mata gënanga yahi dehoto önanga hiädono koiwa manga hohoko marorahai.
42008015	O gihihi itifa-tifa o tonaka i boburereuku hohitero hokä o nyawa yoihene o abari gënanga, daha yagogono manga hininga ya oa-oa, de iriko-rikoto magoronaka. Onanga yotongohono hi ädono yohohoko."
42008016	"Koiwa naga o nyawa yatuhuku o hilo daha yatamunuku de o rube, ekola yakelengauku manga dangiri matimiuku. Unanga aha wakelenga o hilo gënanga o hilo matotodengoka, hupaya o nyawa yowoha-wohama yakunu yamäke madararono.
42008017	Koiwa naga ima ngiu-ngiunika aha koya mäkeua; de' koiwa naga o rahasia aha i kiliangua de' ihi orikua.
42008018	Hababu gënanga nihigihene nihidodiai okia ngini ni ihene. Hababu o nyawa de maena-enangoka, aha yahidöaka iholoi iwöeoli, mä o nyawa manga kia-kiaua, mahuhutulohi naga onangoka, aha yal̄ëoli."
42008019	O Yesus ngoi ayo de' airiadödoto, yoböa o Yesusika, mä onanga yakunua iwiädono Unangika karana o nyawa yowöe holi.
42008020	De naga womatëngo wïtemo o Yesusika, "Bapa, ngoni ayo de' ani riadödoto naga maporetoka. Onanga yomau nima kamäke de ngona Bapa."
42008021	Mä o Yesus wätemo onangika, "O nyawa yoihe-ihene ma Jou Madutu ai demo de' yadiai gënanga, ge önanga Ngohi ayo de' Ahi riadödoto."
42008022	O wange moiuku o Yesus de' iwinöninïki yoharene manga ngotiril̄e. "Niaino ngone hoiki o taaga mahonongaika," o Yesus wätemo onangika. De onangö imäjobo.
42008023	Maöraha önanga yohidetil̄e magogiriaka, o Yesus iwikiokoka. Itodokanino o rato yoduguti o taagauku gënanga. O akere imuläenge iwohama manga ngotiril̄e, hiädono yakunu yahibodito önanga mata-mata.
42008024	Iwinöninïki o Yesus yoiki o Yesusika de' iwitomanga Unanga. Onanga yotemo, "Bapa Guru, Bapa Guru, ngone hobodito!" O Yesus womomiki de wodorohu mahidal̄oko de' malulu ma ago-agomo gënanga. Ma hidal̄oko de' maluluö gënanga imatogumu daha mataaga gënanga duru idadi mangogo-ngogoro.
42008025	Daha o Yesus wätemo iwinöninïkika, "Yadodoa ho ngini ningakua Ngohino?" Onanga idadi yohëranga de' yohawana. De' onanga imakoketemo, "Imoteke madiai o naguna o nyawa nënanga hiädono wohi pareta o hidal̄oko de' o luluika, de' enangö iwi himoteke!"
42008026	O Yesus de' iwinöninïki yohidete yogila-gila hiädono o Gerasa madaeraika o Galilea ma Taaga mahonongaka.
42008027	Maöraha o Yesus wouti o dudungiha, o nauru womatëngo o womaha madorou wïngohamika waino o Yesusino. O nyawa gënanga o kotaino. Madekanoka ünanga woma pakeangua de' woluku wogogere o tauoka. Unanga duga-duga womau wogogere o aru-arukoka o jere mangïoka.
42008028	Maöraha wïmäke o Yesus, ünanga wopöaka daha woma rukuku o Yesus aihimangoka de' wopöaka, "Yesus, ma Jou Madutu ai Ngohaka woko Kurutil̄e! Aha nohidodoa ngohi nënanga? Ngohi togahoko uha nohihangihara ngohi!"
42008029	O nyawa gënanga wotemo hokogënanga hababu o Yesus wohipareta o womaha madorou gënanga ihupu unangoka. Ka hamanaroka ünanga iwikuaha o womaha madorou gënanga hiädono ngarokö aigiama de' ail̄ou yalikoka de o rante de' unanga iwï göana ihidodiai, ünanga ka wakunohi watöaka o rante gënanga daha o womaha madorou iwi ao ünanga o tonaka i kokakahaika.
42008030	O Yesus wïleha manyawaika gënanga, "O naguna aniromanga?" "Ahi romanga o 'Legiun'," o nyawa gënanga wohaluhu -- hababu naga mangöe o womaha madorou iwohamoka aidiriika.
42008031	O womaha madorou gënanga igahoko de magiria hupaya o Yesus uha wäduhu önanga o Honenge ma Wai magoronauku.
42008032	Ima hi tigi-tigika de o ngï gënanga naga duru kaha ngöe o ode magogiria o inomo imälingiri o doporono magelehoroka. O womaha madorou gënanga yogegoto yogahoko o Yesusika hupaya wahigumal̄a yowohama o odeika gënanga. De' o Yesus wömodeke.
42008033	Daha o womaha madorou gënanga o nyawaka gënanga de ihupu de iwohama o odeika gënanga. Daha o ode gënanga i piringana de' o wai madatekoka de ima ngumo o taaga magoronauku, i paha yalutu.
42008034	O ode yogöa-göana gënanga yamäke okia idädadioka. De' onanga yopiringana de' ihingahu o abari gënanga o kota de' o kapongo magilolitino.
42008035	Daha o nyawa yokoki hupu la yölega okia idädadioka. Onanga yoböa o Yesusika de' genangoka önanga iwimäke o nyawa wololapahioka de o womaha madorou gënanga wogogeruku womahi tigi-tigika o Yesus ail̄ouika. Unanga woma pakeangoka de' aidibanga itiaioka. Onanga yohawana.
42008036	Onanga yamö mäke-mäke i dädadioka gënanga, yoade-ade o nyawaika sarakia o nyawa gënanga iwihitogumu.
42008037	Daha mata-mata o Gerasa ma daera manyawa gënanga yogegoto yogahoko hupaya o Yesus wamal̄a o ngï gënanga, hababu önanga duru yohawana. Ho' o Yesus woharene manga ngotiril̄e womau wolio.
42008038	O nyawa wololapahioka de ö womaha madorou gënanga, wogahoko o Yesusika hupaya ünanga yakunu wonïki. Mä o Yesus wïhuloko ünanga woiki, wïtemo,
42008039	"Nolio de' nohi abari okia ma Jou Madutu wodiaioka ngonaika." De o nyawa gënanga wohingahu o ngï yögetongo o kota magoronaka, okia o Yesus wodiaioka unangika.
42008040	Maöraha o Yesus womakilioro o taaga mahonongaika, o nyawa iwïbuhuku Unanga de manga mörene karana önanga magogiriaka iwïdodamä Unanga.
42008041	Daha woböa womatëngo o pupuji matau genangoka mabaluhu. Ai romanga o Yairus. Unanga womarukuku o Yesus aihimangoka de' wogahoko de magiria hupaya o Yesus woböa aitauika,
42008042	karana ngoiora moma tëngo-tëngoka ami umuru o taongo ngimoi de hinoto ngade-ngade mohonenge. Ma gogiriaka o Yesus womä dagi o Yairus aitauika, o nyawa iwihidehoto Unanga okiaino hönanga.
42008043	Manga hidogoronaka nagaoli o ngoheka momatëngo mopanyake mokopoa o taongo ngimoi de hinoto iböto, ima dohanga de ami mede yadono. Münanga mamataka hagala ami tiwi de ami arata moi-moi matiti moma houru madoterika, mä koiwa naga yakunu imitogumu.
42008044	O ngoheka gënanga momahi tigi o Yesus ai poretino, daha matigi o Yesus ai juba mabarene. O öraha gënanga o ngoheka mokokopoa gënanga itogumu.
42008045	O Yesus woleha, "O nagona ihitigi Ngohi?" O nyawa mata-mata imahi pongono. De o Petrus wotemo, "Bapa naga o nyawa duru mangangöe inikilolitino; önanga inieho-ehoto Bapa!"
42008046	O Yesus wotemo, "Mä naga o nyawa ihitigi Ngohi. Ngohi tohiöriki gënanga, hababu naga o kuata ihupu Ngohioka."
42008047	O ngoheka gënanga momanäko amimanarama ihiorikoka. Ho' munanga maino de mohahara daha momarukuku o Yesus aihimangoka. De münanga mohi ade-ade o nyawa mata-mata manga himangoka, yadodoa homünanga mïtigi o Yesus, de' amipanyake itogumu o öraha gënanga dika.
42008048	O Yesus womitemo munangika, "Ngohi ora, karana ngona nongaku Ngohino ngona notogumu. Noiki de mahalamati."
42008049	Magogiria o Yesus kawo temo-temohi, womatëngo o huhuloko o Yairus aitauoka de waino. Unanga wïtemo o Yairusika, "Ngoni ora Tuanga mohonengoka. Ngaro uha Tuanga nihidadi huhali ma Bapa Guru."
42008050	Maöraha o Yesus woihene gënanga, Unanga wïtemo o Yairusika, "Uha nohawana. Nongaku dika, de' ngoni ora aha motogumu."
42008051	Imahi adonika o Yairus aitauoka, ka o nyawa moiö de o Yesus wahigumal̄aua yowohama dede Unanga sowaliua o Petrus, o Yohanis, o Yakobus de' o ngohaka gënanga ngomi ayo de amiama dika.
42008052	Mata-mata o nyawa manga gogiria yoari de' yododora karana o ngohaka gënanga mohonenge. Mä o Yesus wätemo, "Uha niari. O ngohaka gënanga mohonengua, münanga duga-duga momaidu!"
42008053	Onanga iwigogiete o Yesus, hababu önanga ihiöriki o ngohaka o ngoheka gënanga mohonengoka.
42008054	Ipaha o Yesus wasö o ngohaka gënanga amigiama de' wotemo, "Nomomiki, Ngohaka!"
42008055	O ngohaka gënanga aminyawa ilioli munangika, de' o öraha gënanga dika münanga momomiki. Iböto de gënanga o Yesus wähuloko imitofo o ngohaka gënanga.
42008056	O ngohaka gënanga amidimono duru yohëranga. O nagonaika dika o Yesus wäduhunu amidimono ihi ngahu i dädadi gënanga.
42009001	O Yesus wä ahoko iwinöninïki yangimoi de yahinoto, daha wahi döaka onangika o kuaha la yaduhu o womaha madorou de' i hi togumu o panyake.
42009002	Ipaha Unanga wähuloko önanga yoiki yahi togumu o nyawa yopopanyake de' ihingahu o abari mangale sarakia ma Jou Madutu wopareta hokä o Koano.
42009003	"Uha niao okia naga niadodagioka," o Yesus wätemo onangika. "Uha nimägao o diki-diki, ekola o hadaka mapopoje, ekola o inomo, ekola o tiwi, ekola o pakeanga hinoto.
42009004	Kiaka dika ngini inïtarima, nigogere genangoka hiädono ngini niamal̄a o kota gënanga.
42009005	De' kiaka ngini inï tarimaua, maöraha ngini niamal̄a o kota gënanga, niaparihuku nia l̄ou mahoatil̄e makafo, hokä o hohininga onangika."
42009006	Iwinöninïki o Yesus imäjobo, daha yoiki o kapongo-kapongoika la ihi ngahu o Abari ma Oa gënanga de' yahitogumu o nyawa yopopanyake kiaka de kiaka dika.
42009007	Maöraha o Herodes, wopopareta o Galileaka, woihene mangale mata-mata idädadi gënanga, ünanga wobingu. Hababu naga utu yotemo o Yohanis Wo ohi-ohiki wowangokali.
42009008	Nagaoli yotemo o Elia woböakali. O nyawa mahomoali yotemo, o nabi-nabi kahuruonino womatëngo wowangoli.
42009009	O Herodes wotemo, "Ngohi tähulokoka o nyawa yatobiki o Yohanis aihäeke. Mä o nyawa nënanga imoteke madiai o naguna Unanga gënanga? Naga mangöe toihenoka mangale Unanga." De o Herodes wohi dailako la mangale wïmäke o Yesus.
42009010	O Yesus airasul-rasul imakilioro de' yoade-ade o Yesusika mata-mata önanga yadodiaioka. O Yesus wahigaro önanga, la woiki dede önanga imatingaka o Betsaida makotaika.
42009011	Mä maöraha o nyawa ihiöriki mangale o hali gënanga, önanga iwinïki o Yesus. Unanga wätarima önanga, daha wä ade-ade onangika mangale sarakia ma Jou Madutu wopareta hokä o Koano. De' Unangö wahitogumu o nyawa yopopanyake manga hidogoronaka.
42009012	Maöraha owange imuläenge itumunu, yangimoi de yahinoto o Yesus iwinöninïki yaino o Yesusino de' yotemo, "Bapa, o ngï nënanga imatingakino. Iholoi yaoa Bapa nähuloko o nyawa ne önanga yoiki, hupaya önanga yakunu imälingiri o inomo de' o dodogumu o kapo-kapongika de' o kapongo-kapongoika i kilolitino nënanga."
42009013	Mä o Yesus wohaluhu, "Ngini dika niahiol̄omo önanga." Iwinöninïki o Yesus yato, "Ngomi duga-duga miaroti motoa de' o nawoko ngai hinoto. Boteka ngomi kokiani mioiki mi ija o inomo la mangale o nyawa mata-mata nënanga?"
42009014	(Yatakihiri naga yaribuhu motoa o nau-nauru genangoka.) O Yesus wätemo iwinöninïkika, "Niä huloko o nyawa ne önanga yogogere imatotoomu, yatakihiri yamoritoa o doomu moi."
42009015	Iwinöninïki o Yesus gënanga yadiai okia o Yesus wahetongoka onangika.
42009016	Daha o Yesus wal̄ë o roti motoa de' o nawoko o ngai hinoto gënanga, ipaha womamataga o dihangil̄e de' wotemo tarima kasi ma Jou Madutuika. Ipaha de gënanga Unanga wabëla-bëlaka o roti de' o nawoko gënanga de Ai giama daha wohidöaka iwinöninïkika la ihikodoku o nyawa yowöe-wöeika gënanga.
42009017	Onanga mata-mata yol̄omo hiädono yäpunuhu. Daha iwinö ninïki o Yesus yatoomu o inomo gënanga maboloi mangöe o karaja ngimoi de hinoto.
42009018	O wange moiuku, maöraha o Yesus magogiriaka womäniata womatëngoka, de ipaha iwinöninïki yaino Unangino. O Yesus wäleha onangika, "Imoteke o nyawa yato, Ngohi nënanga o naguna?"
42009019	Onanga yohaluhu, "Naga yato o Yohanis Wo ohi-ohiki. Nagaö yato o Elia, mahomoali yato o nabi kahuruonino womatëngo wowangoli."
42009020	"Mä imoteke ngini mahirete, Ngohi nënanga o naguna?" o Yesus woleha. O Petrus wohaluhu, "Bapa Ngona o Koano Wohihohalamati ma Jou Madutu wohijäjajioka."
42009021	Daha o Yesus wätemo iwinöninïkika, "O nagonaika dika mahakali-kali uha nihingahu o hali gënanga."
42009022	O Yesus wotemoli, "O nyawa manga Ngohaka marai kokiani mangöe o huha watagongo de' o tutuda-tutuda de' o imam-imam manga häeke, daha o agama maguru-guru aha iwilawani imateke ributu. Unanga aha iwitoma, mä o wange hangeoka aha iwihimomikoli."
42009023	Ipaha o Yesus wätemo o nyawaika mata-mata naga ima toomuino genangoka, "O nyawa yomau ihinïki Ngohi, kokiani yawohanga manga diri mahirete maparalu, yamoku manga salib o wange higeto-getongo, de' madodogumua ihinïki Ngohi.
42009024	Hababu o nyawa yomau yöriwo manga ngango, aha manga ngango ihihanga. Mä o nyawa ihihuba manga ngango mangale Ngohi ahiparalu, aha manga ngango ihalamati.
42009025	Okia aiutumu womatëngo nako dunia mata-mata nënanga idadi katoünanga, mä unanga aingango ibodito de' ihihanga?
42009026	Nako o nyawa yämal̄eke ima ngaku mangale Ngohi de' Ahi dodötoko, o Nyawa manga Ngohakö aha iwimal̄eke womangaku o nyawa geönanga, maöraha Unanga woböa aha de Ai kuaha, de' Ai Ama aikuaha, de o malaekat-malaekat yotebi-tebini manga kuaha!
42009027	La nihiöriki: nengokadau niahidogoronaka naga yohonengua nako önanga yamäke owahi ma Jou Madutu wopareta."
42009028	O Yesus wädotoko o hali gënanga done o minggu moi ipahaika Unanga wäao o Petrus, o Yohanis de' o Yakobus o l̄okuil̄e la womäniata.
42009029	Magogiria o Yesus womäniata genangoka Ai biono ingali, de' aipakeanga iarehe de ileto-letongo.
42009030	-
42009031	Itodokanino o nyawa yahinoto, gënanga o Musa de' o Elia ihimatoko manga diri de o horoga macahaya. Onanga imateke ade-ade de o Yesus mangale Ai honenge kiaka itedekanokaua aha idadi o Yerusalemoka.
42009032	O öraha gënanga o Petrus de' aidodiawo yäkiokoka, mä itodokanino yomomiki, de' iwimäke o Yesus wocahaya, de' o nyawa yahinoto gënanga imaokoino dede Unanga.
42009033	Maöraha o nyawa yahinoto gënanga yomau iwimal̄a o Yesus, o Petrus wotemo o Yesusika, "Bapa Guru, duru irahai ngone nenangoka. Kayaoa de ngomi mihigoko o tau gahumu hange: moi tongona Tuanga, moi to Musa de' moioli to Elia." (O Petrus wotemo hoko gënanga mawomangaratiua okia wotemo.)
42009034	O Petrus magogiria kawo temo-temohi, moi o lobi iböa, de' yähawo önanga hiädono o Petrus de aidodiawo yohawana.
42009035	I paha o lobino gënanga yoihene o ilingi mabetongo, "Nënanga Ahi Ngohaka ti iri-iriki. Niwihi gihene Unanga!"
42009036	O ilingi gënanga imatogumu ipaha, önanga iwimäke o Yesus womatëngokahi genangoka. Iwinöninïki o Yesus imarïrïdoka mangale mata-mata gënanga, de' o nagonaikaö de ihi ngahua, okia önanga yamäke-mäkeoka.
42009037	Yarehino mawange o Yesus de' iwinöninïki yaruange gënanga o l̄okuku de youti, de' o nyawa yowöe-wöe yoböa o Yesusika.
42009038	Womatëngo o nauru yowöe-wöe gënanga manga hidogoronaka wopöaka, "Bapa Guru, nohiriwo nilega ahingohaka -- ünanga woma tëngo-tëngoka ahingohaka!
42009039	Nako o womaha madorou iwï ngino, ünanga itodokanino wopöaka de' airöehe itiri-tirihoka hiädono aiuru iabo. O womaha madorou gënanga kahoko genangika iwihangihara ünanga de' ioluku ihupu unangoka!
42009040	Ngohi togahokoka ininöninïki Bapa yaduhu o womaha madorou gënanga, mä onanga yakunua."
42009041	O Yesus wohaluhu, "Goguleua ngini nënanga. Ngini duru o nyawa nitötobalawani de' ningakua! Hiädono muruonoka Ngohi kokiani togogere dede ngini de' tosabari nginika? Nïao nengino ani ngohaka gënanga!"
42009042	De o ngohaka gënanga womadagi wïdumutu o Yesus, o womaha madorou gënanga iwihi boha de' airöehe itiri-tirihoka. Mä o Yesus wapareta o womaha madorou gënanga ihupu de' o ngohaka gënanga wotogumu. De o ngohaka gënanga wï hilapahioli aiamaika.
42009043	Mata-mata o nyawa yohëranga yamäke ma Jou Madutu ai kuaha hoko gënanga ma amoko. Maöraha o nyawa kayo hëra-hërangohi yamäke mata-mata wadodiai, o Yesus wätemo iwinöninïkika,
42009044	"Nia tailako nihidodiai de uha niawohanga Ahi demo-demo nënanga. O Nyawa manga Ngohaka aha iwi hilapahi o nyawa manga kuahaika."
42009045	Mä iwinö ninïki o Yesus gënanga imangaratiua Ai demo gënanga. O hali gënanga warahasia onangika hupaya önanga imangaratiua. Mä onanga yohawana yoleha o hali gënanga Unangika.
42009046	Iwinöninïki o Yesus manga hidogoronaka ipuda o ributu mangale manga hidogoronaka o nagona iholoi yolamoko.
42009047	O Yesus wohi öriki to önanga manga dibanga, hababu gënanga Unanga wa l̄ë o ngohaka mai teteke womatëngo, de' o ngohaka gënanga wïokoil̄e Ai datekoka.
42009048	Daha Unanga wätemo iwinöninïkika, "O nyawa yätarima o ngohaka nënanga karana Ngohi, mamangarati ihitarima Ngohi. De' o nyawa hitotarima Ngohi, iwitarima Unanga wohihö hulo-huloko Ngohi. Hababu o nyawa yo ete-eteke niahidogoronaka, geünanga iholoi woamoko!"
42009049	O Yohanis wotemo, "Tuanga, ngomi miämäke o nyawa yaduhu o hetanga de Tongona Ani romanga, de' ngomi miwïduhunu ünanga, hababu ünanga ngone inoua."
42009050	"Uha niwïduhunu ünanga," o Yesus wïtemo o Yohanisika de' iwinöninïki o Yesus mahomoahi, "hababu o nyawa inïlawanua, mamangarati inihi böa ngini."
42009051	Maöraha itigioka o Yesus iwigoraka ohorogaika, Unanga waputuhu la woiki o Yerusalemika.
42009052	Ho Unanga wähuloko o nyawa yoiki yohira, Unanga woturu. O nyawa wähulo-huloko gënanga yoiki, de yowohama o kapongo moi o Samaria mabereraka la yasadia o Yesus aikia honanga.
42009053	Mä o nyawa o kapongoka gënanga yoluku iwitarima o Yesus, hababu inyata-nyata duru Unanga aidumutu o Yerusalemika.
42009054	Maöraha iwinöninïki o Yesus enagënanga o Yakobus de' o Yohanis ihiöriki o hali gënanga, önanga yotemo, "Jou, boteka Jou nomau, ngomi migahoko o uku iuti o dihanguku la yäbinahaka o nyawa ne önanga?"
42009055	O Yesus womaiduloko, daha wängamo önanga.
42009056	Ipaha de gënanga önanga yoiki o kapongo mahomoaika.
42009057	O Yesus de' iwinöninïki magogiria ihigila-gila manga dodagi, naga o nyawa iwitemo o Yesusika, "Bapa, ngohi tomau toninïki Bapa kiaika dika!"
42009058	O Yesus wohaluhu, "O kaho honganika de ma arukoka, de' o totaleo de maigutoka, mä o Nyawa manga Ngohaka koiwa Ai ngï womahi ruba-ruba."
42009059	Daha o Yesus wïtemo woma tengoli, "Nohi nïki Ngohi." Mä o nyawa gënanga wotemo, "Bapa nohihi gumal̄a ngohi toliohi la tilungunohi ahiama."
42009060	O Yesus wohaluhu, "Mal̄aika o nyawa yohone-honengoka yälungunu mahirete manga nyawa yohone-honengoka. Mä ngona, noiki de' nohingahu-ngahu o abari ma Jou Madutu womulaengoka wopareta."
42009061	Naga o womatëngo mahomoa wotemo, "Bapa ngohi tomau toninïki Bapa, mä nohihi gumal̄a ngohi toliohi la tomahi ngahuohi."
42009062	O Yesus wïtemo o nyawaika gënanga, "O nyawa yomulaengoka yopajeko, de ima lega manga poretoko, ipatutua yodadi o gegetongo ma Jou Madutu aiumati."
42010001	Ipaha gënanga ma Jou wäiriki yamori tumidoli iwinöninïki, daha wähuloko yahohinoto, önanga yohira o kota yogetongo de' o ngï kiaka o Yesus womau wödulu.
42010002	"Ma hasili aha yautu-utuku iwöe," wätemo onangika, "mä yokokarajanga youtuku duga-duga manga huhutulu. Hababu gënanga, nigahoko madumule madutuika hupaya Unanga wohidingoto yomomanarama la yautuku majoro mahasili.
42010003	Aa, nimäjobo! Ngohi tinïhuloko ngini hokä o duba o kaho honganika mahidogoronaka.
42010004	Uha niao o tiwi mangï ekola o bilaono, ekola o hapato. O ngëkomo mahoanika, ka o nyawa moikaö de uha nimatogumu niähoromati.
42010005	Nako ngini niwohama o tau moika, ihira nitemohi, 'Tanu naga o dame o tau nënanga magoronaka.'
42010006	Nako genangoka naga o nyawa yoigo o dame, niadame matabea gënanga aha igogere onangoka; nako kowali, niakilioli niadame matabea gënanga.
42010007	Nigogere o tau moioka dika. Nia tarima okia inihidöaka nginika genangoka, hababu o nyawa yomanarama manga haku yatarima manga hewa. Uha nima totururu o tau moioka de o tau moika.
42010008	Nako ngini niaika o kota moioka de' dokengoka ngini inïbuhuku kai rorahai, niaol̄omo okia inihidöaka nginika genangoka.
42010009	Nia hitogumu o nyawa yopopanyake o kota gënanga magoronaka, de' niahingahu genangokadau manyawa, 'Ma Jou Madutu de majapati aha womuläenge wopareta hokä o Koano niahidogoronaka.'
42010010	Mä nako ngini niaika o kota moioka de' genangokadau initarimaua ngini, nihupu o ngekomika de' niahetongo,
42010011	'Igoungu niakota makafo yatau-taulika mia l̄ouoka, ngomi miahurero hokä o hohininga nginika. Mä nihiöriki itigioka maöraha ma Jou Madutu womuläenge wopareta hokä o Koano, ngini niahidogoronaka!'
42010012	Nio hohininga, o kiamati mawangeoka, ngaro de o kota gënanga manyawa, ma o Sodom manyawaohi aha iholoi igapanga ma Jou Madutu wä apongo!"
42010013	"Nibodito ngini, o Korazim makota! De' nibodito ngini o Betsaida makota! Hohiade ihëra-hëranga idodiai niahidogoronaka gënanga nako idiaioka o Tirus de' o Sidon makotaka, marai manyawa genangoka madekanoka yotoba yodiai okaua o baradoha, de' yapäke o huha mapakeanga de inoli o kafo yogelenga manga mumukoka.
42010014	O kiamati mawangeoka, nako de ngini, o Tirus de' o Sidonohi manyawa aha iholoi igapanga ma Jou Madutu wä apongo.
42010015	De' ngini, o Kapernaum makota! Ngini niatobote, ngini aha inïtedeil̄e hiädono o horogail̄e? Kowali! Mä ngini aha inï umo o naraka uku!"
42010016	Daha o Yesus wätemo iwinöninïkika, "O nyawa inihigihene ngini, ihihi gihene Ngohi. O nyawa inïtila ngini, ihitila Ngohi. De' o nyawa ihitila Ngohi, iwitilaö Unanga wohihulo-huloko Ngohi."
42010017	Yamori tumidi iwinöninïki imakilioro de manga mörene duru. "Jou," önanga yotemo, "o womaha madorou ma imihi moteke ngomino nako ngomi miapareta enanga de To ngona aniromanga Jou!"
42010018	O Yesus wohaluhu, "Ngohi tamäke o Ibilihi itifa o dihanguku hokä o leletongo.
42010019	La nihi öriki! Ngini tinihidöakoka o kuaha hupaya ngini yakunu niadoko o dodiha de' o kokakatama de inoli niatobiki hagala o haturü manga kuata, de koiwa naga okianaga moiö de yakunu inïbodito ngini.
42010020	Ngaro hokogënanga ma uha nimörene karana o womaha madorou inihimoteke nginika. Iholoi yaoa ngini nimörene karana niaromanga yatulihi o horogaka."
42010021	O öraha genangö, o Yesus womörene karana ma Jou Madutu ai Womaha iwikuaha. O Yesus wotemo, "Ama, o Jou nako Kuaha o dihanga de' o dunia! Ngohi totarima kasi Ngonaika karana mata-mata gënanga Ngona narahasia o nyawa yososawaroika de' de manga dodotokokaika, mä Ngona nohi matoko o nyawa yohohakola ikaua. Genangala yasanangi Ani hininga Ama.
42010022	Hagala mata-mata nohidöakoka Ngohino Ama. Mahomoa de Ngona Ama, kao nyawa moiö de koiwa iwinäko ma Ngohaka, mahomoa de ma Ngohaka kao nyawa moiö de koiwa ininäko Ngona Ama."
42010023	Daha o Yesus womä lega iwinöninïkika, ipaha wätemo onangika mahirete, "Niutumu ngini karana niamäkeoka okia nia mäke-mäke o örahanënanga.
42010024	Hababu nimahininga: Manga ngöe o nabi de' o koano yönahihu yamäke ngini niamäke-mäke o öraha nënanga, mä onanga yamäkeua. Onanga yönahihu yoihene ngini ni ihe-ihene o öraha nënanga, mä onanga yoihenua."
42010025	Ipaha womatëngo o agama maguru womaoko de wïtaili o Yesus. Unanga woleha, "Bapa Guru, ngohi kokiani okia todiai hupaya yakunu tatarima o ngango madutu de' i kakali?"
42010026	O Yesus wohaluhu, "Okia itulihoka Ma Jou Ai Demo ma Buku magoronaka? Sarakia anidamäke mangale o hali gënanga?"
42010027	O nyawa gënanga wohaluhu, " 'Ni"dora ani Jou Madutu de anihininga magahumu, de' anijiwa magahumu, de anikuata mata-mata, de' de ani akali itotiai,' de' 'Nädora ani dodiawo hokä ngona nödora anidiri mahirete.' "
42010028	"Ani bobaluhu gënanga itiai," o Yesus wato. "Nadiai gënanga, done ngona aha nowango."
42010029	Mä o agama maguru gënanga womau aidiri itiai. Unanga woleha, "O nagona tongohi ahi dodiawo gënanga?"
42010030	O Yesus wohaluhu, "Naga o nauru womatëngo o Yerusalemoka de wouti o Yerikhouku. O ngëkomo mahoanoka ünanga iwitagoko o nyawa madorouoka yoora-ora, de yaora mata-mata aikiahonanga, iwigohara ngade wohonenge, daha iwimal̄aika wobitikangil̄e o ngekomoka de ainabo ma ago-agomo.
42010031	Imateke korona ma imam womatëngo wakainoli o ngekomino gënanga. De wïmäke o nyawa gënanga wobitikangil̄e, ünanga worehene o ngëkomo mahonongaika, daha kawogila-gila.
42010032	Kogenangoli de o Lewi manyawa womatëngo, wakaino genangino; de wïmäke o nyawa gënanga, ünanga womahi tigi-tigika la wïtailako. Mä unanga makaworehene o ngëkomo mahonongaika, daha kawo gila-gila.
42010033	Mä ipaha o Samaria manyawa womatëngo, aidodagi magogiriaka, genangino wakainoli. Maöraha wïmäke o nyawa gënanga wobitikangil̄e, aihininga duru iwitora karana wïdora.
42010034	O Samaria manyawa gënanga womatogumu, de wïukeruku o nyawa gënanga daha watebini ainabo-nabo de o angguru de' wahouru de o minya, ipaha wapakiti ainabo-nabo gënanga. I böto gënanga ünanga wihidöa o nyawa gënanga ai jarail̄e, daha wïao o dudulu matauika de' wïpaliara.
42010035	Yarehino mawange ünanga wal̄ë o tiwi o rupia ribuhu hinoto de' wohi döaka o dudulu matau madutuika de wotemo, 'Nipaliara neünanga, de' nako nipaliara de matiwi nënanga yadonua, napäkeohi dika anitiwi, aha ngohi tafangu damä nako ngohi tomakilioro nengino.' "
42010036	Ipaha o Yesus wohibobaha o ade-ade gënanga de o loleha nënanga, "O nyawa yaruange nënanga, imoteke anidamäke o nagona yodiai hokä aidodiawo o nyawa iwi ora-oraika gënanga?"
42010037	O agama maguru iwileha-leha gënanga wohaluhu, "O nyawa iwi riwo-riwoka o nyawa iwi ora-ora gënanga." "Aa, noiki de nadiai hokä hokogenangoli!" o Yesus wotemo.
42010038	Ipaha o Yesus de' iwinöninïki ihigila-gila mangadodagi, de imahiädono o kapongo moioka. Genangoka o ngoheka momatëngo amiromanga o ngo Marta, mïahoko o Yesus wotulu manga tauika.
42010039	O ngo Marta ngomi dodoto momatëngo ami romanga o ngo Maria. O ngo Maria nënanga mogogeruku momahi tigi-tigika ma Jou Yesusika mohigihene Ai dodötoko.
42010040	Ma o ngo Marta duru mokaika mokaino moleleani manga tauoka. Münanga moiki o Yesusika de' motemo, "Jou boteka Jou nohaduliua o ngo Maria mohi mal̄aika ngohi dika mahirete tokarajanga? Nomi huloko münanga mohï riwo!"
42010041	"Marta, Marta!" ma Jou wohaluhu. "Ngona nohawatere de' notasibu napikiri nënanga de' genanga;
42010042	enahioko duru iparalu duga-duga moi. De' o ngo Maria mairikoka maoa-oa, de aha yakunua yal̄ë munangoka."
42011001	O wange moiuku o ngï moioka o Yesus womäniata. I böto womäniata womatëngo iwinöninïki manga dodiawo wotemo, "Jou, abeika nomïdotoko ngomi mimäniata hokä o Yohanis wä dotoko iwinöninïki imä niata."
42011002	De o Yesus wätemo onangika, "Nako ngini nimäniata, ni temo hoko nënanga, 'Ama, Ngona ma Jou Madutu noma Tëngo-tëngoka. Tanu Ngona inihuba de' inihoromati.
42011003	Nomihidöaka o wange higetongo o inomo ngomi mipoparalu.
42011004	Nohi apongo mia baradoha, hababu ngomiö mia hiapongo o nyawa yahowo-howonoka ngomino. De' uha nohigumal̄a ngomi i hihanga miangongaku maöraha ngomi imïtaili.' "
42011005	O Yesus wätemo iwinöninïkika, "Hohi ade ngini niahidogoronaka womatëngo woiki aidodiawo aitauika o hutu goronaika, de' wotemo, 'Hobata, nohihi bauohi aniroti o gahumu hange,
42011006	hababu ahidodiawo aidodagi magoronaka, nënanga dahaö wotulu ahitauino de' ngohi ahi inomo koiwa tihidöaka unangika!'
42011007	Hohi ade anidodiawo naika-ika unangika gënanga aitau magoronaka de wohaluhu hokonënanga, 'Uha nohidiai o huha! O ngorana ikusioka de' ngohi de ahi ngoha-ngohaka mimaiduoka. Ngohi takunua tomomiki de' tonihidöaka okianaga ngonaika.' "
42011008	"Daha sarakia?" o Yesus wotemoli. "Ngohi tato, igoungu hoko gënanga! Ngarokö ngona ganga aidodiawo, ünanga aha woluku womomiki de' wonihidöaka okia nagamoi ngonaika. Mä ima teke korona karana ngona inimal̄ekua nogahoko unangika nogogilio, ho' unanga aha kawomomiki de' wonihidöaka ngonaika okia ngona nopöparalu.
42011009	Ho', Ngohi tinïtemo nginika: Nigahoko, ngini aha inihi döaka; nialingiri, ngini aha niamäke; nitolo, o ngorana aha inidobelenga nginika.
42011010	Karana o nyawa yogaho-gahoko aha yatarima; o nyawa yalingi-lingiri aha yamäke, de' o nyawa yotolo-tolo aha yadobelenga o ngorana.
42011011	Ngini niahidogoronaka naga o ama wohidöaka o dodiha aingohakika nako wogahoko o nawoko?
42011012	Ekola wohidöaka o kokakatama, nako wogahoko o gohi?
42011013	Ngarokö ngini itorou, ngini kanihiöriki niahidöaka maoa-oa nia ngohakika. Okiali o Ama o horogaka! Unanga aha wahidöaka ai Womaha onangika yogögaho-gahoko Unangika!"
42011014	O wange moiuku o Yesus waduhu o womaha madorou womou-mouoka womatëngo de ihupu. O womaha madorou gënanga i hupuoka, o nyawa gënanga muläenge wotemo-temo. Manga ngöe yohëranga,
42011015	mä naga utu yotemo, "Unanga wakunu waduhu o womaha madorou karana o Beelzebul o womaha madorou gënanga manga häeke aikuaha."
42011016	Nagaö o nyawa mahomoa yomau iwitaili o Yesus, ho' onanga yogahoko Unanga wodiai ihëra-hëranga moi hokä o nonako Unanga woböa ma Jou Madutuino.
42011017	Mä o Yesus wohiöriki to önanga manga dungutu. De Unanga wätemo onangika, "Nako o negara moi itinga-tingaka o doomu moi-doomu moi imateke haturü, o negara gënanga aha itedekanua. De' o tau moimadol̄a ima tinga-tingaka de ima tekehaturü, aha yokilianga.
42011018	Hokogenangoli o Ibilihi mapareta magoronaka; nako o doomu moi imaka ngamo de o doomu mahomoa, mapareta gënanga aha ikilianga. Ngini niatobari ngohi taduhu o womaha madorou karana o Beelzebul makuaha.
42011019	Nako hokogënanga, de o nagona manga kuaha inïninïki yaduhu o womaha madorou gënanga? Inïninïki gënanga mahirete ihinyata igoungu ngini niahowono!
42011020	Mä Ngohi taduhu o womaha madorou de ma Jou Madutu aikuaha, de' genanga mamangarati ma Jou Madutu womulaengoka wopareta tingini niahidogoronaka.
42011021	Nako womatëngo wokua-kuata, de aidaë ingodu-ngodumu, wögöana aitau mahirete, done mata-mata aikiahonanga aha ihalamati.
42011022	Mä nako womatëngo woora-ora iholoi wokuata de' wïutumu, done o nyawa iholoi wokua-kuata gënanga aha waora mata-mata aidaë o tau madutu gënanga wöngano-nganono, daha wohi kokodoku mata-mata aikiahonanga.
42011023	O nyawa ihihiböaua Ngohi, igou-goungu ihilawani Ngohi, de' o nyawa ihiriwoua Ngohi, igou-goungu yakilianga Ahi manarama!"
42011024	"Nako o womaha madorou yämal̄aka imatëngoani, o womaha madorou gënanga ikokiloliti o ngï madududungoka mangale imä lingiri o dodogumu, ma ënanga imämäkeua. Mangale o hababu gënanga, ënanga itemo, 'O tau tamal̄a-mal̄aka genangika aha ngohi tögilio!'
42011025	Maöraha ënanga imahiadonika dokengoka, ënanga yamäkeika o tau gënanga madebi-debini de' ihidiaioka.
42011026	Daha ënanga ioiki de' yao o womaha madorou mahomoa gahumu tumidi de iholoi itorou de ënanga. Ipaha önanga yowohama manyawaika gënanga daha yogogere genangoka. De' mabaha o nyawa gënanga wodadi iholoi itorou dema dodihiraka de."
42011027	O Yesus wotemo hokogënanga ipaha, o ngoheka momatëngo yowöe-wöe manga hidogoronaka gënanga mïtemo o Yesusika, "Igoungu moutumu o ngoheka monihi ngoha-ngohaka de' moni huhuhu Ngona!"
42011028	Mä o Yesus wohaluhu, "Iholoioli youtumu o nyawa yoihe-ihene ma Jou Madutu aidemo de' yadiai!"
42011029	Manga ngöe o nyawa kaiwihidoomu inohi o Yesus, Unanga wohigila-gila Ai demo, wato, "Itorouholi o nyawa o öraha nënanga. Onanga yogahoko okianaga ihëra-hëranga hupaya önanga yakunu ihingaku, mä aha kamoiö de yahidöakua ihëra-hëranga onangika, sawaliua ihëra-hëranga mangale ma Nabi Yunus.
42011030	Hokä ma Nabi Yunus imahirupa ihëra-hëranga o Niniwe manyawaika, hokogenangoli o Nyawa manga Ngohaka aha idadi okia naga ihëra-hëranga mangale o nyawa o öraha nënanga.
42011031	O kiamati mawangeoka, ma koano ngoheka o Korehara mabererauku aha momomiki de o nyawa o öraha nënanga, de' mohi daaere manga howono. Hababu, mangale moihene o Salomo wososawaro aidodötoko, ma Koano ngoheka gënanga modiai o dodagi magogurutika o dunia mabatingoka de maino. Mä orahanënanga nenangoka naga i holoi wolamoko de ma Salomo!
42011032	O kiamati mawangeoka, o Niniwe manyawa aha yomomiki de o nyawa o öraha nënanga, de' ihidaaere manga howono, hababu o Niniwe manyawa yotoba de' o baradoha yodiai okaua maöraha o Yunus woriwayati onangika. Mä orahanënanga nengoka naga iholoi wolamoko de o Yunus!"
42011033	"Moiua o nyawa yatuhuku manga hilo de yaiunika ekola yatamunuku de o rube. Unanga aha wakelenga o hilo gënanga matotodengoka, hupaya o nyawa yowoha-wohama yakunu yamäke madararono.
42011034	O lako ganga o röehe mahilo. Nako anilako idodono, aniröehe magahumu itotararono. Mä nako anilako igawa, aniröehe magahumu ihuhutu.
42011035	Hababu gënanga, nimahi dodiai, uha hiädono o dararono ngonaka gënanga idadi ihuhutu.
42011036	Nako aniröehe magahumu i tararono, de' mahonongaö ma ihuhutua, done aniröehe magahumu gënanga kai totararono hokä o hilo madararono yodihiwarino."
42011037	O Yesus wo ade-ade iböto, o Farisi manyawa womatëngo wïahoko o Yesus wol̄omo aitauoka. O Yesus woiki wol̄omo genangika.
42011038	O Farisi manyawa gënanga wohëranga iwïmäke o Yesus wol̄omo de Ai giama waihorua ihira imoteke o agama madatoro.
42011039	Hababu gënanga ma Jou wïtemo unangika, "Igoungu ngini o Farisi manyawa biaha niatebini niaudo-udomo de' niadodai maporetino, mä niadiri mahirete magoronaka iömanga de o biaha niora-ora de' o dorou.
42011040	Ngini nibodo! Mode koigoungua ma Jou Madutu wadodiai maporetino gënanga wadiaioka magoronakaö?
42011041	Naga niaudo-udomo de' niadodai magoronaka gënanga, kokiani gënanga doka niahidöaka o nyawa yomömihikinika. De hoko gënanga madodagi mata-mata aha idadi i tebini mangale ngini.
42011042	Nibodito ngini, o Farisi manyawa! Nidato-datomo mahasili hokä o hulahi, de' o bawa de' o gau-gauku mahomoahi, o regu ngimoi, ngini nihidöaka ma Jou Madutuika o regu moi, mä o adili de' o dora ma Jou Madutuika ngini nima legaikaua. Enahioko gënanga doka kokiani ngini niadiai, de mahomoahi yakunua ni alipä.
42011043	Nibodito ngini, o Farisi manyawa! Ngini nioigo o ngï-o ngï duru de mahoromati o pupuji matau magoronaka, de' nioigo inï horomati o paha-paharoka.
42011044	Nibodito ngini! Ngini hokä o lungunu o jereoka, koiwa manonako kiaka yamäoua o nyawa yadoko-doko makoi hidodogumua."
42011045	Womatëngo o agama maguru wïtemo o Yesusika, "Bapa Guru, de o demo-demo gënanga, Bapa ngomiö nomi hikauku!"
42011046	O Yesus wohaluhu, "Nibodito nginiö, o agama maguru-guru! Ngini niahipatutu o hali mahühuha de' nihidöaka o datoro madodubuho, mä ngini mahirete kamahuhutulö ma nioluku niä riwo o nyawa ihidagi-dagi o datoro gënanga.
42011047	Nibodito ngini! Ngini nihigoko o nabi-nabi manga jere, kiaka niaete de niatohora mahirete yätoma.
42011048	Ho' ngini mahirete nima ngaku kiaka ngini nihi moteke okia niaete de niatohora yadodiaioka; hababu igoungu önanga yätomäka o nabi-nabi gënanga de nginila niaoko manga jere.
42011049	Hababu gënanga ma Jou Madutu ai Sawaro itemo, 'Ngohi aha tohidingoto onangika o nabi-nabi de' ahi huhuloko-huhuloko; o hidoku moi aha yätoma de' o hidoku moi aha yäaniaya!'
42011050	Ma Jou Madutu wodiai gënanga hupaya o nyawa o öraha nënanga yähukumu karana o doma yadodiaioka o nabi mata-mataika ka dema dero o dunia idadi,
42011051	muläenge de o Habel iwi töma hiädono o Zakharia iwi toma, kiaka ima dadi o huhuba mangï de' ma Jou ai Tau mahi dogorona. Ningaku: O nyawa o örahanënanga marai aha yähukumu karana mata-mata gënanga.
42011052	Nibodito ngini, o agama maguru-guru! O kusi la ihihelenga o sawaro mangorana igogonika nginioka, mä ngini mahirete nioluku niwohama magoronaika la nialingiri o sawaro gënanga. Ilio yaino ngini niatätatoko o nyawa imahidodailako yowohama magoronaika!"
42011053	Maöraha o Yesus wamal̄a o ngï gënanga, o agama maguru-guru de' o Farisi manyawa iwïngëlo o Yesus de magiria. Onanga yomuläenge manga demo yaumo-umo o Yesusika hupaya Unanga womau woade-ade o hali mangöe.
42011054	De' oraha gënanga önanga iwi tailako ihidodiai la yatagoko mangale moi wohidemo ihöhowo-howono.
42012001	O nyawa dema ribu-ribuhu imakehoto hiädono naga ima kodoko manga l̄ou. O nyawa manga ngöe gënanga magogiriaka imatoomu, o Yesus wätemo iwinöninïkika, "Nimahi dodiai mangale o Farisi manyawa manga ragi, Ahi dungutu, toönanga manga tengeluku.
42012002	Koiwa naga iiu-iunu aha koimäkeua, de' koiwa i rorahasia de aha koi kiliangua.
42012003	O hutu-hutu ngini niahetongo, aha yoihene o wange-wange; de' ngini nihihudu o nyawa manga ngaukika o kamari i beno-benoino magoronaka, aha ihi ngahu-ngahu kiaika honanga."
42012004	"Nio hohininga, Ahi dodiawo! Uha niämodongo onangika yatöma-töma niaröehe mä yakunua yodiai iholoi de gënanga.
42012005	Kayaoa de Ngohi tinihi dumutu nginika o naguna kokiani ngini niwïmodongo. Niwï modongo ma Jou Madutuika! Hababu winï toma iböto, Unanga wokuahaö winïumo o narakaika! Ningaku, Unanga kokiani ngini niwï modongo.
42012006	Gahumu motoa o totoai yahukunu o rupia ratuhu hinoto. Ngarokö hokogënanga kamoiö de ma Jou Madutu wawohangua.
42012007	Nia tadauru niahäekokaö mangai yogetongoka mata-mata, hababu gënanga uha nihawana; ngini nia ija iholoi i kurutil̄e de o totoai!"
42012008	"Nio hininga nihidodiai: O nyawa imahi nyata o kawaha manga himangoka igoungu önanga ihinöninïki, o Nyawa manga Ngohakö aha wahigoungu ma Jou Madutu aimalaekat-malaekat manga himangoka.
42012009	Mä o nyawa imahi pongono o kawaha manga himangoka önanga ihinöninïki, o Nyawa manga Ngohakö aha wahi pongono ma Jou Madutu aimalaekat-malaekat manga himangoka.
42012010	Nako o nyawa okia naga moi yotemo iwilawani o Nyawa manga Ngohaka, ünanga yakunu iwihiapongo; mä nako ünanga wohi kauku ma Jou Madutu ai Womaha, ünanga yakunua iwihi apongo.
42012011	Nako ngini inïao o pupuji matauika la yalingiri niahowono ekola niadiai o popareta ekola yokokuaha manga himangoka, uha nihawatere mangale aha sarakia niadiri nioriwo ekola mangale okia kokiani ngini nitemo.
42012012	Hababu okia kokiani ngini nitemo gënanga ma orahoka aha ma Jou Madutu ai Womaha inïdotoko nginika."
42012013	Yowöe-wöe manga hidogoronaka womatëngo wïtemo o Yesusika, "Bapa Guru, nohitaili Bapa nïhuloko ahidodoto wohihidöaka ngohino o arata o hidoku moi mia ama wamal̄a-mal̄aika."
42012014	O Yesus wohaluhu, "Riadodoto, o nagona ihigoraka Ngohi todadi o hakimi ekola tohikokodoku inihinoto niapuhaka?"
42012015	Ipaha genangokadau manyawa mata-mata o Yesus wätemo, "Nimahi dodiai de' nimägöana, uha hiädono ngini nikal̄il̄u. Hababu o nyawa manga wowango imahigagaoua de aikaya, ngarokö aiarata duruë iwöe."
42012016	Daha o Yesus woade-ade o hitotero nënanga, "Naga womatëngo wokaya. Unanga de aitonakoka, de mahasili iwöe.
42012017	O nyawa kaya gënanga muläenge womapikiri aihiningaka, 'Tato tagogono ahi tonaka mahasili koiwakali o ngï. Okia tohi akali o öraha nënanga?'
42012018	Ipaha ünanga wapikiroli de' watemo aidirika mahirete, 'Aa, ngohi naga ahiakali; ahigudanga aha tähuloko yakilianga daha tohigoko iholoi ilamoko. La genangoka aha tagogono mata-mata ahi gandum de ahibara-baranga mahomoa.'
42012019	Ipaha aha tatemo ahi dirika mahirete, 'Ngona noutumu! Hagala maoa-oa ngona naparetaka, de' aha koimataua de matao-taongo. Nomahibatongo o öraha nënanga! Nokere de nol̄omo de' nomahi sosanangi!'
42012020	Mä ma Jou Madutu wïtemo unangika, 'Hei bodo! O hutu nënanga dika ngona aha nohonenge, daha o nagona aha yapuhaka anikaya mata-mata ngona natotoomuoka mangale anidiri gënanga?'
42012021	Hoko gënanga imadadi de o nyawa moi-nyawa moi kiaka ima hi dailako yodadi kaya mangale manga diri mahirete, mä imahidailakoua yodadi kaya ma Jou Madutu ailakoka."
42012022	O Yesus wätemo iwinöninïkika, "Gënanga mahababu Ngohi totemo, 'Uha nihawatere mangale niangango, enagënanga okiaaha ngini niaol̄omo, ekola okia aha ngininiapäke.'
42012023	O ngango ganga iholoi de o inomo, de' o röehe iholoi de o pakeanga.
42012024	Nia tailako o totaleo o wogono! Enanga idatomua, iutukua, magudanga ekola mainomo matauö makoiwa. Mä ma Jou Madutu wapaliara ënanga! Ngini iholoi ikurutil̄e niaragane de o totaleo!
42012025	O nagona ngini niahidogoronaka de aihawatere yakunu wakurutu aiumuru ngaroka mahuhutulu?
42012026	Nako o hali maiteteke gënanga dika niakunokaua niadiai, yadodoa honihawatere mangale o hali mahomoa?
42012027	Niatailako sarakia o bunga iwango; o bunga-bunga gënanga imanaramua, o baju iuriti makowali. Mä ma Koano Salomo hokogënanga aikaya mawapäkeua o pakeanga ma hailoa hokä o bunga gënanga!
42012028	O momo o gol̄owaka iwango o wange nënanga de' yarehino yatuhuku imatäka. Mä ma Jou Madutu hoko gënanga mahailoa wapäke wohidodiai o momo gënanga. Okiali ngini! Mä ngini kuranga ningaku!
42012029	Ho' uha nihawatere de' nibingu mangale okia aha ngini niaol̄omo de niaokere.
42012030	O hali hoko gënanga o nyawa iwinäko-näkoua ma Jou Madutu yaninïki yalingiri. Enahioko nia Ama wanäko mata-mata gënanga ngini niparalu.
42012031	Mä ngini kokiani nimahi dailako hupaya ma Jou Madutu wapareta niangango, done mahomoahi gënanga aha ma Jou Madutu winihidöakoli nginika."
42012032	"Ngini duga-duga o doomu maiteteke, uha nihawana! Hababu nia Ama wosanangi wohidöaka nginika o barakati ai Poparetaino.
42012033	Niahukunu niaarata de' niahidöaka matiwi o nyawa mihikinïka. Nimä diai mangale niadiri o tiwi mapopoje ibäbabitua, enagënanga o arata igögogono o horogaka. O arata gënanga yakunua ihihanga, karana yotohi-tohiki yakunua yal̄ë de' o buteteke yakunua yabodito.
42012034	Hababu kiaka niaarata genangokaö niahininga!"
42012035	"Nimä göa-göana nio himanga o hali moi-moi. Ngini kokiani kahoko genangika nimägöana nimapakeanguku de' niahilo kai wango-wango,
42012036	imatero hokä yolöleleani mangagogiria yogöana iwi damä manga tuanga womakilioro o kawingi marameangino. Nako matuanga gënanga woma kilioro de' o ngorana wotolo, önanga aha de majapati o ngorana yahelenga.
42012037	Hokokia manga utumu yolöleleani maöraha matuanga woböa de wämäkeino magogiria yotamä. Ningaku: o tuanga gënanga aha womahidiai de' wähuloko iwilöleleani gënanga yogogeruku, daha Unanga wäleleani önanga.
42012038	Hokokia manga utumu yolöleleani gënanga nako to ona manga tuanga gënanga wämäkeino önanga manga gogiria ima sadia iwi damä, ngarokö Unanga woböa o hutu gorona ekola iholoi itedekana de gënanga!
42012039	Nio hohininga nënanga! Hohiade o tau madutu wohiöriki o takoro muruono yotohi-tohiki aha yoböa, ünanga aha womägöana hupaya yotohi-tohiki yakunua yowohama aitau magoronaika.
42012040	Hababu gënanga nginiö kokiani nimä göa-göana, karana o Nyawa manga Ngohaka aha woböa maöraha ngini nia näko-näkoua."
42012041	"Jou, boteka o dodötoko gënanga Jou nohidungutu ngomino ekola o nyawa mata-mataika?" o Petrus woleha.
42012042	Ma Jou wohaluhu, "O nagona yolöleleani yosetia de' yosawaro hiädono aituanga wïgoraka wodadi yolöleleani mahomoa manga häeke hupaya ünanga wahidöaka önanga o inomo maorahoka?
42012043	Hokokia aiutumu wolöleleani gënanga nako maorahoka ai tuanga womakilioro de wïmäkeino aigogiria wadiai aimanarama!
42012044	Ningaku: O tuanga gënanga aha wihigogöana hagala aiarata wolöleleanika gënanga.
42012045	Mä nako wolöleleani gënanga wotemo aihiningaka, 'Ahi tuanga madekanohi dahaö womakilioro,' de ünanga wägohara yolöleleani mata-mata de' wol̄omo de wokere hiädono iwidaluku,
42012046	done aituanga aha womakilioro mawange de' maöraha wanäko-näkoua. De' wolöleleani gënanga aituanga wïduhu wohupu wïdiai imake tero manga hangihara de o nyawa yototomotekua ma Jou Madutuika.
42012047	Wolöleleani wanäko aituanga ai mau, mä womä göa-göanua de' wadiaiua aituanga aimau gënanga, aha iwigohara kahakuata.
42012048	Mä wolöleleani wanäkoua aituanga aimau, ipaha wadiaiokia naga moi ihowono hiädono kokiani iwigohara aha iwigohara mahuhutulu dika. Hababu o nyawa yahidöakoka iwöe, onangino aha yögahoko iwöe. De' o nyawa yahigogöanoka iwöe, onangino aha yägahoko iwöeoli."
42012049	"Ngohi toböa la tapuda o nguku o duniaka nënanga. Duru yaoa nako mauku itokaroka!
42012050	Kanagahi o huha de o hangihara ma ago-agomo kokiani Ngohi tatoku-toku. De' Ahi hininga duru ihuha ihira de gënanga imadadi.
42012051	Boteka ngini niatobote Ngohi toböa mangale toao o dame o duniaino? Kowali, o dameua duga-duga o galawani.
42012052	Muläenge örahanënanga, o tau moi madol̄a yamotoaka aha ima teke ributu, ya ruange yälawani yahinoto ekola yahinoto yälawani yaruange.
42012053	O ama aha wïlawani aingohaka o nauru, de' o ngohaka o nauru aha wïlawani ai ama. O ayo momi lawani ngomi ora de' o ngohaka o ngoheka momi lawani ngomi ayo. Madunungu o ngoheka aha momilawani ngomi mol̄oka, de' mamol̄oka aha momi lawani ngomi hunungu."
42012054	O Yesus wätemoli o nyawa yowöe-wöeika, "Nako ngini niamäke o lobi idöa o wange madumuniha, gila-gila ngini nitemo, 'Aha o awana.' De' igou-goungu o awana.
42012055	Nako ngini niamäo o hidal̄oko iböa o koreharauku, ngini niato, 'Aha ihiwara.' De' igou-goungu ihiwara.
42012056	Ngini o nyawa nioigo nimadodiai! De niolega o dihanga de' o dunia madodagi o gitawa aha idadi ngini niakunu nihingahu. Yadodoa ho o örahanënanga manonako ngini niakunua nihingahu okia aha idadi?"
42012057	"Yadodoa hongini niaakunua niaputuhu okianaga madiai?
42012058	Nako naga o nyawa inïkalaki ngini o hakimika, nihidailako niagou-goungu la niatiai niaparakara gënanga dede una, kiaka ngini kao ngëkomo mahoanikahi. Nako kowali, done ünanga winïtauru ngini o hakimi manga himangoka, de' o hakimi gënanga aha winihilapahi ngini o polisika, de' o polisi winihi ngohama ngini o bui magoronaika.
42012059	Ningaku! Ngini aha nihupua o buioka nako niabobangu niamatauahi nifangu."
42013001	O öraha gënanga o nyawa iwïade-ade o Yesusika, yakorona o Galilea manyawa yamuruono naga o Pilatus wätoma, maöraha önanga ihihuba manga huhuba ma Jou Madutuika.
42013002	Watötakihiri o ade-ade gënanga, o Yesus wato, "Karana o Galilea manyawa yätoma hokogënanga, ngini niatobote gënanga manyonyata igoungu önanga iholoi yobaradoha de mata-mata o Galilea manyawa mahomoa?
42013003	Hakali-kali kowali! Mä niohohininga: Nako ngini nitobaua o baradoha kanidiaiohi, ngini mata-mata aha nihonenge, hokä onangoli.
42013004	Sarakiali de yangimoi de yatufange yohone-honenge o Siloamoka, maöraha o candi gënanga yätapal̄u önanga? Ngini niatobote gënanga ihidumutu önanga iholoi i lamoko manga baradoha de mata-mata o nyawa mahomoa yogögogere o Yerusalemoka?
42013005	Hakali-kali kowali! Mamoiohi Ngohi totemo: Nako ngini nitobaua, o baradoha kanidiaiohi, ngini mata-mata aha nihonenge hokä onangoli."
42013006	Iböto gënanga o Yesus wohi ade-adeö o hitotero nënanga, "Naga womatëngo aiara mautu aiangguru madumuleoka. O wange moiuku ünanga woiki womä lingiri o ara mahohoko mautuika gënanga, mä gahumu moiö de wamäkeua.
42013007	Ho', ünanga wïtemo o dumule wogöa-göanika, 'Namäke, o taongo hange iböto ngohi taino talingiri o ara mahohoko mautuoka nënanga, mä kamoi ö de tamäkeua. Natol̄angoka dika o ara mautu gënanga! Enanga duga-duga yamata o tonaka mahaki!'
42013008	Mä o dumule wogöa-göana gënanga wohaluhu, 'Mal̄aikala ënanga iwango o taongo moiohi nënanga, Tuanga. Ngohi aha tapasolo matonaka ikilolitino de' tahouru matonaka.
42013009	Mudukua ënanga done ihohoko o taongo nanga himangoka. Mä nako kowali kaidadi Tuanga nähuloko yatol̄anga.' "
42013010	Mamoiuku o Yahudioka manga Puji mawangeoka, o Yesus wodotoko o pupuji matau moioka.
42013011	Genangoka naga o ngoheka momatëngo o taongo ngimoi de tufange iböto mopanyake, karana naga o womaha madorou ami dirioka. O ngoheka gënanga mohugu de' hakali-kali makunua momaoko moma totiail̄e.
42013012	Maöraha o Yesus womimäke, womiahoko de womitemo munangika, "Ayo, tongona anipanyake itogumoka!"
42013013	Daha o Yesus wakelenga Ai giama munanguku gënanga, de' o öraha gënanga dika münanga moma oko moma totiail̄e daha mipuji ma Jou Madutu.
42013014	O pupuji matau mabaluhu gënanga wongamo, hababu o Yesus wahitogumu o nyawa o Yahudioka manga Puji mawangeoka, karana gënanga ünanga wätemo o nyawa yowöe-wöeika, "Naga o wange butanga la homanarama; niböa o wange butangaino la inihi togumu, uha o Puji mawangeoka!"
42013015	Ma Jou wohaluhu, "Nielu-eluku ngini nënanga! O Puji mawangeoka o nyawa mata-mata ihihupu manga hapi ekola manga keledai makurungaka de' yao ihihupu la ihiokere.
42013016	Aa, o öraha nënanga nengoka naga o ngoheka momatëngo o Abraham aidifauku, o taongo ngimoi de tufange iböto o Ibilihi imi likoika. Yadodoa homünanga yakunua imïhohe ami liliko gënanga o Puji mawangeoka?"
42013017	O Yesus aibobaluhu gënanga yadiai o Yesus iwilawa-lawani duru yämal̄eke; mä o nyawa mahomoa mata-mata yosanangi yamäke hagala ihëra-hëranga o Yesus wadodiai.
42013018	O Yesus woleha, "Ma orahoka ma Jou Madutu wopareta, kasarakia madodagi? De okia yakunu Ngohi tohitero?
42013019	Madodagi hokä o hitotero nënanga. Womatëngo wal̄ë o sasawi mamui gahumu moi daha wadatomo aidumuleoka. O mui gënanga iwango daha idadi o gota mautu, de' o totaleo imädiai maigutu o gota gënanga ma jaga-jagaika."
42013020	Mamoioli o Yesus woleha, "Nako ma Jou Madutu wopareta, de okia yakunu tohitero madodagi?
42013021	Madodagi hokä o ragi o ngoheka momatëngo mal̄ë de mohiruae de o tarigu o litere moruata, hiädono mata-mata ihëro."
42013022	O dodagi magoronaka o Yerusalemika, o Yesus wakaino o kota-kota de' o kapo-kapongino de wodotoko.
42013023	De naga o nyawa iwi leha Unangika, "Bapa, boteka duga-duga kamanga huhutulu dika o nyawa aha yahihalamati?"
42013024	O Yesus wohaluhu, "Nima hidailako la niwohama nianonu o ngorana ipopeneto. Hababu, niohininga! O nyawa manga ngöe ima hidailako yowohama mä yamäkeua.
42013025	Ma orahoka o tau madutu womomiki de' wabeno aingorana, ngini nimaokoino maporetoka de' muläenge nitolo-tolo daha nitemo, 'Tuanga o ngorana nomibelenga!' Ma Tuanga gënanga aha wohaluhu, 'Ngohi tinï näkoua ngini okiaino!'
42013026	Ngini aha nihaluhu, 'Ngomi miokere de' miol̄omoka dede ngona Tuanga, de' Tuanga nodotokoka mia kota mangekomokaö!'
42013027	Mä ma Tuanga gënanga aha wotemoli, 'Ngohi tinï näkoua ngini okiaino. Nioiki nenangoka, ngini nidodiai o dorou!'
42013028	Ma orahoka ngini niamäke o Abraham, o Ishak de' o Yakub de o nabi mata-mata yomore-morene ma Jou Madutu ai Dunia ma Hungioka, ngini aha niari de' niatagongo o huha de o hangihara, karana ngini mahirete inïduhu nihupu.
42013029	O nyawa manga ngöe aha yoböa o wange mahiwariha, de' o wange madumunoko, o koremiel̄e de' o koreharauku, de' aha yomore-morene ma Jou Madutu ai Dunia ma Hungioka.
42013030	Igou-goungu, naga o nyawa yotototuru aha yodadi madodihiraka, de' naga o nyawa madodihiraka aha yodadi yototo turu."
42013031	O öraha gënanga dika, naga o Farisi manyawa yamuruono naga yoböa o Yesusino de' yato, "Uha nenangoka nogogere! Noiki o ngï mahomoaika, hababu o Herodes womau wonitoma."
42013032	O Yesus wohaluhu, "Nioiki niwihingahu o nyawa ai fofaidäuaika gënanga, 'O wange nënanga de' yarehe Ngohi taduhu o womaha madorou de' Tahi togumu o nyawa yopopanyake, mä o wange mahangeoka, Ngohi aha tohidodogumu Ahi manarama.'
42013033	Ngarokö hoko gënanga Ngohi kokiani tohigila-gila dika Ahi dodagi o wange nënanga, yarehe de' midiringi, hababu itorou o nabi womatëngo iwitoma o Yerusalem maporetoka.
42013034	Yerusalem, Yerusalem! O nabi-nabi nätoma! Ma Jou Madutu ai huhuloko-huhuloko ngona näkaweli de o helewo hiädono yohonenge. Ma muruono iböto Ngohi tomau tätoomu mata-mata ani nyawa hokä o kuru-kuru ma ayo yagogono mangohaka magahuhu matimioka, mä ngona noluku!
42013035	Karana gënanga ma Jou Madutu dede ngonaokaua. La nohi öriki, muläenge o öraha nënanga ngona aha nohimäke okaua Ngohi, hiädono Ngohi totemo, 'Niwihi barakati Unanga woböa-böa de ma Jou airomanga.' "
42014001	O Yahudioka manga Puji mawange mamoiuku o Yesus woiki wol̄omo womatëngo o Farisi manyawa manga baluhu aitauoka. Genangoka o nyawa manga ngöe iwitötailako o Yesus ihidodiai.
42014002	Womatëngo iwirube aigiama de' ail̄ou il̄obo-l̄oboho waino o Yesusino.
42014003	Daha o Yesus wäleha o agama maguru-guruika de' o Farisi manyawa naga genangoka, "Imoteke nanga agama matita, kaidadi ngone hahitogumu o nyawa yopopanyake o Puji ma wangeoka ekola idadiua?"
42014004	O agama maguru-guru de' o Farisi manyawa gënanga kaima rirïdoka. Daha o Yesus wïahoko o nyawa gënanga de wihitogumu, ipaha wïhuloko ünanga woiki.
42014005	Iböto gënanga o Yesus wätemo o nyawa yowöe-wöeika, "Hohi ade niahidogoronaka womatëngo aingohaka womatëngo, ekola aihapi gahumu moi yaotaka o humuku o Puji mawangeoka, boteka ünanga de aijapatiokaua wïtauru wihihupu aingohaka gënanga ekola o hapi gënanga kao wange gënanga dika?"
42014006	Mä ka o nyawa moiö de yakunua iwï baluhu o Yesus, mangale o hali gënanga.
42014007	O Yesus wämäke naga o tamu-tamu imängiriki o ngï duru ma oa-oa. Hababu gënanga Unanga wohidöaka o dodötoko nënanga o nyawa mata-mataika.
42014008	"Nako ngini inïahoko o kawingi marameangika, uha nioiki nigogere o kuruhi ihohoromatiuku. Hababu uha-uha mahomoa womatëngo iwi ahokoli iholoi iwihoromati de ngona,
42014009	hiädono matau madutu inïaho-ahokoka inihinoto gënanga, pakisa waino ngonaino de' wato, 'Uha anihininga ikuranga, o ngï nënanga isadiaka mangale o tamu gënanga.' Done duru de ani mal̄eke pakisa ngona nogogere o ngï mapore-poretoka.
42014010	Hababu gënanga, nako maorahoka ngini inïahoko o ngol̄omika, nia iriki o ngï mapore-poretoka, hupaya o tau madutu aha waino de' wonitemo ngonaika, 'Hobata, naino nögogere o ngï iholoi yaoa-oa.' De hoko gënanga ngini inïhoromati o tamu mahomoa mata-mata manga himangoka.
42014011	Hababu moi-moi o nyawa ihikurutil̄e manga diri aha yahitipokouku, mä ihitipokouku manga diri aha yahikurutil̄e."
42014012	Daha o Yesus wïtemo o tau madutuika, "Maöraha okia ngona näahoko o nyawa o wangeoka mangol̄omo marameangika ekola o hutu-hutu mangol̄omo, uha nä ahoko anidodiawo ekola anidodoto, ekola aniroriadodoto, ekola nimakokukere yokaya-kaya. Hababu done önanga aha iniahokoli ngona, de' hokogënanga ngona natarimaka mabalahi mangale animanarama.
42014013	Ho', maöraha okia ngona nodiai o rameanga, näahoko o mihikini manyawa, o nyawa manga röehe itö totomua, o nyawa yolugu-lugu de' o nyawayopilo-piloko.
42014014	Ngona aha inihibarakati, hababu o nyawa ge önanga aha yakunua yabalahi anioa-oa. Ani oa-oa aha ma Jou Madutu wabalahi maorahoka o nyawa maoa-oa yohone-honengoka de yomomikoli."
42014015	Womatëngo imako ngol̄omo moi genangokadau, maöraha woihene o Yesus aidemo, ünanga wotemo, "Duru youtumu o nyawa aha yo ol̄o-ol̄omo de ma Jou Madutu nako maöraha Uunanga woböa hokä o Koano!"
42014016	Mä o Yesus wïtemo o nyawaika gënanga, "Oraha mamoiuku naga womatëngo wodiai o rame ilago-agomo de' wä ahoko o nyawa manga ngöe.
42014017	O öraha yadonoka maöraha yomuläenge yorameanga, o nyawa gënanga wähuloko iwïlöleleani yoiki o gogahoko yamäke-mäkeika de' yätemo, 'De mahoromati migahoko niböa, mata-mata hidiaiukuoka!'
42014018	Mä onanga mata-mata moi-moi imahilooa. Madodihiraka wotemo yolöleleanika gënanga, 'Ngohi nënanga dahaö toijaino o tonaka o dumule moi, de' iparalu toiki tatailakohi. Uha nihingamo.'
42014019	Mahomoa yato, 'Ngohi daha toijaino o hapi habi motoa, de' tomau tohitaili o hapi gënanga. Uha nihingamo.'
42014020	Mahomoali yato, 'Ngohi nënanga dahaö tokawingino, karana gënanga ngohi takunua toböa.'
42014021	Yolöleleani gënanga yolio de' ihingahu o hali gënanga manga tuangika. Ma tuanga gënanga duru wongamo de' wätemo iwï löleleanika, 'Taiti nioiki o ngeko-ngekomika de' o ngëkomo i popenetoika o kota magoronaka. Nia ao nenginodau o mihikini manyawa, o nyawa manga röehe itötotomua, o nyawa yopilo-piloko de' o nyawa yolugu-lugu.'
42014022	Ipaha yolöleleani gënanga yotemo, 'Tuanga, anipareta Tuanga mihidagioka, mä kahangöeohi o ngï.'
42014023	Daha o tuanga gënanga wätemo, 'Nioiki o ngëkomo i ago-agomika de' o ngëkomo mahoa-hoanika o kota maporetika de' niä gëgoto o nyawa yaino, hupaya ahi tau iömanga.
42014024	Niohohininga! O nyawa tä aho-ahokoka yaino gënanga kamoi ö de moiua aha yajame mahëmoro ahi rameanga nënanga mainomo!' "
42014025	O nyawa manga ngöe yotagi imakinïki de o Yesus. O Yesus womä lega aiporetoko de' wätemo onangika,
42014026	"Nako o nyawa yoböa Ngohino, mä iholoi imïdora manga ayo, manga ama, mangahekata, mangangoha-ngohaka, mangariadodoto, maboboloi mangadiri mahirete, önanga yakunua yodadi ihinöninïki.
42014027	O nyawa yolu-oluku yamoku manga salib de' ihi nïki Ngohi, yakunua yodadi ihinö ninïki.
42014028	Nako nginioka womatëngo womau wohi goko o dumule yogöa-göana manga ngï o gahumu moi, marai ünanga aha wogogeruku waetongo ihira hokokia ma amoko ai tiwi wohi päke, hupaya ünanga wanäko boteka ai tiwi kayadono hiädono waböto yogöa-göana manga ngï gënanga ekola kowali.
42014029	Hababu nako inyata ünanga wabötua, ena hioko mahohol̄e idiaioka, done o nyawa mata-mata yamäke o manarama gënanga aha yögogiete.
42014030	Onanga aha yotemo, 'Ei, o nyawa nënanga wohigoko, mä kowabötua!'
42014031	Nako o koano womatëngo ai tentara yaribuhu ngimoi womau woparangi de ma koano mahomoa de ai tentara yaribuhu monaoko, marai ma koano gënanga aha wogogeruku watiba-tibanga ihira, boteka ünanga aikuata kayaoa wïlawani aihaturü gënanga.
42014032	Nako ünanga wohiöriki ünanga wokuatua, marai maöraha aihaturü gënanga manga gurutikahi, una aha wohidingoto aihuhuloko la wogahoko imakadame."
42014033	Wohibobaha o Yesus wotemo, "Hoko genangoli de ngini. Moiua nginioka womatëngo wakunu wodadi ihinöninïki, nako ünanga womahidöakua hagala mata-mata de aihininga magahumu."
42014034	"O gahi mawaja gënanga yaoa, mä nako idadi iakere, kai dadi igahioli?
42014035	Koiwaka mafaidä kayaoa o dumule ihipäke kayaoa o tonaka mahouru. Ho' kayaumo dika. Nako de niangauku, ni ihene!"
42015001	O wange moiuku, o soungu yogaho-gahoko manga ngöe de' o nyawa o kawaha yäpulono o nyawa maoa-oaua, yoböa iwihi gihene o Yesus.
42015002	O Farisi manyawa de' o agama maguru-guru yomuläenge yokurubungu. Onanga yotemo, "Cei, o nyawa nënanga wätarima o nyawa madorou de' inoli wol̄omo dede önanga!"
42015003	Mahababu gënanga o Yesus wä ade-ade onangika o hitotero nënanga,
42015004	"Hohi ade nginioka womatëngo aiduba o ratuhu moi, ino de gahumu moi ihihanga -- okia aha ünanga wodiai? Marai ünanga aha wamal̄aika maduba mori hiwo de hiwo o momoka, de' woiki walingiri ihïhihanga gënanga hiädono wamäke.
42015005	De' nako ünanga wamäkeokali aiduba gënanga, ünanga hoko gënanga womörene hiädono o duba gënanga wamokuino aibelekaka,
42015006	daha wolio wao. Ipaha ünanga wä ahoko aidodiawo de' imakokukekere, de' wätemo, 'Niaino ngone homore-morene. Ahi duba ihïhihanga tamäke okali!'
42015007	Aa, hoko genangoli o horogaka hababu imatëngo o nyawa yobö baradoha yotoba naga o mörene iholoi ilamoko, de yamori hiwo de hiwo o nyawa maoa de' i paralua yotoba."
42015008	"Ekola hohi ade, momatëngo o ngoheka amitiwi haäka o gahumu ngimoi, de ino moi ihihanga -- okia aha modiai? Münanga aha amihilo mawango de' mahehara amitau daha malingiri kiaika hönanga hiädono mamäke o tiwi gënanga.
42015009	Maöraha münanga mamäkeoka o tiwi gënanga, münanga mä ahoko amidodiawo de' imakokukere, daha mato, 'Ngohi duru tosanangi tamäkeokali ahi tiwi ihïhihanga. Niaino ngone homore-morene!'
42015010	Hoko genangoli ma Jou Madutu aimalaekat yomörene nako naga o nyawa madorou imatëngo yotoba o baradoha yodiaiokaua. Ningaku!"
42015011	O Yesus wotemoli, "Naga o ama womatëngo aingohaka o nauru yahinoto.
42015012	Madodoto makiditoko wotemo aiamaika, 'Ama, tongone nanga kaya nohihidöaka ngohino o örahanënanga ahi hidoku.' Ho manga kaya gënanga aiama wahidoku aingohaka yahinoto.
42015013	O wange muruononaga ipahaika mangohaka madodoto makiditoko gënanga aihidoku gënanga wahukunu daha woiki o berera magögurutika. Dokengoka ünanga wohigogule aitiwi de wowango kaworame-rame.
42015014	Maöraha aitiwi imatäka mata-mata, o habirokata maamoko idadi o bereraka gënanga, hiädono ünanga womuläenge wohuha.
42015015	Daha ünanga woiki wokarajanga o berera gënanga manyawaka womatëngo, kiaka ünanga wïhuloko o dumuleika wögöana aiode.
42015016	Unanga hokogënanga iwihahini hiädono wönahihu wadol̄a aimämata de o ode mainomo gënanga. Ngarokö hokogënanga ünanga iwihahini, koiwa moi o nyawa iwihidöaka o inomo unangika.
42015017	Mabaha ünanga womamäo de wotemo, 'O nyawa yomomanarama ahi amaoka manga inomo kadema boboloi, de' ngohi nenangoka ngade o hahini tohihonenge!
42015018	Ngohi aha tomagoraka de' toiki ahiamaika de' totemo unangika: Ama, ngohi tobaradoha ma Jou Madutuika de' ahi Amaika.
42015019	Ipatutokaua ngohi nohihetongo aningohaka Ama. Nohipulono ngohi hokä womatëngo wonïkokarajanga.'
42015020	De womagoraka ünanga wolio aiamaika. O tauoka de magurutikahi, aiama wïmäkeoka ünanga. Ai ama womapopäta wïmäke ünanga de duru iwitora, daha wïkololo de' wï ame.
42015021	O ngohaka gënanga wato, 'Ama,' 'ngohi tobaradohaka ma Jou Madutuika de' ngonaika Ama. Ipatutokaua ngohi nohihetongo aningohaka Ama.'
42015022	Mä aiama wäahoko iwïlöleleani de' wätemo, 'Itaiti! Nial̄ë o pakeanga duru irörorahai, de' niwihipäke unangika. Nihinoa o ali-ali aihagararaoko, de' o hapato ail̄ouil̄e.
42015023	Iböto gënanga nial̄ë o hapi mangohaka iböboburere de' nia töaka. Ngone aha hol̄omo de' homore-morene.
42015024	Hababu ahi ngohaka nënanga wohonengoka, o örahanënanga wowangokali; ünanga wohihangoka, o örahanënanga tïmäkeokali.' Daha yomuläenge yorame-rame.
42015025	O örahagënanga mangohaka o riaka naga o dumuleoka. Maöraha ünanga wolio de wotigioka o tauika, ünanga woihene o musik mailingi de' o selo-selo.
42015026	Unanga wïahoko yolöleleani womatëngo, de woleha, 'Naga okia o tauoka nënanga?'
42015027	Wolöleleani gënanga wohaluhu, 'Tuanga anidodoto woböaka! De' Tuanga aniama wähulokoka yotöaka o hapi mangohaka iböboburere, hababu ünanga wïmäkeokali aingohaka kawo hohalamati!'
42015028	O ngohaka mariaka gënanga duru iwitohata hiädono ünanga woluku wowohama o tauika. Ho aiama wohupu de' wïbaja ünanga wowohama.
42015029	Mä unanga wato, 'Madekana dema tao-taongo ngohi tokarajanga tomahohonenguku mangale ngona Ama. Komaiwa ngohi talawani anipareta Ama. De' okia nohidöaka Ama ngohino? O kabingi moiö makomaiwa Ama nohihidöaka ngohino la torame-rame de ahidodiawo!
42015030	Ama aningohaka gënanga wamatäka anikaya Ama, de o ngoheka mangawowango itotorou, mä hokogënanga ünanga wolio, Ama ngona natöaka o hapi mangohaka iböboburere mangale una!'
42015031	Ai ama wïbaluhu, 'Ahi ngohaka,' 'ngona salalu naga nengokadau dede ngohi. Mata-mata o arata ngohioka, ganga katongona aniarata.
42015032	Mä ngone kokiani horame-rame de' homörene, hababu anidodoto gënanga wohonengoka, mä orahanënanga wowangoli; ünanga wohihangoka mä orahanënanga hï mäkeokali.' "
42016001	O Yesus wätemoli iwinöninïkika, "Naga womatëngo o kaya manyawa. Ai tiwi majojö womatëngo, wohidödailako ai kaya. O nyawa wokaya-kaya gënanga woihene o nyawa iwihi ngahu, aitiwi majojö, wohigogule aitiwi.
42016002	Ho' unanga wïahoko aitiwi majojö gënanga de' wïtemo, 'Ngohi toihene yakorona ngona okia nënanga? O örahanënanga, nohidöaka ngohino o hingahu i tötotomo yakorona animanarama nohidödailako ahiarata. Ngona yakunokaua nodadi ahitiwi majojö.'
42016003	De o tiwi majojö gënanga womapikiri, 'Okia kokiani ngohi todiai o örahanënanga? Ahi tuanga womau wohiaiki. Topasolo ngohi tokuatua; togaho-gahoko o nyawaika ihimal̄eke.
42016004	Ngohi naga ahiakali; nako ngohi wohi aikoka, kokiani ngohi ahidodiawo yowöe kiaka yömodeke manga tauoka toma hidodogumu!'
42016005	Ho' o tiwi majojö gënanga wä ahoko o nyawa moi-moi yonagi-nagimoka aituangika. Wohira-hiraika, ünanga wïtemo, 'Okia moi aninagimi ahi tuangika?'
42016006	O nyawa gënanga wohaluhu, 'O igono magohaka o rube ratuhu moi.' O tiwi majojö gënanga wïtemo unangika, 'Nënanga aninagimi mahurata. Nogogeruku de' i taiti natulihi: moritoa.'
42016007	Ipaha ünanga wïtemo o nyawa mahinotoika, 'De' ahidodoto, okia moi aninagimi?' O nyawa gënanga wohaluhu, 'O gandum o karongo o ribuhu moi.' O tiwi majojö gënanga wïtemo unangika, 'Nënanga aninagimi mahurata. Natulihi: o ratuhu tufange.'
42016008	O tiwi majojö aihininga iriko-rikotua gënanga aituanga wihigiriri aitiwi majojö gënanga karana wosawaro wohidailako; hababu o dunia nënanga manyawa yatatoro ohidailako iholoi yosawaro ngaro de o nyawa yowöwango-wango o dararono magoronaka."
42016009	Daha o Yesus woade-adeoli, wato, "Ni ihene! Niapäke o dunia nënanga maarata de matiwi la mangale nimämake o dodiawo, hupaya nako o dunia nënanga maarata de matiwi koiwaka maija, ngini aha inïtarima o ngï ikokakalioka.
42016010	O nyawa kiaka yakunu yahigogöana o hali maalu-aluhu magoronaka, yakunu yahigogoanoli o hali maago-agomo magoronaka.
42016011	Ho', nako yakorona o dunia nënanga ma arata de matiwi ngini yakunokaua inïngaku inihigogöana, o nagona yomau inïngaku inihigogöana o rohani ma arata de matiwi?
42016012	De' nako yakorona o nyawa mahomoa manga arata, ngini manyonyata igoungu iningakuokaua inihigogöana, o nagona yomodeke inihidöaka nginika, okia idadi tingini niaarata?
42016013	Moiua o nyawa yakunu yokarajanga o tuanga yahinotoika; hababu womatëngo ünanga aha iholoi wïdora, de mahomoa, ekola ünanga aha iholoi wosetia aituanga moiika de o tuanga mahomoa. Hokogenangoli de ngini. Ngini niakunua nimanarama ma Jou Madutuika de' o arataikaö."
42016014	O Farisi manyawa yoihene mata-mata o Yesus wahöheto-hetongo. De önanga iwïgogiete, hababu önanga yoigo o tiwi.
42016015	Mä o Yesus wätemo onangika, "O nyawa mahomoa manga himangoka ngini inïlega-lega nitiai, mä ma Jou Madutu wohiöriki niahininga madol̄a. Hababu o nyawa yapulono okia ikurutil̄e, ma Jou Madutu wapulono itipokouku.
42016016	O tita o Musa wohidöa-döaka de' o nabi-nabi manga dodötoko kayamotekohi hiädono o Yohanis Woohi-ohiki aiöraha. Muläenge o öraha gënanga o Abari ma Oa mangale sarakia ma Jou Madutu wopareta hokä o Koano ihingahu ihigila-gila. De' o nyawa yapakisa mangadiri la yodadi o gegetongo ma Jou Madutu aiumati.
42016017	Mä iholoi igapanga o dihanga de' o dunia ihihanga, de o dulihi moi ma Jou Madutu ai Tita i hihanga.
42016018	O nagona yäoluku manga hekata de yokawingi de o ngoheka mahomoa, o nyawa gënanga yohowono. De o nagona yokawingi de o ngoheka imiolu-olukika gënanga, onangö yohowono."
42016019	"Naga womatëngo wokaya. Ai pakeanga ihali-hali, de' aingango de maboloi o wange higetongo.
42016020	Ai tau mangorana mahimangoka iwikelengauku womömihikini womatëngo airomanga o Lazarus. O ngako-ngako yaömanga airöehe.
42016021	O inomo mawal̄e itifa-tifa o kaya manyawa aimejauku gënanga, wönahihu aimämata wohidol̄a. O kaho mayainoli yaal̄eme aingako-ngako.
42016022	O nyawa mihikini gënanga ipaha wohonenge, daha o malaekat iwi ao o ngï mahohailoaika o horogaka o Abraham aidatekoka. O kaya manyawaö wohonenge de' iwilungunu.
42016023	O nyawa yohone-honenge manga ngïoka ünanga duru wohangihara. De' maöraha ünanga womälega wakail̄e, ünanga wïmäke o Abraham kaha gurutika aingï, de' o Lazarus naga o Abraham ai datekoka.
42016024	O kaya manyawa gënanga wopöaka, 'Bapa Abraham!' 'Nohïdora ngohi. Nïhuloko o Lazarus aihagarara watono o akeruku daha waino wapehaka ahi äkiri. Ngohi duru tohangihara o uku nënanga magoronaka!'
42016025	Mä o Abraham wohaluhu, 'Ahi ngohaka nomähininga: aniumuru nowango, namäkeoka maoa-oa mata-mata, enahioko o Lazarus wamäke madodorou. O örahanënanga ünanga wosanangi nenangoka, de' ngona nohangihara.
42016026	Ma homoali de gënanga ngona de' ngomi nanga hidogorona idiaioka o wai moi kaha amoko, hupaya nenangoka manyawa yakunua yaika dokengika, de' dokengoka manyawa yakunua yaino nenangino!'
42016027	O kaya manyawa gënanga wato, 'Nako hokogënanga, Bapa,' 'ngohi tagoungu togahoko, Bapa nïhuloko o Lazarus ahiama aitauika.
42016028	Naga ahi dodoto yamotoa genangoka. Nïhuloko o Lazarus wahi döaka o hohininga onangika, hupaya uha hiädono onangö yotifa o hangihara mangïuku nënanga.'
42016029	O Abraham wohaluhu, 'Onangoka de maënanga o Musa ai buku-buku, de' o nabi-nabi manga buku! Mal̄aikala önanga yamoteke okia ituli-tulihoka o buku gënanga magoronaka.'
42016030	Mä o kaya manyawa gënanga wohaluhu, 'Gënanga koingodumua, Bapa Abraham. Mä nako naga o nyawa yohone-honenge yowangoli de' yoböa onangika, önanga aha yotoba yodiaiokaua o baradoha.'
42016031	Mä o Abraham wato, 'Nako önanga yolegaikaua o Musa ai pareta de' o nabi-nabi, maraioka önanga aha yongakua dika, ngarokö naga o nyawa yohonengoka de yowangoli.' "
42017001	O Yesus wätemo iwinöninïkika, "O hali-o hali idadi o hababu o nyawa o baradoha yodiai maraioka aha de ma ënanga. Mä yobodito o nyawa yodadi hababu.
42017002	Iholoi yaoa nako manga tomarino ihiliko o tapu de ma guminoka de yädoda o ngöto maluku-lukuku, nako önanga yodadi o hababu imatëngo o nyawa yohohumujuru nënanga o baradoha yodiai.
42017003	Hababu gënanga nimahidodiai! Nako aniriadodoto wobaradoha, ünanga nitaaere. Nako ünanga womatoduba, nihiapongo.
42017004	Nako ünanga wobaradoha ngonaika wohigali matumidi o wange moi de' waino wohigeto-getongo ngonaino de' wotemo, 'Ngohi togahoko maaf,' ünanga nihi apongo."
42017005	O rasul-rasul yotemo ma Jou Yesusika, "Jou nohikuata miangongaku."
42017006	Ma Jou wäbaluhu, "Nako ngini de maënanga niangongaku hosawi mamuiani, ngini yakunu niatemo o gota o waringi nënanga, 'Ngona norahuku de' o ngötuku nomadatomo,' maraioka o gota gënanga aha ihimoteke anipareta."
42017007	"Hohi ade nianyawa womatëngo, de ailöleleani aidumule wopopajeko ekola aiduba magogöana. O öraha okia wolöleleani gënanga wolio, mode ünanga wïtemo unangika, 'Naino itaiti nol̄omo'?
42017008	Maraioka kowali! Madone ünanga aha wïtemo unangika, 'Nohihidiai ahi inomo. Nomahinoa o pakeanga madebi-debini, de nohï göana ngohi tol̄omo de' tokere magogiriaka; iböto de gënanga yakunu ngona nol̄omo!'
42017009	Koigoungua wolöleleani gënanga iparaluua iwihigiriri, karana wamotekoka aituanga aipareta?
42017010	Hokogenangoli ngini. Nako ngini niadiaioka mata-mata okia inihipopareta nginika, nitemo, 'Ngomi duga-duga milöleleani biaha, ngomi duga-duga miadiai okianaga imï hulo-huloko ngomino.' "
42017011	Ododagi magoronaka o Yerusalemika, o Yesus wakaino o Samaria de' o Galilea mabatingi madaeraino.
42017012	Maöraha wöngohama moi o kapongo, yangimoi yäpado-pado yaino Unangino. Onanga imaokoino mangagurutika,
42017013	de' yopöaka, "Yesus! Tuanga! Nomï dora ngomi!"
42017014	Maöraha o Yesus wämäke önanga, Unanga wätemo, "Nioiki o imam-imamika, nigahoko önanga yatailako niaröehe." Magogiriaka önanga yotagi, mangapanyake ihihangoka.
42017015	Maöraha womatëngo mangadodiawo wamäo ünanga wotogumoka, unanga womakilioro wouli-ulili de womörene wihigiriri ma Jou Madutu.
42017016	Gila-gila o Yesus aihimangoka, womarukuku de' wotemo tarima kasi Unangika. O nyawa gënanga o Samaria manyawa womatëngo.
42017017	Ipaha o Yesus wotemo, "Mode koigoungua naga iningimoi nitogumu? Kiaka yahiwohi?
42017018	Yadodoa ho duga-duga o nyawa maporetino nënanga woma kilioro wotemo tarima kasi ma Jou Madutuika?"
42017019	Daha o Yesus wïtemo o nyawaika gënanga, "Nomomiki, de' noiki. Karana ngona nongaku Ngohino, ngona notogumu."
42017020	O Farisi manyawa yamuruono naga yoleha o Yesusika muruonoka ma Jou Madutu woböa la wopareta. O Yesus wohaluhu, "Ma Jou Madutu aipopareta imulaengua de o nonako-nonako o nyawa yamömäke-mäke,
42017021	hiädono o nyawa yakunu yotemo, 'Niaino nio lega, nënanga Unanga!' ekola, 'Dokena Unanga!' Hababu ma Jou Madutu womulaengoka wopareta niahidogoronaka."
42017022	Ipaha de gënanga o Yesus wätemo iwinöninïkika, "Maöraha aha iböa ngini nioigo niamäke moi o wange o Nyawa manga Ngohaka aiwange, mä ngini yakunua niamäke.
42017023	Ahao o nyawa aha yotemo nginika, 'Niolega, genangoka!' ekola, 'Niolega, nengokadau!' Mä ngini uha nihupu nialingiri ënanga.
42017024	Hoka sarakia o leletongo ihihupu madararono o dihangoka, de' yatararono mabarenoka de mabarenika, hokogenangoli ahao madodagi o Nyawa manga Ngohaka aiwangeoka.
42017025	Mä ihira kokiani Unanga watagongo o huha de o hangihara de' o nyawa o örahanënanga iwitarimaua.
42017026	Ahao ihinyata o Nyawa manga Ngohaka aiwangeoka, madodagi hokä mahira o Nuh aiorahoka.
42017027	O nyawa yokere yol̄omo, de yokawingi; hokogënanga kahokogenangika hiädono o Nuh wowohama o kapa magoronaika de' o nguihi iböa de mata-mata o nyawa gënanga yohonenge.
42017028	Hokogenangoli o Lot aiorahoka. O nyawa yokere de' yol̄omo, yoija de imahukunu, yodatomo de o tau yodiai.
42017029	Mä maöraha o Sodom mabereraka de o Lot wohupu, o wange gënanga o uku de' o walira iuti o dihanguku de' yäbinaha önanga mata-mata.
42017030	Hokogenangoli ahaö madodagi mawange ihinyata o Nyawa manga Ngohaka.
42017031	Ma wangeoka gënanga o nyawa naga o tau makatu ma l̄okuoka uha youti yal̄ë manga kiahönanga o tau magoronaka. Kogenangoli o nyawa naga o dumuleoka uha imakilioro manga tauika.
42017032	Nima hohininga okia idädadioka de o Lot ngoi hekata!
42017033	O nyawa yöriwo ihihalamati mangangango, aha ihihanga manga ngango. Mä o nyawa mangangango ihihanga aha yahihalamati.
42017034	Ningaku: O hutu gënanga, yahinoto imaiduoka o dangiri moi, womatëngo aha iwiao de' womatengoli iwimal̄aika.
42017035	O ngoheka yahinoto magogiriaka o gandum yotutuku, momatëngo aha imiao, de' momatengoli imimal̄aika. [
42017036	Yahinoto yokarajanga magogiriaka o dumuleoka, womatëngo aha iwiao de' womatengoli iwimal̄aika.]"
42017037	O Yesus iwinöninïki yoleha, "Kiaka gënanga aha idadi, Jou?" O Yesus wohaluhu, "Kiaka naga o aiwani mahonenge, genangoka naga o totaleo i ol̄o-ol̄omo o aiwani mahonenge."
42018001	Ipaha de gënanga o Yesus woade-ade moi o hitotero la wädotoko iwinöninïki hupaya önanga salalu yohubayanga de' uha manga nganono itöaka.
42018002	O Yesus wato, "O berera moioka naga womatëngo mahakimi wïmodongua ma Jou Madutuika, de' o nagonaika dika mawohaduliua.
42018003	O bereraka gënanga nagali momatëngo o bobao, mohigali-gali mïhimanga mahakimi gënanga mogahoko amiparakara wöriwo. 'Nohïriwo ngohi nähimanga tongohi ahilawani,' o bobao gënanga mato.
42018004	O öraha muruono naga madekana mahakimi gënanga woluku womïriwo o bobao gënanga. Mä mabaha mahakimi gënanga womapikiri, 'Ngarokö ngohi tïmodongua ma Jou Madutuika de' kamoikaö de tohaduliua,
42018005	mä karana o bobao nënanga kahokogenangika dika mohiburakiti, iholoi yaoa ngohi töriwo ami parakara. Nako kowali, aha münanga kahokogenangika maino de' mohïdiai o huha.' "
42018006	De ma Jou wotemo, "Niatailako okia mahakimi woadi-adilua gënanga wotemo!
42018007	Aa, boteka ma Jou Madutu aha kowäriwoua Ai umati mahirete manga parakara kiaka yopöa-pöaka Unangika o hutu de' o wange? Boteka Unanga aha maöraha wadohu-dohuku mangale wäriwo önanga?
42018008	Ningaku: Unanga aha de majapatioka wöriwo manga parakara! Mä maöraha o Nyawa manga Ngohaka woböa, boteka kawämäkeohi o duniaka nënanga o nyawa yongaku-ngaku Unangika?"
42018009	O Yesus wohiade-adeö o hitotero nënanga wohidungutu o nyawaika kiaka yäpulono o nyawa mahomoa okiaua yädäene, mä yanäko de madiai manga diri mahirete yaoa.
42018010	O Yesus wato, "Naga o nyawa yahinoto yoiki ma Jou ai Tauika la imäniata. Womatëngo o Farisi manyawa, de' mahomoa womatëngo o soungu wogaho-gahoko.
42018011	O Farisi manyawa gënanga womaokoino womatëngoka de' wohubayanga, 'Ya Jou Madutu, ngohi totemo tarima kasi Ngonaika, hababu ngohi hokä o nyawa mahomoaua, yokokal̄il̄u, yorusi-rusi, ekola yohowo-howono. Ngohi tosukur karana ngohi hokä o soungu wogaho-gahokua gënanga.
42018012	Ngohi topuaha mahinoto o minggu moi, de' ngohi tohihuba Ngonaika, o regu ngimoi okianaga ngohi tamäke-mäkeino.'
42018013	Mä o soungu wogaho-gahoko gënanga womaokoino magurutika de' womamataga o dihangil̄e makowimoroënua. Ino de aiale mangunungu watino de ünanga wotemo, 'Ya Jou Madutu, nohïdora ngohi, o baradoha manyawa nënanga!' "
42018014	O Yesus wato, "Ningaku," "maöraha yolio o tauika, o soungu wogaho-gahoko gënanga ma Jou Madutu wïtarima de' o Farisi manyawaua gënanga. Hababu o nyawa moi-o nyawa moi i hi kurutil̄e manga diri aha yähitipokouku; de' o nyawa moi-o nyawa moi ihi tipokouku manga diri aha yahi kurutil̄e."
42018015	Naga o nyawa yäao manga ngoha-ngohaka mahohumujuru o Yesusika hupaya Unanga wäpal̄anga de' wahibarakati önanga. Maöraha o Yesus iwinöninïki gënanga yämäke, o nyawa geönanga yängamo.
42018016	Mä o Yesus wä ahoko o ngoha-ngohaka gënanga daha wätemo iwinöninïkika, "Niamal̄aika o ngoha-ngohaka yaino Ngohino! Uha niaduhunu önanga, hababu o nyawa hokonënanga marupa yodadi o gegetongo ma Jou Madutu aiumati.
42018017	Nimä hohininga! O nyawa iwihimangua ma Jou Madutu, hokä o ngohaka moi, aha yakunua yodadi o gegetongo ma Jou Madutu aiumati."
42018018	Womatëngo o Yahudioka manga tutuda woleha o Yesusika, "Bapa Guru maoa, ngohi kokiani okia todiai hupaya yakunu tatarima o ngango madutu de' ikakali?"
42018019	"Yadodoa ho ngona nato Ngohi yaoa?" o Yesus wïleha unangika. "Mahomoa de ma Jou Madutu mahirete, koiwa naga maoa.
42018020	Ngona nanaköka ma Jou Madutu wohipopareta: 'Uha nihowono, uha nitoma, uha nitohiki, uha nihakihi ni elu-eluku, de' niahoromati niaayo de' niaama.' "
42018021	"O pareta gënanga mata-mata ngohi tamotekoka katoma goduru ikahi," o nyawa gënanga wohaluhu.
42018022	Woihene gënanga o Yesus wïtemo, "Kanagahi o hali moi kokiani ngona nadiai: Nahukunu mata-mata aniarata, matiwi nahi döaka o nyawa mihikinika, de' ngona aha namäke o arata o horogaka. Iböto gënanga noböa nohinïki Ngohi."
42018023	Mä o nyawa gënanga maöraha woihene gënanga, ünanga aihininga ihuha karana ünanga duru wokaya.
42018024	O Yesus wohiöriki o nyawa gënanga aihininga ihuha, hababu gënanga Unanga wotemo, "Ihuhaholi o kaya manyawa yodadi o gegetongo ma Jou Madutu aiumati!
42018025	Iholoi igapanga o onta o aiwani maago-agomo iwohama o populaki mapidahika, de o kaya manyawa womatëngo wowohama ma Jou Madutu ai Dunia ma Hungika."
42018026	O nyawa yoihe-ihene o Yesus wahetongo hokogënanga yoleha, "Nako hoko gënanga, o nagona yakunu yohalamati?"
42018027	O Yesus wohaluhu, "Ka o nyawa idadiua, ma' ma Jou Madutu kai dadi!"
42018028	Daha o Petrus wotemo, "Namäke! Ngomi miamal̄aka miatau madol̄a la mangale mininïki Bapa."
42018029	"Ningaku!" o Yesus wato. "O nyawa yamal̄aka mangatau ekola mangahekata, ekola mangariadodoto ekola mangaayo de' mangaama ekola mangangoha-ngohaka karana iwïleleani ma Jou Madutu,
42018030	o nyawa gënanga aha wamäke mabalaha de ilape-lape o öraha nënanga, de' o öraha aha iböa-böa ünanga iwihi döaka o ngango madutu de' ikakali."
42018031	O Yesus wätoomu iwinöninïki yangimoi de yahinoto wätingakika, daha wätemo, "Ni ihene! Ngone o örahanënanga hodumutu o Yerusalemika. Dokengoka, o nabi-nabi yatuli-tulihi mata-mata yakorona o Nyawa manga Ngohaka aha idadi.
42018032	Unanga aha iwihilapahi o Yahudi manyawaikaua, aha iwihohedu, iwihikauku, de' Unanga iwiobiri.
42018033	Onanga aha iwihangihara de' Unanga iwi toma, mä o wange hangeoka, Unanga aha womomiki."
42018034	Mata-mata iwinöninïki o Yesus gënanga, kama huhutulö de imangaratiua. Ai demo-demo mamangarati gënanga warahasia onangika. Onanga yohiorikua mangale okia Unanga woade-ade.
42018035	Maöraha o Yesus tigi-tigi womahiädono o Yerikho ma bereraika, womatëngo wopilo-piloko wogogeruku o ngëkomo madatekoka wogaho-gahoko.
42018036	Maöraha ünanga woihene o nyawa manga ngöe gënanga yakaino ünanga woleha, "Naga okia?"
42018037	"O Yesus o Nazaret manyawa gënanga, wakaino," önanga yato unangika.
42018038	De o nyawa wopilo-piloko gënanga wopöaka, "Yesus, o Daud aingohaka! Nohïdora ngohi!"
42018039	O nyawa mahima-himangoka, iwingamo de' iwihuloko ünanga womarïdi. Mä unanga wopöaka iholoi ikuatil̄eoli, "Daud aingohaka! Nohïdora ngohi!"
42018040	O Yesus womatogumu de' wohuloko o nyawa iwiao o nyawa wopilo-piloko gënanga Unangika. Unanga womahiadonika, o Yesus wïleha,
42018041	"Okia ngona nomau Ngohi todiai ngonaika?" "Tuanga," o nyawa wopilo-piloko gënanga wohaluhu, "ngohi tomau tomahi öriki."
42018042	Daha o Yesus wotemo, "Nako hokogënanga, nölega! Karana ngona nongaku ngohiino, ngona notogumu."
42018043	O öraha gënanga dika ünanga yakunu womahiöriki, daha ünanga winïki o Yesus inoli wotemo tarimakasi ma Jou Madutuika. Maöraha o nyawa manga ngöe gënanga yamäke o hali gënanga, önanga mata-mata iwihigiriri ma Jou Madutu.
42019001	Maöraha o Yesus womahi ädono o Yerikho mabereraika, Unanga wotagi gila-gila watilakuru o berera gënanga.
42019002	O bereraka gënanga naga womatëngo o soungu wogaho-gahoko manga häeke wokaya-kaya. Ai romanga o Zakheus.
42019003	Unanga woigo wïmäke o Yesus o naguna gënanga, mäkarana o nyawa yowöeholi de' unanga mahirete wopoluluku, hoünanga wakunua wïmäke o Yesus.
42019004	Ho', ünanga womapopäta wärorebe o nyawa mangangöe, daha wadöa o gota o utu moi, hupaya yakunu wïmäke o Yesus kiaka mahutuohi aha wakaino genangino.
42019005	Maöraha o Yesus wadono o gota gënanga, ünanga womä lega womamataga daha wotemo, "Zakheus, nouti itaiti! Hababu Ngohi kokiani totulu anitauika o wange nënanga."
42019006	O Zakheus womatai-taiti wouti de' wïbuhuku o Yesus de aimörene.
42019007	O nyawa mata-mata yamäke o hali gënanga muläenge yokurubungu. Onanga yotemo, "Hedeke! Unanga woiki wotamu o nyawa madorou manga tauika!"
42019008	Ipaha aitauoka, o Zakheus womaoko de' wotemo o Yesusika, "Jou, ahiarata mahononga aha ngohi tahihadaka o mihikini manyawaika; de' o nagona dika tärusioka, aha ngohi tofangu tohigilio onangika higali maiata!"
42019009	Daha o Yesus wato, "O wange nënanga ngona de' mata-mata anitau madol̄a ma Jou Madutu winihihalamati de' winihidöaka o ngango mahungi, hababu ngonaö o Abraham aidifauku.
42019010	O Nyawa manga Ngohaka waino la wälingiri de' wahihalamati o nyawa yohihihanga o ngëkomo."
42019011	Magogiria o nyawa kayo ihe-ihenohi o Yesus woade-ade, Unanga wohiade-ade moi o hitotero. Hababu, o öraha gënanga Unanga naga watigiikaka o Yerusalemika, de' o nyawa yatobote ma Jou Madutu de majapatioka aha wopareta hokä o Koano o duniaka.
42019012	O Yesus wato, "Naga womatëngo o kokoano manga ngohaka woiki o berera magogurutika la iwitede wodadi o koano, ipaha wolioli.
42019013	Wosobouahi, ünanga wä ahoko iwïlöleleani yangimoi, daha wahidöaka onangika o tiwi o gurasi o nyawa moi o gahumu moi. 'Ngohi toikohi ho nimahukunu de o tiwi nënanga,' ünanga wätemo onangika.
42019014	Mä aiberera manyawa gënanga iwïdohata unangika. Ho', ünanga de wosoboka, önanga ihidingoto manga huhuloko la ihingahu, 'Ngomi mioluku o nyawa nënanga wodadi mia koano.'
42019015	Mä o koano mangohaka gënanga iwitede wodadi o koano, ipaha wolioli aibereraika. De majapati ünanga wäahoko iwïlöleleani iwïhimanga la wohiöriki okia moi mautumu önanga yamäkeoka.
42019016	Wolöleleani madodihiraka waino de' wotemo, 'Tuanga, o tiwi o gurasi o gahumu moi Tuanga nohihidöa-döakoka gënanga, tadadioka ngimoi.'
42019017	'Irahai,' matuanga gënanga wato, 'ngona yolöleleani maoa! Karana o hali mahohumujuroka ngona yakunu honi ngaku, ngohi aha tonigoraka o kota ngimoi mapopareta.'
42019018	Wolöleleani mahinotoka waino de' wotemo, 'Tuanga, o tiwi o gurasi o gahumu moi nohi döa-döakoka gënanga, tadadioka motoa.'
42019019	Wolöleleaniika gënanga ma koano gënanga wïtemo, 'Ngona aha nodadi o kota motoa mapopareta.'
42019020	Wolöleleani mahomoa waino de' wotemo, 'Tuanga, nënanga anitiwi Tuanga; ngohi tagogono o lesooka.
42019021	Ngohi tonï modongo Tuanga, hababu Tuanga o nyawa nototogowini. Tuanga nal̄ë okia naga koto ngonaua, de' Tuanga nal̄ë o hasili o ngï kiaka nodato-datomua.'
42019022	Makoano gënanga wïtemo unangika, 'Ngona yolöleleani madorou! Imadäene de anidemo-demo mahirete ngohi aha tonihukumu ngona. Ngona nohiöriki ngohi o nyawa yototogowini; ngohi tal̄ëokia naga kotongohiua, de' tal̄ë mahasili o ngï kiaka todato-datomua.
42019023	Nako hokogënanga yadodoa ho ngona nohingohamua o tiwi gënanga o bangika hupaya o öraha kia ngohi tolioli ngohi yakunu tatarima ahitiwi dema bunga?'
42019024	Ipaha ma koano gënanga wätemo o nyawa imaoko-okoino genangoka, 'Nia l̄ë o tiwi gënanga unangoka de' nihidöaka wolöleleanika wamömäke-mäke o tiwi o gurasi ngimoi gënanga.'
42019025	Mä o nyawa gënanga yotemo, 'Tuanga, ünanga wamäkeoka ngimoi.'
42019026	Ma koano gënanga wohaluhu, 'Nio hohininga: o nyawa dema enangoka, unangika aha iholoi iwöeoli iwihidöaka. Mä o nyawa manga kia-kiaua, okianaga unangoka aha yal̄ëoli unangoka.
42019027	De' o öraha nënanga niaaoino nengino ahi haturü-haturü gënanga yoolu-oluku ngohi todadi manga koano. Niä toma önanga mata-mata ahi himangoka!' "
42019028	Ipaha o Yesus wotemoka mata-mata gënanga manga himangoka Unanga womäjobo wodumutu o Yerusalemika.
42019029	Maöraha itigi-tigi yadono o Betfage de' o Betania maberera o Zaitun ma Doporonoka, Unanga wähuloko yahinoto iwinöninïki yoiki yohira.
42019030	"O kapongo nanga himangika genangika nioiki," o Yesus wätemo onangika, "öraha okia ngini niwohama dokengika, ngini aha nia mäke moi o keledai mangohaka ilikoika. O keledai gënanga komaiwahi o nyawa yöbarene. Niahohe o keledai gënanga de' niao nenangino.
42019031	Nako o nyawa inïleha nginika, 'Yadodoa hongini niahohe o keledai gënanga?' niahetongo, 'Ma Jou wöparalu.' "
42019032	Yahinoto iwinöninïki gënanga yoiki, de' yamäkeika mata-mata imatero hokä waheto-hetongoka.
42019033	Magogiriaka önanga yahohe o keledai mangohaka gënanga, madutu wätemo onangika, "Yadodoa ho ngini niahohe o keledai gënanga?"
42019034	Onanga yohaluhu, "Ma Jou wöparalu."
42019035	Daha önanga yao o keledai mangohaka gënanga o Yesusika. Ipaha önanga ihinao manga juba o keledai gënanga maporetuku, de' o Yesus iwihidöa o keledaiil̄e.
42019036	Magogiriaka o Yesus wakaino de wobarenuku o keledai gënanga, o nyawa manga ngöe manga juba ihihohe o ngekomika.
42019037	Maöraha o Yesus ngade womahiädono o Yerusalemika, o Zaitun ma Doporonoka mangëkomo iuti-uti, mata-mata iwinöninïki yowöe-wöe gënanga yomuläenge yopöa-pöaka iwihigiriri ma Jou Madutu de' yotemo tarimakasi Unangika karana mata-mata i hëra-hëranga önanga yahakihioka.
42019038	Onanga yopöaka, "Iwihi barakati ma Koano woböa-böa de ma Jou airomanga! O lolä o horogaka, de' iwihigiriri ma Jou Madutu!"
42019039	O nyawa yowöe-wöe manga hidogoronaka gënanga yamuruono naga o Farisi manyawa iwitemo o Yesusika, "Bapa Guru, ininöninïki Bapa nähuloko imarïdi."
42019040	O Yesus wohaluhu, "Ningaku! Nako önanga imarïdi, o helewo-o helewo nënanga aha ipöaka."
42019041	Maöraha o Yesus kawotigimonga de o Yerusalem, de' wölega o berera gënanga, Unanga wögari.
42019042	Wato, "Hiokö, hokokia maoa nako o wange nënanga ngona nohiöriki okia yakunu inïgao o dame! Mä orahanënanga ngona konamäkeua.
42019043	Ngona aha namäo moi maöraha, kiaka anihaturü yodiai o dadatoko-dadatoko inihi gilolitino; önanga aha inihigiloliti de' inihidehoto de hagala o libuku.
42019044	Onanga aha iniwedere ngona kamamoi de ani berera manyawa; de' koiwa moi o helewo aha önanga yamal̄aika imateke tapal̄uku marioka, hababu ngona nolegaikaua o öraha ma Jou Madutu woböa la wonihihalamati ngona!"
42019045	O Yesus wowohama ma Jou ai Tauika de' muläenge wäduhu imahohuku-hukunu genangoka.
42019046	"Ma Jou Ai Demo ma Buku magoronaka," wätemo onangika, "itulihi hokonënanga: Ma Jou Madutu wotemo, 'Ahi tau aha idadi o niniata mangï matau.' Mä ngini niadiai yoora-ora manga igutu!"
42019047	O wange higetongo o Yesus wodotoko ma Jou ai Tau magoronaka. O imam-imam manga häeke, de' o agama maguru-guru, de o Yahudioka mangatutuda, yomau iwitoma Unanga,
42019048	mä yamäkeua mangëkomo la yadiai o hali gënanga, karana o nyawa mata-mata hoko genangika dika iwihigihene Unanga, de' yatauru manga hininga Ai demo-demoika.
42020001	O wange moiuku, o Yesus wodotoko magogiriaka de' wohingahu o Abari ma Oa ma Jou Madutuino o nyawa yowöe-wöeika ma Jou ai Tau magoronaka. O imam-imam manga häeke, o agama maguru-guru, de o Yahudioka manga tutuda, yoböa
42020002	de' iwitemo o Yesusika, "Beika nomihingahu ngomino okia idadi matiti Ngona nodiai nënanga mata-mata? O nagona inihidöaka o haku gënanga Ngonaika?"
42020003	O Yesus wohaluhu, "Ngohi toigo toleha. Beika nihingahu Ngohino,
42020004	o Yohanis woohiki de o nagona manga haku? Ma Jou Madutu ekola o nyawa?"
42020005	Onanga yomuläenge imakitibanga, "Nako ngone hato, 'De ma Jou Madutu aihaku,' Unanga aha wotemo, 'Nako hokogënanga, yadodoa ho ngini niwingakua unangika?'
42020006	Mä nako ngone hato, 'De o nyawa mangahaku,' o nyawa manga ngöe aha inakaweli ngone de o helewo, hababu önanga yongaku o Yohanis ganga o nabi moi."
42020007	Ho' onanga yohaluhu, "Ngomi mihiorikua."
42020008	O Yesus wätemo onangika, "Nako hokogënanga Ngohiö aha tahetongua nginika de o nagona manga haku Ngohi tadiai mata-mata nënanga."
42020009	O Yesus woade-ade o nyawaika gënanga, o hitotero moioli, "Naga womatëngo wödatomo aiangguru madumule, o dumule moi. Unanga wohihewa o dumule gënanga yomomanaramika yamuruono naga daha wosobo o berera mahomoaika de' kaidekana dokengoka wogogere.
42020010	Maöraha yadonoka yopagele o angguru mahohoko, madumule madutu gënanga wahidingoto iwïlöleleani, yomomanaramika gënanga la yatarima ai hidoku. Mä yomomanarama gënanga yägohara yolöleleani gënanga de' yähuloko önanga yolio de manga giama ihomoa.
42020011	De o dumule madutu gënanga wahidingotoli mahomoa womatëngo iwïlöleleani; mä wolö leleani genangö yomomanarama iwigoharoli de' iwihikauku, daha iwihuloko wolio de aigiama ihomoa.
42020012	Ipaha o dumule madutu gënanga wihidingotoli wolöleleani mahangeoka. Mä yomomanarama gënanga iwigoharoli de' iwiumo o dumule gënanga maporetika.
42020013	Mabaha o dumule madutu gënanga wato, 'Ngohi kokiani okiaoli todiai? Ngohi aha tihidingoto ahingohaka mahirete tïdora-dora. Maraioka ünanga aha önanga iwihoromati!'
42020014	Mä maöraha yomomanarama o dumule gënanga iwimäke madumule madutu gënanga aingohaka, önanga imaketemo, 'Nënanga una mapuhaka madutu. Niaino ngone hïtoma ünanga, la ngone hamäke aipuhaka.'
42020015	De önanga iwililiara ünanga o dumule gënanga ma poretika daha iwitoma." De o Yesus woleha, "Aa, nako madumule madutu gënanga wolioli, ünanga aha okia wodiai yomomanaramika gënanga?
42020016	Maraioka ünanga aha waino de' wätoma yomomanarama gënanga, daha o dumule gënanga wohilapahi yomomanarama mahomoaika." Yoihene gënanga, o nyawa yowöe-wöe iwitemo o Yesusika, "Ha kali-kali kowali!"
42020017	O Yesus wäpulono önanga de wotemo, "Nako hokogënanga, okia mamangarati Ma Jou Ai Demo ma Buku mademo nënanga? 'O helewo yapäke-päkeua o tau yododiai, idadioka o helewo yairi-irikika.'
42020018	O nyawa mata-mata yotifa-tifa o helewouku gënanga aha yowedere; de' o nagona yätapal̄u o helewo gënanga aha yäkiroiti yodadi o kafo."
42020019	O agama maguru-guru de' o imam-imam mangahäeke ihiöriki o hitotero gënanga o Yesus wahidungutu onangika. Karana gënanga önanga yöigo Unanga iwitagoko o örahagënanga dika, mä onanga yämodongo o nyawa yowöe-wöe.
42020020	Ho önanga yolingiri o öraha maoa. Onanga yähewa o nyawa la imadiai hokä o nyawa manga hininga itebini, de' o nyawa geönanga yähuloko iwibudi o Yesus de o loleha-loleha hupaya önanga yakunu iwihilapahi Unanga magubernur aihaku de' aikuahaika.
42020021	O nyawa yähewa-hewaka gënanga iwitemo o Yesusika, "Bapa Guru, ngomi mihiöriki naheto-hetongoka de' nodoto-dotokoka gënanga mata-mata Bapa itiai. Ngomi mianäkoli Bapa nodotoko nohitotiaika yakorona ma Jou Madutu aimau mangale o nyawa, hababu Bapa nä pulonua manyawa.
42020022	Karana gënanga beika Bapa nahetongo ngomino, imoteke nanga agama madatoro, kayakunu o soungu hofangu ma Kaisarika ekola kowali?"
42020023	Mä o Yesus wohiöriki mangahininga madorou. Karana gënanga Unanga wätemo,
42020024	"Beika nihihimatoko Ngohino o tiwi o haäka o gahumu moi. O dulada de' o romanga nënanga tonaguna?" "Ma Kaisar," önanga yohaluhu.
42020025	"Nako hokogënanga," o Yesus wato onangika, "nihi döaka ma Kaisarika, okia naga toma Kaisar de' ma Jou Madutuika, okia naga toma Jou Madutu."
42020026	O nyawa yowöe-wöe manga himangoka gënanga inyata önanga yakunua yamäke kaohowono moiö de o Yesusoka. Onanga duga-duga kaimari rïdoka dika de' yögiriri Ai bobaluhu gënanga.
42020027	O Saduki manyawa manga doomuino yamuruono naga yaino o Yesusino. (Onanga ganga o doomu kiaka manga damäke o nyawa yohonengoka aha yomomikokaua.) Onanga iwileha o Yesusika,
42020028	"Bapa Guru, o Musa watulihi o tita nënanga mangale ngone: Nako womatëngo wohonenge de' unanga aingohaka koiwa, ai dodoto kokiani wokawingi de ngoi fäo hupaya wohone-honengoka gënanga iwihidöaka naga aidifauku.
42020029	Idadioka naga yätumidi o riadodoto. Woria-riaka wokawingi, de koiwahi aingohaka ünanga wohonenge.
42020030	Ipaha aidodoto wokawingi de airiaka ngoi fäo, mä unangö aingohaka koiwahi de wohonenge.
42020031	O hali hokogënanga idadioli de aidodoto mahangeoka de' gila-gila hiädono yätumidö.
42020032	Mabaha o ngoheka gënanga mohonenge.
42020033	O nyawa yohone-honenge yomomikoli mawangeoka, o ngoheka gënanga tonagona manga hekata? Hababu yatumidö yokawingoka de muna."
42020034	O Yesus wohaluhu, "O nyawa yowöwango-wango o öraha nënanga yokawingi,
42020035	mä o nyawa yohone-honengoka de ipatutu yomomikoli, de' yowango o öraha aha iböboa-boa, önanga yokawingua.
42020036	Madodagi önanga hokä o malaekat, de' yohonengua. Onanga ganga ma Jou Madutu aingoha-ngohaka, hababu önanga yohonengoka de yomomikoli.
42020037	O Musa mahirete wohinyata madodiaika o nyawa yohone-honenge aha yomomikoli. Ai dulihi magoronaka yakorona o momo o gol̄owaka itoka-tokara gënanga ünanga wïhetongo ma Jou hokä 'o Abraham ai Jou Madutu, o Ishak ai Jou Madutu, de' o Yakub ai Jou Madutu'.
42020038	Aa, ma Jou Madutu gënanga o nyawa yohone-honengua manga Jou Madutu! Unanga o nyawa yowango-wango manga Jou Madutu! Hababu mangale ma Jou Madutu, o nyawa mata-mata yowango."
42020039	Yamuruono naga o agama maguru yotemo, "Bapa Guru ani bobaluhu duru yaoa."
42020040	Hababu gënanga önanga yomoroënokaua yoleha okia naga o Yesusika.
42020041	O Yesus wäleha onangika, "Sarakia yakunu yahetongo ma Koano Wohihohalamati o Daud aidifauku?
42020042	Enahioko o Daud mahirete wotemo o Mazmur mabuku magoronaka, 'Ma Jou wïtemo ahi Jouika: No gogeruku Ahi nirakoka,
42020043	hiädono Ngohi tadiai Ani haturü-haturü ngonaika imakadunu.'
42020044	Ho' nako o Daud wïhetongo ma Koano Wohihohalamati gënanga 'Ma Jou', sarakia yakunu Unanga o Daud aidifauku?"
42020045	O nyawa manga ngöe yoihene magogiriaka o Yesus woade-ade, Unanga wätemo iwinöninïkika,
42020046	"Nimahidodiai o agama maguru-guruika. Onanga yöigo yotagi-tagi de manga juba magögurutuku, de' yöigo yähoromati o paharoka. Onanga yöigo o ngï mahohoromati o pupuji matauoka de' o rame-rameoka.
42020047	Onanga yäelu-eluku o ngoheka bobao de' yäora manga tau. De' mangale hitamunu mangadorou, önanga yohubayanga yakuru-kurutu! Manga hukumanga ahao itubuho!"
42021001	Ma Jou ai Tauoka, o Yesus wälega-lega o nyawa yokaya-kaya yönoa mangatiwi o huhuba mangïuku.
42021002	Unanga womi mäkeoli momatëngo o bobao duru momihikini mönoa hinoto o tiwi tabaga.
42021003	Daha o Yesus wotemo, "Niihene: o bobao nënanga mönoa iholoi iwöe, ngaro de mahomoa mata-mata.
42021004	Hababu önanga ihidöaka manga arata maboloi. Mä o bobao nënanga, ngarokö duru momihikini, mohidöaka mata-mata naga munangoka kiaka muna mahirete moparalu la mangale mowango."
42021005	Naga o nyawa manga ngöe ihiade-ade yakorona hokokia marahai ma Jou ai Tau ihidiai de o helewo mahohailoa de' okia naga ihihuba-huba ma Jou Madutuika. O Yesus wätemo onangika,
42021006	"Ahao naga maöraha, mata-mata niamäke-mäke nënanga aha yakilianga; nenangoka kaohelewo moiö de koiwa naga imakalapeuku marioka!"
42021007	Onanga yoleha o Yesusika, "Bapa Guru, muruonoka o hali gënanga aha idadi? De' okia manonako ganga yadonoka maöraha o hali gënanga aha idadi?"
42021008	O Yesus wätemo, "Nimahidodiai, uha hiädono ngini inïtipu. Manga ngöe o nyawa aha yoböa de yapäke Ahi romanga, de' yotemo, 'Nënanga Ngohi!' de' 'Ma orahoka.' Mä uha ngini niänïki önanga.
42021009	Uhaö nihawana nako ngini niihene o parangi de' o galawani ma abari. Mata-mata gënanga kokiani ihira idadi. Mä genanga mamangaratiua kiamati maorahoka."
42021010	Daha o Yesus wohigila-gila Aiade-ade, wato, "Moi o hoana manyawa aha yoparangi yälawani o hoana manyawa mahomoa de' moi o negara aha yängika yälawani o negara mahomoa.
42021011	Kiaka dika aha idadi o ohu ikua-kuata, o habirokata de' o panyake o bobaku. Aha idadi o dihangoka o hali höboborohono de' hö modo-modongo.
42021012	Mä mata-mata gënanga idadiowahi, ngini aha inïtagoko de' inïaniaya. Ngini aha yatailako niahowono o pupuji matauoka de' inihingohama o buiika. De' ngini aha inï tatauru inïao o kokoano de' yokokuaha manga himangoka karana ngini nihinöninïki.
42021013	Gënanga tingini niaöraha la nihingahu o Abari ma Oa ma Jou Madutuino.
42021014	De niahininga magahumu ngini aha nihawaterua mangale okia kokiani ngini nitemo la nioriwo niadiri.
42021015	Ngohi mahirete aha tinihidöaka nginika o demo-demo de' o sawaro gënanga, hiädono moiua niahaturüino yakunu inilawani ekola ihipongono okianaga ngini nitemo.
42021016	Niaayo de' niaama, niadodoto, niaroriadodoto de' niadodiawo aha ngini inïnakokaua. Utu nginino aha önanga yätoma.
42021017	Ngini aha manga ngöe o nyawa inïdohata karana ngini Nihinöninïki.
42021018	Mä niatadauru nia häekoka mangai moiö de aha koihihangua.
42021019	Nako ngini nitongohono de' itaitua inïtohata, ngini aha nihalamati."
42021020	"Oraha kia ngini niamäke o Yerusalem ihigilolitino o tentara, ngini aha nihiöriki o berera gënanga itedekanokaua aha ibinaha.
42021021	O öraha gënanga o nyawa o Yudea madaeraoka kokiani yopiringana o l̄oku-l̄okuika. Onanga o kota magoronaka kokiani yamal̄a o kota, de' onanga o kota maporetoka uha yowohama o kotaika.
42021022	Hababu owange-owange gënanga ganga 'Yaputuhu o Hukumanga ma Wange', hupaya de hokogënanga idadi okianaga itulihoka Ma Jou Ai Demo ma Buku.
42021023	Hokokia maborohono o wange gënanga mangale o ngoheka de manga röehoka, de' o ayo kayahühuhuohi manga ngohaka magil̄au! O berera nënanga aha yaöhana o huha maamoko, de' ma Jou aha wähukumu o hoana manyawa nënanga.
42021024	Naga aha yätoma de o oworo, nagaoli aha yäao hokä o tabuanga manyawa o nyawa mahomoa manga bereraika; de' o nyawa iwinäko-näkoua ma Jou Madutu aha yapito-pitoko o Yerusalem hiädono maöraha imata ma Jou wohigogeroka mangale önanga."
42021025	"Ahao o wange malakoka, o mede, de' o murumu o dihangoka aha yamäke o nonako-nonako. O duniaka o hoana de o berera manyawa aha yohawana de' yobingu yöhimanga o moku-moku maruruhu de' o lulu o ngötoka.
42021026	O nyawa aha yohawana yätoka yohonenge yöhimanga okia aha idädadi o dunia mata-mataika nënanga, hababu yakokuaha o gitawa aha iruaeuku.
42021027	Oraha gënanga o Nyawa manga Ngohaka aha woböa o lobi magoronaka de Ai kuaha de' Ai mulia maamoko.
42021028	O öraha okia o hali-o hali gënanga imuläenge idadi, nimomiki de' niahäeke niagoraka, hababu botino dika ngini aha inihihalamati."
42021029	Daha o Yesus woade-ade onangika o hitotero moioli nënanga, wato, "Niatailako o ara mautu magota de' mata-mata o gota mahomoa mautu.
42021030	Oraha okia madubo-dubo imuläenge niöriki, ngini nianäko, ngade-ngadeoka maöraha ihiwara.
42021031	Hoko genangoli nako ngininiöriki o hali-o hali gënanga idadi ngini aha nihiöriki ma Jou Madutu de majapatioka aha wopareta hokä o Koano.
42021032	La nihiöriki! O hali-o hali gënanga aha idadi, o nyawa yowango-wango o örahanënanga yohonengowahi mata-mata.
42021033	O dihanga de' o dunia aha ihihanga mä Ahi demo itatapu kahiado-adonika."
42021034	"Niogöana niadiri, uha hiädono ngini talalu nitasibu nirame-rame de' niokere o daluku ibiha-biha, ekola kalioli niapikiri niangango madodagi, hiädono ngini nimasadiaua maöraha iböa o wange gënanga i todokanino.
42021035	Hababu ma Wange gënanga aha iböa hokä o aiwani madadagoko o nyawa mata-mataika o dunia nënanga mahimangoka.
42021036	Nimä göa-göana, de' nimäniata salalu hupaya ngini nikuata nio himanga o hali mata-mata aha idodädadi de' ngini yakunu niwï himanga o Nyawa manga Ngohaka."
42021037	O wangeoka o Yesus wodotoko ma Jou ai Tauoka, de' yohutuku Unanga woiki o Zaitun ma Doporonika de' genangoka wogogere.
42021038	O ngorumino magetongo mangangöe o nyawa yoiki ma Jou ai Tauika la yoihene o Yesus wodotoko.
42022001	O Roti i Ragi-ragi Ua ma Rameanga yahetongoli o Paskah itigioka.
42022002	O imam-imam manga häeke de' o agama maguru-guru yolingi-lingiri o ngëkomo la iwitoma o Yesus de moiua ihiöriki, karana önanga yämodongo o nyawa yowöe-wöeika.
42022003	Ipaha o Ibilihi iwïngohama o Yudas iwihetongoli o Iskariot, enagënanga yangimoi de yahinoto o Yesus iwinöninïki manga dodiawo.
42022004	Karana gënanga o Yudas woiki de' imateke ade-ade de' o imam-imam manga häeke de' ma Jou ai Tau magogöana manga häeke mangale sarakia ünanga yakunu wihilapahi o Yesus onangika.
42022005	Onanga duru yosanangi de' yojaji aha iwihidöaka o tiwi unangika.
42022006	O Yudasö wohimoteke de' womuläenge wolingiri o öraha maoa la wihilapahi o Yesus onangika, de moiua o nyawa ihiöriki.
42022007	O Roti i Ragi-ragi Ua ma Rameanga mawange imahiadonoka done o duba o Paskah mainomo yatöaka.
42022008	O Yesus wähuloko o Petrus de' o Yohanis, "Nioiki nihidiai nanga Paskah mainomo."
42022009	"Kiaka Bapa nomau ngomi mihidiai?" önanga yoleha.
42022010	O Yesus wohaluhu, "Maöraha ngini niwohama o kotaika, o nauru womatëngo woao moi o rube-rube madol̄a o akere aha nimakamäke de ngini. Niwinïki matau kiaka ünanga wöngohama,
42022011	de' niahëtongo matau madutuika gënanga: Mia Guru wato, 'Kiaka mangï la mangale ihinöninïki de' Ngohi miol̄omo o Paskah mangol̄omo?'
42022012	Matau madutu gënanga aha winihimatoko nginika o ngï moi maamo-amoko o lotengoka, mameja de magogogere itotiai. Nihi diai mata-mata dokengoka."
42022013	De o Petrus de' o Yohanis yoiki daha yamäke mata-mata itiai hokä o Yesus waheto-hetongoka. Onangö ihidiai o Paskah mangol̄omo gënanga.
42022014	Itedekanua o Paskah mainomo mangol̄omo yadonoka maöraha o Yesus wogogeruku de iwinöninïki o jamuanga mangïoka.
42022015	De Unanga wätemo onangika, "O huha de' o hangihara tatagongowahi Ngohi duru töigo taol̄omo o Paskah mainomo nënanga dede ngini!
42022016	Hababu ningaku: Ngohi aha taol̄omokaua nënanga hiädono o jamuanga nënanga mamangarati ihinyata ma Jou Madutu ai Dunia ma Hungioka."
42022017	Ipaha de gënanga o Yesus wagoraka o angguru magalahi, daha womäniata wosukur ma Jou Madutuika, ipaha wotemo, "Nia l̄ë nënanga, de' nihikodoku;
42022018	karana nianako: muläenge o öraha nënanga Ngohi aha tokerokauali o angguru nënanga hiädono ma Jou Madutu wakuahaoka mata-mataika."
42022019	Iböto de gënanga o Yesus wal̄ë o roti. De' womäniata de wosukur ipaha, Unanga wabëla-bëlaka o roti gënanga de Ai giama daha wahidöaka onangika, de' wotemo, "Nënanga Ahi röehe [tohilapahi mangale ngini. Niadiai nënanga mangale nihihininga Ngohi."
42022020	Hoko genangö yol̄omo ipaha, Unanga wohidöaka o angguru maudo-udomo gënanga de' wotemo, "Udo-udomo nënanga ganga ma Jou Madutu aijaji mahungi, ihigoungu de Ahi awunu -- o awunu i kokopoa mangale ngini]."
42022021	"Ma nialega! O nyawa yosetiaokaua Ngohino naga nengokadau dede Ngohi!
42022022	O Nyawa manga Ngohaka marai aha wohonenge hokä sarakia ma Jou Madutu wohitantuoka; mä yobodito o nyawa yososetiaua Unangika!"
42022023	Onanga yomuläenge imakokeleha, manga hidogoronaka o nagona o hali gënanga aha yodiai.
42022024	O Yesus iwinöninïki manga hidogoronaka ipuda o ributu mangale toönanga manga hidogoronaka o naguna kokiani iwipulono iholoi wolamoko.
42022025	O Yesus wätemo onangika, "O hoana de o berera manyawa manga kokoano iwinäko-näkoua ma Jou Madutu yätuku manga kawaha, de' yokokuaha yähetongo 'O Kawaha manga Hohohongo'.
42022026	Mä ngini yakunua hokogënanga. Haramoioli, o nyawa yolago-agomo nia hidogoronaka kokiani yodadi hokä yohohumujuru, de' o tutuda kokiani yodadi hokä yolöleleani.
42022027	O nagona iholoi yolamoko: o nyawa yogögogeruku yol̄omo o mejaka ekola o nyawa iwïlöleleani ünanga? Marai o nyawa wogögogeruku gënanga. Mä Ngohi naga tingini niahidogoronaka hokä wolöleleani.
42022028	Hagala Ahihuha magoronaka, ngini salalu dede Ngohi.
42022029	Hoka sarakia o Ama wohihidöakoka Ngohino la topareta, hokogenangoli Ngohi aha tohidöaka o haku gënanga nginika.
42022030	De hoko gënanga ngini yakunu nimoteke nimahi sosanangi dede Ngohi ma orahoka Ngohi todadi o Koano. De' ngini aha nigogeruku ngimoi de hinoto o kuruhi imomulia mal̄okuoka, la niäpareta o Israel manyawa o hoana ngimoi de hinoto."
42022031	"Simon, Simon, noihene! O Ibilihi ihigumal̄aka la inïtaili ngini; hokä o gandum ma akeme ihitingaka maafa, hiädono maoa ihitingaka de madorou.
42022032	Mä Ngohi tohubayangoka mangale ngona, Simon, hupaya aningongaku ma Jouika uha ihihanga. De' nako ngona nomakilioroka Ngohino, kokiani ngona nahikuata aniroriadodoto."
42022033	O Petrus wohaluhu, "Jou, ngohi katömodeke towohama o bui de' tohonenge dede ngona Jou!"
42022034	"Nongaku, Petrus," o Yesus wato, "o wange nënanga o kuru-kuru i horenowahi ngona nohihi pongono nohigali mahange."
42022035	Ipaha de gënanga o Yesus wätemo onangika, "Mahira maöraha Ngohi tinïhuloko ngini tinihigumal̄aua ngini nimägao o tiwi mangï, o popoje ekola o hapato, boteka ngini okianaga nikuranga?" "Kowali!" önanga yohaluhu.
42022036	"Mä o öraha nënanga," o Yesus wato, "onagona de manga tiwi mangï ekola o popoje, kokiani imägao; de' o nagona koiwa manga oworo, kokiani manga juba yahukunu la imäija o oworo.
42022037	Hababu, ningaku, Ma Jou Ai Demo ma Buku itulihi hoko nënanga, 'Unanga iwipulono hokä o nyawa madorou moi,' kokiani idadi Ahi diriuku. Hababu okia ituli-tulihoka Ma Jou Ai Demo ma Buku yakorona Ngohi o öraha nënanga magogiriaka idadi."
42022038	"Jou," o Yesus iwinöninïki yotemo, "nölega, nenangoka naga o oworo hinoto." "I böto dika!" o Yesus wohaluhu.
42022039	O Yesus wamal̄a o berera de' woiki hokä biaha o Zaitun ma Doporonika, de' iwinö ninïki yoikoli dede Unanga.
42022040	Maöraha imahiädono genangoka, Unanga wätemo onangika, "Nimä niata hupaya uha nibaradoha näko ngini inïtaili."
42022041	Ipaha Unanga woiki iholoi ikurutika mahuhutulu dede önanga, magurutika done ngade-ngade höhokawelika de o helewo, daha watilabukuku de' womäniata.
42022042	"Ama," wotemo, "nako yakunu, nohihitingaka dede Ngohi o huha de o hangihara kiaka kokiani tatago-tagongo nënanga. Mä uha imoteke Ahimau, duga-duga imoteke Animau dika Ama." [
42022043	O malaekat womatëngo waino Unangino de' wihikuata.
42022044	O Yesus aihiningaka duru wamäo o huha de o hangihara hiädono Unanga iholoi wakaigoungu womä niata. Ai gahauku itututu hokä o awunu o tonakuku.]
42022045	Iböto womäniata, o Yesus womakilioroli iwinöninïkino. Unanga wämäkeino önanga imäiduoka karana manga hininga duru ihuha.
42022046	De Unanga wätemo onangika, "Yadodoa hongini nima idu? Nimomiki de' nimäniata hupaya ngini inikoronaua o bobaja."
42022047	O Yesus kawo ade-adeohi magogiriaka, o nyawa o doomu moi yoböa. Onanga wähihira o Yudas o Yesus iwinöninïki manga dodiawo. Ipaha o Yudas woiki o Yesusika daha wïame.
42022048	Mä o Yesus wïtemo unangika, "Yudas, mode de o game gënanga ngona nomau nihibodito o Nyawa manga Ngohaka?"
42022049	Maöraha o Yesus iwinöninïki naga genangoka yamäke okia aha idadi, önanga yotemo, "Jou, ngomi miatoka dika de miaoworo!"
42022050	Gila-gila womatëngo manga hidogoronaka, wïoto ma imam womomulia aigilaongo, de o oworo, hiädono aingauku manirakoka itöaka.
42022051	Mä o Yesus wotemo, "Ibötohi!" Daha Unanga wapal̄anga o nyawa gënanga aingauku de' wohitogumoka.
42022052	Ipaha o Yesus wätemo o imam-imam manga häekika de' ma Jou ai Tau magogöana mabalu-baluhika inoli o Yahudioka manga tutuda yaino-ino genangino la iwitagoko Unanga, "Mode Ngohi nënanga o nyawa madorou, hiädono ngini niböa de niaoworo de' niaboboha la nihitagoko Ngohi?
42022053	O wange higetongo Ngohi naga dede ngini ma Jou ai Tauoka, ngini nihitagokua. Mä nenanga toënanga maöraha ngininiadiai niamau, o huhutu makuaha maöraha idadi o tutuda."
42022054	Onanga iwitagoko o Yesus de' iwiao ma imam womomulia aitauika. O Petrus winïki womakökurutoko.
42022055	O löa gënanga mahidogoronaka o uku itofo-tofoino itokaril̄eoka de' o Petrus woiki wogogeruku dede önanga de manyawa yogögogeruku magilolitino.
42022056	Momatëngo o ngoheka molöleleani mïmäke o Petrus wogogeruku o uku itofo-tofoino madatekoka gënanga; daha o ngoheka molöleleani gënanga mïtotailako o Petrus, ipaha mato, "O nyawa ne unangö kangano naga de o Yesus!"
42022057	Mä o Petrus womahipongono. Unanga wotemo, "Ngohi ha kali-kali tinäkoua o nyawa geünanga!"
42022058	Ipahaika hokokiaua womatëngo mahomoa wïmäke o Petrus de' wato, "Ngonaö to önanga manga dodiawo!" Mä o Petrus wohaluhu, "Kowali, ngohiua!"
42022059	Done ho o jam moi ipahaika, womatëngo mahomoali wotemo wakua-kuatil̄e, "Maraioka o nyawa nënanga wininïki o Yesus, hababu unangö o Galilea manyawa!"
42022060	Mä o Petrus wohaluhu, "Okia animau, ngohi tohi orikua!" O öraha gënanga dika, o Petrus kawo ade-adeohi, o kuru-kuru ihorene.
42022061	O Yesus womälega de' wïpulono o Petrus. Gila-gila o Petrus womähininga ma Jou wïtemoka unangika, "O wange nënanga o kuru-kuru ihorenowahi, ngona nohigali mahange nohihi pongono."
42022062	De o Petrus wohupu genangoka de' woari iwihöhowo-howo.
42022063	O nyawa mangangöe iwïgögoa-goana o Yesus, imahigogule de' iwigohara Unanga.
42022064	Onanga yatamunoko Ai lako de yoleha Unangika, "Abeika nähetongo o nagona inigohara?"
42022065	Mangöeoli o hikauku mademo-demo iwihitemo Unangika.
42022066	Mangoru-ngorumino, o Yahudioka manga tutuda, de' o imam-imam manga häeke de' o agama maguru-guru imatoomu, de o Yesus iwiao manga Agama ma Juru Hakimika.
42022067	"Nomihi ngahu ngomino," iwitemo Unangika, "mode Ngona nënanga ma Koano Wohihohalamati?" O Yesus wohaluhu, "Nako Ngohi tinihingahu nginika, ngini aha ningakua.
42022068	De' nako Ngohi tinileha nginika, ngini aha nihaluhua.
42022069	Mä muläenge o örahanënanga, o Nyawa manga Ngohaka aha wogogeruku ma Jou Madutu Duru woko Kuaha ainirakoka."
42022070	Onanga mata-mata yotemo, "Nako hokogënanga, Ngona nënanga ma Jou Madutu ai Ngohaka?" O Yesus wohaluhu, "Hokogënanga ngini niato."
42022071	De önanga yotemo, "Iparaluokaua o hakihiohi! Ngone hoihenoka Ai uruiha mahirete!"
42023001	Mata-mata o juru hakimi yohima-himanga gënanga imaoko daha iwiao o Yesus o Pilatusika.
42023002	Genangoka önanga yomuläenge iwikalaki Unanga. Onanga yato, "Ngomi miwimäke o nyawa nënanga wäao o kawaha o ngëkomo ihowo-howonika. Unanga wahigaro o nyawa hupaya uha yofangu o soungu ma Kaisarika, hababu wato ünanga ganga o Kristus, o koano moi."
42023003	De o Pilatus wïleha o Yesusika, "Igoungu Ngona o Yahudioka manga koano?" O Yesus wohaluhu, "Hokogënanga anidemo."
42023004	O Pilatus wätemo o imam-imam manga häekika, de' o nyawa yowöe-wöe gënanga, "O nyawa nënanga Ai howono kamoiö de tamäkeua la yakunu hïhukumu Unanga."
42023005	Mä onanga iholoi yogegotoli, "De aidodötoko Unanga wahigaro o Yudea madaeraoka manyawa la yolawani; madodihiraka o Galilea madaeraoka, de' o örahanënanga yadonoli nenangino."
42023006	Maöraha o Pilatus woihene gënanga, ünanga woleha, "Mode o nyawa nënanga o Galilea manyawa?"
42023007	Iwihi ngahuoka o Yesus aiahali o Herodes wakokuaha madaeraino, o Pilatus wihidingoto o Yesus o Herodesika, kiaka o öraha gënanga unangö o Yerusalem mabereraka.
42023008	O Herodes duru wosanangi wïmäke o Yesus, karana madekanoka ünanga woihene mangale o Yesus de' woigo wïmäke. Unanga wönganono yakunu wahakihi o Yesus wodiai ihëra-hëranga.
42023009	Hababu gënanga o Herodes wïleleha o loleha mangöe Unangika, mä o Yesus mata-mata wöbaluhua.
42023010	O imam-imam mangahäeke de' o agama maguru-guru onangö yohimangika genangoka de' iwikalaki o Yesus kahagiria.
42023011	O Herodes de' aitentara imahigogule de' iwihikauku o Yesus, daha iwihinöa o gikiri yoago-agomo manga pakeanga, ipaha Unanga iwihidingotoli o Pilatusika.
42023012	O wange genangö o Herodes de' o Pilatus imahobatokali, mahira imahaturü.
42023013	O Pilatus wätoomu o imam-imam mangahäeke, o tutuda-tutuda, de' o kawaha,
42023014	daha wätemo onangika, "Ngini niwiao o nyawa ne Unanga ngohino de' niahetongo Unanga wäao o nyawa o dorouika. O örahanënanga niahimangoka ngohi titailakoka Unanga, mä ngohi hakali-kali tamäkeua kao dorou moiö de kiaka ngini niwikokalakioka.
42023015	Hokogenangoli o Herodes aidamäke, hababu unangö o Yesus gënanga wihidingotokali ngomino. O nyawa ne Unanga kaokia naga moiö de kowodiaiua ipatutu hïhukumu de o hohonenge mahukumanga.
42023016	Karana gënanga ngohi aha tïgohara Unanga ipaha tïlapahi." [
42023017	O Paskah marameanga higeto-getongo, o Pilatus kokiani wälapahi o bui manyawa imatëngo mangale o kawaha.]
42023018	O nyawa mata-mata imatotoomuino genangokadau yopöaka, "Unanga niwitoma! O Barabas niwilapahi mangale ngomi!" (
42023019	O Barabas iwi bui karana o huru-hara idädadi o bereraka de' karana o doma.)
42023020	O Pilatus womau wïlapahi o Yesus, hababu gënanga ünanga wätemo wohigali mamoioli o nyawa yowöe-wöeika gënanga.
42023021	Mä onanga yopöaka, "Unanga niwisalib! Unanga niwisalib!"
42023022	Daha wohigali mahangeoka o Pilatus wopöaka onangika, "Mä okia Aihowono? Kao howono moiö de ipatutu hïhukumu de o honenge mahukumanga ngohi kota mäkeua. Ngohi aha tïgöhara Unanga, daha tïlapahi."
42023023	Mä onanga gila-gila yopöaka genangö manga kuata o Yesus kokiani iwisalib. De' mabaha mangaböaka gënanga ihasili.
42023024	Daha o Pilatus wïgelenga o honenge mahukumanga o Yesusuku imoteke de o nyawa mangangöe gënanga manga gogahoko,
42023025	de' wïlapahi o Barabas kiaka önanga yogahoko, enagënanga o nyawa iwi bui-bui karana o huru-hara de' o doma. Ipaha o Yesus wihilapahi onangika la iwidiai imoteke toönanga manga mau.
42023026	O Yesusö önanga iwiao. O ngëkomo mahoanoka, önanga imakamäke de o nyawa womatëngo airomanga o Simon, aiahali o Kirene mabereraino, womau wowohama o kotaika. Onanga iwitagoko ünanga, daha ünanga iwipakisa wamoku o salib magota gënanga o Yesus aiporetino.
42023027	Mangangöe o nyawa imädagi yanïki o Yesus aiporetino -- manga hidogoronaka nagaö yamuruono naga o ngongoheka. O ngongoheka gënanga iwïgari de' iwïdodora o Yesus.
42023028	Mä o Yesus womälega onangika de' wätemo, "O Yerusalem mangongoheka! Uha Ngohi nihïgari. Nio gari niadiri mahirete de' niangoha-ngohaka.
42023029	Hababu maöraha aha iböa o nyawa aha yotemo, 'Duru youtumu o ngongoheka komaiwa o ngohaka ihiao-ao, kiaka komaiwa de manga ngohaka de' komaiwa o ngohaka magil̄au yahuhu!'
42023030	O öraha gënanga o nyawa aha yatemo o l̄okuika, 'Nimï tapal̄u ngomi!' De' o dodoporonika, 'Nimï pohuku ngomi!'
42023031	Hababu nako o gota mangangoika o nyawa yodiaioka hoko nënanga, okiali aha önanga yodiai de o gota itotoolengokaika!"
42023032	Nagaoli o nyawa yahinoto mahomoa -- yahinotö o nyawa madorou -- önanga yäao la yähukumu yähohonenge kamamoi de o Yesus.
42023033	Maöraha yadono o ngï yaheto-hetongo "O häeke makabelanga", önanga iwisalib o Yesus de' yahinoto o nyawa madorou gënanga -- womatëngo o Yesus ainirakoka de' womatengoli Ai higiloka.
42023034	De o Yesus wohubayanga, "Ama, önanga nahi apongo! Onanga ihi orikua okia önanga yodiai." O Yesus aipakeanga genangoka önanga imäkokeregu imoteke o undi.
42023035	Mangangöe o nyawa imaokoino genangoka de imädomina, o Yahudioka mangatutuda iwihohedu de' yotemo, "Unanga wahihalamatoka o nyawa mahomoa; abeika o örahanënanga wohihalamati Aidiri mahirete, nako Unanga igou-goungu ma Koano Wohihohalamati ma Jou Madutu aingongiriki!"
42023036	O tentara-tentaraoka ma iwihohedu Unanga. Onanga yaino de' iwihidöaka o angguru magogiohiki Unangika
42023037	inoli yato, "Nako Ngona o Yahudioka manga koano, nohihalamati Ani diri!"
42023038	O Yesus aisalib magota mal̄okuil̄e ihitulihi o demo-demo nënanga: "Nënanga o Yahudi ma Nyawa manga Koano."
42023039	Manyawa madorouoka womatëngo iwisosalib genangoka wihikauku o Yesus. Unanga wotemo, "Koigoungua Ngona ma Koano Wohihohalamati? Aa, nohihalamati Anidiri de' ngomi!"
42023040	Mä manyawa madorouoka womatengoli witaaere aidodiawo gënanga, wato, "Mode ngona nimodongua ma Jou Madutu? Ngona kamamoi inihukumu inihohonenge hokä Unanga.
42023041	Duga-duga nanga hukumanga inähinoto igoungu imadäene de tongone nanga manarama. Mä Unanga hakali-kali kowahowonua!"
42023042	Daha ünanga wotemo, "Yesus nohihininga ngohi, nako Ngona noböa hokä o Koano!"
42023043	"Nongaku," o Yesus wïtemo unangika, "O wange nënanga aha ngona dede Ngohi o Firdausoka."
42023044	Mudukua o takoro ngimoi de hinoto o wange ikorona, o wange malako itararonua, de' o berera mata-mataika idadi ihuhutu duru hiädono o takoro hange bimaoa.
42023045	O guba yanü nuneuku ma Jou ai Tau magoronaka, ikakihi ibelaka hinotoka.
42023046	Daha o Yesus wopöaka de Ai ilingi makuatil̄e, "Ama! Anigiama mahoatika Ahi diri tohilapahi!" Wotemo hoko gënanga ipaha, Unanga wohonenge.
42023047	Maöraha o tentaraoka madoomu manga baluhu wamäke okia i dädadioka, ünanga wihigiriri ma Jou Madutu. Daha ünanga wotemo, "Igoungu, Unanga wahowonua!"
42023048	O nyawa manga ngöe yaino-ino yototomina genangino, yamäke okia naga idädadi. Onanga mata-mata yolio de manga hininga duru imatoduba.
42023049	De' mata-mata imakokanäko de o Yesus, de o ngongoheka iwinöninïki Unanga o Galilea de yaino, imaokoino magurutika, de' yamäke mata-mata gënanga.
42023050	-
42023051	Naga womatëngo airomanga o Yusuf, aiahali o Arimatea mabereraino o Yudea madaeraoka. Unanga o nyawa maoa de o nyawa iwihoromati, de' wödodamä maöraha ma Jou Madutu womuläenge wopareta hokä o Koano. Ngarokö ünanga o Agama ma Juru Hakimi magegetongo, mä unanga wohimotekua o Juru Hakimi manga manarama madodagi de manga putuhu gënanga.
42023052	O Yusuf nënanga woiki wïhimanga o Pilatus de' wogahoko hupaya o Yesus aimayeti ihidöaka unangika.
42023053	Ipaha ünanga o saliboka de wohiguti o Yesus aimayeti, daha wahawoino de o mayeti mahahawo o hutara. Iböto gënanga ünanga wakelenga o lungunuku, kiaka o lungunu gënanga o doporono i hohelewo magoronaka -- o lungunu gënanga komaiwahi yapäke.
42023054	O wange gënanga o Jumati mawange; de' o Yahudioka manga Puji mawange ngade imuläenge.
42023055	O ngongoheka yaino-ino de o Yesus o Galileaino iwinïki o Yusuf de' yamäke o lungunu gënanga. Onangö yamäke sarakia o Yesus iwikelenga o lungunu magoronaka.
42023056	Ipaha önanga yolio daha yoturunga o rampa-rampa de' o minya mabou-bounu la o Yesus aimayeti yaminya. O Yahudioka manga Puji mawangeoka, önanga imatogumu yomanarama mangale yamoteke o agama matita.
42024001	O Minggu mawangeoka duru o ngoru-ngorumino, o ngongoheka gënanga yoiki o lungunika yao o rampa-rampa kiaka önanga yasösadiaka.
42024002	O lungunoka, önanga yamäke mahelewo madadamunu iluluika.
42024003	Daha önanga yowohama o lungunu gënanga magoronaika, mäyamäkeua ma Jou Yesus aimayeti genangoka.
42024004	Onanga kaimaokoinohi genangoka de' yobingu yapikiri o hali gënanga, itodokanino o nyawa yahinoto de manga pakeanga maleto-letongo imaokoino manga datekoka.
42024005	Onanga duru yohawana, de imaruku hiädono o tonakuku, o nyawa yahinoto gënanga kamagogiriahi yätemo onangika, "Yadodoa hongini niälingiri o nyawa yowango-wango yohone-honenge manga hidogoronaka?
42024006	Unanga koiwiwa nengokadau. Unanga womomikoka! Niohohininga okia Unanga winihingahuoka nginika maöraha Unanga ka o Galilea madaeraokahi.
42024007	Kiaka o Nyawa manga Ngohaka kokiani iwihilapahi o nyawa baradohaika, daha iwisalib, de' o wange hangeoka Unanga aha womomiki!"
42024008	De o ngongoheka gënanga imahininga o Yesus aidemo-demo.
42024009	Yolioino o lungunino gënanga, önanga yoade-ade mata-mata idädadi gënanga o rasul yangimoi de yamoika de' mata-mata iwinöninïki mahomoahi.
42024010	O ngongoheka ihingöngahu-ngahu mata-mata gënanga o Yesus iwinöninïkika, genangala: o ngo Maria Magdalena, o ngo Yohana de' o ngo Maria o Yakobus ngoi ayo, inoli o ngongoheka mahomoahi imakokomoteke dede önanga.
42024011	Mä o rasul-rasul gënanga yatobote o ngongoheka gënanga yoade-ade mafofaidäua. Onanga yongakuua o ngongoheka gënanga manga ade-ade.
42024012	Mä o Petrus womomiki de' womapopäta o lungunika. De womaponu ünanga watailako magoronaika, de wamäke duga-duga o mayeti mahahawo genangoka. O Petrus duru wohëranga, gila-gila wolio de o loleha mangöe aihininga magoronaka, yakorona okia idädadioka.
42024013	O wange genangö, yahinoto o Yesus iwinöninïki yoiki imä dagi o kapongo moiika maromanga o Emaus, o Yerusalemoka de ngade-ngade o kilo ngimoi de moi magurutika.
42024014	Yotagi magogiriaka önanga imä ade-ade mangale hagala okianaga idädadioka gënanga.
42024015	Ima temo-temo de o dibanga imahibori döa-döaka magogiriaka, o Yesus mahirete waino de' wotagi dede önanga.
42024016	Onanga iwimäke o Yesus, mä naga okianaga moi yadiai hiädono önanga iwinakoua Unanga.
42024017	Gila-gila o Yesus wätemo, "Okia ngini nihi ade-ade o ngëkomo mahoanino nënanga?" Onanga imatogumuku de mangabiono ihuha.
42024018	Daha womatëngo manga dodiawo airomanga o Kleopas, wïleha o Yesusika, "Bapa ngona o nyawa maporetino moi o Yerusalemoka ho nanäkoua okianaga idädadi dokengoka ipaha-paha nënanga?"
42024019	"Okia i dädadi?" o Yesus woleha. "Okianaga idädadi de o Yesus, o Nazaret manyawa gënanga," önanga yohaluhu. "Unanga o nabi. Aidemo-demo de' Aimanarama duru de makuaha -- yaoa imoteke ma Jou Madutu ailolegaka ekola imoteke o nyawa mata-mata manga lolegaka.
42024020	O imam-imam manga häeke de' nangahoana de nangaberera matutuda iwihilapahi Unanga la iwihukumu iwihohonenge, de' onanga iwisalib Unanga!
42024021	Enahioko ngomi miwïnganono Unanga aha o Israeloka wahibebasi! De' o wange nënanga o wange hange iböto madero o hali gënanga idadi.
42024022	Inoli, miangongoheka yamuruono naga yodiaioka ngomi imïtodokana. Duru o ngoru-ngorumino önanga yoiki o lungunika,
42024023	mä yamäkeua Aimayeti dokengoka. Gila-gila önanga imakilioro de' yahetongo önanga yamäke o malaekat, de' o malaekat gënanga yahetongo o Yesus wowango.
42024024	Yamuruono naga miadodiawo yoiki o lungunika de' yamäke hokä okia o ngongoheka gënanga yahetongo i goungu hokoganga, duga-duga önanga iwimäkeua o Yesus."
42024025	Gila-gila o Yesus wätemo onangika, "Ngini igoungu nibodo! Itaituaholi niangaku mata-mata okia o nabi-nabi yaheto-hetongoka.
42024026	Mode koigoungua ma Koano Wohihohalamati kokiani waohanohi ihira o huha de o hangihara gënanga dahaö wamäke Ai mulia?"
42024027	Ipaha o Yesus wohitararono onangika okia yatuli-tulihi Ma Jou Ai Demo ma Buku magoronaka yakokorona Aidiri, muläenge o Musa aibuku-bukuoka de o nabi-nabi manga buku.
42024028	Hokokiakaua önanga yatigioka makapongo önanga yödumu-dumutu. O Yesus womadiai hokä womau wotagi wogila-gila,
42024029	mä onanga iwitumungu, "Nogögogerohi miangïoka," önanga iwitemo Unangika, "o öraha nënanga i tigioka yohutu de' i mulaengoka ihuhutu." De o Yesus wowohama la womahiduhutu manga ngïoka.
42024030	Ma orahoka wogogeruku wol̄omo dede önanga, o Yesus wal̄ë o roti wotemo sukur ma Jou Madutuika, wabëla-bëlaka o roti gënanga de Aigiama, daha wahidöaka onangika.
42024031	Ipaha önanga yanäko gënanga o Yesus. Mä Unanga wohihangoka toona manga lolegaka.
42024032	Onanga imabori temo, "Mode koigoungua hamäo nanga hininga hokä iruae, maöraha Unanga homäteke ade-ade o ngëkomo mahoanoka de' wohitararono Ma Jou Ai Demo ma Buku madol̄a ngoneino?"
42024033	O öraha gënanga dika önanga imaoko gila-gila imakilioro o Yerusalemika. Dokengoka önanga yämäkeika yangimoi de yamoi iwinöninïki o Yesus, imatoomuino de mahomoahi.
42024034	Onanga gënanga yato, "Igoungu itiai ma Jou wowangokali! Unanga womahi matokoka Aidiri o Simonika!"
42024035	Yahinoto iwinöninïki o Yesus aha yoböa-böa gënanga, gila-gila ihiade-ade önanga yamäke-mäke manga dodagi mahidogoronaka, de' sarakia önanga iwinako ma Jou maöraha Unanga wabëla-bëlaka o roti.
42024036	Onanga kaima teke ade-adeohi itodokanino o Yesus mahirete woma okoino manga hidogoronaka de' wotemo, "Nihalamati ngini!"
42024037	Onanga yatodokana de' yohawana, karana yatobote önanga yamäke o tokata.
42024038	Mä o Yesus wätemo, "Yadodoa ho ngini nihawana? Yadodoa ho niahiningail̄e ipuda hokä ningakua?
42024039	Nio lega Ahigiama de' niolega Ahil̄ou. Nia nako nenangala Ngohi mahirete! Nihipal̄anga de' nihitailako, karana o tokata koiwa ma akeme ekola makobongo, hokä ngini niamäke Ngohioka."
42024040	OYesus wotemo hokogënanga inoli wohimatoko onangika Aigiama de' Ail̄ou.
42024041	De' onanga hokä yongakuowahi, karana yomörene holi de' yohëranga, o Yesus wäleha onangika, "Boteka ngini naga de niainomo nenangoka?"
42024042	Onanga iwihidöaka Unangika o nawoko ihohinanga o luiti moi.
42024043	O Yesus wal̄ë o nawoko gënanga, gila-gila waol̄omo toönanga manga himangoka.
42024044	Ipaha de gënanga Unanga wätemo onangika, "Nenangala o hali tinihi ngahu-ngahuoka nginika maöraha Ngohi ka dede nginiohi: o hali moi-moi yatulihi yakorona Ngohi o Musa ai Buku-buku magoronaka, o nabi-nabi, de' o Mazmur, kokiani idadi."
42024045	Ipaha o Yesus wahelenga manga dibanga, la imangarati Ma Jou Ai Demo ma Buku madungutu.
42024046	Daha Unanga wätemo onangika, "Ma Jou Ai Demo ma Buku magoronaka yatulihi ma Koano Wohihohalamati gënanga kokiani waohana o huha de o hangihara, de' kokiani womomikoli o honenge mahidogoronaka o wange mahangeoka.
42024047	Inoli de ma Koano Wohihohalamati Airomanga kokiani ihiabari hagala o hoanika de o berera manyawaika, kiaka o nyawa kokiani yotoba de' ma Jou Madutu waapongo manga baradoha. De' o abari gënanga kokiani ihingahu o Yerusalemoka de imuläenge.
42024048	Mata-mata gënanga ngini mahöhakihi.
42024049	De' Ngohi mahirete aha tohidingoto nginika okia o Ama wojäjajioka. Mä ngini kokiani nitatapu nitamä o bereraka nënanga hiädono ma Jou Madutu aikuaha inïhawo ngini."
42024050	Ipaha gënanga o Yesus wäao önanga o berera maporetika hiädono o Betaniaika. Genangokadau Unanga wagöraka Ai giama, daha wahibarakati önanga.
42024051	Magogiriaka wahibarakati, Unanga iwi göraka o horogaika, de womatingaka dede önanga.
42024052	Onanga ima rukuku iwihuba Unanga, ipaha imakilioro o Yerusalemika de manga hininga duru imörene,
42024053	de' ihigila-gila iwihigogiriri ma Jou Madutu, ma Jou ai Tauoka.
43001001	Kama dodi hirakahi o dunia idadi uahi, o Demo nagaka. O Demo naga de ma Jou Madutu de' o Demo kaimatero de ma Jou Madutu.
43001002	Kamahirahi Unanga de ma Jou Madutu.
43001003	Hagala mata-mata idadi kiani dede Unanga, de' hagala nënanga naga, de kamoiö de koiwa idadi nako dede Unangua.
43001004	O Demo gënanga o ngango matiti, de' o ngango i hi döaka o dararono o nyawaika.
43001005	O dararono gënanga itararono o huhutu magoronaka, de' o huhutu yakunua yahohonenge.
43001006	Woböa o nyawa wihulo-huloko ma Jou Madutu, o Yohanis airomanga.
43001007	Unanga woböa wohiabari mangale o dararono gënanga, hupaya o nyawa mata-mata yongaku.
43001008	Unanga mahirete gënanga o dararonua, ünanga duga-duga wohiabari.
43001009	O dararono madutu yätararono mata-mata o nyawa, iböa o duniauku.
43001010	O Demo naga o duniaka, o dunia idadi kiani dede Unanga, mä o dunia iwinäkoua Unanga.
43001011	Unanga woböa aibereraika mahirete mä airoriadodoto iwitarimaua Unanga.
43001012	Mä nagaö o nyawa iwitarima Unanga de iwingaku Unangika, yahidöaka o haku yodadi ma Jou Madutu aingoha-ngohaka,
43001013	iwihingohaka o nyawa okaua de yaino, hababu o ngango mahungi gënanga, ma ahali ma Jou Madutuoka de yaino.
43001014	O Demo ima dadioka o nyawa, de ënanga igogere nanga hidogoronaka, de' ngone hamäkeoka mamulia. Mamulia gënanga watarima hokä o Ama aingohaka woma Tëngo-tëngoka. Unangoka ngone himäke ma Jou Madutu de' Ai dora ngoneino.
43001015	O Yohanis woböa hokä Ai hakihi, ünanga wohiabari: "Nenangala Unanga tohidododemoka: Unanga aha woböa wohïhiduruino, mä iholoi wolamoko dede ngohi, hababu ngohi koihiwahi Unanga nagaka."
43001016	Unanga iwiomanga de o dora; koiwa madodogumu, Unanga wonahi barakati ngone.
43001017	Ma Jou aipareta ngone hatarima, o Musaka de yaino. Mä Ai dora de Ai setia ma Jou Madutu wohimatoko o Yesus Kristusoka de yaino.
43001018	Komaiwahi naga iwimäke ma Jou Madutu, mahomoa de ma Ama aingohaka woma Tëngo-tëngoka, kaimatero de ma Ama de' duru wotigi Unangika. Unangala wonahi matoko o Ama ngoneino.
43001019	Yokokuaha o Yahudioka o Yerusalemoka yähuloko o imam-imam de' o Lewi manyawa yoiki o Yohanisika de' iwileha Unangika, "Ngona nënanga o nagona?"
43001020	O Yohanis womangaku wohitotiaika, "Ngohiua o Koano Wohihohalamati."
43001021	"Nako hoko gënanga, ngona o nagona?" yoleha önanga. "Bote ngona o Elia?" "Kowali," o Yohanis wohaluhu. "Bote ngona o Nabi woamo-amoko?" yoleha önanga ihigalioli. "Kowali," wohaluhu.
43001022	Onanga yato, "Nako hokogënanga, nomihingahu ngomino o nagona ngona nënanga," "hupaya ngomi miakunu mihidöaka o bobaluhu o nyawa imihulo-huloko ngomi. Okia anidemo mangale anidiri mahirete?"
43001023	O Yohanis wohaluhu, "Ngohi neünanga ma Nabi Yesaya wotemoka: 'O nyawa yopöa-pöaka o tonaka makokakahaka: Nihitiai o ngëkomo mangale ma Jou.' "
43001024	O Farisioka yähulo-huloko o nyawa gënanga,
43001025	yolehali, "Nako ngona o Koano Wohihohalamatiua, o Eliaua, o Nabi woamo-amokua, yadodoa ngona näohiki?"
43001026	O Yohanis wohaluhu, "Ngohi to ohiki de o akere. Mä niahidogoronaka naga o nyawa ngini niwinäkoua.
43001027	Unanga woböa wohihiduruino, mä ngohi topatutua tahohe to Unanga aihapato maliliko."
43001028	Mata-mata gënanga idadi o Betania, o wange mahiwara o Yordan ma Ngairi, o ngï o Yohanis wo ohiki.
43001029	Yarehino mawange, o Yohanis wimäke o Yesus waika unangika. Daha o Yohanis wätemo, "Niwilega, ge Unanga ma Jou Madutu ai Duba ma Ngohaka yäoehe-ehe o dunia mabaradoha.
43001030	Unanga ngohi tohidodemoka aha woböa wohihiduruino, mä Unanga iholoi wolamoko dede ngohi, hababu ngohi tomakil̄auahi, Unanga nagaka.
43001031	Kowahi de gënanga, ngohi tinäkoua o nagona Unanga gënanga. Enahioko ngohi toböa to ohiki de o akere, hupaya o Israeloka manyawa iwinäko Unanga."
43001032	O Yohanisö wohidöaka o hakihi nënanga, "Ngohi tamäke ma Jou Madutu ai Womaha iuti hokä o namodara o dihanguku de' itangi ail̄okuku.
43001033	Oraha gënanga ngohi tinäkouahi o nagona Unanga. Mä ma Jou Madutu wohihuloko to ohiki de o akere wotemoka ngohino, 'Nako ngona namäke ma Jou Madutu ai Womaha iuti, de' itangi Ai l̄okuoka womatëngo, Unanga aha wo ohiki de ma Jou Madutu ai Womaha.'
43001034	Ngohi mahirete tamäkeoka," o Yohanis wato, "de' ngohi tohidöaka hakihi Unanga ma Jou Madutu ai Ngohaka."
43001035	Yarehino mawange, o Yohanis naga o ngï genangokali de iwinöninïki yahinoto.
43001036	Maöraha Unanga wimäke o Yesus wakaino, ünanga wato, "Niwi lega! Gënanga ma Jou Madutu ai Duba ma Ngohaka."
43001037	Yahinoto iwinöninïki o Yohanis yoihene o demo gënanga, yoiki iwinïki o Yesus.
43001038	O Yesus womaidulu Ai poretoko, de' wamäke önanga iwinïki Unanga. Unanga wäleha, "Ngini nialingiri okia?" Onanga yohaluhu, "Rabi, kiaka Rabi anigogere?" (Ma demo 'Rabi' mamangarati guru.)
43001039	O Yesus wato, "Niaino niolega mahirete." Onanga yoiki dede Unanga de' yamäke kiaka Unanga wogogere. O öraha gënanga o takoro iata o bimaoa. O wange gënanga önanga yogogere dede Unanga.
43001040	Womatëngo, yahinoto manga hidogoronaka woihene okia o Yohanis wotemo ipaha winïki o Yesus, ganga o Andreas, o Simon Petrus aidodoto.
43001041	Womatai-taiti o Andreas wilingiri o Simon airiaka, de' wohingahu unangika, "Ngomi mima kamäkeoka de o Mesias!" (O Mesias kaima däene de o Kristus, enagënanga o Koano Wohi hohalamati.)
43001042	O Andreas wingotaka o Simon o Yesusika. O Yesus wipulo-pulono o Simon, de' witemo, "Ngona o Simon, o Yona aingohaka. Ngona aha inihetongo o Kefas." (O Kefas kaima däene de o Petrus mamangarati: o l̄oku o helewo.)
43001043	Yarehino mawange o Yesus waputuhu woiki o Galileaika. Unanga imakamäke de o Filipus, de' wato unangika, "Naino nohi nïki Ngohi!"
43001044	O Filipus aiahali o Betsaidaino, enagënanga ima teke berera moi o Andreas de' o Petrus.
43001045	O Filipus imamäke de o Natanel de' witemo unangika, "Ngomi miwi mäkeoka o nyawa kiaka o Musa wahetongoka ma Jou Madutu ai Tita ma Bukuoka, de' kiaka o nabi-nabi ihi abarioka. Unanga gënanga o Yesus Nazaretino, o Yusuf aingohaka."
43001046	Mä o Natanel wohaluhu, "Kaiyakunu maoa-oa moi iböa o Nazaretino?" O Filipus wohaluhu, "Naino la' nolega mahirete."
43001047	O Yesus wimäke o Natanel woböa, de' unanga wotemo mangale ünanga, "Niwilega, gënanga o Israeloka manyawa madutu. Koiwa o tengeluku unangoka."
43001048	"Sarakia Bapa nohinäko ngohi?" O Natanel woleha o Yesusika. O Yesus wohaluhu, "O Filipus woniahokuahi ngona, Ngohi toni mäkeoka ngona, o ara mautu matimiuku gënanga."
43001049	"Bapa Guru," o Natanel wato, "Bapa nagala ma Jou Madutu ai Ngohaka! Bapa o Israeloka manyawa manga Koano!"
43001050	O Yesus wato, "Ngona nongaku, hababu duga-duga Ngohi tonihi ngahu Ngohi tonimäkeoka ngona o ara mautu matimiuku gënanga? Mahomoahi iholoi ilamoko de gënanga ngona aha namäke!"
43001051	O Yesus wotemooli, "Igoungu, nongaku, ngona aha namäke o dihanga ihelenga, de' ma Jou Madutu ai malaekat-malaekat youti yodoa o Nyawa manga Ngohakuku."
43002001	O wange hinoto ipaha naga o kawingi marameanga o Kana mabereraka o Galilea matonakoka, de' o Yesus ngoi ayo naga genangoka.
43002002	O Yesus de' iwinöninïkö ya ahoko o rameangika gënanga.
43002003	Maöraha manga angguru imataka, o Yesus ngoi ayo mitemo o Yesusika, "To önanga manga angguru imataka."
43002004	O Yesus wohaluhu, "Ayo, uha nohihuloko ngohi. Maöraha yadonuahi ngohi tohimatoko ahi diri."
43002005	Mä o Yesus ngoi ayo mätemo o nyawa yolöleleanika, "Nia diai dika okia winitemo nginika."
43002006	Gengoka naga o rube o gahumu butanga isadiaka ihi iho-ihoro manga l̄ou imoteke o Yahudioka manga adati. O rube gënanga moi-moi madol̄a done ho litere o ratuhu moi.
43002007	O Yesus wätemo yolöleleanika gënanga, "Nioguhe o rube-rube gënanga de o akere." Onangö yoguhe hiädono iomanga.
43002008	Dahao o Yesus watemo onangika, "Nial̄ë o akere mahuhutulu gënanga de' niao o rameanga mahäekika." De önanga yao o akere gënanga o rameanga mahäekika,
43002009	de' unanga wataili o akere idadadioka o angguru. (Ma ünanga wohiorikua kiaino o angguru gënanga, duga-duga yolöleleani dika gënanga ihiöriki önanga yöguhe.) O rameanga mahäeke gënanga wiahoko o nauru wokawi-kawingi,
43002010	de' witemo unangika, "Mabiaha o nyawa yäguhe ihira o angguru i hëmo-hëmoro, de' nako önanga yokere yadugaka, dahao o angguru biaha. Mä ngona nagogonika o angguru duru mahëmo-hëmoro hiädono öraha nënanga!"
43002011	Gënanga o nonako ihëra-hëranga madodihiraka gënanga o Yesus, ünanga wodiai gënanga o Kana mabereraka o Galilea ma tonakoka. De o nonako gënanga ünanga wohimatoko toünanga aimulia. Ho' iwinöni nïki iwingaku unangika.
43002012	I paha gënanga o Yesus woiki o Kapernaumika imakinïki de ngoi ayo, airoriadodoto de iwinöninïki. De önanga yogogere dokengoka o wange muruono naga madekana.
43002013	Maöraha o Yahudioka manga Wange ma Amoko o Paskah itigioka, o Yesus woiki o Yerusalemika.
43002014	Ma Jou ai Tauoka o Yerusalemoka ünanga wämäke imahuku-hukunu o hapi, o duba, de' o namodara; de ihitotagali o tiwi yogogeruku genangoka.
43002015	O Yesus o dewili womadiai aigogohara moi de' waduhu mata-mata aiwani gënanga, yaoa o duba, o hapi, ma Jou ai Tau magoronaka. Manga meja-meja o tiwi ihito tagali wabitikanga hiädono mangatiwi önanga hohibari-barihi kiaika honanga.
43002016	Daha ünanga watemo o namo dara yohuku-hukunika, "Niagoraka mata-mata nenangoka. Uha ahi Ama ai Tau, niadiai o bubukunu ma ngï!"
43002017	Iwinöni nïki ahao imahininga Ma Jou Ai Demo ma Buku mademo nënanga, "Ahi ngigo mangale ani Tau, ya Jou Madutu, yatuhuku ahihininga."
43002018	O Yahudioka manyawa yokokuaha iwitemo dema dohata o Yesusika, önanga yato, "Abeika nodiai ihëra-hëranga hokä o nonako ngomino, igoungu Ngona de anihaku nodiai hokonënanga."
43002019	O Yesus wohaluhu, "Niakilianga o Tau nënanga, de' o wange hange mahidogoronaka aha Tohigoko okali."
43002020	De' onanga yato, "O taongo moruata de butangaino ihidailako mangale ihigoko ma Jou ai Tau nënanga. De' ngona nomau nohigokokali o wange hange mahidogoronaka?"
43002021	Mä ma Jou ai Tau o Yesus aidungutu gangala airöehe mahirete.
43002022	Ho' maduruino, o Yesus womomikoka o honengino, ima hininga iwinöninïki o hali gënanga Unanga wohidodemoka. De yongaku önanga okia i tulihoka Ma Jou Ai Demo ma Buku magoronaka de' okia o Yesus wotemo-temoka.
43002023	Maöraha o Paskah ma Rameanga o Yesus naga o Yerusalemoka, de o nyawa mangangöe iwingaku Unangika, hababu wodiai o nonako ihëra-hëranga.
43002024	Mä o Yesus mahirete wangakua önanga, hababu Unanga wanäko o nyawa mata-mata.
43002025	Ngaro uha o nyawa iwihitararono Unangika o nagona dika, hababu Unanga mahirete wohiöriki okianaga o nyawa manga hininga magoronaka.
43003001	Naga womatëngo o agama mabaluhu o Farisioka manyawa, ai romanga o Nikodemus.
43003002	O hutu moiuku ünanga waika o Yesusika de' wotemo, "Bapa Guru, ngomi mihiöriki Bapa wonihuloko ma Jou Madutu. Hababu moiua yakunu yodiai ihëra-hëranga hokä Bapa nodiai, nako ma Jou Madutu witomotekua ünanga."
43003003	O Yesus wibaluhu, "Nongaku, o nyawa moiua yakunu yodadi ma Jou Madutu aiumati, nako ünanga womakil̄au wohigalioli."
43003004	"Sarakia o nyawa yobaluhoka yakunu imakil̄au ihigalioli," o Nikodemus wato o Yesusika, "Kaiyakunu ünanga wowohamoli ngoiayo amimämata magoronaika de' mihingohakoli?"
43003005	O Yesus wibaluhu, "Igoungu itiai ahidemo nënanga: nako o nyawa imakil̄aua o akerino de' ma Jou Madutu ai Womahino, o nyawa gënanga yakunua yodadi ma Jou Madutu aiumati.
43003006	Nanga röehe o nyawa inahikil̄au enagënanga nanga dimono, mä de madodagi nanga rohani inahikil̄au de ma Jou Madutu ai Womaha.
43003007	Uha nohëranga nako Ngohi totemo: ngini mata-mata kiani nimakil̄au nihigalioli.
43003008	O hidal̄oko iwuwu kiaika ënanga yakaika; ngone hoihene toënanga maruruhu, mä hanäkoua kiaino iböa de' kiaika yakaika. Hoko genangö o nyawa yakil̄au ma Jou Madutu ai Womaha."
43003009	O Nikodemus woleha, "Sarakia gënanga yakunu idadi?"
43003010	O Yesus wohaluhu, "Ngona o Israeloka manga guru; de sarakia ngona nohiorikua?
43003011	Nongaku: ngomi mihi ade-ade okia ngomi mianäko, de' ngomi mihidöaka o hakihi okia ngomi miamäkeoka; mä ngini nioluku niatarima tongomi miahakihi.
43003012	Ngini ningakua nako Ngohi tohiade-ade nginika mangale o duniaino mahali; sarakia ngini yakunu ningaku, nako Ngohi tohiade-ade nginika mangale o horoga mahali?
43003013	Koiwahi o nyawa moiö yodoa o horogail̄e, mahomoa de ge Unanga woutioka o duniauku, enagënanga o Nyawa manga Ngohaka.
43003014	Hokä imatero o Musa wohidöaka o dodiha tabaga de o gota mabooto o tonaka makokakahaka, hokogenangoli o Nyawa manga Ngohaka kiani iwihidoa,
43003015	hupaya mata-mata iwingaku Unangika yamäke o wowango madutu de' ikakali."
43003016	Karana ma Jou Madutu hokogënanga wadora o nyawa o duniaka nënanga, hiädono Unanga wohidöaka Ai Ngohaka woma tëngo-tëngoka, hupaya moi-moi o nyawa iwingaku Unangika yobinahaua, mä yamäke o wowango madutu de' ikakali.
43003017	Hababu ma Jou Madutu wihidingoto Ai Ngohaka wahukumua o dunia nënanga, mä wohihalamati ënanga.
43003018	O nyawa iwingaku Unangika yahukumua. Mä o nyawa iwingakua ma Jou Madutu wahukumoka, hababu Unanga iwingakua ma Jou Madutu ai Ngohaka womatëngo-tëngoka.
43003019	Unanga iwihiributu de mahohol̄e nënanga: O dararono gënanga iböaka o duniaka, mä o nyawa iholoi yoigo o huhutu ngaro de o dararono, hababu manga manarama önanga itorou.
43003020	O nyawa yododiai o dorou, yodohata o dararonika; de yoluku yaika o dararonika, hupaya manga manarama itotorou uha yamäke.
43003021	Mä o nyawa yamote-moteke ma Jou Madutu aimau, yaika o dararonika hupaya idadi itararono okia yodiaioka gënanga naga imamoteke de ma Jou Madutu aimau.
43003022	Ipaha de gënanga o Yesus de' iwinöninïki yoiki o Yudeaika. Unanga wogogere dokengoka öraha muruono naga madekana dede önanga de' waohiki.
43003023	-
43003024	Oraha gënanga o Yohanis iwihingohamuahi o buika. Unanga waohiki o Ainonoka, ikurutikaua de o Salim, hababu dokengoka naga o akere iwöe. O nyawa yowöe yoböa unangika, de' unanga waohiki önanga.
43003025	Yamuruono naga o Yohanis iwinöninïki yomuläenge imateke ributu de o Yahudioka manyawa mangale o debi-debini madatoro.
43003026	Onanga yoiki o Yohanisika, de yato, "Bapa Guru, bote Bapa kanohiningahi, o nyawa de ngona Bapa o Yordan ma Ngairi mahonongaka gënanga, Bapa nomihimatokoka ngomino kahuruono? Orahanënanga Unangö waohiki, de' mata-mata o nyawa yoiki Unangika!"
43003027	O Yohanis wohaluhu, "O nyawa yamäkeua okianaga, nako ma Jou Madutu wahidöakua onangika.
43003028	Ngini mahirete ni ihenoka Ngohi totemo, 'Ngohi o Koano Wohihohalamatiua. Ngohi ihi huloko tihihiraino Unanga.'
43003029	O ngoheka mokawi-kawingi naga tomünanga aminauru wokawi-kawingi. O nauru wokawi-kawingi aidodiawo gënanga duga-duga womaoko witiniail̄e de' woihene, de' unanga womörene nako woihene o nauru wokawi-kawingi ai ilingi. Hokogenangö de ngohi. Orahanënanga ahihininga duru i sanangi.
43003030	Unanga duru kiani iholoi, wihiamo-amoko, de' ngohi kai dogo tokuranga."
43003031	Iböa-böa dakuku iholoi yatilakuru mata-mata. Iböa-böa o duniaino yaetongo o dunia manyawa, de' ihidemo mangale o dunia mahali. Iböa-böa dakuku iholoi yatilakuru mata-mata.
43003032	Unanga wotemo mangale okia wamäkeoka de' woihenoka, mä o nyawa moiua yangaku Ai hakihi.
43003033	O nyawa yangaku Ai hakihiika gënanga, yongaku ma Jou Madutu wotiai.
43003034	Hababu o nyawa ma Jou Madutu wahuloko ihingahu ma Jou Madutu aidemo, karana ma Jou Madutu ai Womaha mata-mata iwihidöakoka unangika.
43003035	O Ama wihininga ai Ngohaka, de' wihilapahioka hagala o kuaha Unangika.
43003036	O nyawa iwingaku-ngaku o Ngohakika gënanga, aha yamäke o ngango madutu de ikakali. Mä o nyawa iwihingounua ma Ngohakika gënanga yamäkeua o ngango. Onanga wahukumu ma Jou Madutu kahiado-adonika.
43004001	O Farisioka manyawa yoihene o Yesus wamäke de' waohiki iholoi yowöe de ngaro iwinöninïki o Yohanis. (
43004002	Kaimoteke madiai o Yesus mahirete wo ohikua duga-duga iwinöninïki dika.)
43004003	Maöraha o Yesus wohiöriki o Farisioka manyawa yoihenoka mangale o hali gënanga, Unanga wöiki o Yudeaika de womaidulu o Galileaika.
43004004	Ai dodagi mahidogoronaka gënanga Unanga kiani watilakuru o Samaria.
43004005	O Yesus womahiädono o berera moi o Samariaka maromanga o Sikar, ikurutikaua de o tonaka mahira o Yakub wihidöaka aingohakika o Yusuf.
43004006	Genangoka naga o Yakub aihumu. O Yesus iwiboleoka duru karana imadagi, mangale gënanga Unanga wogogeruku o humu madatekoka. Oraha gënanga done howange ikorona,
43004007	-
43004008	de' iwinöninïki o Yesus yoikoka o bereraika yoija o inomo. Ahao o Samaria manyawa mangoheka momatëngo moböa moma guiti o akere. O Yesus womitemo munangika, "Ayo, kai yakunu Ngohi toma gahoko tokere?"
43004009	O Samaria mangoheka gënanga mohaluhu, "Tuanga o Yahudioka manyawa, ngohi o Samaria manyawa; yadodoa Tuanga nogahoko nokere ngohino?" (Hababu o Yahudioka manyawa imateke rahaiua de o Samaria manyawa.)
43004010	O Yesus wohaluhu, "Nako ngona nohiöriki ma Jou Madutu aingongike de' o Naguna wogahoko wokere ngonaika, marai ngona mahirete nogahoko nokere Unangika, de' Unanga aha wonihidöaka ngonaika o akere mangango."
43004011	O ngoheka gënanga mato, "Tuanga koiwa anihia-hia, de' o humu nënanga duru kohalukuku. Okiaino Tuanga namäke o akere mangango?
43004012	O Yakub, miatohora ngomi, womihidöaka ngomi o humu nënanga. Unanga mahirete womal̄ë o akere wokere nenangino; hoko genangoli aingoha-ngohaka de ai aiwani. Okia Tuanga natobote Tuanga iholoi nolamoko de o Yakub?"
43004013	O Yesus wato, "O nyawa yaokere o akere nënanga aha manga kiriti madudungoli,"
43004014	"mä o nyawa yokere o akere aha Ngohi tahidöaka, manga kiriti madudungokaua kahiado-adonika. Hababu o akere aha Ngohi tahidöaka gënanga aha idadi o jobubu manga diri magoronaka ihahuru ihupu de' ihidöaka onangika o ngango madutu de' ikakali."
43004015	O ngoheka gënanga mato, "Tuanga, nohihidöaka ngohi o akere gënanga, hupaya ngohi ahikiriti madudungokaua; la ibötohi togogilio nenangino tol̄ë o akere."
43004016	O Yesus wato, "Noiki, niahoko anirokata, daha nainoli nangino."
43004017	O ngoheka gënanga mohaluhu, "Ngohi koiwa ahirokata." O Yesus wato, "Anidemo gënanga itiai."
43004018	"Hababu ngona nokawingoka nohigali mamotoa iböto, de' o nauru niwango dede ngona nënanga naga anirokatauahi."
43004019	O ngoheka gënanga mato, "Orahanënanga ngohi tohiöriki Tuanga Ngona o nabi moi."
43004020	"Tongomi miaete de miatohora iwihuba ma Jou Madutu o doporonoka nënanga, mä Tuanga ani nyawa yato, duga-duga o Yerusalemoka dika mangï o nyawa iwihuba ma Jou Madutu."
43004021	"Nongaku," o Yesus wato munangika, "öraha moiuku o nyawa aha iwihuba o Ama, o doporonokaua nënanga, de' o Yerusalem okauaö.
43004022	Ngini o Samaria manyawa niahuba okianaga ngini nianäkoua, mä ngomi o Yahudioka manyawa miahuba ënanga ngomi mianäko, hababu o halamati iböa o Yahudi manyawaka de yaino.
43004023	Mä maöraha aha iböa, de' iböaka de ma Jou Madutu ai Womaha makuaha o nyawa aha iwihuba o Ama hokä sarakia Unanga naga. Onanga aha yopuji de madiaioka, hokä o Ama woigo-igo.
43004024	Hababu ma Jou Madutu gënanga o Womaha, de' kade ma Jou Madutu ai Womaha dika makuaha, o nyawa yakunu iwi huba o Ama hokä sarakia Unanga naga."
43004025	O ngoheka gënanga motemo o Yesusika, "Ngohi tohiöriki o Koano Wohihohalamati (iwi hetongo o Kristus) aha woböa. Nako Unanga woböa, Unanga aha wohingahu hagala mata-mata ngoneino."
43004026	"Ngohi nanga Unanga," o Yesus wato, "Ngohi öraha nënanga homa ade-ade magogiria dede ngona."
43004027	Orahagënanga o Yesus iwinöninïki yoböa. Onanga yohëranga iwimäke o Yesus ima ade-ade de o ngoheka momatëngo. Mä komoiuaö onangino imileha o ngoheka gënanga, "Ayo aniparalu okia?" ekola iwileha o Yesusika, "Yadodoa Bapa nima ade-ade de o ngoheka gënanga?"
43004028	Ma ngoheka gënanga kama mal̄a ami rube genangoka, de' moma popäta o bereraika de' mohingahu hagala o nyawa dokengoka,
43004029	"Niaino niwilegahi, womatëngo wohihingahu ngohino hagala mata-mata ngohi tadodiaioka. Bote Unanga gënanga o Koano Wohi hohalamati?"
43004030	Hagala o nyawa genangoka kayamal̄a manga berera de yoiki o Yesusika.
43004031	Orahagënanga o Yesus iwinöninïki iwiahoko wol̄omo. Onanga yato, "Bapa Guru," "ika nol̄omohi."
43004032	O Yesus wohaluhu, "Naga o inomo Ngohioka, ngini nihiörikua."
43004033	Mä o Yesus iwinöninïki muläenge imakeleha, "Bote naga o nyawa yoao o inomo mangale Unanga?"
43004034	Daha o Yesus wato, "Ahi inomo Ngohi ganga tamoteke Ai mau Unanga wohihulo-huloko Ngohi, de' tohitotomo o manarama wohihilapahioka Ngohino.
43004035	Ngini niato, 'O mede iatohi o gugutuku maöraha.' Mä Ngohi tinitemo nginika: Niapulono o dumule-o dumule ikuratioka, imahidiai mangale iutuku!
43004036	O nyawa youtu-utuku imuläenge yodahongo manga hewa de' yototoomu mahohoko mangale o ngango madutu de' i kakali. Hiädono yodato-datomo de' youtu-utuku yakunu yokokimörene.
43004037	Ohi ade nënanga de madiaioka, 'Moi yodatomo, mahomoa youtuku.'
43004038	Ngohi tinihuloko ngini nioiki niutuku o dumuleika ngini nitumuleua, o nyawa mahomoa yomanaramoka dokengoka, de' ngini niö dahongo mautumu to önanga manga manaramino."
43004039	Manga ngöe o Samaria manyawa o bereraka gënanga iwingaku o Yesusika, hababu o ngoheka gënanga mato, "Unanga wohihi ngahu ngohino hagala mata-mata ngohi tododiaioka."
43004040	Maöraha o Samaria manyawa gënanga imakamäke de o Yesus, önanga yogahoko duru iwiributu, hupaya Unanga wogogerohi dede önanga. Ho' o Yesus wogogere genangoka o wange hinoto madekana.
43004041	Maduruino iholoi yowöeoli o nyawa iwingaku o Yesusika, hababu okia wadotoko mahirete onangika.
43004042	Onanga yotemo o ngohekaika gënanga, "Ngomi mingaku örahanënanga, igoungua hababu okia nomihi ngahu ngomino, mä karana ngomi mahirete mi ihenoka mangale Unanga, de' mihiöriki Unanga igoungu o dunia Wohi hohalamati."
43004043	O wange hinoto ipaha wogogere o Sikar, o Yesus woiki o Galileaika.
43004044	O Yesus mahirete wotemoka, "O nabi womatëngo iwihoromatiua toünanga aiberera madutuoka."
43004045	Mä maöraha Unanga womahiädono o Galileaika, o nyawa manga ngöe dokengoka iwibuhuku de manga hininga imore-morene, hababu önanga naga o Yerusalemoka yamäkeoka mangöe o Yesus wodiai o Paskah ma Wange ma Amokoka.
43004046	Ahao o Yesus womaidulu o Kana mabereraika o Galilea ma tonakoka, kiaka Unanga wohidadioka o akere idadi o angguru. O Kapernaumoka naga womatëngo o kadatoka womomanarama aingohaka wopanyake.
43004047	Mä oraha ünanga woihene o Yesus woböa inoka o Galileaka o Yudea de waino, ünanga woiki o Yesusika de' wogahoko o Yesus waika o Kapernaumika la wihitogumu aingohaka ngadeke wohonenge.
43004048	O Yesus witemo o kadatoka womomanaramika gënanga, "Nako niamäkeuahi ihëra-hëranga, ngini ningakua."
43004049	"Tuanga," o kadatoka womomanarama wohaluhu, "itaiti noböa ahingohaka wohonenguahi de."
43004050	O Yesus witemo unangika, "Noiki, aningohaka wotogumoka." O nyawa gënanga wangaku o Yesus aidemoika, de' unanga woiki.
43004051	O ngëkomo mahidogoronaka, iwilöleleani yoböa unangika de' iwihingahu, "Ani ngohaka Tuanga wotogumoka."
43004052	Daha ünanga wäleha onangika, o takoro muruono o ngohaka gënanga muläenge wotogumu. Onanga yohaluhu, "Kanugono mudukua hotakoro moi o wange ikorona aigogama ihihanga."
43004053	Daha o ngohaka aiama gënanga wohininga maöraha hokogënanga o Yesus wotemo unangika, "Ani ngohaka wotogumoka." Ho' unanga de' aitau madol̄a iwingaku o Yesusika.
43004054	Gënanga o nonako ihëra-hëranga mahinoto o Yesus wodiai o Galileaka, maöraha Unanga o Yudea de waino.
43005001	Iböto de gënanga, naga o Yahudioka manga wange ma ago-agomo, o Yesus woiki o Yerusalemika.
43005002	O Yerusalem "O Duba ma Ngorana" madatekoka naga o akere malupanga moi, de o Ibranioka manga demo ihiromanga Betesda. Genangoka naga o kamari motoa.
43005003	De o kamari-kamari gënanga manga ngöe o nyawa yopopanyake imaiduoka; naga yopiloko, yosuga de' naga yolugu. [Onanga mata-mata yödamä o akere malupangoka iluluaka.
43005004	Hababu naga mamoi-mamoi ma Jou aimalaekat iuti o akere malupanguku gënanga de' yaluluaka ma akere. De' o nyawa yopopanyake madodihiraka yowohama o lupanguku gënanga maöraha o akere iluluaka aha yotogumu o panyake okia dika önanga yadäene.]
43005005	O ngïoka gënanga naga o nauru womatëngo wopopanyake o taongo moruange de tufange madekana.
43005006	O Yesus wimäke ünanga woma iduoka dokengoka, de' wohiöriki ünanga duru kaidekana wopanyake; o Yesus wileha unangika, "Noigo ngona notogumu?"
43005007	O nyawa wopopanyake gënanga wohaluhu, "Bapa, moiua o nyawa nenangoka ihinoa ngohi o akere malupanguku maöraha ma akere iluluaka. De' maöraha ngohitameta o akere malupangika, o nyawa mahomoa yohiraka imanoa."
43005008	O Yesus witemo unangika, "Nomomiki, nagoraka anitikara de' noma dagi."
43005009	De öraha gënanga dika o nyawa gënanga wotogumoka. Unanga wagoraka aitikara de' womadagi. O hali gënanga idadi o Yahudioka manga Puji mawangeoka.
43005010	Hababu gënanga o Yahudioka manyawa yokokuaha, iwitemo o nyawa ahao wotogumino gënanga, "O wange nënanga o Puji ma wange. Ngona iyakunua nao anitikara."
43005011	Mä o nyawa gënanga wohaluhu, "O nyawa wohihitogu-togumu ngohi kangano wohihuloko ngohi tagoraka ahitikara de' toma dagi."
43005012	Yoleha önanga, "O naguna gënanga wonihuloko ngona nagoraka ani tikara de' noma dagi?"
43005013	Mä o nyawa wotogu-togumoka gënanga wohiorikua o nyawa nagona, hababu o Yesus womahihangoka o nyawa yowöe-wöe manga hidogoronaka gënanga.
43005014	Maduruino o Yesus imamäke de o nyawa gënanga ma Jou ai Tau magoronaka, de' witemo unangika, "Oraha nënanga ngona notogumoka. Uha nobaradohali, hupaya uha naohana o hali iholoi itorou."
43005015	De woiki o nyawa gënanga, daha wohingahu o Yahudioka manyawa yokokuahaika o Yesus wihitogumu.
43005016	De' mahababu gënanga, önanga ihidailako iwianiaya o Yesus, hababu Unanga wahitogumu o nyawa o Yahudioka manga Puji mawangeoka.
43005017	Mä o Yesus watemo onangika, "Ahi Ama hokogenangika womanarama hiädono öraha nënanga, de' Ngohiö tomanarama."
43005018	Ai demo-demo gënanga idadi o Yahudioka manyawa yokokuaha duru ihidailako la iwitoma. Onanga yodiai gënanga, igoungua hababu Unanga watilakuru o agama madatoro mangale o Yahudioka manga Puji mawange, mä hababu Unanga wotemo ma Jou Madutu gënanga ai Ama; mangarati Unanga womahitero Ai diri de ma Jou Madutu.
43005019	O Yesus wohaluhu hagala o nyawaika gënanga hokonënanga, "Ningaku, o Ngohaka gënanga okia-kiaua wakunu wodiai de Ai kuaha mahirete. Unanga duga-duga wodiai okia Unanga wamäke de wadiai ma Ama. Hababu okia ma Ama wadiai hokogenangö ma Ngohaka wadiai.
43005020	Hababu ma Ama wihininga ma Ngohaka de' wihi matoko Unangika mata-mata wadiaioka mahirete. De ma Ama aha wihimatoko Unangika o manarama-o manarama iholoi i lamokoli, hiädono mata-mata yohëranga.
43005021	Ma Ama gënanga wahi momiki o nyawa yohonengoka, de' wahidöaka önanga o ngango madutu de' ikakali; hokogenangoli ma Ngohaka wahidöaka o ngango ikakali hagala o nyawaika yoigo yahidöaka o ngango.
43005022	Ma Ama mahirete wahihakimua o nagona dika. Hababu mata-mata kuaha mangale wahihakimi wihilapahioka Ai Ngohakika.
43005023	Ma Ama wodiai gënanga, hupaya mata-mata o nyawa iwihoromati ma Ngohaka hokä önanga iwihoromati ma Ama. O nyawa iwihoromatiua ma Ngohaka, iwi horomatiuaö, o Ama wihulo-huloko ma Ngohaka.
43005024	Igoungu itiai Ahiade-ade nënanga: O nyawa yohininga hagala Ahidemo de' iwingaku Unangika wohihulo-huloko Ngohi, o wowango madutu de' ikakali kato önanga. Onanga aha yahukumua; önanga yolapahioka de o honenge de' yamäke o wowango.
43005025	Ningaku: Aha iböa maöraha -- de yadonoka maöraha -- o nyawa yohonengoka aha yoihene Ai ilingi ma Jou Madutu ai Ngohaka. De' o nyawa yoihe-ihene aha yowango.
43005026	Hokä o Ama mahirete o ngango matiti, Unanga wihidadi Ai Ngohaka o ngango matitioli.
43005027	Unanga wihidöakoka Ai Ngohakika o haku mangale wahihakimi hababu Unanga o Nyawa manga Ngohaka.
43005028	Uha ngini nihëranga niihene o hali nënanga, hababu maöraha aha iböa o nyawa mata-mata yohone-honengoka yoihene Ai ilingi,
43005029	daha yohupu o lungunino. O nyawa yododiaioka o oa aha yomomiki mangale o ngango. Mä o nyawa yododiaioka o dorou, aha yomomiki mangale yahukumu."
43005030	"Ngohi takunua todiai okianaga imoteke Ahi hininga mahuka mahirete. Ngohi duga-duga tahihakimi imamoteke de ma Jou Madutu aipareta. De' ahiputuhu Ngohi iadili, hababu Ngohi tamotekua Ahi hininga mahuka mahirete, mä Ai hininga mahuka o Ama wohihulo-huloko Ngohi.
43005031	Demo hohiade Ngohi mahirete tohidöaka o hakihi mangale Ahi diri, o hakihi gënanga yakunua yangaku.
43005032	Mä naga o nyawa mahomoa ihidöaka o hakihi mangale Ngohi, de' Ngohi tohi öriki manga hakihi gënanga itiai.
43005033	Ngini nia hidingoto nia huhuloko o Yohanisika, de' unanga wohi döakoka o hakihi madiai mangale Ngohi.
43005034	O hali nënanga Ngohi totemoka, Ngohi tolingirua o hakihi o nyawaino, mä hupaya ngini inihihalamati.
43005035	O Yohanis gënanga hokä o hilo iwango de' i tararono madararono. Oraha mahuhutulu ngini nimörene nio dahongo o dararono gënanga.
43005036	Mä ahi hakihi Ngohi i holoi ilamoko de o Yohanis ai hakihi. Okia öraha nënanga Ngohi todiai, enagënanga o manarama wohihi döakoka o Ama Ngohino, manyonyata o Ama wohi huloko Ngohi.
43005037	De' o Ama wohi huloko Ngohiö, wohi döaka o hakihi mangale Ngohi. Ngini ni ihenuahi Ai ilingi, ekola de niwi mäke uahi Ai rupa.
43005038	Ai demo niagogonua niahininga magoronaka, hababu ngini nihingakua Ngohino, Unanga wohihuloko.
43005039	Ngini nima dotoko Ma Jou Ai Demo ma Buku madol̄a, hababu niatobote de mangëkomo gënanga ngini niamäke o ngango madutu de' ikakali. De' Ma Jou Ai Demo ma Buku mahirete gënanga ihidöaka o hakihi mangale Ngohi.
43005040	Mä ngini nioluku niaino Ngohino la niamäke o ngango ikokakali.
43005041	Ngohi tolingirua o horomati o nyawaino.
43005042	Ngohi tininako ngini. Ngohi tinihiöriki ngini niwihiningaua ma Jou Madutu niahininga magoronaka.
43005043	Ngohi toböa de Tongohi Ahi Ama aikuaha, ngaro hokogënanga ngini nihitarimaua Ngohi. Mä nako o nyawa mahomoa yoböa de manga kuaha mahirete, ngini niaigo niatarima önanga.
43005044	Sarakia ngini iyakunu ningaku, nako ngini nilingiri o higiriri niadodiawo o nyawaino, de' nimahiahaua nialingiri o horomati ma Jou Madutu woma Tëngo-tëngokaino?
43005045	Uha niatobote Ngohi aha tinihihowono ngini Ahi Ama aihimangoka. Aha winihihowono ngini ganga o Musa, ünanga ngini niwingano-nganono.
43005046	Demo hiade ngini niwingaku o Musaika, ngini aha nihi ngaku Ngohino, hababu mangale Ngohi ünanga watulihi.
43005047	Mä nako ngini niangakua okia o Musa watulihoka, sarakia ngini iyakunu ningaku okia Ngohi totemoka?"
43006001	Iböto de gënanga o Yesus womaidulu o Galilea ma Taaga mahonongaika, yahetongo Tiberias ma Taaga.
43006002	De womahi ädono dokengoka, o nyawa manga ngöe iwininïki Unanga, hababu önanga yamäkeoka ihëra-hëranga wadiai, de wahitogumu o nyawa manga ngöe yopopanyake.
43006003	O Yesus wodoa o doporonil̄e, daha Unanga wogogeruku genangoka de iwinöninïki.
43006004	Oraha gënanga, o Yahudioka manga Wange ma Amoko o Paskah itigioka.
43006005	Maöraha o Yesus womalega iwikilolitino, Unanga wamäke o nyawa de kamanga doduduono yoböa Unangika. De Unanga witemo o Filipusika, "Kiaika ngone hakunu hoija o inomo, hupaya mata-mata o nyawa nënanga yakunu yol̄omo?" (
43006006	O Yesus wotemo hokogënanga hababu Unanga womau wiuji o Filipus; hababu Unanga mahirete wohiorikoka okia aha wodiai.)
43006007	O Filipus wohaluhu, "O roti maija o tiwi o haäka o ratuhu hinoto aha imakadonua, o nyawa manga ngöe nënanga, ngaroka o nyawa moi duga-duga yamäke mahuhutulu dika."
43006008	Womatëngo iwinöninïki o Yesus mahomoa enagënanga o Andreas, o riadodoto de o Simon Petrus wato,
43006009	"Nenangoka naga o ngohaka o nauru womatëngo airoti motoa de o nawoko o ngai hinoto. Mä okia mamangarati gënanga mangale o nyawa manga ngöe nënanga?"
43006010	O Yesus wato, "Niahuloko o nyawa mata-mata gënanga yogogeruku." O ngï gënanga naga o momo koharubu, hö hagala o nyawa gënanga yogogeruku o momoka -- mata-mata naga mudukua yaribuhu motoa o nyawa o nau-nauru dika.
43006011	Dahao o Yesus wal̄ë o roti gënanga, wosukur ma Jou Madutuika. Iböto de gënanga Unanga wahikodoku o roti gënanga o nyawa yowöe-wöeika. Ipaha Unanga wahikodoku o nawoko gënanga, de önanga yaol̄omo koyamakaua.
43006012	Ipaha mata-mata yol̄omo hiädono yapunuhu, o Yesus watemo iwinöninïkika, "Niatoomu maboloi o inomo gënanga; uha hiädono naga iumo."
43006013	Daha önanga yatoomu o karaja ngimoi de hinoto iomanga, maboloi o inomo, o roti motoa yaol̄omo o nyawa yowöe-wöe gënanga.
43006014	Maöraha o nyawa yowöe-wöe yamäke ihëra-hëranga o Yesus wadiai, önanga yato, "Igoungu, ne Unanga o Nabi hingano-nganono woböa o duniaino!"
43006015	O Yesus wohiöriki önanga yomau yaino iwiributu Unanga wodadi toönanga manga koano. Mangale gënanga woiki Unanga womahiditoko madaera dema dodoporonokaika.
43006016	Muläenge yohutu, o Yesus iwinöninïki youti o taagauku.
43006017	De yoharene o ngotiri yatoaka o taaga gënanga yoiki mahonongaika yameta o Kapernaum mabereraika. O wange yohutuoka, mä o Yesus ma kowoböauahi onangika.
43006018	Oraha gënanga o taaga imuläenge ilolopaka hababu o rato.
43006019	Yohidete done hokilo motoa ekola butanga magurutika, önanga iwimäke o Yesus woböa manga ngotirika womadagi o akere mal̄okuika. Onanga duru yohawana.
43006020	O Yesus watemo onangika, "Uha nihawana, nënanga Ngohi!"
43006021	De' manga hininga imore-morene önanga iwibuhuku Unanga woharene o ngotiruku magoronail̄e, de' oraha gënanga dika manga ngotiri önanga gënanga imahi adonoka o ngï manga metaika.
43006022	Yarehino mawange o nyawa manga ngöe kayogogogerohi o taaga mahonongaka, yamäke hokokangano duga-duga naga ngotiri moi dokengoka. Onanga ihiöriki o Yesus iwinöninïki yopahaka de o ngotiri gënanga, enahioko o Yesus wonïkua.
43006023	Daha ino o ngotiri muruono naga o Tiberiasino imaleotino imahi tigi-tigiha de o ngï kiaka o nyawa yowöe-wöe gënanga yol̄omo o roti ma Jou wosukur de i böto.
43006024	Maöraha o nyawa yowöe-wöe gënanga iwimäke o Yesus de iwinöninïki genangoka koyaiwa, onangö yoharene o ngotiroko de' yoiki o Kapernaumika iwilingiri o Yesus.
43006025	Maöraha o nyawa manga ngöe-ngöe gënanga imakamäke de o Yesus o taaga mahonongaka, önanga iwileha Unangika, "Bapa Guru, hokokia Bapa nimahiädono nenangino?"
43006026	O Yesus wohaluhu, "Igoungu, ngini nihilingiri Ngohi igoungua hababu ngini nimangaratioka madodagi ihëra-hëranga Ngohi tadiai, mä karana ngini niol̄omoka hiädono inipunuhu.
43006027	Uha nimanarama mangale niamäke o inomo iyakunu imata de imela. Nimanarama mangale niamäke o inomo iyakunua iamiri de' inihi döaka o ngango madutu de' ikakali. O inomo gënanga aha winihi döaka o Nyawa manga Ngohaka nginika, hababu Unanga witedeoka ma Jou Madutu o Ama."
43006028	Daha önanga iwileha Unangika, "Ngomi kiani midiai okia la mia moteke ma Jou Madutu aihininga mahuka?"
43006029	O Yesus wohaluhu, "Nënanga ma Jou Madutu woigo nginino: niwingaku Unangika wihulo-huloko ma Jou Madutu."
43006030	Onanga yato, "Nako hokogënanga," "manyonyata okia iyakunu Bapa nomihidöaka hupaya ngomi miamäke de' miningaku Ngonaika Bapa? Okia Bapa aha nodiai?
43006031	Miaete de miatohora ngomi yol̄omo o manna o tonaka makokakahaka, hokä Ma Jou Ai Demo ma Buku magoronaka itulihoka, 'Unanga wahidöaka önanga yol̄omo o roti o horogauku.' "
43006032	Daha o Yesus watemo onangika, "Igoungu, kiani ningaku; o Musaua, mä Tongohi ahi Ama winihidöaka nginika o roti ma gou-goungu o horogauku.
43006033	Hababu o roti winihidöa-döaka ma Jou Madutu ganga Unanga o horogaka de wouti de' wohidöaka o wowango o nyawaika o duniaka."
43006034	Onanga yato, "Bapa," "nomihidöaka ngomino hokogenangika o roti gënanga."
43006035	"Ngohi o roti ihidöaka o ngango," o Yesus wato onangika. "O nyawa yoböa Ngohino aha yahahinokaua kahiado-adonika. De' o nyawa ihingaku Ngohino aha manga kiriti madudungokaua kahi ado-adonika."
43006036	"Mä hokä Ngohi totemoka nginika, ngaro ngini nihimäkeoka Ngohi, ma ngini ningakua.
43006037	O nyawa mata-mata o Ama wohidöaka Ngohino, aha yoböa Ngohino. Ngohi tatilaua o nagona honanga yoböa Ngohino.
43006038	Hababu Ngohi touti o horogaka de tauku, tamotekua Ahi hininga mahuka mä Ai hininga mahuka Unanga wohihulo-huloko Ngohi.
43006039	De' nenangala Ai mau Unanga wohihulo-huloko Ngohi: hupaya o nyawa wohihidöa-döakoka Ngohino, kamoiö de yohihangua; mä hupaya Ngohi tahimomiki önanga o Kiamati ma Wangeoka.
43006040	Hokonenangala, Tongohi ahi Ama Ai mau: Hupaya mata-mata iwimäke o Ngohaka de' iwingaku Unangika, o ngango madutu de' ikakali katoönanga, de' Ngohi tahiwangokali o Kiamati ma Wangeoka."
43006041	O Yahudioka manyawa muläenge yokurubungu o Yesusika, hababu Unanga wato, "Ngohi o roti o horogauku iuti".
43006042	Onanga yato, "Koigoungua o Yesus nënanga, o Yusuf aingohaka? Ngomi mianäko ngoi ayo de Ai ama! Sarakia Unanga yakunu wotemo Unanga wouti o horogaka de wauku?"
43006043	Daha o Yesus wätemo onangika, "Uha nikurubungu.
43006044	O nyawa moiö de koiwa yakunu yoböa Ngohino, nako o Ama wohihulo-huloko Ngohi, wä aoua önanga Ngohino; de' o nagona yoböa, aha tahimomiki o Kiamati ma Wangeoka.
43006045	O Nabi-nabi manga Buku magoronaka naga itulihi hokonënanga, 'Mata-mata o nyawa aha wädotoko ma Jou Madutu.' Ho' mata-mata o nyawa iwihi gihene o Ama de' imadotoko Unangino, yoböa Ngohino.
43006046	Gënanga koiwa mamangarati naga o nyawa iwimäkeoka o Ama. Duga-duga Unanga woböa-böa ma Jou Madutuino, wimäkeoka o Ama.
43006047	Igoungu, nihiöriki: O nyawa yongaku-ngaku, o ngango madutu de' ikakali katoönanga.
43006048	Ngohi o roti inihidöaka o ngango.
43006049	Niaete de niatohora yol̄omo o manna o tonaka makokakahaka de' onanga kayohonenge dika.
43006050	Mä hokogenangua o roti iuti-uti o horogauku; o nyawa yaol̄omo o roti gënanga aha yohonengua.
43006051	Ngohi o roti iuti-uti o horogauku -- o roti ihidöa-döaka o ngango. O nyawa yol̄omo o roti nënanga aha yowango kahiado-adonika. O Roti Ngohi aha tahidöaka ganga Tongohi ahi akeme mangale o dunia mawowango."
43006052	Yoihene gënanga, o Yahudioka manyawa imateke ributu moi de moi. "Sarakia o nyawa nënanga wakunu wonahidöaka Ai akeme ngoneino la haol̄omo?" önanga yato.
43006053	Daha o Yesus watemo onangika, "Igoungu, ningaku: Nako ngini niaol̄omua o Nyawa manga Ngohaka Ai akeme de' niaokerua Ai awunu, ngini aha igou-goungu niwangoua.
43006054	O nyawa yaol̄omo Tongohi Ahiakeme de' yaokere Tongohi ahiawunu o wowango madutu de' i kakali katoönanga, de' Ngohi aha tahimomiki o Kiamati ma Wangeoka.
43006055	Hababu Ahi akeme Tongohi o inomo magoungu, de' Ahi awunu Tongohi, o akere magoungu.
43006056	O nyawa yaol̄omo Tongohi Ahi akeme de' yaokere Ahi awunu, yotatapu kamoi dede Ngohi, de' Ngohi de önanga.
43006057	O Ama wowango-wango gënanga, wohihuloko Ngohi de' Ngohiö towango o Amaino. Hokogenangö o nyawa yaol̄omo Tongohi ahiakeme, aha yowango Ngohino.
43006058	Nënanga o roti iuti-uti o horogauku: o roti hokä yaol̄o-ol̄omua niaete de niatohora. Karana yaol̄omo iböto o roti gënanga, önanga kayohonenge dika. Mä o nyawa yaol̄omo o roti nënanga, aha yowango kahi ado-adonika."
43006059	Mata-mata gënanga o Yesus wotemo maöraha Unanga wädotoko o pupuji matauoka o Kapernaum mabereraka.
43006060	Yoihene iböto Ai demo-demo o Yesus gënanga, manga ngöe iwinöninïki manga hidogoronaka yotemo, "O dodötoko nënanga duru i tubuhoholi. O nagona yakunu yoihene!"
43006061	O Yesus mahirete wahiöriki iwinöninïki yokurubungu o hali gënanga. Ma Unanga wätemo, "Okia ngini niahininga yadäenua karana o demo-demo gënanga?
43006062	Sarakia idadi done, nako ngini niwimäke o Nyawa manga Ngohaka wodoa wolio Ai ngï i hira-hirail̄e?
43006063	Yadiai o nyawa yowango genangala ma Jou Madutu ai Womaha. O nyawa manga kuata koiwa mafaidä. O demo-demo Ngohi tohiadonoka nginika nënanga, ganga ma Jou Madutu ai Womaha mademo-demo de o demo ihidödöa-döaka o ngango.
43006064	Ngaro hokogënanga nagaö niahidogoronaka ngini yongakua." (O Yesus wohiorikoka mahirahi o nagona honanga yoluku yongaku, de' o nagona aha iwihipongono.)
43006065	Daha o Yesus wätemo wohigalioli, "Hababu gënanga, Ngohi tinihi ngahuoka nginika o nyawa kamoiua yakunu yoböa Ngohino, nako o Ama kowahigumal̄aua."
43006066	Muläenge öraha gënanga manga ngöe iwinöninïki iwimal̄a Unanga, de' yolukoka iwinïki Unanga.
43006067	Daha o Yesus waleha iwinöninïki yangimoi de yahinotoika, "Boteka nginiö nimau nihimal̄a Ngohi?"
43006068	O Simon Petrus wato Unangika, "Jou," "o nagonaika ngomi aha mioiki? Anidemo Jou ihidöaka o ngango madutu de' ikakali.
43006069	Ngomi duru mingakuoka de mihigoungu Jou Ngona o huhuloko i tebi-tebini ma Jou Madutuino."
43006070	O Yesus wohaluhu, "Mode koigoungua tini iriki ngini o nyawa iningimoi de nihinoto nënanga? Ngaro hoko gënanga, womatëngo nia hidogoronaka ngini naga o womaha madorou!"
43006071	O Yesus ai dumutu enagënanga o Yudas o Simon Iskariot ai ngohaka. Hababu ngaro o Yudas o nyawa womatëngo o Yesus iwinöninïki yangimoi de yahinoto manga hidogoronaka, ünanga aha wosetiaua o Yesusika.
43007001	Ipaha de gënanga o Yesus woiki okiaika honanga o Galilea matonakoka. Unanga wöluku o Yudea madaeraika hababu o Yahudi manyawa yokokuaha yomau iwitoma Unanga.
43007002	Oraha gënanga itigioka o Wange ma Amoko o Tau-tau ihikatu o Hoka-hoka.
43007003	O Yesus airoriadodoto iwitemo o Yesusika, "Namal̄a, o ngï nënanga de' noiki o Yudeaika, hupaya ininöninïki yakunu yamäkeö Ani manarama.
43007004	Koiwa naga o nyawa aha yaiunu okia Unanga wadiai, nako Unanga woigo wodadi duru iwinäko. Nako Ngona nadiai hagala parakara hokogënanga, o dunia ingodumu kiani ihiöriki!" (
43007005	Hababu Ai roriadodoto mahireteö iwingakua Unangika.)
43007006	O Yesus wato onangika, "Maörahauahi mangale Ngohi," "mä mangale ngini, öraha mahigetongo iyakunu.
43007007	O dunia nënanga yakunua inidohata ngini. Mä Ngohi igoungu ihidohata o dunia, hababu Ngohi hokogenangika tohidaaere o duniaika mangale mamanarama itotorou.
43007008	Nioiki ngini mahirete o rameangika gënanga. Ngohi toikua hababu maöraha yadonuahi mangale Ngohi."
43007009	Hoko gënanga o Yesus wätemo Ai roriadodotika, de' Unanga kawogogogere o Galileaka.
43007010	Ai roriadodoto yopahaka yoiki o rameangika gënanga, o Yesus womatëngo woiki kawomahihanga o nyawa ma iwihiorikua.
43007011	O rameanga madekana gënanga, o Yahudioka manyawa yokokuaha iwilingiri Unanga de' yoleha-leha, "Kiaka Unanga?"
43007012	O nyawa manga ngöe muläenge imakokuhudu mangale Unanga. Naga utu yotemo, "Unanga o nyawa maoa." Nagaö yotemo, "Kowali! Unanga wahirehene o nyawa manga ngöe."
43007013	Mä o nyawa moiua yobarani yoade-ade ihitotararonika mangale Unanga hababu önanga yämodongo o Yahudi manyawa yokokuahaika.
43007014	O rameanga magogiriaka, o Yesus wowohama ma Jou ai Tau magoronaika, daha muläenge wädotoko.
43007015	O Yahudioka manyawa yokokuaha yohëranga duru de' yato, "Sarakia o nyawa nënanga yakunu wohiöriki hokogënanga mangöe, enahioko Unanga komaiwa wohakola?"
43007016	O Yesus wohaluhu, "Ngohi todotoko nënanga igoungua Ahi dodötoko, mä aidodötoko Unanga wohihulo-huloko Ngohi.
43007017	O nyawa yoigo yamoteke ma Jou Madutu aimau aha ihiöriki okia ino Ahi dodötoko iböa ma Jou Madutuino ekola Ngohino mahirete.
43007018	O nyawa ihidöaka manga dodötoko mahirete yolingiri o horomati mangale manga diri mahirete. Mä o nyawa yolingiri o horomati mangale Unanga wähulo-huloko, o nyawa gënanga yorikoto, de o tipu koiwa onangoka.
43007019	Mode koigoungua o Musa wohi döaka ma Jou Madutu hagala aipareta-pareta nginika? Mä niahidogoronaka ngini koiwa yamoteke o pareta-pareta gënanga. Yadodoa ho ngini niato nihitoma Ngohi?"
43007020	O nyawa yowöe-wöe gënanga yohaluhu, "Ngona initogohanga! O nagona yomau initoma Ngona?"
43007021	O Yesus wohaluhu, "Duga-duga o manarama moi Ngohi tadiai o Puji mawangeoka, de' ngini nihëranga.
43007022	O Musa wohidöakoka nginika o datoro mangale o huna -- ngaro o huna gënanga imoteke madiai ma ahali o Musainoua, mania dimo-dimono yohira-hiraino kiaka o Musa ma koiwiwahi. Karana gënanga, o Puji mawangeö ma ngini kaniahuna o nyawa.
43007023	Nako ngini niadiai gënanga hupaya uha niatilakuru o Musa aidatoro mangale o huna, yadodoa ho ngini nihingamo Ngohino hababu Ngohi tahitogumu o nyawa manga röehe mata-mata o Puji mawangeoka?
43007024	Uha niahihakimi o nyawa imoteke okia niamäke, mä i moteke de ma adili."
43007025	Ma duruino naga yamuruono naga o Yerusalem manyawa yotemo, "Mode koigoungua ne Unanga manyawa magogiria iwilingiri yato iwitoma?
43007026	Niwi lega Unanga wotemo-temo o nyawa yowöe-wöe manga himangoka, de' madagahanga koiwa de' okia-kiaua naga yotemo Unangika! Boteka nanga balu-baluhu ngone ihi örikoka Unanga nënanga o Koano Wohi hohalamati?
43007027	Mä nako o Koano Wohi hohalamati gënanga woböa, o nyawa moiuaö ihiöriki kiaino Ai ahali! Enahioko ngone hohiöriki o nyawa nënanga Ai ahali okiaino."
43007028	Ipaha o Yesus wädotoko magogiriaka ma Jou ai Tau magoronaka, Unanga wotemo de Ai ilingi ma ago-agomo, "Ho' ngini nihiöriki o nagona Ngohi nënanga, de' okiaino Ahi ahali? Ngohi toböaua imoteke Ahi hininga mahuka mahirete. Ngohi wohihuloko mangale Unanga Ai haku wohihuloko Ngohi, de' Unanga iyakunu iwingaku. Mä ngini niwinäkoua Unanga.
43007029	Ngohi tinäko Unanga, hababu Ngohi ahi ahali Unangino, de' Unanga wohihuloko Ngohi."
43007030	Oraha gënanga önanga yomau iwitagoko o Yesus, mä moiua yobarani iwisö Unanga, hababu maöraha yadonuahi.
43007031	O nyawa yowöe-wöe manga hidogoronaka gënanga, manga ngöe yomuläenge iwingaku Unangika, de' yotemo, "Nako o Koano Wohihohalamati gënanga woböa, Unanga wakunu wodiai iholoi iwöe ihëra-hëranga ngaro de o nyawa ne Unanga?"
43007032	O Farisioka manyawa yoihene sarakia o nyawa yowöe-wöe gënanga imakokuhudu mangale o Yesus. Karana gënanga, imakinïki de o imam-imam manga häeke, önanga yähuloko yamuruono naga ma Jou ai Tau magogöana yoiki iwitagoko o Yesus.
43007033	O Yesus watemo o nyawa yowöe-wöeika ma Jou ai Tau magoronaka, "Duga-duga öraha mahuhutulokahi dika Ngohi dede ngini. Ipaha de gënanga Ngohi aha tolio wohihulo-hulokika Ngohi.
43007034	Ngini aha nihilingiri Ngohi, mä nihimäkeua Ngohi; hababu ngini niyakunua niädono o ngï kiaka Ngohi naga."
43007035	Daha o Yahudioka manyawa yokokuaha imaketemo moi de moika, "O nyawa nënanga womau okiaika woiki hiädono ngone hakunua himäke Unanga? Bote Unanga womau woiki o Yahudi manyawaika yogogogere o berera maporetoka o Yunani manyawa manga hidogoronaka, de' wadotoko o Yunanioka manyawa?
43007036	Okia Ai dungutu gënanga howotemo ngone aha hilingiri Unanga mä hakunua himäke de ngone hakunua haika o ngï kiaka Unanga naga?"
43007037	Owange mabobaha marameanga gënanga, enagënanga ma wange duru ilamoko, o Yesus womaokoino ma Jou ai Tau magoronaka daha wopöaka, "O nyawa manga kiriti madudungu kokiani yaino Ngohino la yokere.
43007038	Mangale o nyawa ihingaku Ngohino, itulihoka Ma Jou Ai Demo ma Buku, 'Manga hininga magoronaino iuihi ihahahuru o akere ihidöa-döaka o ngango.' " (
43007039	O Yesus wohiade-ade mangale ma Jou Madutu ai Womaha, aha yatarimao nyawa iwingaku-ngaku Unangika. Hababu o öraha gënanga ma Jou Madutu ai Womaha wohidöakuahi; hababu o Yesus iwihimulia uahi de Ai honenge.)
43007040	O nyawa manga ngöe yoihene okia wotemo o Yesus, de' manga hidogoronaka naga yotemo, "O nyawa nënanga maraioka o Nabi gënanga!"
43007041	Mahomoa yotemo, "Nënanga o Koano Wohihohalamati!" Mä nagaö yotemo, "Se, yakunu o Koano Wohihohalamati woböa o Galileaino?
43007042	Ma Jou Ai Demo ma Buku magoronaka i tulihoka o Koano Wohihohalamati ganga o Daud aidifauku, de' aha woböa o Betlehemino, enagënanga o Daud aikapongo de ailöa."
43007043	Mabobahaka o nyawa yomuläenge imatekeributu mangale o Yesus.
43007044	Naga yomau iwitagoko Unanga, mä moiua o nyawa iwisö.
43007045	Maöraha ma Jou ai Tau yogöa-göana yähuloko yoiki iwitagoko o Yesus yolioinoka, o imam-imam manga häeke de' o Farisioka manyawa gënanga yäleha onangika, "Yadodoa ngini niwi aoua Unanga nenangino?"
43007046	Yogogöa-göana gënanga yohaluhu, "Uwee, koiwahi naga o nyawa yotemo-temo hokä Unanga!"
43007047	"Bote nginiö winihirehenoka Unanga?" o Farisioka manyawa yotemo gënanga.
43007048	"Naga inakokuaha ngone o Farisioka manyawa iwingaku Unangika?
43007049	Mä o nyawa manga ngöe nënanga, önanga yanäkoua o Musa aitita, de' sarakia dika önanga yahilolaioka."
43007050	Womatëngo manga hidogoronaka o Farisioka manyawa gënanga ganga o Nikodemus, naga mahira woikoka o Yesusika. O Nikodemus watemo o Farisi manyawa mahomoaika,
43007051	"Imoteke o Tita, o nyawa womatëngo yakunua iwihukumu nako yoihenuahi aiparakara de' aimanarama yatailakouahi."
43007052	Yohaluhu önanga, "Ngonaö o Galileaino?" "Natailako dika Ma Jou Ai Demo ma Buku! Ngona aha namäke koiwa naga o nabi ai ahali o Galileaino!" [
43007053	Iböto de gënanga, o nyawa mata-mata yolioka manga tauika.
43008001	Mä o Yesus woiki o Zaitun ma Doporonoka.
43008002	Yarehino mawange o ngoru-ngorumino Unanga woikoli ma Jou ai Tauika, de' o nyawa manga ngöe yoböa Unangika. O Yesus wogogeruku, daha womuläenge wadotoko önanga.
43008003	Oraha gënanga, o agamaka yodo doto-dotoko de' o Farisioka manyawa imiao Unangika o ngoheka momatëngo imihidatagoko mohowono. Onanga imihuloko momaokoil̄e manga hidogoronaka,
43008004	daha yotemo o Yesusika, "Bapa Guru, o ngoheka nënanga imihidatagoko maöraha magogiriaka mohowono.
43008005	O Musa ai Tita magoronaka naga madatoro, nako o ngoheka hokonënanga kiani imikaweli de o helewo hiädono mohonenge. Orahanënanga sarakia anidamäke Bapa?"
43008006	Onanga yoleha hokogënanga yomau iwitaili Unanga, hupaya önanga yakunu iwihihowono. Mä o Yesus womarukuku dika, de' watuli-tulihi de aihagarara o tonakuku.
43008007	Maöraha hokogenangika iwiributu, Unanga wagoraka Ai häeke de' watemo onangika, "O nyawa nagona koiwa manga baradoha niahidogoronaka, ika, önanga madodihiraka imikaweli de o helewo o ngohekaika gënanga."
43008008	I böto de gënanga o Yesus womarukuokali de' watuliholi o tonakuku.
43008009	Kade yoihene iböto o Yesus wotemo hokogënanga, yoiki önanga yamal̄a o ngï gënanga, imatëngo-tëngo muläenge yobalu-baluhoka de yakauku. Mabaha o Yesus wogogogere womatëngokahi genangoka de o ngohekaokahi momaokoino ami ngïoka.
43008010	Daha o Yesus wagoraka Ai häeke de' wotemo o ngohekaika gënanga, "Kiaka önanga mata-mata? Moiua inihukumu ngona?"
43008011	"Kowali, Bapa," mohaluhu. "Yaoa," o Yesus wato, "Ngohiö tonihukumua ngona. Orahanënanga noiki, uha nobaradohali." ]
43008012	O Yesus wotemoli o nyawa yowöe-wöeika, wato, "Ngohi o dunia madararono. O nyawa ihinïki Ngohi aha yotagiua o huhutu magoronaka, mä yamäke o dararono mangango."
43008013	"Orahanënanga ngona mahirete nohidöaka o hakihi mangale Ani diri mahirete," o Farisioka manyawa yotemo gënanga Unangika, "Ani hakihi itiaiua."
43008014	O Yesus wohaluhu, "Ngaro Ngohi tohidöaka o hakihi mangale Ahi diri mahirete, Ngohi ahihakihi gënanga itiai; hababu Ngohi tohiöriki kiaino Ngohi toböa de' okiaika Ngohi toiki. Ngini nihiorikua kiaino Ngohi toböa de' kiaika Ngohi toiki.
43008015	Ngini niahihakimi o nyawa de madatoro o nyawa; Ngohi tahihakimua o nyawa moiö ma.
43008016	Mä nako Ngohi tahihakimi o nyawa, Ngohi ahiputuhu gënanga iadili, hababu Ngohi katoma tëngoua; Ahi Ama wohi hulo-huloko Ngohi naga dede Ngohi.
43008017	O Musa ai Tita mahidogoronaka itulihi hoko nënanga: O hakihi madiai nako o hakihi naga o nyawa yahinoto.
43008018	O hakihi ihidöaka mangale Ngohi ahidiri naga hinoto -- Ngohi de' Ahi Ama wohihulo-huloko Ngohi."
43008019	Onanga yato, "Ani Ama gënanga kiaka?" O Yesus wohaluhu, "Ngini nihinäkoua Ngohi kayaoa Ahi Ama. O demo hohiade ngini nihinäko Ngohi, marai ngini niwinäko Tongohi ahi Ama ö."
43008020	Mata-mata gënanga o Yesus wotemo maöraha Unanga wadotoko ma Jou ai Tauoka o hadaka mangï madatekoka. Mä o nyawa moiuaö iwi tagoko Unanga, hababu maöraha yadonuahi.
43008021	O Yesus watemoli onangika, "Ngohi aha toiki, de' ngini aha nihilingiri Ngohi, mä ngini aha nihonenge niabaradoha magoronaka. O ngï kiaka Ngohi toiki, ngini niyakunua niädono."
43008022	O Yahudioka manyawa yokokuaha yato, "Mudukua Unanga womau womahohonenge, hababu Unanga wotemo, 'O ngï toiki, ngini niyakunua niädono.' "
43008023	Daha o Yesus watemo onangika, "Ngini niböa dau de niail̄e; mä Ngohi toböa daku de tauku. Ngini o duniaino; Ngohi o duniainoua.
43008024	Mangale gënanga totemo nginika, ngini aha nihonenge niabaradoha magoronaka. De' igoungu ngini aha nihonenge niabaradoha magoronaka, nako ningakua 'Ngohi nënanga iböto i hi hetongo NGOHI NAGA'."
43008025	Onanga yoleha, "Imoteke madiai Ngona o nagona?" O Yesus wohaluhu, "Kaokiahi hotemo dede ngini!
43008026	Duru mangöeohi o hali mangale ngini nimau Ngohi tohi ade-ade de' tohihakimi. Mä Unanga wohihulo-huloko Ngohi, yakunu iwingaku. De' Ngohi tohingahu o duniaika okia Ngohi toihene Unangino."
43008027	Onanga imangaratiua okia Unanga wotemo-temo onangika mangale o Ama.
43008028	Hababu gënanga o Yesus watemo onangika, "Damä nako ngini niwituboil̄eoka o Nyawa manga Ngohaka, ngini aha nihiöriki 'Ngohi nenangala iböto ihihetongo NGOHI NAGA', de' ngini aha nihiöriki koiwa moiö Ngohi tadiai Ahi diriino mahirete. Ngohi duga-duga Tohi demo okia wohidotokoka Ahi Ama Ngohino.
43008029	De' Unanga wohihulo-huloko Ngohi naga dede Ngohi. Unanga komaiwahi wohi mal̄aika Toma tëngoka, hababu Ngohi hoko genangika tadiai okia yadäene Ai hininga."
43008030	O Yesus wotemoka mata-mata gënanga iböto, manga ngöe o nyawa yongaku Unangika.
43008031	Ipahaika o Yesus watemo o Yahudioka manyawaika iwingaku-ngakuoka Unangika, "Nako ngini niwango niamoteke Tongohi ahi dodötoko, igou-goungu ngini nihinöninïki Ngohi,
43008032	ngini aha niwinako ma Jou Madutu wototiai de karana gënanga ngini aha inihilapahi."
43008033	Onanga yato, "Ngomi nënanga o Abraham aidifauku." "Komaiwahi ngomi midadi o gilaongo o nagonaika dika! Okia Ani dumutu honotemo, 'Ngini aha inilapahi'?"
43008034	O Yesus watemo onangika, "Igoungu itiai Ahidemo nënanga." "O nyawa yododiai o baradoha, önanga gënanga o baradoha magilaongo.
43008035	De' o gilaongo womatëngo koiwa aingï worïdi o tau magoronaka, ma o ngohaka kahiado-adonika aingï o tau magoronaka.
43008036	Hababu gënanga, nako o ngohaka winihilapahioka ngini, ngini igou-goungu nilapahi.
43008037	Igoungu Ngohi tohiöriki ngini nënanga o Abraham aidifauku. Mä ngini nimau nihitoma Ngohi, hababu ngini nioluku niatarima Tongohi ahi dodötoko.
43008038	Okia Ngohi tamäke Ahi Amaka, gënanga Ngohi tohingahu. Enahioko ngini niadiai okia nia ama winidotokoka nginika."
43008039	Onanga yohaluhu, "Tongomi mia ama o Abraham." O Yesus wato, "Ho nako ngini igou-goungu o Abraham aingohaka," "marai ngini niadiai okia o Abraham wadiai.
43008040	Ngohi tohiädono nginika o diai Ngohi toihene ma Jou Madutuino, mä ngini nimau nihitoma Ngohi. O Abraham wodiaiua hokogënanga!
43008041	Ngini nidiai okia wadodiai nia ama mahirete." Onanga yohaluhu, "Ngomi o ngohaka maporetokaua. Mia Ama ngomi duga-duga womatëngo, enagënanga ma Jou Madutu mahirete."
43008042	Daha o Yesus watemo onangika, "Ho nako ma Jou Madutu gënanga nia Ama, ngini aha nihihininga Ngohi, hababu Ngohi toböa ma Jou Madutuino. Ngohi toböaua de Ahi hininga mahuka mahirete, mä Unanga wohihulo-huloko Ngohi.
43008043	Ma hababu okia ngini nimangaratiua okia Ngohi totemo? Hababu ngini niatänua ni ihene Tongohi Ahi dodötoko.
43008044	O Ibilihi idadi niaama, de' ngini nimau niamoteke nia ama aimau. Kamahirahi o Ibilihi gënanga wotoma-toma. Unanga komaiwahi woböa o diaino, hababu unangoka o diai koiwa. Nako ünanga woeluku, gënanga madiai, hababu hokogënanga iböto ünanga aibiaha. Unanga wototengeluku de' aiahali hagala o tengeluku.
43008045	Mä Ngohi tohidemo o diai, de' hababu gënanga ngini nihingakua Ngohino.
43008046	O nagona niahidogoronaka ngini iyakunu nihimatoko de madiai naga o baradoha Ngohioka? Nako Ngohi tohidemo o diai, yadodoa ngini nihingakua Ngohino?
43008047	O nyawa manga ahali ma Jou Madutuino, yoihene ma Jou Madutu aidemo. Mä ngini ma Jou Madutuinoua, hababu gënanga ngini nioluku ni ihene."
43008048	O Yahudioka manyawa iwibaluhu o Yesus, "Mode koigoungua ngomi mitemo, Ngona o Samaria manyawa inipootekika o tokata?"
43008049	O Yesus wohaluhu, "Ngohi ihipootekua o tokata. Ngohi tihoromati Tongohi ahi Ama, mä ngini nihihikauku Ngohi.
43008050	Ngohi tolingirua o horomati mangale Ahi diri mahirete. Naga womatëngo wohidailakoka o horomati mangale Ngohi, de' Unanga aha waputuhu o nagona itiai.
43008051	Igoungu itiai Ahi demo nënanga, o nyawa yamoteke Tongohi ahidemo, aha yohonengua kahiado-adonika."
43008052	Daha o Yahudioka manyawa gënanga yotemo o Yesusika, "O öraha nënanga ngomi mihiöriki Ngona nënanga igou-goungu inipootekika o tokata! O Abraham mahirete wohonengoka, hokogenangö o nabi-nabi mata-mata. Mä Ngona nato, 'O nyawa yamoteke Ahi demo tongohi aha yohonengua kahiado-adonika.'
43008053	Nako o Abraham mahirete wohonengoka, de' o nabi-nabi mata-mataö yohonengoka, Ngona nënanga o nagona? Bote Ngonahi iholoi nolamoko de tongomi mia ama o Abraham!"
43008054	O Yesus wohaluhu, "Hokä nako Ngohi tolingiri o horomati mangale Ahi diri mahirete, o horomati gënanga koiwa mamangarati. Wohihoromati Ngohi enagënanga Tongohi ahi Ama ngini niato tingini nia Jou Madutu,
43008055	enahioko ngini niwinäkoua Unanga. Mä Ngohi tinäko. Hokänako Ngohi totemo Ngohi tinäkoua Unanga, Ngohi o nyawa moi toelu-eluku, imadäene hokä ngini. Ngohi tinäko Unanga, de' Tamoteke Ai demo.
43008056	Nia ama o Abraham womörene duru ünanga aha wamäke Tongohi ahi wange. Unanga wamäkeoka de' unanga womörene!"
43008057	Daha o Yahudioka manyawa yotemo o Yesusika, "Ani umuru o taongo moritoauahi, de' ngona nimäkeoka o Abraham?"
43008058	O Yesus wohaluhu, "Igoungu Ngohi tinitemo nginika: o Abraham womakil̄auahi, Ngohi nagaka."
43008059	Daha o Yahudioka manyawa gënanga imal̄ë o helewo la iwikaweli, o Yesus womangiunu Ai diri, daha woiki wamal̄a ma Jou ai Tau.
43009001	Maöraha o Yesus wotagi Unanga wimäke o nyawa wopilo-piloko, kawomakil̄aunohi.
43009002	O Yesus iwinöninïki iwileha o Yesusika, "Bapa Guru, yadodoa o nyawa nënanga iwihingohaka wopiloko? Bote karana ünanga mahirete wobaradoha ekola idadi karana ngoiayo de aiama yobaradoha?"
43009003	O Yesus wohaluhu, "Unanga wopiloko tounangua aibaradoha ekola aidimonua manga baradoha, mä hupaya o nyawa yakunu yamäke ma Jou Madutu aikuaha imanarama aidiri magoronaka.
43009004	Kao wangeohi, ngone kiani homanarama Toünanga aimanarama wohihulo-huloko Ngohi. O huhutu aha iböa, de' o nyawa moiua aha yakunu yomanarama.
43009005	Hokokia madekana Ngohi o duniaka nënanga, Ngohi o dunia madararono."
43009006	Ipaha wotemo hokogënanga, o Yesus waobiri o tonakuku, de' wohiwaro o tonaka de Ai kibiri gënanga. Ahao Unanga wohinauhu o nyawa gënanga ailakoino,
43009007	daha wotemo unangika, "Noiki namahau anibiono o Siloam ma Lupangika." (Siloam mamangarati 'Iwihuloko'.) O nyawa gënanga woiki wamahau aibiono. Maöraha ünanga wolio, ünanga womahi orikoka.
43009008	Ima kokadateke de' hagala o nyawa iwimäke-mäkeoka ünanga wogaho-gahoko, mata-mata yotemo, "Neünanga bote manyawa biaha wogogeruku wogaho-gahoko?"
43009009	Naga yotemo, "Igoungu ünanga." Mä nagali yato, "Kowali, ünanga duga-duga ngadeke imatero de o nyawa gënanga." Mä o nyawa gënanga mahirete wotemo, "Ngohi nënanga iböto."
43009010	Onanga iwileha unangika, "Sarakia idadi hiädono ngona yakunu nomahi öriki?"
43009011	Unanga wohaluhu, "O nyawa airomanga o Yesus gënanga wadiai mahuhutulu o peseke, daha wohinauhu tongohi ahi lakoika, de' wato, 'Noiki nomamahau anibiono o Siloam ma Lupangika.' Daha ngohi toiki. De' maöraha ngohi tamahau tongohi ahibiono, ngohi takunu tomahi öriki."
43009012	Onanga iwileha, "Kiaka o nyawa gënanga?" Unanga wohaluhu, "Tihiörikua."
43009013	-
43009014	Maöraha o Yesus o tonaka wohiwaro de aikibiri mangale wadiai o nyawa wopilo-piloko gënanga yakunu womahiöriki, o wange gënanga o Yahudioka manga Puji mawange. Ma o nyawa wopopilo-piloko gënanga iwiao o Farisi manyawaika.
43009015	Onangö iwileha unangika gënanga sarakia ünanga wakunu womahiöriki. Unanga wohaluhu, "Unanga wogelenga o peseke ngohi ahi lakoka, daha ngohitamahau de' ngohi yakunu tomahiöriki."
43009016	Yamuruono naga o Farisioka manyawa manga hidogoronaka gënanga yotemo, "Kohamäkeua o nyawa wododiai nënanga Ai ahali ma Jou Madutuino, hababu Unanga wohi baragunaua o Yahudioka manga Puji mawange." Mä o nyawa mahomoa yato, "Kiaka hamäke o nyawa baradoha yodiai ihëra-hëranga hokä nënanga?" Daha ipuda o ributu o gamäke önanga manga hidogoronaka.
43009017	O Farisioka manyawa gënanga iwilehali o nyawaika gënanga, "Okia anidamäke mangale Unanga wadiai ngona nomahiöriki?" "Unanga o nabi," wohaluhu o nyawa gënanga.
43009018	Mä Yahudioka manyawa manga tutuda gënanga yoluku yongaku o nyawa gënanga kamahirahi wopiloko de' orahanënanga wakunu womahiöriki. Karana gënanga önanga ya ahoko aidimono,
43009019	de' yaleha, "Itiai nënanga niangohaka, ngini niato kawomahi adoninohi de wopiloko? Sarakia ünanga yakunu womahiöriki öraha nënanga?"
43009020	Ngoi ayo de ai ama o nyawa gënanga yohaluhu, "Igoungu nënanga tongomi miangohaka; de' unanga igoungu wopiloko kawomahi adoninohi.
43009021	Mä sarakia ünanga yakunu womahiöriki öraha nënanga, ngomi mihi orikua. De' o nagona yadiai ünanga yakunu womahiöriki, genangö ngomi mihiorikua. Niwileha dika unangika, ünanga wobaluhoka; ünanga wakunu wohaluhu mahirete."
43009022	Ngoi ayo de ai ama o nyawa gënanga yotemo hokogënanga, hababu önanga yamodongo o Yahudioka manyawa manga tutudaika hababu önanga imaketemoka, o nyawa iwingaku o Yesus hokä ma Koano Wohihohalamati, yakunokaua yowohama o pupuji matauika.
43009023	Hababu gënanga ngoi ayo de ai ama o nyawa gënanga yotemo, "Unanga wobaluhoka; niwi leha dika unangika."
43009024	Daha önanga iwiahokoli o nyawa kangano wopilo-piloko gënanga, de' iwitemo unangika, "Nokoboto ngona aha notemo madiai. Ngomi mihiöriki o nyawa gënanga o baradoha manyawa."
43009025	O nyawa gënanga wohaluhu, "Unanga wobaradoha ekola kowali," "ngohi tohiörikua. Mä o hali moi ngohi tohiöriki; mahira ngohi topiloko, öraha nënanga ngohi tomahiöriki."
43009026	Daha önanga yotemoli unangika, "Unanga wodiai okia ngonaika? Sarakia ünanga wadiai ngona nomahiöriki?"
43009027	O nyawa gënanga wohaluhu, "Tini ade-adeoka nginika, mä ngini nioluku ni ihene. Yadodoa ngini nimau nihigihenoli? Mudukua nginiö nimau nidadi iwinöninïki?"
43009028	Onanga iwidöana ünanga de' iwitemo, "Ngona ninöninïki; ngomi kowali! Ngomi o Musa miwinïki.
43009029	Ngomi mihiöriki ma Jou Madutu wotemoka o Musaika. Mä mangale o nyawa gënanga, ngomi mihiörikua kiaino Ai ahali."
43009030	O nyawa gënanga wohaluhu, "Ihëranga duru ngini nihiörikua okiaino Ai ahali, mä Unanga wadiaioka ngohi yakunu tomahiöriki.
43009031	Ngone hohiöriki ma Jou Madutu wahigihenua o nyawa baradoha, duga-duga o nyawa iwihohoromati ma Jou Madutu, de' yamoteke Ai mau.
43009032	Kadunia mamulaengohi hogihenuahi naga o nyawa yodiai kaimahi adoninohi yopiloko yakunu imahiöriki.
43009033	Nako o nyawa gënanga ma Jou Madutuinoua, Unanga aha okia-kiaua wakunu wadiai."
43009034	Yohaluhu önanga, "Okia? Ngona ini omanga de o baradoha kanomahi adoninohi, ngona nomau nomidotoko ngomi?" De öraha gënanga ünanga iwiduhunoka wowohama o pupuji matauika.
43009035	O Yesus woihene önanga iwiduhunoka o nyawa gënanga o puji matauino. Unanga wilingiri o nyawa gënanga daha witemo unangika, "Naga ngona ningaku o Nyawa manga Ngohakika?"
43009036	O nyawa gënanga wohaluhu, "O nagona Unanga, Tuanga? Tanu nohihingahu hupaya ngohi tingaku Unangika."
43009037	"Ngona nimäkeoka Unanga," o Yesus wohaluhu. "Unanga öraha nënanga nima ade-ade de ngona."
43009038	"Ngohi tongaku, Jou," wotemo o nyawa gënanga, daha watilabukuku o Yesus aihimangoka.
43009039	O Yesus watemo, "Ngohi toböa o duniaka nënanga mangale todadi o hakimi; hupaya o nyawa yopilo-piloko yakunu imahiöriki, de' o nyawa imahiori-oriki, yodadi yopiloko."
43009040	Yamuruono naga o Farisioka manyawa naga genangoka yoihene o Yesus wotemo hokogënanga, daha önanga iwileha Unangika, "Ani dumutu ngomiö nënanga mipiloko?"
43009041	O Yesus wohaluhu, "Hokä nako ngini nipiloko, ngini nibaradohaua. Mä hababu ngini nitemo, 'Ngomi mimahiöriki,' gënanga mamangarati ngini kani baradohahi."
43010001	"Igoungu itiai Ahi demo nënanga: O nyawa yowohama o duba makurunga magoronaika yanïkua o ngorana, mä yodoa yanonu o ngëkomo mahomoa, o nyawa gënanga yotohi-tohiki de' yo ora-ora.
43010002	Mä o nyawa yowohama yanïki o ngorana, ünanga o duba magogöana.
43010003	O kurunga magogöana wibelenga o ngorana mangale ünanga, de' o duba-duba yanïki ai ilingi maöraha ünanga wa ahoko de maromanga ënanga moi-moi de' watuda ënanga wohihupu.
43010004	Wohihupu iböto o duba-duba gënanga, o gogöana gënanga womadagi mahimangoka, de' o duba-duba gënanga iwinïki ünanga hababu ënanga yanäko ai ilingi.
43010005	Enanga aha ioluku yänïki o nyawa mahomoa, ma aha iwidokaoara o nyawa gënanga, hababu yanäkoua ai ilingi."
43010006	O Yesus wohi ade-ade o hitotero nënanga, mä onanga imangaratiua okia Ai dungutu.
43010007	O Yesus wotemo wohigalioli, "Igoungu itiai Ahi demo nënanga: Ngohila o ngorana mangale o duba.
43010008	Mata-mata yoböa-böa ihira de Ngohi, geönanga yotohi-tohiki de' yo ora-ora, mä o duba-duba ihigihenua toönanga manga ilingi.
43010009	Ngohila o ngorana. O nagona yowohama ihinonu Ngohi, aha yohalamati; ünanga wohupu wowohama de' wamäke o inomo.
43010010	Yotohi-tohiki yoböa duga-duga mangale yotohiki, mangale yotoma de' mangale yakilianga. Mä Ngohi toböa hupaya o nyawa yamäke o ngango -- o ngango de maboloioka.
43010011	Ngohi o gogöana maoa. Gogöana maoa wohidöaka Ai wowango mangale Ai duba-duba.
43010012	O hewa manyawa o gogoanua gënanga, de' o duba-dubaö gënanga tounaua, aha woara wamal̄aika o duba-duba nako ünanga wamäke o kaho honganika iböa. Done o duba-duba gënanga aha o kaho honganika yakaboto de' ihikokabarihika.
43010013	O hewa manyawa gënanga woara, hababu ünanga womanarama mangale o hewa. Unanga wahaduliua o duba-duba gënanga.
43010014	-
43010015	Ngohila o gogöana maoa. Hokä o Ama wohinäko Ngohi de' Ngohi tinäko o Ama, hokogenangoli Ngohi tanäko Ahi duba-duba de' enangö ihinäko Ngohi. Ngohi tomahilapahi Ahi wowango mangale önanga.
43010016	Nagahi o duba-duba mahomoaö ka Ngohi madutu, mä iwohamua o duba matika magoronaika nënanga. Onangö kiani ta ao de' onanga aha ihigihene Ahi ilingi. Onanga mata-mata aha yodadi kao tikamoi de magogöana kamoi.
43010017	O Ama wohihininga Ngohi hababu Ngohi tomahilapahi Tongohi ahiwowango, mangale tatarimaokali.
43010018	O nyawa moiuaö yakunu yal̄ë Ngohioka. Ngohi tohilapahi imoteke Ahi mau mahirete. Ngohi tokuaha tohilapahi, de' tokuaha tal̄ëoli. Gënanga Tongohi ahi manarama, tatarima Ahi Amaino."
43010019	Karana o Yesus wotemo hokogënanga, o Yahudioka manyawa muläenge imateke ributu.
43010020	Yowöe yotemo, "Unanga iwipootekika o tokata! Unanga iwitogohanga! Mangale okia ngini niwihi gihene ünanga?"
43010021	Mä nagaö yotemo, "O nyawa yapootekika o tokata, hokogenangua yotemo-temo! Yakunu o tokata yadiai o nyawa yopiloko yakunu imahiöriki?"
43010022	O Yerusalemoka magogiria o nyawa ihirame ma Jou ai Tau ma Tabisang ma Wange. Oraha gënanga o dumamäta maöraha.
43010023	O Yesus woma dagi-dagi o Löa Salomo, ma Jou ai Tau magoronaka,
43010024	o öraha o Yahudi manyawa yoböa imatoomu iwihigilolitino o Yesus. Onanga yotemo, "Hiädono hokokia Ngona nomau nomi mal̄aika ngomi mibingu? Nomihi ngahu nohitotararonino, nako Ngona igou-goungu ma Koano Wohihohalamati."
43010025	O Yesus wohaluhu, "Ngohi totemoka nginika, mä ngini ningakua. O manarama-manarama Ngohi tadiai de Ahi Ama Ai romanga, ihidöaka manyonyata mangale Ngohi.
43010026	Ngini ningakua hababu ngini iwohamua Tongohi ahi duba-duba.
43010027	Ahi duba-duba yogihene Ahi ilingi. Ngohi tanako ënanga, de' enanga ihinïki Ngohi.
43010028	Ngohi tahidöaka önanga o ngango madutu de' ikakali, de' kahiado-adonika önanga aha yobinahaua. O nyawa moiuaö yakunu yaora önanga Tongohi ahi giamoka.
43010029	Ahi Ama, wohihidöaka önanga Ngohino, yatilakuril̄e hagala mata-mata. De' o nyawa moiuaö yakunu yäora önanga Ahi Ama aigiamoka.
43010030	Ngohi de' o Ama naga kamoi."
43010031	Daha o Yahudioka manyawa imal̄ëoli o helewo yato iwi kaweli o Yesus.
43010032	Mä, o Yesus watemo onangika, "Ngini nia mäkeoka Ngohi tadiai o manarama ma oa-oa mangöe, wohihi döakoka o Ama Ngohino. O manaramino mata-mata gënanga, kiaka idadi hababu, ngini nimau nihikaweli Ngohi?"
43010033	O Yahudioka manyawa gënanga yohaluhu, "Igoungua karana Ani manarama-manarama maoa-oa gënanga ngomi mimau minikaweli Ngona de o helewo, mä hababu Ngona nihikauku ma Jou Madutu. Ngona o nyawa moi, nomau nomadiai Anidiri ma Jou Madutu."
43010034	Daha o Yesus wohaluhu, "Mode koigoungua nia Tita ma Buku magoronaka itulihi: ma Jou Madutu wotemo, 'Ngini naga o gikiri'?
43010035	Ngone hohiöriki okia itulihi Ma Jou Ai Demo ma Buku magoronaka idadi mangale kahiado-adonika. Ho', nako ma Jou Madutu wahetongo 'o gikiri' hagala o nyawaika yatotarima Ai demo,
43010036	yadodoa ngini nitemo Ngohi tihikauku ma Jou Madutu hababu totemo Ngohi ma Jou Madutu Ai Ngohaka? Enahioko Ngohi wohiiriki o Ama de' wohihuloko o duniauku.
43010037	Nako Ngohi tadiaiua o manarama wohihidöakoka o Ama, uha nihingaku Ngohino.
43010038	Mä karana Ngohi tadiai ënanga, niangaku aha okia Ngohi tadiai gënanga, ngaro ngini nioluku nihingaku Ngohino. De hokogënanga ngini nihiöriki de' nimangarati o Ama tatapu kamoi de Ngohi, de' Ngohi i tatapu kamoi de o Ama."
43010039	Onanga ihidailakoli iwi tagoko o Yesus, mä Unanga wolapahi önanga manga giamoka.
43010040	O Yesus wolio o Yordan ma Ngairi mahonongaika, o ngï o Yohanis mahira waohiki de' wogogere dokengoka.
43010041	Manga ngöe o nyawa yoböa Unangika. Onanga yato, "O Yohanis wodiaiua i hëra-hëranga, mä mata-mata wohi dodemoka mangale o nyawa nënanga itiai."
43010042	Daha o nyawa manga ngöe dokengoka yongaku o Yesusika.
43011001	Womatëngo o nyawa airomanga o Lazarus wogogere o Betania mabereraka de aibira-biranga o ngo Maria de' o ngo Marta.
43011002	O ngo Maria mangoheka nemünanga mohituagi de o minya mabounu mahëmo-hëmoro ma Jou ail̄ouku, de' mohiehe de ami tadauru. Oraha moiuku o Lazarus wopanyake.
43011003	Ngoi hiranga yahinoto ihiabari o Yesusika, "Jou, tongomi miairanga Jou nihohininga gënanga wopanyake."
43011004	Maöraha o Yesus woihene o abari gënanga, Unanga wotemo, "Panyake nënanga aha koidadiua o hababu wohonenge. Nënanga idadi hupaya ma Jou Madutu iwihimulia, de' hupaya hababu gënanga ma Jou Madutu ai Ngohakö iwihimulia."
43011005	O Yesus wahininga o ngo Marta, o ngo Maria de' o Lazarus.
43011006	Mä maöraha o Yesus wamäke o abari o Lazarus wopanyake, Unanga wohangaja womagogogere o wange hinotohi.
43011007	Ipaha de gënanga aha Unanga watemo iwinöninïkika, "Niaino ngone homa idulu o Yudeaika."
43011008	Onanga yohaluhu, "Bapa Guru, aha ipahaino o Yahudi manyawa yomau inikaweli Bapa de o helewo, de' öraha nënanga Bapa nomau homaiduloli dokengika?"
43011009	O Yesus wato, "Mode koigoungua o wangeoka madekana o jam ngimoi de hinoto?" "O nyawa imadagi o wangeoka, yopelekua hababu önanga yamäke o dunia madararono nënanga.
43011010	Mä o nyawa yotagi maöraha o hutu-hutu aha yopeleke, hababu koiwa o dararono onangoka."
43011011	Hoko gënanga o Yesus wotemo. Ipaha Unanga wotemoli, "Tongone nanga dodiawo o Lazarus womaiduoka, mä Ngohi aha toiki titomanga ünanga."
43011012	Iwinöninïki o Yesus yotemo, "Jou, nako o Lazarus womaiduoka, done ünanga aha wotogumu."
43011013	O Yesus aidungutu, enagënanga o Lazarus wohonengoka. Mä onanga yatobote o Yesus wotemo gënanga naga o Lazarus womaidu biaha.
43011014	Karana gënanga o Yesus wotemo onangika wohitotararonika, "O Lazarus wohonengoka.
43011015	Mä Ngohi kato sanangi dika, Ngohi koihiwa naga dokengoka, hababu iholoi yaoa mangale ngini, hupaya yakunu ningaku. Niaino ngone hoiki öraha nënanga o Lazarusika."
43011016	O Tomas, iwiaho-ahoko "O Hago" watemo aidodiawoika iwinöninïki o Yesus, "Niaino ngone hinïki, mal̄aika la ngoneö hohonenge dede Unanga!"
43011017	Maöraha o Yesus womahiädono o ngï gënanga, o Lazarus o wange iata iböto madekana o lungunoka.
43011018	Betania yadatekuku o Yerusalem done ho kilo hange magurutika imatingaka.
43011019	Manga ngöe o Yahudioka manyawa yoböainoka yalega o ngo Marta de' o ngo Maria mangale yalaru önanga hababu wohonenge manga iranga.
43011020	Maöraha o ngo Marta moihene o Yesus woböa, münanga mohupu mibuhuku o Yesus, ma o ngo Maria mogogogere o tauoka.
43011021	O ngo Marta motemo o Yesusika, "Jou, hokänako Jou naga nenangoka öraha gënanga marai tongohi ahiranga wohonengua.
43011022	Ngaro hoko gënanga ngohi tohiöriki öraha nënanga dika ma Jou Madutu aha wohidöaka okia dika Jou nogahoko Unangika."
43011023	O Yesus wotemo o ngo Martaika, "Ani iranga aha wowangoli."
43011024	O ngo Marta mohaluhu, "Ngohi tohiöriki o Lazarus aha wowangoli nako o nyawa yohone-honengoka yomomiki o Kiamati ma Wangeoka."
43011025	O Yesus womi temo o ngo Martaika, "Ngohi tahidöaka o wowango de' Ngohi tahi momiki o nyawa yohone-honengoka." "O nyawa ihingaku Ngohino aha yowango, ngaro Unanga wohonengoka.
43011026	De' o nyawa yowango-wango ihingaku Ngohino, kahi ado-adonika aha yohonengua. Nongaku ngona o hali gënanga?"
43011027	"Jou," o ngo Marta mohaluhu, "Ngohi tongaku Jou ma Jou Madutu ai Ngohaka, ma Koano Wohihohalamati aha woböa o duniaino."
43011028	O ngo Marta motemo ipaha hokogënanga, münanga moiki momiahoko o ngo Maria de' momihudu munangika, "Ma Bapa Guru naga nenangoka; Unanga wonileha ngona."
43011029	Moihene gënanga, o ngo Maria moma tai-taiti momomiki, daha moiki ima mäke de o Yesus.
43011030	Oraha gënanga, o Yesus wowohamuahi o kapongika. Unanga ka o ngo Marta ami ngï okahi kiaka imamäke de Unanga.
43011031	O Yahudioka manyawa imilolaru-laru o ngo Maria amitauoka, imimäke o ngo Maria momomiki de moma tai-taiti mohupu; ho' onanga yoiki iminïki münanga, hababu önanga yatobote münanga moiki o lungunika la moari.
43011032	Maöraha o ngo Maria momahiädono o Yesus aingïika de' mimäke Unanga, o ngo Maria matilabukuku Ai himangoka de' motemo, "Jou, hokä nako Jou naga nenangoka öraha gënanga, marai ahi iranga wohonengua."
43011033	Maöraha o Yesus womimäke o ngo Maria moari, de' o Yahudioka manyawa yoböa-böaino imakinïki de o ngo Maria gënanga onangö yoari, Ai hininga ihuha, de' Unanga iwimäke duruhe iwitora.
43011034	De Unanga waleha onangika, "Kiaka ngini niwilungunu ünanga?" Onanga yohaluhu, "Naino nolega, Jou."
43011035	Daha o Yesus woari.
43011036	O Yahudioka manyawa gënanga yotemo, "Niwimäke, kaogoguleua Ai dora o Lazarusika!"
43011037	Mä naga manga hidogoronaka önanga yotemo, "Unanga wadiai o nyawa yopilokoka imahiöriki, yadodoa Unanga wakunua watatoko hupaya o Lazarus uha wohonenge?"
43011038	O Yesus duruhe iwitorali, daha woiki o lungunika. O lungunu gënanga naga o aruku moi ihitamunu de o helewo kohapako.
43011039	O Yesus wato, "Nihirehene o helewo gënanga." O ngo Marta, ngoi hiranga o nyawa wohone-honenge gënanga, mohaluhu, "Mä, Jou ünanga o wange iata iböto o lungunoka. Marai aibounu imelaka!"
43011040	O Yesus wotemo o ngo Martaika, "Ngohi totemoka ngonaika: Nako ngona nongaku, ngona aha namäke hokokia ma amoko ma Jou Madutu aikuaha!"
43011041	De onangö ihirehene o helewo gënanga. Dahao o Yesus womamataga o dihangil̄e de' wotemo, "Tarima kasi, Bapa, hababu Ngona nohigihenoka Ngohi.
43011042	Ngohi tohi öriki Ngona hoko genangika nohi gihene Ngohi, mä Ngohi totemo nënanga, mangale o kawaha naga nenangoka; hupaya önanga yongaku Ngonala nohi huloko Ngohi."
43011043	Iböto wotemo hokogënanga, o Yesus wotemo de Ai ilingi ilamoko, "Lazarus, nohupu!"
43011044	Daha o Lazarus wohone-honengoka gënanga wohupu. Mä aigiama de' ail̄ou kade mahahawookahi de o ngöere magare-garehe mahohailoa de' aibiono kai tamunukohi de o ngöere o biono madadamunu. "Niahohe o ngöere magare-garehe gënanga hupaya ünanga womadagi woworo-woro," o Yesus watemo o kawahaika gënanga.
43011045	O Yahudioka manyawa manga ngöe yoböa-böaino imilega o ngo Maria, iwingaku o Yesusika maöraha önanga yamäke idodadadi gënanga.
43011046	Mä yamuruono naga manga hidogoronaka önanga, yoiki o Farisioka manyawaika de' yoade-ade okia wadiaioka o Yesus.
43011047	Hababu gënanga o Farisioka manyawa de' o imam-imam manga häeke yadiai o doomu de o Agama ma Juru Hakimi. Onanga yato, "Ngone kiani hodiai okia? O nyawa nënanga wodiai mangöe ihëra-hëranga!
43011048	Nako ngone himal̄a Unanga hoko nënanga o nyawa mata-mata aha iwingaku Unangika. De' mabaha yokokuaha o Romaka aha yoböa yawedere ma Jou ai Tau de' mata-mata tongone nanga hoana."
43011049	Womatëngo onangino airomanga o Kayafas, imam womomulia taongo gënanga, wotemo, "Ngini okia-kiaua nihiöriki.
43011050	Yadodoa ho ngini niodibangua mangale o kawaha iholoi yaoa o nyawa womatëngo wohonenge, la uha o hoana mata-mata yobinaha?"
43011051	Imoteke madiai o Kayafas wotemo gënanga, aidibanga mahirete okaua de yaino. Mä hokä o imam womomulia o taongo gënanga ünanga wohidodemoka mangale o Yesus aha wohonenge mangale o Yahudioka manyawa.
43011052	De' ka o Yahudi manyawaua dika, mä genangö mangale yatoomu de' yahirimoi ma Jou Madutu Ai ngoha-ngohaka imahi koka barihika.
43011053	Muläenge o wange gënanga o Yahudioka manyawa yokokuaha imakaturu mangale iwitoma o Yesus.
43011054	Hababu gënanga o Yesus waikaokaua o nyawa yowöe-wöe manga himangika o Yahudi manyawa manga hidogoronaka. Unanga wamal̄a o Yudea, daha woiki o bereraika maromanga Efraim itigi de o tonaka makokakaha. Genangoka Unanga wogogere de iwinöninïki.
43011055	Oraha gënanga o Yahudioka manga Wange ma Amoko o Paskah itigioka. Manga ngöe o nyawa o kapo-kapongino yoikoka o Yerusalemika mangale yadiai madatoro ihitebini manga diri, koi dadiuahi o rame-rame gënanga.
43011056	Onanga iwilingiri o Yesus, de' maöraha imatoomu ma Jou ai Tauoka, önanga imaketemo moi de moika, "Sarakia niadamäke? Ngaroma Unanga wainoua o rame-rameino nënanga."
43011057	Onanga yotemo gënanga hababu o imam-imam manga häeke de' o Farisioka manyawa ihihupuoka o pareta, nako o nyawa ihiöriki okiaka o Yesus naga, kiani ihingahu, hupaya o Yesus yakunu iwitagoko.
43012001	O wange butangahi de o Paskah ma Wange ma Amoko yadono, o Yesus woiki o Betaniaika. O ngï gënanga aigogere o Lazarus, ünanga wohonengoka de o Yesus wihimomikoka.
43012002	Dokengoka Unanga iwihiol̄omo önanga, de' mäleleani o ngo Marta. O Lazarus de' iwiado-adonino yogogere yol̄omo imakinïki de o Yesus.
43012003	Ahao o ngo Maria maino mäo done holitere ngade yatogorona, o minya mabou-bounu narwastu maija duru kohahali. Münanga mihituagi o minya gënanga o Yesus ail̄ouku, daha maehe de amitadauru. O tau magoronaka gënanga idadi mabounu ihëmoro hababu o minya mabou-bounu gënanga.
43012004	Mä o Yudas Iskariot, o nyawa womatëngo o Yesus iwinöninïki -- mabahaino wihukunu o Yesus -- wato,
43012005	"Yadodoa o minya mabou-bounu gënanga nahukunua dika de maija o tiwi haäka o ratuhu hange, de' ma tiwi nahidöaka o nyawa yomomihikinika?"
43012006	O Yudas wotemo hoko gënanga koigoungua hababu wahininga o mihikini manyawa, mä hababu ünanga wotohi-tohiki. Unanga mamoi-mamoi wal̄ë manga doomu matiwi mabukuoka i gogogono unangoka.
43012007	Mä o Yesus wotemo, "Nimi mal̄aika o ngoheka gënanga! Münanga modiai nënanga mangale mawange ihilungunu Ngohi.
43012008	O nyawa yomomihikini hokogenangika naga niahidogoronaka ngini, mä Ngohi kowali."
43012009	O Yahudioka manyawa manga ngöe yoihene o Yesus naga o Betaniaka, ho' onanga yoiki dokengika. Onanga yoiki koigoungua mangale hababu o Yesus dika, mä hababu onangö yomau iwilega o Lazarus wihimomikoka o honengino.
43012010	Hababu gënanga o imam-imam manga häeke yomau iwitoma o Lazarusohi;
43012011	hababu ünanga idadi o hababu, o Yahudioka manyawa kamanga ngöe yämal̄aka önanga de' iwingaku o Yesusika.
43012012	Yarehino mawange o nyawa manga ngöe yoböaka mangale ihirame o Paskah yoihene o Yesus o ngëkomo mahidogoronainoka wameta o Yerusalem.
43012013	Onanga yal̄ë o biso mahoka-hoka daha yoiki iwibuhuku Unanga, de yopöa-pöaka, "Niwipuji ma Jou Madutu! Iwihibarakatioka Unanga woboböa-böa de ma Jou Ai romanga. Iwihibarakatioka o Israeloka manga Koano!"
43012014	O Yesus wamäke o keledai mago moi, de' Unanga wobarenuku. La idadi itulihoka Ma Jou Ai Demo ma Buku magoronaka:
43012015	"Uha nohawana, Sion mamomoholehe! Ni lega ani Koano woböa, wobarene o keledai mago moi!"
43012016	Oraha gënanga o Yesus iwinöninïki imangaratiuahi mata-mata gënanga. Mä ipahaika o Yesus iwihimuliaka de Toünanga aihonenge, daha önanga imahininga, hagala o nyawa yodiaioka Unangika itulihoka Ma Jou Ai Demo ma Buku magoronaka iwikorona Unanga.
43012017	Hagala o nyawa yohima-himangino maöraha o Yesus wiahoko o Lazarus wohupu o lungunino wohonengoka de' wihimomiki, gila-gila ihidöaka o hakihi mangale o hali gënanga.
43012018	Hababu gënanga o nyawa manga ngöe gënanga yoiki o Yesusika hababu önanga yoihene Unanga wodiaioka ihëra-hëranga gënanga.
43012019	O Farisioka manyawa imaketemo moi de moika, "Kia-kiaua ngone hakunu hodiai! Nia mäke dika, o dunia ingodumu yoiki iwinïki Unanga!"
43012020	Manga hidogoronaka hagala o nyawa yoi-oiki o Yerusalemika mangale yohubayanga maöraha o rameanga gënanga, nagaö yamuruono naga o Yunanioka manyawa.
43012021	Onanga yoiki o Filipusika de' yato, "Riadodoto, nako yakunu, ngomi mioigo mimaka mäke de o Yesus." (O Filipus ai ahali o Betsaidaino o Galilea matonakoka.)
43012022	O Filipus woiki wohingahu o hali gënanga o Andreasika, de' ipaha önanga yahinoto ihiädono o Yesusika.
43012023	O Yesus watemo onangika, "Maöraha iböto o Nyawa manga Ngohaka iwihimulia.
43012024	Igoungu itiai Ahi demo nënanga: Nako o gandum o mui moi idatomua o tonakuku de' ihonenge, ënanga aha i gogogere kao mui moi dika. Mä nako o gandum mamui gënanga ihonenge, ahao ënanga ihihohoko o gandum koha amoko.
43012025	O nyawa yohininga manga wowango aha ihihanga manga wowango. Mä o nyawa yodohata manga wowango o duniaka nënanga, aha yapaliara mangale manga wowango madutu de' ikakali.
43012026	O nyawa yomau ihileleani Ngohi kiani ihi nïki Ngohi; hupaya ihilöleleani Ngohi yakunu dede Ngohi kiaka Ngohi naga. O nyawa ihilöleleani Ngohi aha Ahi Ama wahoromati."
43012027	"Ahi hininga Ngohi baliha; okia kiani Ngohi totemo örahanënanga? Kiani Ngohi totemo, 'Bapa, nohihalamati Ngohi örahanënanga'? Mä hababu gënanga Ngohi toböa mangale tatagongo o hangihara örahanënanga.
43012028	Bapa, tohimulia Aniromanga!" Toihene o ilingi o dihanguku itemo, "Ngohi tonihimuliaka, de' Ngohi aha tonihimuliali."
43012029	O nyawa manga ngöe naga genangoka yoihene o ilingi gënanga. Onanga yato, "Gënanga o dotoreke!" Mä nagaö yato, "Kowali! O malaekat iwitemo Unangika!"
43012030	Daha o Yesus wotemo onangika, "O ilingi gënanga ni ihene, igoungua mangale Ngohi ahihali, mä mangale tingini niahali.
43012031	Orahanënanga maöraha iböto o dunia yahukumu; örahanënanga o dunia makuaha nënanga yaluluoka.
43012032	Mä Ngohi nënanga, nako Ngohi ihituboil̄eoka o dunia mal̄okuoka, Ngohi aha tatauru mata-mata o nyawa Ngohino."
43012033	Unanga wotemo hokogënanga, mangale wohidumutu sarakia madodagi Unanga aha wohonenge.
43012034	O nyawa yowöe-wöe gënanga yotemo Unangika, "Imoteke tongomi mia Tita ma Buku, ma Koano Wohihohalamati aha wowango kahiado-adonika. Sarakia Ngona yakunu notemo o Nyawa manga Ngohaka kiani iwituboil̄e, o dunia mal̄okuoka? O nagona o Nyawa manga Ngohaka gënanga?"
43012035	O Yesus wohaluhu, "Duga-duga kabotinokahi dika o dararono gënanga naga ngini niahidogoronaka. Ho', nitagi hokokia madekana o dararono gënanga kanagahi, hupaya ngini uha inibänga o huhutu. O nyawa imadagi o huhutu magoronaka, wohiorikua kiaika ünanga wakaika.
43012036	Niangaku o dararonika gënanga, hokokia madekana o dararono gënanga kanagahi nginioka, hupaya ngini nidadi o dararono mangoha-ngohaka." O Yesus wotemo iböto hokogënanga, Unanga genangoka de woiki de' wolukoka womahi matoko Ai diri onangika.
43012037	Ngaro mangöeoka ihëra-hëranga wodiai o Yesus önanga manga himangoka, önanga iwingakua Unangika.
43012038	Idadi okia ma Nabi Yesaya wotemoka, "Jou, o nagona yängaku tongomi mia abarika? O nagonaika anikuaha Jou nohimatoko?"
43012039	Hababu gënanga önanga yakunua yongaku, hababu o Yesaya wotemokali, "Ma Jou Madutu wotemo,
43012040	'Ngohi tapilokoka önanga manga lako, tadiai önanga manga hininga itogowini; hupaya manga lako uha imahi öriki, de manga dibanga önanga uha imangarati. Hupaya önanga uha yolio Ngohino, la Ngohi tahitogumu önanga.' "
43012041	O Yesaya wotemo hokogënanga, hababu ünanga wamäkeoka Ai mulia de Ai kuaha o Yesus, de' wohidemo yakorona Unangika.
43012042	Ngaro hokogënanga, o nyawa manga ngöe, o Yahudioka manyawa yokokuaha manga hidogoronaka mahirete iwingaku o Yesusika. Mä onanga yobaraniua iwingaku gënanga ihitotararonika, hababu önanga yohawana uha-uha o Farisioka manyawa yahigumal̄aokaua önanga yowohama o pupuji matauika.
43012043	Onanga iholoi yoigo yamäke o higiriri o nyawaino, ngaro de o higiriri ma Jou Madutuino.
43012044	Dahao o Yesus womapöaka, "O nyawa ihingaku Ngohino, koigoungua Ngohino ünanga wohingaku, mä Unangika wohihulo-huloko Ngohi.
43012045	De' o nyawa ihimäke Ngohi, iwimäke Unanga wohihulo-huloko Ngohi.
43012046	Ngohi toböa o duniaka nënanga hokä o dararono, hupaya mata-mata o nyawa ihingaku-ngaku Ngohino uha yogogere o huhutu magoronaka.
43012047	O nyawa yoihene Tongohi ahi dodötoko, mä yamotekua ënanga -- Ngohiua tihukumu ünanga. Hababu Ngohi toböa tahakimua o dunia nënanga, mä mangale tohihalamati ënanga.
43012048	O nyawa ihitila Ngohi de' yoluku yoihene Ahi demo, naga yahihaki-hakimi. O demo Ngohi tohi ado-adono gënanga, aha yahihakimi o Kiamati ma Wangeoka.
43012049	Hababu Ngohi totemoua, Ahi mauino mahirete; o Ama wohi huloko Ngohi, Unanga wohihipareta Ngohino okia kiani Tohi demo de' Tohiädono.
43012050	De' Ngohi tohiöriki Ai pareta gënanga ihidöaka o ngango madutu de' i kakali. Ho Ngohi tohiädono hokä wohi dotokoka o Ama Ngohino."
43013001	O wange moiohi Paskah ma Wange ma Amoko, o Yesus wohiöriki maöraha yadonoka Unanga wamal̄a o dunia nënanga de wolio Ai Amaika. Unanga wahininga hagala o nyawa yodadi Toünanga madutu o duniaka, de' Unanga tatapu wahininga önanga hiädono mabahaika.
43013002	O Yesus de' iwinöninïki magogiria yol̄omo o hutu-hutu mangol̄omo. O Ibilihi ihingohamikaka madibanga itotorou aihininga magoronaka o Yudas o Simon Iskariot aingohaka, mangale wihibodito o Yesus.
43013003	O Yesus wohiöriki o Ama wihilapahioka mata-mata o kuaha Unangika. Unanga wohiorikö, Unanga woböa ma Jou Madutuino de' aha wolio ma Jou Madutuika.
43013004	Hababu gënanga Unanga womaoko, Ai juba waiki, de' wohiliko o handoko Ai goronaino.
43013005	Iböto gënanga Unanga woguhe o akere o bokolo moi magoronauku, dahao womuläenge waihoro manga l̄ou iwinöninïki de' wohitoraha de o handoko wohiliko-likoino Ai goronaino.
43013006	Unanga womahiädono o Simon Petrusika, de wotemo, "Jou, yakunu Jou tongohi ahi l̄ou de naihoro?"
43013007	O Yesus wohaluhu, "Oraha nënanga nomangaratiua okia Ngohi tadiai nënanga, mä ahao ngona nomangarati."
43013008	"Uha, Jou," wotemo o Petrus o Yesusika, "Hakali-kali uha Jou, naihoro tongohi ahil̄ou!" Mä o Yesus wohaluhu, "Nako Ngohi toni ihorua, ngona koiwa ani dodohanga dede Ngohi."
43013009	O Simon Petrus wato, "Nako hokogënanga, Jou, uha duga-duga katongohi ahil̄ou mä tongohi ahigiama de' ahihaekö!"
43013010	"O nyawa imaohikoka, yotebinoka mata-mata," o Yesus witemo o Petrusika. "Unanga ngaro uha womatebinoli; sawaliua ail̄ou. Ngini nënanga nitebinoka, mä mata-mataua." (
43013011	O Yesus wohiorikoka o nagona aha iwihibodito. Gënanga mangale Unanga wotemo, "Ngini nënanga nitebinoka, mä mata-mataua." )
43013012	O Yesus wäihoro önanga manga l̄ou iböto, Unanga womahi noakali Ai juba de' wogogerokali. Daha Unanga watemo onangika, "Nimangarati ngini okia aha ipahaino Ngohi todiaioka nginika?
43013013	Ngini nihiahoko Ngohi o Guru de' o Jou. De' igoungu hokogënanga.
43013014	Nako Ngohi hokä nia Jou de' nia Guru taihoro nial̄ou, nginiö kiani nimakihoro nial̄ou.
43013015	Ngohi tohidöaka o dulada nënanga nginika, hupaya nginiö niadiai okia Ngohi tadiaioka nginika.
43013016	Igoungu itiai Ahi demo nënanga: womatëngo o gilaongo iholoiua wolamoko de aituanga, de' womatëngo o huhuloko iholoiua de iwihohulo-huloko.
43013017	Nako ngini nihiörikoka mata-mata nënanga, niutumu ngini nako niadiai.
43013018	Okia totemo nënanga, igoungua inidäene ngini mata-mata. Ngohi tohiöriki o nagona honanga Ngohi tairikoka. Mä okia itulihoko Ma Jou Ai Demo ma Buku magoronaka, kiani idadi, enagënanga 'O nyawa yol̄omo dede Ngohi, aha ihilawani Ngohi.'
43013019	O hali gënanga tohiadonoka nginika örahanënanga, koidadiuahi ma, hupaya nako o hali gënanga damä imadadi, ngini aha ningaku Ngohila Unanga ihihetongo, NGOHI NAGA.
43013020	Igoungu itiai Ahi demo nënanga: O nagona yatarima o nyawa Ngohi tahulo-huloko, önanga ihitarima Ngohi. De' o nagona ihitarima Ngohi, iwitarima Unanga wohihulo-huloko Ngohi."
43013021	O Yesus wotemo iböto hokogënanga, Unanga duru iwitora. Daha Unanga wotemo, "Igoungu itiai Ahi demo nënanga: O nyawa womatëngo niahidogoronaka ngini aha wohihibodito Ngohi."
43013022	Iwinöninïki kaimakupulono moi de moi de duru yohëranga, karana ihiorikua Ai dungutu o nagonaika.
43013023	Winöninïki wihohininga o Yesus yogogere imadatekuku de o Yesus.
43013024	O Simon Petrus wikul̄abete unangika, hupaya ünanga woleha o Yesusika o nagonaika madungutu.
43013025	Winöninïki gënanga womahitigi o Yesusika, de' woleha, "O nagona ünanga, Jou?"
43013026	O Yesus wohaluhu, "O nyawa Ngohi tihidöaka o roti, Ngohi tatonoka o udo-udomo magoronauku, geünanga manyawa." O Yesus wal̄ë o roti o luiti moi, watono o udo-udomo magoronauku; daha wihidöaka o Yudasika o Simon Iskariot aingohaka.
43013027	De madataitoka o Yudas wodahongo o roti gënanga iböto, o Ibilihi iwohama aihininga magoronaika. Daha o Yesus witemo unangika, "Nadiai itaiti okia nomau nadiai."
43013028	O nyawa moiuaö onangino yogogeruku yol̄omo genangoka imangarati yadodoa o Yesus witemo hokogënanga o Yudasika.
43013029	Utunaga yatobote o Yesus wihuloko o Yudas woija okianaga iparalu mangale o rame gënanga, ekola wahidöaka o tiwi mahuhutulu o huha manyawaika -- hababu o Yudas naga wasö to önanga manga tiwi mabuku.
43013030	O Yudas wodahongo iböto o roti gënanga, ünanga gila-gila wohupu. O wange yohutuoka.
43013031	O Yudas woikoka, o Yesus watemo, "Orahanënanga o Nyawa manga Ngohaka iwihimulia, de' ma Jou Madutu iwihimulia mangale Unanga.
43013032	Nako ma Jou Madutu iwihimulia mangale Unanga, Unangö aha iwihimulia ma Jou Madutu mangale Ai diri mahirete. Iholoi idogo ma Jou Madutu aha wi himulia de madataitoka.
43013033	Ahi ngoha-ngohaka, Ngohi aha totedekanokaua Togogerohi dede ngini. Ngini aha nihilingiri Ngohi, mä hokä Ngohi totemoka o Yahudioka yakokuahaika, hoko genangoli Ngohi totemo nginika; o ngï Ngohi to oi-oikika, ngini niakunua niädono.
43013034	O pareta mahungi Ngohi tinihidöaka nginika: Nima tekehininga moi de moi. Hokä Ngohi tini hininga ngini, hokä genangö, ngini kiani nimatekehininga.
43013035	Nako ngini nima teke hininga o nyawa mata-mata aha ininäko ngini, nihinöninïki Ngohi."
43013036	"Jou, Jou nomau kiaika noiki?" o Simon Petrus wileha o Yesusika. O Yesus wohaluhu, "Kiaika Ngohi toiki, ngona nakunua nohinïki örahanënanga. Maduruino ngona aha nohi nïki Ngohi."
43013037	O Petrus wolehaokali, "Jou, yadodoa ngohi takunua toninïki Jou örahanënanga?" "Ngohi toigo tohonenge mangale Ngona Jou!"
43013038	O Yesus wibaluhu, "Igoungu ngona noigo nohonenge mangale Ngohi? Nohiöriki, o kuru-kuru ihorenuahi, ngona mahange i böto notemo, ngona nohinäkoua Ngohi!"
43014001	O Yesus watemo onangika, "Uha niahininga ibaliha." "Niwi ngaku ma Jou Madutu, de' nihingaku Ngohino.
43014002	Tongohi ahi Ama Ai tauoka, naga kahangöe o gogere mangï. Ngohi toiki genangika, tohidiai tingini niangï. Ngohi aha takunua totemo hokogënanga nginika, hokä nako gënanga hokogenangua.
43014003	Nako Ngohi toikoka tohidiai tingini niangï, Ngohi aha tolio de' Tini ngoho ngini, hupaya kiaka Ngohi naga, genangokaö ngini naga.
43014004	O ngï Ngohi to oi-oikika, ngini nihi öriki mangëkomo."
43014005	Daha o Tomas wotemo o Yesusika, "Jou, ngomi mihiörikua kiaika Jou noiki, sarakia ngomi mihiöriki mangëkomo?"
43014006	O Yesus wibaluhu, "Ngohi o ngëkomo mangale iwinäko ma Jou Madutu de' yamäke o ngango. O nyawa moiua yakunu yaika o Amaika, nako kodede Ngohiua.
43014007	Hokä nako ngini nihinäko Ngohi, marai ngini aha niwinäko Tongohi Ahi Amaö. Orahanënanga ngini niwinäkoka Unanga, de' niwimäkeoka Unanga."
43014008	O Filipus wotemo o Yesusika, "Jou, nomihi matoka o Ama gënanga ngomino, hupaya ngomi iholoi miwinäko."
43014009	Mä o Yesus wibaluhu, "Hoko gënanga madekana Ngohi dede ngini, de' ngona kanohinäkouahi Ngohi, Filipus? O nyawa ihi mäkeoka Ngohi iwimäkeoka o Ama. Sarakia ngona yakunu notemo, 'Nomihi matoka o Ama ngomino'?
43014010	Filipus! Ngona kano ngakuahi, Ngohi kamoi de o Ama, de' o Ama kamoi de Ngohi? Okia Ngohi totemoka nginika, Ngohi totemoua Ahi dirino mahirete. O Ama wotatapu kamoi dede Ngohi, Unanga womanarama mata-mata gënanga.
43014011	Nongaku Ngohino, Ngohi kamoi de o Ama, de' o Ama kamoi de Ngohi. Ekola makuranguku, nongaku hababu okia Ngohi tadiaioka.
43014012	Igoungu itiai Ahi demo nënanga: O nyawa yongaku Ngohino, aha yadiai okia Ngohi tadiaioka, -- de Unanga aha wadiai iholoi ilamokoli -- hababu Ngohi toiki Ahi Amaika.
43014013	De' okia dika ngini nigahoko de Tongohi ahiromanga, gënanga aha Ngohi tadiai mangale ngini, hupaya o Ama iwihimulia mangale o Ngohaka.
43014014	Okia dika ngini nigahoko de Tongohi ahi romanga, aha Ngohi tadiai."
43014015	"Nako ngini nihihininga Ngohi, ngini aha nihidagi hagala Ahi pareta tongohi.
43014016	Ngohi aha togahoko o Amaika, de' Unanga aha winihidöaka nginika o Roriwo mahomoa, aha wogogere dede ngini kahi ado-adonika.
43014017	Unanga gënanga ma Jou Madutu ai Womaha aha ihimatoko ma Jou Madutu aidiai. O dunia iwitarimaua Unanga, hababu iwimäkeua ekola iwinakoua. Mä ngini niwinäko Unanga, hababu Unanga wogogere dede ngini de' aha kamoi dede ngini.
43014018	Ngohi aha tinimal̄aikaua ngini hokä o gohihi. Ngohi aha toböa nginika.
43014019	Mahou kabotinokahidika o dunia aha ihimäke okaua Ngohi. Mä ngini aha nihimäke Ngohi. De hababu Ngohi towango, nginiö aha niwango.
43014020	Nako yadono o wange gënanga, ngini aha nihiöriki Ngohi kamoi de o Ama, ngini kamoi de Ngohi, de' Ngohi kamoi de ngini.
43014021	O nyawa yatarima hagala Tongohi ahipareta de yadiai, ünanga wohihininga Ngohi. Tongohi ahi Ama aha wahininga o nyawa ihihohininga Ngohi. Ngohiö aha tahininga o nyawa gënanga de' tomahimatoko Ahi diri Ngohi unangika."
43014022	O Yudas (o Yudas Iskariotua) woleha o Yesusika, "Jou, yadodoa Jou nomau nomahimatoko Ani diri ngomino de' o duniaika kowali?"
43014023	O Yesus wibaluhu, "O nyawa ihihininga Ngohi, aha yamoteke Tongohi ahi dodötoko. Ahi Ama aha wihininga ünanga. Ahi Ama de' Ngohi aha miböa unangika de' migogere dede ünanga.
43014024	O nyawa ihihiningaua Ngohi, yamotekua Tongohi ahidodötoko. O dodötoko ngini ni ihe-ihene gënanga, Ngohi okaua, mä Ahi Amaino wohihulo-huloko Ngohi.
43014025	Mata-mata gënanga Ngohi tahetongo nginika hokokia madekana ngini dede Ngohi.
43014026	Mä ma Jou Madutu ai Womaha, o Roriwo aha wahuloko Ahi Ama de Tongohi Ahi romanga, ënanga aha inidotoko ngini hagala mata-mata, de' inihihohininga ngini aha mata-mata, Ngohi tinihi ngahu-ngahuoka nginika.
43014027	O dame Ngohi tini gumal̄a nginika. Ahi dame Ngohi mahirete, Ngohi tinihidöaka nginika. Ngohi tinihi döaka gënanga hokä o duniaua inihidöaka nginika. Uha nibaliha, uha nihawana.
43014028	Ngini ni ihenoka Ngohi totemo, 'Ngohi aha toiki, mä Ngohi aha toboali nginika'. Nako ngini nihihininga Ngohi, ngini aha nimörene Ngohi toiki o Amaika, hababu ma Ama iholoi wolamoko dede Ngohi.
43014029	Orahanënanga, Ngohi tohingahu nginika, ngaro mata-mata koidadiuahi, hupaya nako de imadadi, ngini aha ningaku.
43014030	Ngohi aha totemokaua iholoi iwöe dede ngini, hababu yadonoka maöraha o dunia nënanga makuaha iböa. Mä enanga yakuahaua Tongohi Ahi diri.
43014031	Ngaro mata-mata gënanga kiani idadi hupaya o dunia yamäo Ngohi tihininga o Ama de' Tadiai hagala wohihiparetaka o Ama Ngohino. Aa, niaino, ngone homa jobo de o ngï nënanga."
43015001	O Yesus wotemoli, "Ngohi o angguru maröehe madutu, de' Ahi Ama naga o dumule madutu.
43015002	Moi-moi majaga Ngohioka ihohokua, yaoto yatobiki, de' moi-moi majaga ihohohoko yapoporo mahoka de' yatebini hupaya iholoi iwöeoli mahohoko.
43015003	Ngini nitebinoka karana o dodötoko Ngohi tohidöaka nginika.
43015004	Nitatapu nirimoi dede Ngohi, de' Ngohiö aha totatapu torimoi dede ngini. Majaga mahirete yakunua ihohoko, kokiani nako ënanga itatapu maröehika. Hokogenangö ngini duga-duga yakunu nihohoko, nako nitatapu nirimoi dede Ngohi.
43015005	Ngohi o angguru maröehe, de' ngini majaga-jaga. O nyawa yotatapu yorimoi de Ngohi, de' Ngohi dede önanga aha yohohoko iwöe; hababu de kode Ngohiua, okia-kiaua ngini niakunu niadiai.
43015006	O nyawa yotatapua yorimoi dede Ngohi, aha yäumo hokä o jaga, daha idadi itoolenge. Jaga-jaga hokogënanga aha yatoomu de' yaumo o uku magoronaika, daha youku.
43015007	Nako ngini nitatapu nirimoi dede Ngohi de' Tongohi ahidodötoko igogere niahininga magoronaka, nigahoko o Amaika okiadika ngini niamau, niagogahoko gënanga aha ihi totomo.
43015008	Nako ngini nia hohoko iwöe, Ahi Ama iwihimulia; de' de hokogënanga ngini igou-goungu nidadi nihinöninïki Ngohi.
43015009	Hokä o Ama wohihininga Ngohi, hokogenangö Ngohi tinihininga ngini. Kiani ngini nitatapu niwango hokä o nyawa Ngohi tahohininga.
43015010	Nako ngini nihidagi Ahi pareta-pareta, ngini tatapu nisetia Tongohi ahidoraika, hokä imatero Ngohi tatapu tosetia Tongohi ahi Ama Ai doraika hababu Tohi dagi Ai pareta-pareta.
43015011	Mata-mata nënanga Ngohi tinihingahu nginika, hupaya Ahi mörene naga niahininga magoronaka, de' niamörene idadi iahumu.
43015012	Nënanga Tongohi ahipareta: nimateke hininga moi de moi, hokä imadäene de Ngohi tinihininga ngini.
43015013	O nyawa duru yahininga manga hoba-hobata gangala o nyawa ihidöaka manga wowango mangale önanga.
43015014	Ngini ganga Tongohi ahihoba-hobata, nako ngini niadiai okia Ngohi tinihipareta nginika.
43015015	Ngini, Ngohi tiniahokokaua o gilaongo, hababu o gilaongo wohiorikua okia wamanarama aituanga. Ngini Ngohi tiniahoko hobata, hababu mata-mata Ngohi toihene Ahi Amaino, Ngohi tinihi ngahuoka nginika.
43015016	Nginiua nihiiriki Ngohi. Ngohi tiniiriki ngini, de' Tinihuloko ngini nioiki mangale nihohoko iwöe -- o hohoko-hohoko yakunua ibinaha. Ma Ama aha winihidöaka nginika okia dika ngini nigahoko Unangika de Tongohi ahiromanga.
43015017	Nenangala Ahi pareta nginika: Nima tekehininga moi de moika."
43015018	"Nako o dunia inidohata ngini, niohininga Ngohi iholoi ihiraka ihidohata dunia.
43015019	Hokä nako ngini todunia, ngini aha inihininga o dunia hokä toënanga. Mä Ngohi tiniirikoka o duniaino nënanga, ho' ngini toduniaokaua. Hababu gënanga o dunia inidohata ngini.
43015020	Niohininga okia Ngohi totemoka nginika, 'O gilaongo iholoiua wolamoko de aituanga.' Nako önanga ihianiayaoka Ngohi, önanga aha inianiaya nginiö. Nako önanga yamoteke Tongohi ahi dodötoko, onangö aha yamoteke tinginiö niadodötoko.
43015021	Mata-mata gënanga aha önanga yodiai inihihimanga nginika, hababu ngini nihinöninïki Ngohi, hababu önanga iwinäkoua Unanga wohihöhulo-huloko Ngohi.
43015022	Hokä nako Ngohi toböaua de' tohidemoua mata-mata gënanga onangika, önanga yobaradohaua. Mä örahanënanga önanga koiwaka manga hababu mangale to önanga manga baradoha.
43015023	O nyawa ihidohata Ngohi, iwidohata Ahi Ama.
43015024	Hokä nako manga hidogoronaka önanga Ngohi tadiaiua okianaga komaiwahi yadiai o nyawa mahomoa, önanga yobaradohaua. Mä örahanënanga önanga yamäkeoka okia Ngohi tadiaioka, de' önanga ihidohata Ngohi yaoa Tongohi ahi Amaö.
43015025	Mä kiani hokogënanga iböto hupaya idadi okia itulihoka toönanga manga Tita ma Buku magoronaka, enagënanga: 'Onanga ihi dohata Ngohi koiwa mahababu.'
43015026	Ngohi aha tihuloko nginika o Roriwo ma ahali Ahi Amaino. Unangala o Womaha aha wohimatoko o diai mangale ma Jou Madutu. De nako Unanga woböa, Unanga aha wohidöaka o hakihi mangale Ngohi.
43015027	De' nginiö kiani nihidöaka o hakihi mangale Ngohi, hababu ngini dede Ngohi horimoioka kamahirahi.
43016001	Mata-mata gënanga Ngohi tinihingahuoka nginika hupaya ngini uha nisetiaokaua.
43016002	Ngini aha inihihupu o puji matau-tauoka. De' aha iböa maöraha o nyawa initoma ngini, önanga aha yatobote gënanga o leleani moi ma Jou Madutuika.
43016003	Onanga yodiai gënanga nginika, hababu önanga iwinäkouahi o Ama, yaoa Ngohi.
43016004	Mä örahanënanga Totemo gënanga nginika, hupaya nako gënanga imadadi aha, ngini niohininga Ngohi tinihi ngahuoka nginika." "Kamamulaengohi o hali nënanga Tinihingahua nginika, hababu Ngohi kadede nginiohi.
43016005	Maöraha nënanga Ngohi aha toiki Unangika wohihulo-huloko Ngohi; de' moiua ngini nileha kiaika Ngohi toiki.
43016006	Orahanënanga niahininga idadi idogo iduka, karana Ngohi totemo o hali nënanga nginika.
43016007	Mä Ngohi totemo nginika de madiai: Iholoi yaoa mangale ngini, nako Ngohi toiki; hababu nako Ngohi toikua, o Roriwo gënanga aha iböaua nginika. Mä nako Ngohi toiki Ngohi aha Tihuloko Unanga nginika.
43016008	Nako Unanga woböa, Unanga aha wohimatoko o duniaika mamangarati madiai, mangale o baradoha, okiaoka madiai, de' ma Jou Madutu aihukumanga.
43016009	Unanga aha winihimatoko ihingakua Ngohino ganga o baradoha;
43016010	Ngohi itiai, karana Ngohi toiki o Amaika de' ngini aha nihimäkeokaua Ngohi;
43016011	de' ma Jou Madutu womulaengoka wahukumu, hababu o dunia makuaha nënanga wahukumoka.
43016012	Mangöeohi Ngohi tomau tinihingahu nginika, maöraha nënanga ngini niakunuahi niatarima.
43016013	Mä nako o Womaha gënanga iböa, enagënanga Unanga wohimatoko o diai mangale ma Jou Madutu, ngini aha inituda mangale nianäko mata-mata o diai. Unanga aha wotemoua Ai dirino mahirete, ma wohidemo okia woihenoka, de' Unanga aha winihingahu nginika okia aha idadi o wange maduruino.
43016014	Unanga aha wohihimulia Ngohi, hababu okia wohiädono nginika, watarima Ngohino.
43016015	Mata-mata naga Ahi Amaka ganga ka Tongohi madutu. Hababu gënanga Ngohi totemo okia o Womaha wohiädono nginika, yatarima Ngohino."
43016016	"Oraha mahuhutulokahi dika, ngini nihimäkeokauali Ngohi, de' oraha mahuhutulokahioli dika ngini aha nihimäke Ngohi."
43016017	Yamuruono naga iwinöninïki o Yesus yomuläenge imake leha moi de moika, "Okia madungutu Unanga wotemo ngoneino: 'Oraha mahuhutulokahi dika, ngini nihimäke okauali Ngohi, de' oraha mahuhutulokahioli ngini aha nihimäke Ngohi'? De okiali Ai dungutu de: 'Ngohi toiki o Amaika'?"
43016018	Onanga yoleha gila-gila, "Okia mamangarati, 'öraha mahuhutulu'? Ngone homangaratiua Unanga wotemo mangale okia!"
43016019	O Yesus wohiöriki önanga yomau iwileha Unangika. Ho' Unanga watemo, "Kangano Ngohi totemoka, 'Oraha mahuhutulokahi dika, ngini aha nihimäke Ngohi'. Gënanga ngini nialeha niahidogoronaka?
43016020	Ningaku, ngini aha niari de' nidodora, mä o dunia aha imörene. Ngini aha niahininga ihuha, mä niahuha gënanga aha ingali idadi o mörene.
43016021	Nako o ngoheka momatëngo itigioka momagilianga, münanga amihininga ihuha, hababu maöraha yadonoka münanga mohangihara. Mä hokogënanga amingohaka ima kil̄auoka, o ngoheka gënanga aha mawohangoka amihangihara karana ami mörene o nyawa moi o ngohaka imakil̄auoka o duniaino.
43016022	Hoko genangoli de ngini: Orahanënanga ngini niahininga ihuha, mä Ngohi aha homaka mäkeoli dede ngini, niahininga aha imörene; de' moiua o nyawa yakunu yal̄ë niamörene gënanga niahiningaka.
43016023	O wange gënanga, ngini aha nileha okia-kiakaua Ngohino. Ningaku: Okia dika ngini nigahoko o Amaika de Tongohi Ahi romanga, gënanga aha winihidöaka o Ama nginika.
43016024	Hiädono öraha nënanga ngini nigahokuahi okia naga de Tongohi Ahi romanga. Nigahoko, ngini aha niatarima, hupaya niamörene itotomo."
43016025	"Mata-mata nënanga Ngohi totemoka nginika de o hitotero. Mä aha iböa maöraha, Ngohi tapäke okaua o hitotero, mä tohidemo tohitotararonuku nginika mangale o Ama.
43016026	Orahagënanga ngini aha nigahoko o Amaika de Tongohi Ahi romanga; nihiöriki, Ngohi aha togahokokaua o Amaino mangale ngini,
43016027	hababu o Ama mahirete winihininga ngini. Unanga winihininga ngini hababu ngini nihihininga Ngohi, de' ningaku Ngohi toböa ma Jou Madutuino.
43016028	Igoungu Ngohi ahi ahali o Amaino, de' Toböaka o dunia magoronaka. Mäoraha nënanga Ngohi tamal̄a o dunia mangale tolio o Amaika."
43016029	Daha iwinöninïki o Yesus yotemo Unangika, "Orahanënanga Jou notemo nohi totararonika de' napäkeua o hitotero,
43016030	de' ngomi mihiöriki Jou nohiöriki hagala mata-mata. Iparaluua kao nyawa moiö de inileha okia honanga ngonaika Jou. Hababu gënanga ngomi mingaku Jou noböa ma Jou Madutuino."
43016031	O Yesus wabaluhu önanga, "Ho' ningaku ngini örahanënanga?
43016032	Niohohininga! Maöraha aha iböa, de iböaka, ngini aha hohinihikokabarihi. Ngini aha nilio niatauika moi-moi de' nihidogumal̄aika Ngohi tomatëngoka. Mä Ngohi tomatëngookaua hababu o Ama naga dede Ngohi.
43016033	Mata-mata nënanga Ngohi tahetongoka hupaya ngini niamäke o dame hababu ngini kamoi dede Ngohi. O duniaka ngini aha nihangihara. Mä nihibitumu niahininga! Ngohi tautumoka o dunia!"
43017001	Ipaha wotemo hokogënanga, o Yesus womamataga o dihangil̄e de' wotemo, "Ama, örahanënanga yadonoka maöraha. Nihimulia Ani Ngohaka, hupaya Ani Ngohakö wonihimulia Ama.
43017002	Ama nohihidöakoka o kuaha o umati o nyawa mata-mata o Ngohakika, hupaya Unanga wahidöaka o ngango madutu de' i kokakali o nyawa mata-mataika, Ama nihidöa-döakoka Unangika.
43017003	Nënanga o ngango madutu de' ikokakali; hupaya o nyawa ininäko Ama Jou Madutu madiai nomadinga-dingakoka de' iwinäko o Yesus Kristus, Ama nihulo-hulokoka.
43017004	Ngohi tonihimuliaka Ama o dunia nënanga mal̄okuoka, de' tabötoka o manarama, Ama nohihidöa-döakoka Ngohino.
43017005	Ama! Orahanënanga Ngohi tonihimulia Amaika, de o mulia Tongohi madutu imakinïki de Ngona Ama kao dunia nënanga idadiö de kowahi.
43017006	Ngohi tonihinäkoka Ama hagala o nyawaika o duniaino nënanga, Ama nohihidöa-döakoka Ngohino. Onanga ganga kato Ngona Ama, de' Ama nohihidöa-döakoka önanga Ngohino. Onanga yamotekoka Anidemo Ama.
43017007	Orahanënanga önanga ihiöriki mata-mata Ama nohidöakoka Ngohino ma ahali Ngonaino Ama.
43017008	Ngohi tohi adonoka onangika Anidemo Ama nohidöa-döakoka Ngohino; de' onanga yatarimaka. Onanga ihiöriki de madiai Ngohi toböa Amaino de' onanga yongaku Ama nohihuloko Ngohi.
43017009	Ngohi toma niata mangale önanga. Ngohi toma niatua mangale o dunia mä mangale hagala o nyawa Ama nohihidöa-döakoka Ngohino, hababu önanga ganga kato Ngona Ama.
43017010	Mata-mata kato Ngohi, ganga kato Ngonaö Ama; de' mata-mata Tongona Ama, ganga kato Ngohiö. Ngohi ihihimulia önanga manga hidogoronaka.
43017011	Orahanënanga Ngohi toböa Ngonaika Ama. Ngohi togogerokaua o duniaka; mä onanga naga o duniaka. Ama notebi-tebini! Nagöana önanga de Ani romanga makuaha Ama, enagënanga Ani romanga Ama nohidöakoka Ngohino -- hupaya önanga yodadi kamoi, hokä imatero Ama de' Ngohiö kamoi.
43017012	Maöraha Ngohi kadede onangohi, Ngohi tägoanoka önanga de Ani romanga makuaha Ama -- Ani romanga nohihidöa-döakoka Ngohino. Ngohi tagoanoka önanga de' kao nyawa moiö de önanga yohihangua sowaliua ünanga igoungu kokiani wohihangoka; hupaya de gënanga idadi okia itulihoka Ma Jou Ai Demo ma Buku magoronaka.
43017013	Orahanënanga Ngohi toböa Amaika. Mata-mata nënanga Ngohi totemoka maöraha Ngohi kao duniakahi; hupaya önanga yamäo yaomanga de Ahi mörene.
43017014	Ngohi tahiadonoka onangika Ani demo Ama, de' o dunia yadohata önanga, hababu önanga koto duniaua hokä imatero Ngohiö toduniaua.
43017015	Ngohi togahokua hupaya Ama nal̄ë önanga o duniaino nënanga, mä Ngohi togahoko hupaya Ama nagöana önanga o Dorouino.
43017016	Ka ima tero mahali hokä Ngohi toduniaua, onangö toduniaua.
43017017	Nahi dadi önanga, kato Ngona Ama madutu noma dinga-dingakoka o diai; Ani demo Ama gënanga o diai.
43017018	Hokä Ama nohihulokoka o duniauku, hoko genangö Ngohi tahuloko önanga o duniaika.
43017019	Mangale to önanga manga wowango mahidoku, Ngohi toma hilapahi Ahi diri hokä Tongona madutu Ama, nomadinga-dingakoka hupaya onangö yodadi kato Ngona madutu Ama nomadinga-dingakoka de mangëkomo o diai.
43017020	Mangale ka onangua nënanga dika Ngohi toma niata. Ngohiö tomaniata mangale hagala o nyawa aha ihingaku Ngohino de to önanga manga hakihi nënanga.
43017021	Ngohi togahoko, Ama hupaya önanga mata-mata yodadi kamoi, hokä Ama kamoi dede Ngohi, de' Ngohi dede Ngona Ama. Tanu önanga yodadi moi dede ngone, hupaya o dunia yongaku Ama nohihulokoka Ngohi.
43017022	Ngohi tahidöakoka onangika o mulia Ama nohihidöa-döakoka Ngohino, hupaya önanga yodadi moi, hokä ima tero Ngoneö kamoi;
43017023	Ngohi dede önanga, de' Ama dede Ngohi; hupaya önanga igou-goungu kamoi. O dunia aha ihiöriki Ngona Ama nohihuloko Ngohi, de' Ama nahininga önanga hokä Ama nohihininga Ngohi.
43017024	Ama, Ngohi toigo hupaya önanga, Ama nohihidöaka Ngohino, naga dede Ngohi o ngï kiaka naga Ngohi, hupaya önanga yamäke Tongohi Ahi mulia; enagënanga Ani mulia Ama nohihidöa-döakoka Ngohino, hababu Ama nohihininga Ngohi o dunia kai dadiö dekowahi.
43017025	Ama noadi-adili! O dunia ininäkoua Ama, mä Ngohi toninäko Ama; de' hagala o nyawa nënanga ihiöriki Ama nohihuloko Ngohi.
43017026	Ngohi tahimatokoka Ani romanga Ama onangika; de' Ngohi aha gila-gila todiai hokogënanga, hupaya Ani dora Ama Ngohino itatapu manga hininga magoronaka de' Ngohi kamoi dede önanga."
43018001	Hokogënanga o Yesus woma niata iböto, Unanga de iwinöninïki yoiki yatobongo o Kidron ma Ngairi. Genangoka naga o dumule moi, de' o Yesus de iwinöninïki yowohama o dumuleika gënanga.
43018002	O Yudas wohininga dorou gënanga, wohiöriki o ngï gënanga; hababu o Yesus mamoi-mamoi imatoomu genangoka de iwinöninïki.
43018003	O Yudas woiki o ngï ika gënanga de waao o duduono moi o tentara Romawi de' yamuruono naga ma Jou Madutu ai Tau magogöana yamäke o huhuloko o imam-imam manga häekino de' o Farisioka manyawaino. Onanga imagao o daë, o lantera de' o oboro.
43018004	O Yesus wohiöriki mata-mata aha idadi Ai dirika. Ho' Unanga womahi tigi hagala o nyawaika gënanga de' waleha, "Ngini nialingiri o nagona?"
43018005	Onanga yohaluhu, "O Yesus o Nazaret manyawa." O Yesus wato, "Ngohila Unanga." O Yudas wohininga dodorou womaokoino genangoka dede önanga.
43018006	Maöraha o Yesus watemo onangika, "Ngohila Unanga," önanga mata-mata yodohuku de' yoruba o tonakuku.
43018007	Mamoioli o Yesus waleha onangika, "Ngini nialingiri o nagona?" Onanga yohaluhu, "O Yesus Nazaret manyawa."
43018008	O Yesus wato, "Ngohi totemo iböto Ngohila Unanga." "De' nako igoungu Ngohi ngini nihilingiri, niamal̄aika önanga mahomoa nënanga yoiki." (
43018009	De wotemo hoko gënanga, imadadi okia o Yesus wohidodemo iböto ngaro kowahi de gënanga: "Ama, o nyawa Ama nohihidöa-döakoka Ngohino, kao nyawa moiö de yohihangua." )
43018010	O Simon Petrus womagaoino o oworo moi, warahuku daha wioto o imam womomulia aigilaongo hiädono ipageloka aingauku manirakoka. O gilaongo gënanga airomanga o Malkus.
43018011	O Yesus wotemo o Petrusika, "Nohi ngohamoli anioworo maharunguku! Okia ngona napikiri Ngohi aha taokerua o hangihara magalahi o Ama wohihidöakoka Ngohino?"
43018012	Daha o Romawi matentara de manga baluhu de' o Yahudioka yagöa-göana iwitagoko de' iwiliko o Yesus.
43018013	Madodihiraka önanga iwiao o Yesus wihimanga o Hanas, o Kayafas aitoroa. O Kayafas ganga o imam womomulia o taongo gënanga.
43018014	De' unangala wanasihatoka o Yahudi manyawa yokokuaha, iholoi yaoa o nyawa womatëngo wohonenge mangale o hoana yongodumu.
43018015	O Simon Petrus de' womatëngo iwinöninïki mahomoa iwinïki o Yesus. Wonöninïki mahomoa nënanga winäko ma imam womomulia; ho' unanga witomoteke wowohama dede o Yesus ma imam womomulia aitau malöaika,
43018016	ma o Petrus wotamä maporetoka, o ngoranoka. Winöninïki mahomoa gënanga woiki wohupu de' womi temo o ngoheka molöleleani o ngorana magogöana, daha wiao o Petrus wihingohama magoronaika.
43018017	O ngoheka molöleleani o ngorana magogöana gënanga mitemo o Petrusika, "Hei, koigoungua ngonaö o nyawa ninöninïki o nyawa gënanga?" "Kowali," o Petrus wohaluhu.
43018018	O öraha gënanga o alo kohamäta, ho' yolöleleani de' yogo göa-göana imadofoil̄e o uku de' onanga imarauku genangoka. O Petrus woiki genangika de' womaokoino womarauku dede önanga.
43018019	O imam womomulia wileha o Yesus mangale iwinöninïki de' mangale Ai dodötoko.
43018020	O Yesus wohaluhu, "Ngohi hoko genangika totemo tohitararonuku o nyawa yowöe-wöe manga himangoka. Ngohi hokogenangika tadotoko o puji matau-tauoka de' ma Jou Madutu ai Tauoka, o ngï Yahudioka manyawa biaha ima totoomu. Komaiwahi Ngohi totemo okia naga de toma ngiu-ngiunu.
43018021	Ho' yadodoa Tuanga nohi leha Ngohi? Naleha önanga yoihe-ihenoka Ngohi tadotoko. Maraioka önanga ihiöriki okia Ngohi totemoka."
43018022	Maöraha o Yesus wotemo hokogënanga, womatëngo wogo göa-göana genangoka wipoka de' wato, "Duru nobarani, Ngona notemo hokogënanga ma imam womomuliaika!"
43018023	O Yesus wohaluhu, "Nako Ngohi totemo okianaga moi ihowono, nahetongo nenangoka okia mahowono! Mä nako Ngohi totemo gënanga igoungu itiai, yadodoa ngona nohipoka Ngohi?"
43018024	Dahao o Hanas wahuloko o nyawa iwiao o Yesus de aililikoka ma Imam womo Muliaika o Kayafas.
43018025	O Simon Petrus kawoma okoinohi womarauku genangoka. O nyawa yotemo unangika, "Koigoungua ngonaö ninöninïki o nyawa gënanga?" Mä o Petrus womahi pongono wato, "Kowali!"
43018026	O nyawa womatëngo ma imam womomulia aigilaongo, enagënanga o riadodoto de o nyawa aingauku waoto-oto o Petrus, wato, "Koigoungua ngohi tonimäkeoka ngona o dumuleoka gënanga dede ünanga?"
43018027	Daha o Petrus wihi pongonoli, "Kowali," -- de' maöraha duru ima kokoronaika gënanga o kuru-kuru ihorene.
43018028	Duru ngoru-ngoruminohi önanga iwiao o Yesus o Kayafas aitauoka de magubernur aikadatoika. O Yahudioka manyawa mahirete yowohamua o kadato magoronaika, hupaya önanga uha yodadi yopeseke imoteke o agama madodagi, hababu önanga yomau yanïki yol̄omo o Paskah mangol̄omoka.
43018029	Karana gënanga o Pilatus woiki wohupu onangika de' waleha, "Okia nia galaki o nyawa ne Unangika?"
43018030	Onanga yohaluhu, "Hohiade Unanga koiwa Ai howono, ngomi aha miwiaoua ma Bapa Gubernurika."
43018031	O Pilatus watemo onangika, "Niwi l̄ë Unanga de niwi hakimi Unanga imamoteke niahukumu mahirete!" Mä o Yahudioka manyawa gënanga yohaluhu, "Ngomi yakunua miahukumu o nyawa yohonenge." (
43018032	Nënanga idadi hupaya iganapu okia o Yesus wotemoka yadäene madodagi Unanga aha wohonenge.)
43018033	O Pilatus wowohamoli ai kadatoika de' wiahoko o Yesus, dahao wileha, "Boteka Ngona o Yahudioka manyawa manga koano?"
43018034	O Yesus wohaluhu, "Okia aniloleha nënanga ngonaino mahirete ekola naga o nyawa mahomoa inihingahuoka ngonaika mangale Ngohi?"
43018035	O Pilatus wohaluhu, "Bote ngohi o Yahudioka manyawa? Inihi lolapahi Ngona ngohino ganga Ani nyawa mahirete de' o imam-imam manga häeke. Okia Ngona nodiaioka?"
43018036	O Yesus wotemo, "Ngohi ahi pareta o duniainoua nënanga. O demo maade nako Tongohi ahipareta o duniaino nënanga, Tongohi ahi nyawa aha yalawani hupaya Ngohi uha ihihilapahi o Yahudioka yokokuahaika. Mä igoungu Tongohi ahi pareta o duniainoua nënanga!"
43018037	O Pilatus wileha Unangika, "Nako hokogënanga, Ngona o koano?" O Yesus wohaluhu, "Ngona notemoka Ngohi nënanga o koano. Ngohi tomakil̄au de' toböa o duniaka mangale madumutu moi, enagënanga tohidöaka o hakihi mangale o diai. O nyawa o diaino gënanga ihihigihene Ngohi."
43018038	O Pilatus wileha Unangika, "Okia mamangarati o diai?" Daha o Pilatus wohupuoli ai kadatoino de' watemo o Yahudi manyawaika, "Ngohi tamäke okia-kiaua Ai howono Unangoka.
43018039	Mä imoteke niabiaha, ngohi kiani tihilapahi o hohowono manyawa womatëngo o Paskah ma Wange ma Amokoka. Nioigo ngini hupaya ngohi tihilapahi o Yahudioka manyawa manga koano mangale ngini?"
43018040	Onanga yohaluhu de ima pöa-pöaka, "Kowali, uha Unanga, mä o Barabas!" (O Barabas ganga o nyawa moi wo ora-ora.)
43019001	Ipaha de gënanga o Pilatus wowohama de' wähuloko o nyawa iwi gohara o Yesus.
43019002	O tentaraka yodiai o makota moi o gota majaga-jaga de mahohihikaka, daha iwihi tamunuku o Yesus ai häeke mal̄okuoka. Iböto de gënanga önanga iwihi noa Toünanga aijuba magoguhurungu,
43019003	daha iwigogilio yoböa Unangika de' yotemo, "Nowango o Yahudioka manyawa manga koano!" Aha ino iwipoka Unanga.
43019004	Iböto de gënanga o Pilatus wohupu wohigalioli de' wotemo o nyawa yowöe-wöeika gënanga, "Niwi lega! Ngohi tiao Unanga tihihupu nginika, hupaya ngini nihiöriki kamoiö de ngohi tamäkeua o howono Unangoka."
43019005	O Yesus wohupu de iwihi tamunuku o makota mahohihika de Ai juba magoguhurungu. O Pilatus watemo onangika, "Niwi lega o nyawa gënanga."
43019006	Maöraha o imam-imam manga häeke de' yogogöa-göana gënanga iwimäke o Yesus, önanga yopöaka, "Niwi salib Unanga! Niwi salib Unanga!" O Pilatus watemo onangika, "Niwi l̄ë Unanga, de' niwisalib ngini mahirete, ngohi kamoiö de tamäkeua o howono Unangoka."
43019007	O Yahudioka manyawa gënanga yohaluhu, "Imoteke tongomi mia hukumu, Unanga kiani iwihukumu wohonenge hababu Unanga woma ngaku Ai diri ma Jou Madutu ai Ngohaka."
43019008	Maöraha o Pilatus woihene önanga yotemo hokogënanga, ünanga iholoi wohawanoli.
43019009	Unanga wohi galioli wowohama ai kadato magoronaika, de o Yesus iwiao iwihi ngohama, o Pilatus wileha Unangika, "Ngona ani ahali okiaino?" Mä o Yesus wohaluhua.
43019010	Ho' o Pilatus wotemoli, "Ngona noluku notemo dede ngohi? Nohiöriki, tongohi ahi kuaha toni hilapahi Ngona, de' tokuaha toni salib Ngona!"
43019011	O Yesus wohaluhu, "Nako ma Jou Madutu wonihidöakua o kuaha gënanga ngonaika, ngona kautuö de koiwa anikuaha Ngohino. Karana gënanga o nyawa ihihi lolapahi Ngohi ngonaika, iholoi ilamoko manga baradoha ngaro de ngona ma."
43019012	Maöraha o Pilatus woihene gënanga, ünanga wohidailako mangale wihilapahi o Yesus. Mä o Yahudioka manyawa yopöa-pöaka, "Nako Tuanga nihilapahi Unanga, Tuanga ma Kaisarua ai dodiawo! O nyawa imangaku yokoano, ganga ma Kaisar aihaturü!"
43019013	Maöraha o Pilatus woihene o demo-demo gënanga, ünanga wiao o Yesus wihihupu daha wogogeruku o kuruhi mangï yatotailako o nyawa manga hali maromanga ma Nanao o Helewo. (De o Ibranioka manga demo maromanga Gabata.)
43019014	Oraha gënanga ngade yadono o takoro ngimoi de hinoto o wangeoka, mawange yadonuahi o Paskah ma Wange ma Amoko. O Pilatus watemo o nyawaika gënanga, "Nënanga nia koano!"
43019015	Onanga imapöa-pöaka, "Niwi toma Unanga! Niwi toma Unanga! Niwi salib Unanga!" O Pilatus wäleha, "Kiani ngohi tisalib nia koano?" O imam-imam manga häeke yohaluhu, "Duga-duga ma Kaisar woma tëngo-tëngo tongomi mia koano!"
43019016	De o Pilatus wihilapahi o Yesus onangika la iwi salib. Onanga iwil̄ë o Yesus daha yoiki iwiao Unanga.
43019017	O Yesus wohupu de wamoku mahirete Ai salib o ngï ika maromanga "O häeke ma Kabelanga ma Ngï." (De o Ibranioka mademo ihiromanga Golgota.)
43019018	Dokengoka Unanga iwisalib. Yahikinïki de Unanga nagaö yahinoto o nyawa mahomoa yasalib; womatëngo Ai higiloka, womatëngo Ai nirakoka de' o Yesus mahidodogoronaka.
43019019	O Yesus aisalib magotaika, o Pilatus wahuloko yatulihi de madulihi hokonënanga: "Yesus Nazaretino, o Yahudioka manyawa manga Koano".
43019020	O Yahudioka manyawa manga ngöe yabasa o dulihi gënanga hababu o ngï o Yesus iwisosalib gënanga ikurutikaua de o kota. O dulihi gënanga de o Ibranioka, o Latinoka de' o Yunanioka mangademo.
43019021	O imam-imam manga häeke yotemo o Pilatusika, "Uha natulihi 'O Yahudioka manyawa manga Koano', mä natulihi, 'O nyawa nënanga wotemo, Ngohi o Yahudioka manyawa manga Koano.' "
43019022	Mä o Pilatus wohaluhu, "Ngohi tatulihi iböto, tatapu itulihoka."
43019023	O tentara-tentara gënanga iwisalib iböto o Yesus, önanga yal̄ë Ai pakeanga. Pakeanga gënanga yaregu iata: moi-moi yamäke o hidoku moi. Onanga yal̄ë o Ai juba. Ai juba gënanga koiwa maguguriti -- kaimahi paronuku daku de yauku hiädono daukuku.
43019024	O tentara-tentara gënanga imaketemo moide moika, "Uha ngone hatobi-tobiki o juba nënanga. Niaino ngone hodiai o undi la o nagona yakunu yadäene." O hali gënanga idadi hupaya iganapu okia i tulihi Ma Jou Ai Demo ma Buku magoronaka, enagënanga, "Onanga imahikodoku Ahi pakeanga, de' yodiai o undi mangale ahijuba." De' i goungu o tentara-tentara gënanga yadiai hokogënanga.
43019025	O Yesus aisalib madatekoka imaokoino o Yesus ngoi ayo, de ngomi riadodoto o ngoheka, o ngo Maria o Keliopas ngoihekata, de' o ngo Maria Magdalena.
43019026	Maöraha o Yesus womimäke ngoi ayo de wininïki wihohininga imaokoino genangoka, Unanga wotemo ngoi ayoika, "Ayo, gënanga aningohaka Ayo."
43019027	Dahaino o Yesus wotemo wininïkika gënanga, "Gënanga ngoni ayo." Oraha de gënanga wininïki gënanga womiao o Yesus ngoi ayo mogogere aitauoka.
43019028	Oraha nënanga o Yesus wohiöriki mata-mata itiaioka, de' hupaya okia itulihi Ma Jou Ai Demo ma Buku magoronaka yakunu idadi, Unanga wotemo, "Ngohi ahikiriti madudungu."
43019029	Genangoka naga o udo-udomo moi ioma-omanga de o angguru ma akere masuka-suka. O bunga karang o gahumu moi yatonouku o angguru ma akeruku gënanga, de' ihi topokika de o gota majaga o hisop, daha yatubo hiädono o Yesus aiuru makail̄e.
43019030	O Yesus wahihihi o angguru ma akere gënanga daha wotemo, "I tiai oka!" Daha Unanga Ai häeke waponu de wohonengoka.
43019031	O Yahudioka manyawa yokokuaha yoluku o nyawa manga mayeti yasosaliboka gënanga hokogënanga inuneuku o salib magotaka o Yahudioka manga Puji mawangeoka, okiali nënanga mamoi o Yahudioka manga Puji mawange gënanga, o Wange ma Amoko yododingakoka. Hababu mawange o Yesus iwisalib iotaka o Yahudioka manga Puji mawangeoka gënanga, o Yahudioka manyawa yogahoko o Pilatusika mangale yatobiki manga l̄ou o nyawa yasosalibika de' ihiguti manga mayeti gënanga o salib magotaka.
43019032	O tentara-tentara gënanga yoiki de' yatobiki yododihira manga l̄ou yahinoto o nyawa yasosalib de o Yesus.
43019033	Maöraha önanga yadono o Yesusika, önanga iwimäke Unanga wohonengoka. Ho' onanga yatobikua Ai l̄ou.
43019034	Ma' aimahehoika o Yesus ihitopoko de o tuba, womatëngo o tentaraka gënanga; de' madataitoka ihupu o awunu de' o akere.
43019035	O nyawa wamäke mahirete okia idadi gënanga, ünanga wohingahu o hali gënanga, hupaya nginiö ningaku. De' aihakihi gënanga itiai, de' unanga wohiöriki gënanga itiai.
43019036	O hali gënanga idadi hupaya iganapu okia itulihoka Ma Jou Ai Demo ma Buku magoronaka, enagënanga "Ai kobongo kamoiö ma aha koyatobikua".
43019037	Ma Jou Ai Demo ma Buku magoronakaö itulihi, "Onanga aha Unanga iwipülono önanga iwi topo-topokoka".
43019038	Ipaha de gënanga o Yusuf o Arimateaino wogahoko wihigumal̄a o Pilatus la mangale wal̄ë o Yesus aimayeti. (O Yusuf nagala winöninïki o Yesus mä kawomangiu-ngiunu, hababu ünanga wamodongo o Yahudioka yokokuahaika.) O Pilatus wihigumal̄a ünanga, ho' unanga woiki wal̄ë o Yesus Ai mayeti.
43019039	O Nikodemus, mahira woböa-böa o Yesusika maöraha o hutu-hutu, unangö woiki de o Yusuf. O Nikodemus woao o mur de' o gaharu -- mata-mata done ho o kilo moruange mangöe.
43019040	O nyawa yahinoto gënanga yal̄ë o Yesus Ai mayeti daha yahawo de o ngöere magare-garehe mahohailoa de o minya mabou-bounu gënanga imoteke manga adati o Yahudioka manyawa yolungunu.
43019041	O ngï o Yesus iwi salib naga o dumule moi. O dumule magoronaka gënanga naga o lungunu moi mahungi, komaiwahi yahilungunu o nyawa.
43019042	Hababu o lungunu gënanga i tigino, de' o Yahudioka manga Puji mawange ngade imuläenge, önanga iwi lungunu o Yesus dokengoka.
43020001	O Minggu mawange o ngoru-ngoruminohi, maöraha kai hohü hutuohi, o ngo Maria Magdalena moiki o lungunika. Münanga mamäke o helewo madadamunu yorehenoka o lungunu mapidahoka gënanga.
43020002	Münanga momapopäta milingiri o Simon Petrus de' winöninïki wihohininga o Yesus, de' motemo onangika, "Ma Jou iwil̄ëoka o lungunoka, de' ngohi tohiorikua okiaka Unanga iwikelenga."
43020003	Daha o Petrus de' winöninïki mahomoa gënanga yoiki o lungunika.
43020004	Yahinoto imapopäta, mä winöninïki mahomoa gënanga iholoi wotaiti de o Petrus, de' unanga womahiädono iholoi wohira o lungunika.
43020005	Unanga wohihahere o lungunu magoronaika de' wamäke o ngöere magare-garehe ikelengauku genangoka, mä unanga wowohamua.
43020006	O Simon Petrus wihidoduruino aiporetino, daha gila-gila wowohama o lungunu gënanga magoronaika. Unanga wamäke o ngöere magare-garehe ikelengauku genangoka,
43020007	mä o ngöere ihiliko-liko o Yesus Ai häekino koiwa madatekoka mailuluino imatingakika.
43020008	Ahaino winöninïki iholoi wohira womahiädono o lungunika, unangö wowohama. Unanga wamäke de' wongaku. (
43020009	Hiädono öraha gënanga önanga imangaratiuahi okia i tulihi Ma Jou Ai Demo ma Buku magoronaka Unanga kiani womomiki o honengino.)
43020010	Ipaha de gënanga iwinöninïki o Yesus gënanga yolio.
43020011	O ngo Maria Magdalena momaokoino o lungunu mahimangoka de moari. Moari magogiriaka, münanga mohihahere o lungunu magoronaika,
43020012	daha mamäke o malaekat yahinoto manga pakeanga magare-garehe. Onanga yogogeruku o ngï o Yesus Ai mayeti marïoka, moi Ai häekiha idaduoka de' mahomoa Ai l̄ouoko idaduoka.
43020013	O malaekat-malaekat gënanga imileha, "Ayo, yadodoa noari!" O ngo Maria mohaluhu, "Tongohi ahi Jou iwil̄ëoka, de' ngohi tohi orikua Unanga kiaka iwikelenga."
43020014	Motemo iböto hokogënanga, münanga moma lega ami poretoko de' mimäke o Yesus womaokoino genangoka. Mä munanga mihiorikua gënanga o Yesus.
43020015	O Yesus womi leha munangika, "Ayo, yadodoa noari? Ayo nä lingiri o nagona?" O ngo Maria matobote gënanga madumule madutu, ho' munanga motemo, "Bapa, nako Bapa nitagalioka Unanga nenangoka, tanu nohihingahu ngohino okiaka Bapa nikelenga Unanga, hupaya ngohi takunu til̄ë?"
43020016	O Yesus womitemo munangika, "Maria!" O ngo Maria moma lega o Yesusika daha motemo de o Ibranioka manga demo, "Rabuni!" (Mamangarati "Guru".)
43020017	"Uha nohi sö Ngohi," o Yesus womitemo munangika, "hababu Ngohi todoauahi o Amail̄e. Mä noiki Ahi roriadodotika, de' nahi ngahu onangika örahanënanga Ngohi todoa Ahi Amail̄e de' Ani Amail̄e, Ahi Jou Madutuil̄e de' ani Jou Madutu il̄e."
43020018	Ho ngo Maria moiki mohingahu iwinöninïkika o Yesus münanga mimäkeoka ma Jou de' ma Jou wotemoka mata-mata gënanga munangika.
43020019	Ma Minggu mawange genangoli dika, maöraha yohutuoka, iwinöninïki o Yesus imatoomu o tau moika de manga ngora-ngorana yakusioka, hababu önanga yämodongo o Yahudioka yokokuahaika. Itodokanino o Yesus woböa de' womaokoino manga hidogoronaka önanga de' watemo, "Nia tabea de o dame dede ngini."
43020020	Wotemo iböto hokogënanga, Unanga wahimatoko onangika Ai giama de' Ai meheho. Maöraha iwimäke ma Jou, önanga duru yomörene.
43020021	Gila-gila o Yesus watemo onangika wohi galioli, "Nia tabea de o dame dede ngini. Hokä o Ama wohi huloko Ngohi, hoko genangoli Ngohi tinihuloko ngini."
43020022	Gila-gila Unanga wahiwuwu Ai womaha onangika de' wotemo, "Niatarima ma Jou Madutu ai Womaha.
43020023	Nako ngini niahiapongo o nyawa moi manga baradoha, ma Jou Madutuö winihiapongo. Nako ngini niahiapongua o nyawa moi manga baradoha, ma Jou Madutuö winihiapongua."
43020024	O Tomas, womatëngo o Yesus iwinöninïki yangimoi de yahinoto manga hidogoronaka, (iwi hetongo o "Hago") kodede unangua de aidodiawo mahomoa maöraha o Yesus woböa.
43020025	Iwinöninïki o Yesus mahomoa iwitemo o Tomasika, "Ngomi miwi mäkeoka ma Jou!" Mä o Tomas wohaluhu, "Nako ngohi tamäkeuahi o paku mario Ai giamoka, ngohi togelengauahi ahi hagarara Ai nabo o paku marioika gënanga, de' togelengauahi tongohi ahigiama Ai mehehoika, ngohi tolukohi tongaku."
43020026	O Minggu moi yaino, iwinöninïki o Yesus nagali o ngïoka gënanga, de' o Tomasö woböaino. O ngorana mata-mata ikusioka. Mä o Yesus woböa de' womaokoino manga hidogoronaka, daha wotemo, "Nia tabea de o dame dede ngini."
43020027	Dahaino o Yesus witemo, o Tomasika, "Nakelenga anihagarara nenangoka, de' nolega Tongohi Ahi giama. Nohidöaka anigiama de' nakelenga Ahi mehehoika. Uha nodododatohi, mä nongaku!"
43020028	O Tomas wotemo o Yesusika, "Ahi Jou, de' ahi Jou Madutu!"
43020029	O Yesus witemo unangika, "Ngona nongaku hababu nohi mäkeoka Ngohi igoungua? Youtumoka o nyawa yongaku ngaro ihimäkeua Ngohi!"
43020030	Duru kohangöeohi ihëra-hëranga mahomoa wodiai o Yesus iwinöninïki manga himangoka, mä itulihua buku nënanga magoronaka.
43020031	Mä mata-mata nënanga itulihi, hupaya ngini ningaku o Yesus ganga ma Koano Wohi hohalamati, ma Jou Madutu ai Ngohaka, de' karana iwi ngaku Unangika, ngini niamäke o ngango.
43021001	Ipaha gënanga o Yesus womahimatoko Ai diri wohigalioli o Tiberias ma Taagaka iwinöninïkika. Hoko nënanga idadi:
43021002	O wange moiuku, o Simon Petrus, o Tomas iwiahoko o Hago, o Natanel o Kanaino o Galilea matonakoka, o Zebedeus aingoha-ngohaka, de' yahinoto iwinöninïki o Yesus mahomoa ima toomuino.
43021003	Watemo o Simon Petrus mahomoaika, "Ngohi tomau toiki totagoko o nawoko." "Ngomi minïki," önanga yotemo unangika. De önanga yoharene o ngotiroko de ima jobo. Mä hutu moi yahaiwatikuku gënanga önanga okia-kiaua yadäene.
43021004	Maöraha o wange muläenge ipotoka, o Yesus womaokoino o dowongioka, mä onanga iwihiorikua o Yesus gënanga.
43021005	O Yesus watemo onangika, "Ngoha-ngohaka, naga de nianawokoka?" "Koiwa," önanga yohaluhu.
43021006	O Yesus watemo onangika, "Niodotumo niahoma niangotiri manirakuku, aha ngini niamäke o nawoko." Daha o homa gënanga önanga yodotumo, mä yakunua yatauroli hababu hoko gënanga mangöe o nawoko o homa magoronaka.
43021007	Winöninïki o Yesus wihohininga witemo o Petrusika, "Gënanga ma Jou!" Maöraha o Simon Petrus woihene gënanga ma Jou, ünanga womahinoa aibaju (hababu ünanga woma bajua) daha womangumo o akereuku.
43021008	Iwinöninïki mahomoa yongotiri iwinïki o dudungiha, de yatauru manga homa iomanga de o nawoko. Onanga yokurutikaua de o dudungu, done hometere o ratuhu moi dika.
43021009	Maöraha önanga o ngotiroka de youti, önanga yamäke naga o uku mangaboho de dokengoka o nawoko iharongika de' o roti.
43021010	O Yesus watemo onangika, "Abeika niaoino o nawoko o ngai muruo naga daha nia tago-tagokino."
43021011	O Simon Petrus kawoharene o ngotiroko, daha yaliliara mangahoma o dudungiha. O homa gënanga iomanga de o nawoko ma ago-agomo; mata-mata naga o ngai o ratuhu moi de moritoa de hange. De ngaro hoko gënanga mangöe, manga homa ikakihua.
43021012	O Yesus wätemo onangika, "Niaino niol̄omo." Ka o nyawa moiö de koiwa iwinöninïki yobaraniua iwileha, "Bapa o nagona?" Hababu önanga ihiöriki Unanga ma Jou.
43021013	Ahao o Yesus woma hitigi onangika, wal̄ë o roti gënanga, de' wahidöaka onangika. Unanga wadiai hoko genangoli de o nawoko gënanga.
43021014	Nenangala hara mahangeoka o Yesus womahimatoko Ai diri iwinöninïkika ipahaino Unanga iwihi wango o honengino.
43021015	Iböto önanga yol̄omo, o Yesus witemo o Simon Petrusika, "Simon, o Yona aingohaka, boteka ngonahi iholoi nohi hininga Ngohi ngaro de önanga nënanga ihi hininga Ngohi?" "Itiai, Jou," o Petrus wohaluhu, "Jou nohihiöriki Ngohi toni hininga Jou." O Yesus wotemo unangika, "Napaliara Ahi duba mangoha-ngohaka."
43021016	Mahinotoka o Yesus wileha unangika, "Simon, o Yona aingohaka, boteka ngona nohi hininga Ngohi?" "Itiai, Jou," o Petrus wohaluhu, "Jou nohihiöriki ngohi toni hininga Jou." O Yesus witemo unangika, "Napaliara Tongohi ahi duba-duba."
43021017	Ma hangeoka o Yesus wileha unangika, "Simon o Yona ai ngohaka, boteka ngona nohi hininga Ngohi?" O Petrus aihininga ihuha hababu o Yesus wileha hi ädono hara mahange. De o Petrus wohaluhokali, "Jou, Jou nohiöriki hagala mata-mata. Jou nohihiöriki ngohi toni hininga Jou!" Daha o Yesus witemo unangika, "Napaliara Ahi duba-duba.
43021018	Igoungu itiai ahi demo nënanga: Maöraha ngona nomagöikahi, ngona mahirete noma bulu anigoronaino, de' noiki okiaika dika ngona animau. Mä nako ngona aha initimonoka ngona nohi töakika anigiama, de' o nyawa mahomoa iniliko ngona de' iniao ngona okiaika ngona noluku noiki."
43021019	(De o demo gënanga o Yesus wohimatoko sarakia o Petrus aha wohonenge mangale wihimulia ma Jou Madutu.) I böto de gënanga o Yesus witemo o Petrusika, "Nohi nïki Ngohi!"
43021020	Maöraha o Petrus womaiduli, ünanga wimäke aiporetoka winöninïki wihohininga o Yesus. (Unanga wogogere imadatekuku de o Yesus maöraha yol̄omo de' wileha Unangika, "Jou, o nagona aha i ni hininga dorou?" )
43021021	Wimäke ünanga, o Petrus wileha o Yesusika, "Jou, sarakia de ünanga nënanga?"
43021022	O Yesus wohaluhu, "Demo ma ade Ngohi tomau ünanga wogogogere wowango hiädono Ngohi toböa, gënanga tongonaua ani datoro. Mä ngona, nohi nïki Ngohi!"
43021023	Yodogerewoto o abari nënanga iwinöninïki o Yesus manga boluoka, winöninïki gënanga aha wohonengua. Enahioko o Yesus wotemoua winöninïki gënanga aha wohonengua, duga-duga: "Demo maade Ngohi tomau ünanga wogogogere wowango hiädono Ngohi toböa, gënanga tongonaua ani datoro."
43021024	Unanga wohidöaka o hakihi mangale idodadadi-idodadadi gënanga. Unangö mawatulihoka. De' ngone hohiöriki okia wohi demoka gënanga itiai.
43021025	Ma ngöeohi o hali mahomoa wadiai o Yesus. Demo maade mata-mata gënanga hatulihi hatëngo-tëngo, ngohi tamäo o dunia nënanga yodimoaka honoa buku mata-mata aha yato tuli-tulihi gënanga.
44001001	Teofilus nobobarija, Tongohi ahibuku madodihiraka magoronaka ngohi tohitararonoka mata-mata wadiaioka de' wodotökoka o Yesus ka de Unanga womuläenge wadiai Ai manarama,
44001002	hiädono mawange Unanga iwigoraka o horogail̄e. Unanga wodoauahi o horogail̄e, de ma Jou Madutu ai Womaha makuaha Unanga wohidöaka o himatoko-o himatoko o rasul-rasulika waö iri-irikoka.
44001003	Wowango ipahaino, o wange moruata madekana Unanga mamoi-mamoi womahimatoko de madodagi i iunua Ai rasul-rasulika gënanga Unanga igou-goungu wowango. Onanga iwimäke Unanga, de' Unanga watemo dede önanga yadäene sarakia ma Jou Madutu wopareta hokä o Koano.
44001004	De' maöraha Unanga imatoomu dede önanga, Unanga wohidöaka o pareta nënanga onangika, "Uha niamal̄a o Yerusalem. Niodamä genangoka hiädono o Ama wohidöaka okia wohijo jäjajioka, enagënanga kahuruono Ngohi tinihingahuoka nginika.
44001005	Hababu o Yohanis wo ohiki de o akere, mä o wange muruono nagahi ngini aha iniohiki de ma Jou Madutu ai Womaha."
44001006	Maöraha o rasul-rasul gënanga imatoomu de o Yesus, önanga iwileha Unangika, "Jou, boteka örahanënanga Jou nomau nohi gokokali o Israeloka manyawa manga Pareta?"
44001007	O Yesus wohaluhu, "Ahi Ama mahirete wohitatapu mawange de' maöraha. Borotaua gënanga ngini nihiöriki, hababu gënanga o Ama aihaku.
44001008	Mä ngini aha niamäke o kuaha, nako ma Jou Madutu ai Womaha iböaka nginika. De' ngini aha nidadi o hakihi-hakihi mangale Ngohi o Yerusalemoka, o Yudea ingodumu, o Samariaka, de' hiädono o dunia mabatingika."
44001009	O Yesus wotemo iböto hokogënanga, Unanga iwigöraka o horogail̄e önanga manga lako mahimangoka, de' o lobi iwitamunu Unanga önanga manga lolegaka.
44001010	Onanga kaima lega-legahi o dihangil̄e, maöraha o Yesus iwigöraka itodokanino o nyawa yahinoto manga pakeanga magare-garehe imaokoino toönanga manga datekoka.
44001011	"Hei, Galilea manyawa," o nyawa yahinoto gënanga yätemo, "yadodoa ngini nima okoil̄edika genangoka nio lega-lega o dihangil̄e? O Yesus ngini niwimäke iwigöraka o horogail̄e gënanga ngini nia himangoka, aha woböaoli de kahoko gënangoli hokä ngini niamäke kangano."
44001012	Ipaha o rasul-rasul gënanga yolio o Zaitun ma Doporonoka o Yerusalemika. O Doporonoka gënanga hiädono o Yerusalemika done hokilo moi magurutika.
44001013	O Yerusalemoka önanga yoiki o tau o ngï önanga imahidodogumu, daha yodoa o kamari il̄oku-l̄okuil̄e. O rasul-rasul gënanga, enagënanga o Petrus de' o Yohanis, o Yakobus de' o Andreas, o Filipus de' o Tomas, o Bartolomeus de' o Matius, o Yakobus o Alfeus aingohaka, o Simon o berera ma Gogöana de' o Yudas o Yakobus aingohaka;
44001014	hokogenangika mata-mata kao hininga moi imatoomu mangale yohubayanga. Onanga yohubayanga de o ngongoheka yamuruono naga de o ngo Maria o Yesus ngoi ayo, de' o Yesus airoriadodoto.
44001015	O wange moiuku, maöraha önanga imatoömuino -- naga done ho yaratuhu moi de yamonaoko manyawa yoböaino -- o Petrus womaoko mangale wotemo. Unanga wato,
44001016	"Roriadodoto! Okia itulihoka Ma Jou Ai Demo ma Buku magoronaka, gënanga kiani idadi. Mahira de o Daud, ma Jou Madutu ai Womaha ihidödemoka mangale o Yudas, o nyawa iwitotago-tagoko o Yesus gënanga manga tutuda.
44001017	O Yudas ganga tongomi miadodiawo, de' unangö iwiirikoka mangale mimanarama mima kinïki dede ngomi." (
44001018	O Yudas nënanga womamäkeoka ailungunu matonaka aimanarama itotorou mahewaino. Unanga iwiotaka de' wohonengoka de aimämata irepaika hiädono aiwariki ihupu mata-mataino.
44001019	Mata-mata o nyawa yogogogere o Yerusalemoka yanako mangale o hali gënanga. Hababu gënanga, önanga manga bahasa magoronaka, önanga ihiromanga o tonaka gënanga o Akeldama, mamangarati 'o Awunu ma Tonaka'.)
44001020	"Karana o Mazmur ma Buku magoronaka itulihi hokonënanga, 'Mal̄aika o ngï wogogogere idadi kairïdika; uha o nyawa moiö yogogere magoronaka.' Naga i tulihö hokonënanga, 'Mal̄aika aimanarama makuruhi yal̄ë o nyawa mahomoa.'
44001021	-
44001022	Hababu gënanga, kiani naga womatëngo womidogo ngomino midadi o hakihi mangale o Yesus wowangokali o honengino. O nyawa gënanga kiani o nyawa womatëngo o nyawa yowöe-wöe manga hidogoronaka mimakokinïki dede ngomi hoko genangika maöraha o Yesus woiki okiaika dede ngomi, ka o Yohanis muläenge woohiki hiädono maöraha o Yesus iwigöraka o horogail̄e ngomi mia hidogoronaka."
44001023	O nyawa yoböa-böaino genangoka yogahoko o nyawa yahinoto, enagënanga o Yusuf iwihetongö o Barsabas (ünanga iwi hetongo o Yustus), de' o Matias.
44001024	-
44001025	Daha önanga yohubayanga. Onanga yato, "Jou, ngona nohiöriki o nyawa mata-mata mangahininga. O Yudas hokä rasul aimanarama itifaka de' wohonengoka. Ho' nohimatoko ngomino, o nyawa yahinoto nënanga o nagona Jou nairiki la' nahidöaka o manarama gënanga iwitagali o Yudas."
44001026	Iböto gënanga mangaromanga yahinoto gënanga yodiai o undi, daha o undi iotaka o Matiasuku. Ho' unanga iwigoraka wodadi o rasul imakinïki de o rasul yangimoi de moi mahomoa.
44002001	Maöraha o Pentakosta mawange yadonoka, mata-mata o nyawa yongaku-ngaku imatoomu o ngï moioka.
44002002	I todokanino yoihene o ilingi o dihanguku hokä o rato iwuwu. O tau kiaka o nyawa yowöe-wöe gënanga yogogerika, mata-mata iömanga de o ilingi gënanga.
44002003	Daha önanga yamäke o äkiri-o äkiri matero o uku itahe okiaika dika de' itangi onangika moi-moi.
44002004	Onanga mata-mata yakuaha ma Jou Madutu ai Womaha, de' yomuläenge yotemo-temo de irupa-rupa o demo mahomoa. Onanga yotemo imoteke okia ihidöaka o Womaha gënanga onangika mangale ihidemo.
44002005	Oraha gënanga o Yahudioka manyawa mangangöe, hagala o berera o dunia magilolitino, yogogere jai-jai o Yerusalemoka. Onanga ganga o nyawa iwihingou-ngounu ma Jou Madutu.
44002006	Maöraha yoihene maruruhu gënanga, o nyawa duruhë mangangöe, yoböa imatoomu. Onanga mata-mata yotodokana yoihene o nyawa yongaku-ngaku gënanga yotemo de toönanga moi-moi manga demo.
44002007	De yohëranga de mangahininga yadäene önanga yotemo, "Koigoungua o nyawa yotemo-temo nënanga mata-mata o Galilea manyawa?
44002008	Sarakia idadi hiädono ngone hoihene önanga yotemo de tongone nanga berera mademo moi-moi?
44002009	Ngone o Partiaino manyawa, o Media, o Elam; o Mesopotamiaino, o Yudea de' o Kapadokia; o Pontus de' o Asiaino,
44002010	o Frigia de' o Pamfiliaino, o Mesirino de' o daera-daera Libia itigi de o Kirene; naga ngoneoka o Roma de yaino,
44002011	naga o Yahudi manyawa de' naga o hoana de o berera mahomoa yowoha-wohamoka o Yahudioka manga agamaika; nagaö yoböa o Kreta de' o Arabino. Ngone mata-mata hoihene önanga yotemo-temo de tongone nanga demo moi-moi mangale o hali ihëra-hëranga wadiai ma Jou Madutu!"
44002012	De yohëranga de' manga hininga yadäene önanga mata-mata ima keleha moi de moika, "Okia mamangarati nënanga?"
44002013	Mä nagaö o nyawa yohohedu. Onanga yotemo, "See, o nyawa gënanga yadaluku dika!"
44002014	Daha ipaha o Petrus womaoko de o rasul yangimoi de moi mahomoa, de watemo o nyawa yowöe-wöeika gënanga. De toünanga aiilingi makuata wotemo, "Roriadodoto, o Yahudioka manyawa de' mata-mata nigögogogere o Yerusalemoka! Ni ihene nihidodiai, hababu o hali nënanga iparalu ngohi tohitararono nginika.
44002015	O nyawa nënanga yädalukua, hokä ngini niatakihiri; hababu örahanënanga ahaö o takoro hiwo o ngorumino.
44002016	Mä nënanga wohi ngahuoka ma Jou Madutu ma Nabi Yoëlika:
44002017	Ma Jou Madutu wotemo, 'O öraha mabahaka, Ngohi aha tadogöpoa Ahi Womaha o nyawa mata-matauku. Niangoha-ngohaka o nau-nauru de' niangoha-ngohaka o ngongoheka aha inihi ngahu nginika o hali-o hali Ngohi tahingahu onangika. Nia nyawa yogögö aha yamäke o hali-o hali Ngohi tahi matoko onangika. Nia nyawa yatotimo-timono aha yonänere mangale o nänere Ngohi tahidöaka onangika.
44002018	Ahi gogilaongika ö -- yaoa o nau-nauru yaoa o ngoheka --, aha tadogopoa Ahi Womaha mawangeoka gënanga. Onanga aha ihingahu o hali-o hali Ngohi tahingahuoka onangika.
44002019	Ngohi aha todiai i hëra-hëranga dakengoka o dihanga mal̄okuoka, de' o hali-o hali kabiahaua nëngoka o duniaoka nënanga; aha naga o awunu de' o uku, o haga de' o nofo.
44002020	O wange aha idadi ihühutu, o mede idadi itökara hokä o awunu i hira de ma Jou ai Wange o Wange ilamo-amoko deimo mulia gënanga iböa.
44002021	Oraha gënanga, o nyawa imahi böaka ma Jouika aha yahihälamati.'
44002022	Roriadodoto o Israeloka manyawa! Ni ihene okia ngohi totemo nënanga: o Yesus o Nazaret manyawa gënanga ma Jou Madutu wihidöakoka o manarama mangale ngini riadodoto. Gënanga de madiai duru ihëra-hëranga de' o hali-o hali kabiahaua ma Jou Madutu wodiai niahidogoronaka riadodoto de o Yesus gënanga. Mata-mata gënanga riadodoto mahirete nihiorikoka.
44002023	Imamoteke wohidatoroka mahirete, ma Jou Madutu waputühoka mangale wihilapahi o Yesus nginika. De' maöraha Unanga iwihilapahi, ngini niwitoma Unanga de niwimal̄aika o nyawa madorou iwisalib Unanga.
44002024	Mä ma Jou Madutu wihiwangookali Unanga o nyawa yohone-honenge manga hidogoronaka. Unanga iwil̄ahiroka o hönenge, mä ma Jou Madutu wihoheoka de wihihupu, hababu koidadiua Unanga iwikuaha o hönenge hokogenangika.
44002025	Mangale o Yesus nënanga o Daud wotemoka, 'Ngohi timäke ma Jou hokogenangika ahihimangoka; Unanga wohidatekuku ngohi, hupaya de okia dika ngohi togiwiua.
44002026	Hababu gënanga ahihininga imore-morene, ahiuru ihidemo o higiriri: de' ahi röehe nënanga aha itamä irïrïdi o lungunu magoronaka.
44002027	Hababu Ngona namal̄aikaua Ahi jiwa igögogere o nyawa yohone-honenge manga dunia magoronaka. Ngona nimal̄aikaua anigilaongo wososetia gënanga wowedere womata-mataka.
44002028	Ngona nohihi matokoka ngohino o ngëkomo mameta o ngango madutuika. Ahi mörene duru kohagiria hababu Ngona naga dede ngohi.'
44002029	Roriadodoto, nihihigumal̄a ngohi totemo tohi totararonika mangale o Daud, tongone nanga tohora gënanga. Unanga wohonengoka de' iwi lungunoka; de ai lungunu ka ëna nagahi ngone nanga hidogoronaka hiädono öraha nënanga.
44002030	Ma Jou Madutu wojajioka o Daudika, de makoboto, womatëngo o nyawa o Daud aidifauku aha wigoraka ma Jou Madutu wodadi o koano. Karana o Daud wohiöriki mangale o jaji gënanga de' hababu unangö o nabi moi,
44002031	ünanga wohiörikoli okia aha wadiai ma Jou Madutu. Ho' unanga wohidödemoka ngaro idadiuahi o Koano Wohihohalamati ma Jou Madutu wohijajioka, aha wowangokali o honengino. O Daud wotemo, 'Unanga iwimal̄aikaua wogogogere o nyawa yohone-honenge manga dunia magoronaka; Ai röehe aha i dadiua iwedere womata-mataka.'
44002032	O Yesus nenangala ma Jou Madutu wihiwangokali o honengoka. Ngomi mahirete mata-mata miahakihioka o hali gënanga.
44002033	Unanga iwigoraka wogogere o pangkati ikokurutil̄eoka de' wihi döaka o kuaha ma Jou Madutuoka, daha watarima ma Jou Madutu Ai Womaha wohijäjajioka o Ama. De' ngini örahanënanga ni ihene de' niamäke, ganga o Womaha gënanga Unanga womi dogopoaka ngomino.
44002034	O Daud mahirete wodoaua o horogail̄e, mä o Daud wotemo, 'Ma Jou wotemo ahi Jouika: Nogogeruku Ahi nirakoka,
44002035	hiädono Ngohi tadiai Ani haturu imaponu Ngonaika!'
44002036	Hababu gënanga o Israeloka manyawa mata-mata kiani nihiöriki de magoungu o Yesus ngini niwisaliboka gënanga, o Yesus genangala iwihidadioka ma Jou Madutu wodadi o Jou de' o Koano Wohihohalamati!"
44002037	Maöraha o nyawa yowöe-wöe yoihene o hali gënanga, manga hininga duruhe iruae. Daha önanga yoleha o Petrusika de' o rasul-rasul mahomoaika, "Roriadodoto, ngomi kiani midiai okia?"
44002038	O Petrus wohaluhu, "Nimatoba bötohi nidiai o baradoha. De' kiani ngini moi-moi iniohiki de o Yesus Kristus airomanga, hupaya niabaradoha ihiapongo. Roriadodoto aha niatarima o ngongike ma Jou Madutu ai Womaha, ma Jou Madutuino.
44002039	Hababu ma Jou Madutu wohijajioka gënanga ganga mangale ngini de' niadifauku de mangale o nyawa naga manga ngï magogurutika -- enagënanga o nyawa mata-mata manga Jou Madutu tongone nanga Jou wa ahoko mangale yoböa Unangika."
44002040	Hokogënanga o Petrus wahingahu onangika. De' kahangöeohi aidemo mahomoa ünanga wohihimanga onangika la' onanga imahitingaka o nyawa madorouino nënanga, kiaka ma Jou Madutu aha wahukumu.
44002041	O nyawa manga ngöe yongaku okia o Petrus wotemo daha önanga yäohiki. Magegetongo o nyawa yongaku-ngaku o wange gënanga idogoli yaribuhu hange.
44002042	O nyawa gënanga de manga hininga magoungu imädotoko hokogenangika o rasul-rasulino, de' hokogenangika imatotoömu. Onanga yol̄omo kä imatotoömu de yohubayanga kä imatotoömu.
44002043	Duru mangöe ihëra-hëranga yadiai o rasul-rasul gënanga hiädono o nyawa mata-mata yohëranga de' yohawana.
44002044	O nyawa yongaku-ngaku gënanga yorimoi de' okia tö önanga, mata-mata önanga yapäke.
44002045	Manga baranga de' manga arata to önanga, önanga yahukunu, daha önanga imahikodoku matiwi önanga mata-mata, manga hidogoronaka imoteke manga paralu moi-moi.
44002046	O wange higëtongo önanga hokogenangika imatoömu ma Jou ai Tauoka; önanga yol̄omo kaimatotoömu, manga tau-tauika önanga de manga mörene de' manga hininga itipokouku.
44002047	De' onanga hokogenangika iwihigiriri ma Jou Madutu de' yaigo o nyawa mata-mata. O wange mahigëtongo manga gegëtongo önanga idogo-dogo, hababu ma Jou wohidöaka onangika hagala o nyawa yahihohalamati.
44003001	O wange moiuku o Petrus de' o Yohanis yoiki ma Jou ai Tauika o takoro hange o bimaoa, enagënanga o hubayanga maöraha.
44003002	Dokengoka o ngorana ma amo-amokoka ihiromanga "O Ngorana ma Hohailoa", naga o nyawa womatëngo o nauru wolugu kawo makil̄auinohi. O wange ihigëtongo o nyawa gënanga iwiao dokengika la wogahoko o hadaka o nyawaika yowöwoha-wohama ma Jou ai Tauika.
44003003	Maöraha o nyawa gënanga wämäke o Petrus de' o Yohanis yowohama ma Jou ai Tauika, ünanga wogahoko onangika la iwihi döaka okia naga moi unangika.
44003004	Onanga iwitotailako ünanga, aha o Petrus wotemo, "Nomipulono ngomi!"
44003005	Daha o nyawa gënanga aihininga yodekekete onangika de wonganono aha wamäke okianaga moi onangino.
44003006	Mä o Petrus witemo unangika, "Ngohi duruhe ahi tiwiö de koiwa. Mä okia naga ngohioka, gënanga aha ngohi tonihidöaka ngonaika: De o Yesus Kristus aikuaha o Nazaret manyawa gënanga, notagi!"
44003007	Daha o Petrus wasö aigiama maniraka o nyawa wolugu-lugu gënanga, de' wiriwo ünanga womomiki. Gila-gila ail̄ou o nyawa gënanga de' ai pupungu idadi ikuata.
44003008	Daha ünanga womatötubo womaokoil̄e, de' womuläenge womadagi wakaika wakaino. Ahao ünanga wowohama ma Jou ai Tauika imakinïki o Petrus de' o Yohanis woma dagi de womatotötubo de' wihigiriri ma Jou Madutu.
44003009	Mata-mata o nyawa iwimäke ünanga womadagi de' wihigögogiriri ma Jou Madutu.
44003010	Daha önanga iwinako ünanga wogaho-gahoko o hadaka, biaha wogogeruku "O Ngorana ma Hohailoa" ma Jou ai Tauoka. Onanga yohëranga duru de' yokiriri yamäke okia idadi unangika.
44003011	O nyawa gënanga kahoko genangika dika waninïki o Petrus de' o Yohanis. De' maöraha önanga yaruange yadono o löa yahetongo "O Löa Salomo", o nyawa mata-mata yoböa imatoomu onangika hababu yokiriri.
44003012	Maöraha o Petrus wamäke o nyawa yowöe-wöe gënanga, ünanga watemo onangika, "Hei, o Israeloka manyawa, yadodoa Roriadodoto nihëranga o hali nënanga? Yadodoa Roriadodoto nimipulono kangomino? Okia ngini niatobote o nyawa nënanga wakunu womadagi hababu naga o kuaha ngomioka ekola hababu ngomi mimote-moteke ma Jou Madutuika?
44003013	Ma Jou Madutu iwihohuba-huba o Abraham, o Ishak, o Yakub tongone nanga ete de nanga tohora manga Jou Madutu, ma Jou Madutu gënanga wihimuliaka Ai Gilaongo, enagënanga o Yesus. O Yesus gënanga niwihilapahioka yokokuahaika, de' ngini niwi lawani o Pilatus aihimangoka, maöraha o Pilatus womau wihipidili.
44003014	Unanga aidebi-debini de' yaoa, mä ngini niwitila Unanga de' niwiributu hupaya o Pilatus wihipidili womatëngo o nyawa wotoma-toma mangale ngini.
44003015	Ngini niwitoma Unanga, enahioko karana Unanga o ngango matiti mangale o nyawa mata-mata. De' ma Jou Madutu wihiwangokali Unanga o honengino. Ngomi miahakihioka mahirete o hali gënanga.
44003016	Ngini niamäkeoka de' niahakihi okia idadi de o nyawa wolugu-lugu nënanga. Unanga wokuatoka de' wotogumokali karana ünanga wongaku o Yesusika de' Ai kuahaika. Karana wingaku o Yesusika o nyawa nënanga wodadi wotumuloaokali niahimangoka ngini mata-mata.
44003017	Roriadodoto! Orahanënanga ngohi tohiöriki okia ngini de niatutuda-tutuda niadiaioka o Yesusika, gënanga ngini niadiai karana ngini nihiorikua okia ngini niadiaioka.
44003018	De' karana gënanga idadioka okia ma Jou Madutu kahuruoninohi wohingahuoka i tilakuru Ai nabi-nabi mata-mata, o Koano Wohihohalamati wohijajioka gënanga kiani wohangihara.
44003019	Hababu gënanga Roriadodoto, nitoba ibötohi nidiai o baradoha de' nimakilioro ma Jou Madutuika, hupaya Unanga waëhe niabaradoha.
44003020	Ma Jou aha woböa nginika de' ngini aha niamäo o rohani maparakara masanangi. De' ma Jou aha wihuloko o Yesus woböa nginika, karana Unanga wihitatapuoka ma Jou Madutu wodadi o Koano Wohihohalamati mangale ngini.
44003021	Unanga kiani wogogere o horogaka hiädono ma Jou Madutu wohidadi mata-mata mahungi hokä ma Jou Madutu wotemoka Ai nabi-nabika mahiraino.
44003022	O Musa wotemoka, 'Ma Jou Madutu nia Jou aha wihuloko nginika womatëngo o nabi niahoanino mahirete, hokä Unanga wohihuloko ngohi. Ngini kiani ni ihene mata-mata okia o nabi wahetongo nginika gënanga.
44003023	O nyawa yagogonua manga hiningaka okia ma nabi wotemoka gënanga, o nyawa gënanga aha yahitingaka ma Jou Madutu aiumatoka de' yahibinaha.'
44003024	O nabi-nabi nagaö ihiadonoka o abari ma Jou Madutuino, muläenge ma Nabi Samueloka de' o nabi-nabi mahomoa yoböa maduruino, mata-mata ihingahu mangale örahanënanga.
44003025	O jaji-o jaji ma Jou Madutuino inihiädono o nabi-nabi gënanga mangale ngini o Roriadodoto. O jaji ma Jou Madutu wadodiai de niaete de niatohora, ma Jou Madutu witemo o Abrahamika hokonënanga, 'Ani difauku Ngohi aha tahi barakati hagala o nyawa o duniaka.' O jaji gënanga naga mangale nginiö.
44003026	Hababu gënanga ma Jou Madutu wi iriki Ai Gilaongo, daha wihuloko Unanga woböa nginika iholoi ihira, hupaya Unanga winihibarakati ngini. Madodagi Unanga winihibarakati enagënanga wadiai Roriadodoto mata-mata nitoba niawowango madodagi i totorouino."
44004001	Maöraha o Petrus de' o Yohanis kayo temo-temohi de o nyawa yowöe-wöe gënanga o imam-imam manga häeke de' ma Jou ai Tau magogöana manga balu-baluhu de o Saduki manyawa yoböa o Petrus de' o Yohanisika.
44004002	Onanga yongamo hababu o Petrus de' o Yohanis ihingahu o nyawa yowöe-wöeika o Yesus wohonengoka de wowangookali. De' genanga inyata igoungu o nyawa yohone-honengoka aha yowangokali.
44004003	Onanga yätagoko o rasul yahinoto gënanga daha yahingohama o bui magoronaika gënanga. De' karana yohutuoka, o Petrus de' o Yohanis yätumunguku genangoka hiädono yarehino.
44004004	Mä o nyawa yowöe-wöe yoihe-ihenoka o rasul-rasul manga dodötoko gënanga, manga ngöe yongaku. Manga gegëtongo i dogo-dogo hiädono imadadi done ho yaribuhu motoa manyawa.
44004005	Iyarehino o Agama majö Juru Hakimi, o Yahudioka manga tutuda, de' o agamaka maguru-guru imatoömu o Yerusalemino.
44004006	Onanga imakamäke de o Imam womo Mulia o Hanas, de o Kayafas, o Yohanis, o Aleksander, de' mata-mata iwohama ma imam womomulia aiahaluku.
44004007	O Petrus de' o Yohanis yaao yahihimanga onangika, daha önanga yäleha, "Sarakia madodagi ngini niwihi togumu o nyawa wolugu-lugu gënanga? De o kuata okia de o kuaha o nagonaino ngini niadiaioka gënanga?"
44004008	O Petrus, iwikuaha ma Jou Madutu ai Womaha, wäbaluhu, "Tua-tuanga o hoana iago-agomo matutuda de' Tua-tuanga Juru Hakimi!
44004009	Ngomi nimitailako o wange nënanga karana midiai o oa-oa mangale miwiriwo o nyawa womatëngo wolugu-lugu, de' karana Tua-tuanga nimau nihiöriki sarakia o nyawa gënanga miwihi togumoka.
44004010	Aa, Tua-tuanga nima mata-mata kiani nihiöriki de' mata-mata o hoana o Israelokaö kiani nihiöriki o nyawa nënanga womaokoino örahanënanga de airöehe itotumuloa niahimangoka Tua-tuanga, karana o kuata de' o kuaha o Yesus Kristusoka o Nazaret manyawa gënanga. Tua-tuanga niwisaliboka o Yesus gënanga, mä ma Jou Madutu wihiwangookali Unanga.
44004011	O Yesus nenangala ihingahu o ayat nënanga Ma Jou Ai Demo ma Buku magoronaka, 'O helewo niapäke-päkeua ngini o tau nidodiai, ma inyata idadi o helewo hairi-irikino.'
44004012	De o Yesus dika o nyawa yohalamati. Hababu o dunia magilolitino o nyawa manga hidogoronaka koiwa moi o nyawa mahomoa yamäkeoka o kuaha ma Jou Madutuino mangale inahihalamati ngone."
44004013	O Döomu ya Totailako gënanga yohëranga yamäke manga barani o Petrus de' o Yohanis, hongoli önanga ihiöriki o rasul yahinoto gënanga naga o nyawa biaha koiwa manga hakola. Daha önanga yänako o rasul yahinoto gënanga nagalä o nyawa iwinöninïki o Yesus.
44004014	Mä onanga okia-kiaua yakunu yotemo, hababu o nyawa iwihitogu-togumoka gënanga, naga womaokoino genangoka o Petrus de' o Yohanis toönanga manga himangoka.
44004015	Onanga yahuloko o rasul yahinoto gënanga yohupu yatotailako mangïoka gënanga, ahao önanga imaki tibanga.
44004016	Onanga yato, "Ngone kiani okia hodiai o nyawaika nënanga? O nyawa mata-mata yogogogere o Yerusalemoka ihikokiorikoka ihohëra-hëranga kabiahaua nënanga, yadiaioka önanga yahinoto. Ngone hakunua hohipongono gënanga.
44004017	Mä hupaya o hali nënanga uha yodogerewoto iholoi i kurutikali o nyawa manga hidogoronaka, niaino ngone hataaere önanga yahinoto, önanga hakali-kali yakunokaua yätemo o nyawa ima tëngoikaö de yapäke o romanga o Yesus."
44004018	Onanga yä ahoko o rasul yahinoto gënanga yowohamoli, de' yahingahu önanga hakali-kali iyakunokaua yahetongo ekola yodotoko de o Yesus airomanga.
44004019	Mä o Petrus de' o Yohanis yohaluhu, "Niapikiri mahirete, okia itiai ma Jou Madutu aihimangoka: mia moteke Tua-tuanga niapareta ekola miamoteke ma Jou Madutu aipareta.
44004020	Hababu ngomi miyakunua mima togumu mihi demo mangale okia ngomi mia mäkeoka de' mihenoka mahirete."
44004021	Yatotailako gënanga matiti moiö de koiwa yamäke yakunu yähukumu o Petrus de' o Yohanis. Ho' onanga yähangihara o rasul yahinoto gënanga, aha yapidili yahinotö hababu mata-mata o nyawa iwi higiriri ma Jou Madutu, hababu okia idadioka gënanga.
44004022	O nyawa wamäke o hitogumu i hëra-hëranga gënanga ai umuru o taongo moruata i holoioka.
44004023	O Petrus de' o Yohanis yapidilioka, önanga yoiki manga dodiawoika de' yoade-ade onangika mata-mata manga demo o imam-imam manga häeke de' o Yahudioka manga tutuda-tutuda gënanga.
44004024	Kadeyoihene mangadodiawo önanga gënanga, önanga imakomoteke de o hininga moi yohubayanga ma Jou Madutuika. Onanga yato, "Jou, Ngonala nohidadioka o dihanga de' o dunia de' o ngöto de madol̄a mata-mata.
44004025	De ani Womaha Ngona notemoka miaete de miatohoraika, o Daud, enagënanga Ani gilaongo; Ngona notemo, 'Yadodoa hagala o nyawa iwinäko-näkoua ma Jou, yongamo; yadodoa o hoana de o berera yodiai o datoro ibobaraguna ua?
44004026	O dunia ma kokoano imahidiai mangale yoparangi, de' o tutuda-tutuda yorimoi inilawani Jou de' o Koano Wohi hohalamati.'
44004027	Hababu igoungu o Herodes de' o Pontius Pilatus yodiaioka o döomu de hagala o nyawa ininäko-näkoua ma Jou de hagala o Israeloka manyawa o kotaka nënanga. Onanga imakamäke mangale iwilawani o Yesus Anigilaongo wotebi-tebini gënanga, Ngona nigorakoka wodadi o Koano Wohihohalamati.
44004028	Onanga yorimoi mangale yodiai hagala moi-moi, Ngona nohitatapuoka iholoi ihira aha idadi gënanga. De' Ngona nohitatapu gënanga imoteke Anikuaha de' Animau mahirete.
44004029	Orahanënanga, Jou, namäke sarakia önanga imihangihara ngomi. De' nomihigumal̄a ngomi, Anigogilaongo nënanga, mihingahu-ngahu Anidemo de mihawanua.
44004030	Nomihi döaka Aniroriwo hupaya o nyawa yopopanyake miahitogumu de' ihëra-hëranga de o hali-o hali kabiahaua idadi imoteke makuaha de' makuata o Yesus airomangino, Ani Gilaongo Ai dödebi-debini gënanga."
44004031	Iböto önanga yohubayanga, o ngï önanga imatotoömu gënanga igiwi. De önanga mata-mata yäkuaha ma Jou Madutu ai Womaha, de' muläenge yotemo-temo de manga baranioka duru, mangale o abari ma Jou Madutuino.
44004032	Mata-mata o nyawa yongaku-ngakuoka gënanga yowango o hininga moi de' o jiwa moi. O nyawa moiö de koiwa onangino yatibanga okia yapäkeino gänga toönanga mahirete. Hagala moi-moi naga onangoka, önanga yapäke imamata-mata.
44004033	De o kuaha ilamoko, o rasul-rasul gënanga ihidöaka o hakïhi, o Yesus wowangokali. Ma Jou Madutu duru wahibarakati önanga.
44004034	Okia-kiaua manga kuranga o nyawa moiö de önanga manga hidogoronaka. Hababu toönanga manga tonaka ekola manga tau, yahukunu manga tonaka ekola toönanga manga tau gënanga; daha matiwi maijaino gënanga önanga yao
44004035	de' onanga ihilapahi o rasul-rasulika. Ahao o tiwi gënanga yahikodoku o nyawa moi-nyawa moika yopo paralu ënanga.
44004036	-
44004037	Hoko genangö de o Yusuf. Unangö wahukunoka aitonaka, daha matiwi maijaino gënanga ünanga wao de' wohilapahi o rasul-rasulika. O Yusuf nënanga gänga o Lewi aiahaluku o Siprusino; o rasul-rasul iwihetongo unangö o Barnabas (mamangarati o Lolaru).
44005001	Mä naga o nauru womatëngo airomanga o Ananias. Unanga de ngoi hekata amiromanga o ngo Safira, onangö yahukunoka manga tonaka utu.
44005002	Matiwi maijaino gënanga mahononga ünanga watumungu mangale aidiri mahirete de' mahomoa ünanga wohilapahi o rasul-rasulika. Unanga wodiai gënanga imahiöriki de ngoihekata.
44005003	O Petrus witemo unangika, "Ananias, yadodoa ngona nomahigumal̄aika o Ibilihi yakuaha anihininga, hiädono ngona naeluku ma Jou Madutu ai Womaha, de noma hibongonika natumungu matiwi mahononga maijaino ani tonaka gënanga mangale ani diri mahirete?
44005004	O tonaka gënanga ngona nahukunuahi ma kato ngonamadutu. De' o tonaka gënanga nahukunokaö, matiwiö katongonahi dika madutu. Ho' yadodoa naga anihininga magoronaka o dibanga mangale nodiai hokogënanga? O nyawaikaua ngona näeluku mä ma Jou Madutuika!"
44005005	Hokogënanga woihene o Ananias o demo gënanga, ünanga woruba, gila-gila wohonenge. O nyawa mata-mata yoihene okia idadioka gënanga dadi yohawana duru.
44005006	O gogoduru yoböa yahawo o Ananias aimayeti, daha yao ihihupu yoiki yalungunu.
44005007	Done ho jam hange ipahaika ngoihekata mowohama. Münanga mohiorikua okia ipahaino idadi.
44005008	O Petrus womitemo munangika, "Abeika nohihingahu ngohino: O tonaka ngona de' anirokata niahuku-hukunoka gënanga, nenangö ma amoko maija?" O Ananias ngoihekata mohaluhu, "Igoungu, genangö maija."
44005009	Daha o Petrus womitemo munangika, "Yadodoa ngona de anirokata nimahininga moi mangale niataili ma Jou ai Womaha? Noihene! O nyawa iwilolungu-lungunu anirokata yoböa inoka. Onanga aha iniao ngona inihihupuoli."
44005010	Oraha gënanga dika o Ananias ngoihekata gënanga moruba de' mohonenge o Petrus aihimangoka. De' oraha o gogoduru gënanga yowohama, önanga imimäke münanga mohonengoka. Daha önanga yao amimayeti ihihupu de' imilungunu amirokata aidatekuku.
44005011	O nyawa yongaku-ngaku mata-mata gënanga de' o nyawa mahomoahi, yoihene mangale okia idadi gënanga, yodadi yohawana.
44005012	Karana o rasul-rasul manga leleani, mangöe ihëra-hëranga de' o hali kabiahaua idadi o kawaha manga hidogoronaka. O nyawa yongaku-ngaku mata-mata de o hininga moi imatöomu o Löa Salomo ma Jou ai Tauoka.
44005013	De' o nyawa maporetino koiwa yobarani yoböa imatöomu de o nyawa yongaku-ngaku gënanga. Mä o nyawa yongaku-ngaku gënanga duru yahoromati o kawahaino.
44005014	De' iholoi itedekana iholoi idogo manga ngöe o nyawa yongaku-ngaku ma Jouika -- yaoa o nauru yaoa o ngoheka.
44005015	De mangale imadadi hokogënanga marupa, hiädono o nyawa yopopanyake yakelenga manga ngidu-ngidu mangï mal̄okuoka ekola o tikara, daha yaao o ngekomika, hupaya önanga mangale mahuhutulu yakunu yadäene o Petrus aigurumini, nako o Petrus wakaino genangino.
44005016	O nyawa mangangöe, kayotuo-tuono yoböa o kota-kotaino o Yerusalem magilolitino. Onanga yaao manga nyawa yopopanyake de' yapopootekika o womaha madorou. De' o nyawa yowöe-wöe gënanga wahitogumu mata-mata.
44005017	Mabaha o imam womomulia de' mata-mata iwinöninïki, enagënanga o Sadukioka manyawa mangadöomu, yomuläenge yä aniaya, hababu önanga manga hininga yohiri.
44005018	O rasul-rasul gënanga yätagoko daha yahingohama o nyawa yowöe-wöe manga bui magoronaika.
44005019	Mä yohutuku, ma Jou aimalaekat womatëngo wahelenga o bui mangora-ngorana, daha o rasul-rasul gënanga waao wahihupu. O malaekat gënanga yatemo o rasul-rasulika gënanga,
44005020	"Nioiki nimaoko ma Jou ai Tauoka de' niahingahu o nyawa yowöe-wöeika mangale o ngango mahungi nënanga."
44005021	O rasul-rasulö gënanga yamoteke o malaekat mabehehongo gënanga. Kao ngoru-ngoruminohi duru, önanga yoiki ma Jou ai Tauika de' muläenge yodotoko genangoka. Itedekanua gënanga maimam womomulia de' iwinöninïki yoböa, daha yodiai o doomu juruhakimi de o Yahudioka manga tutuda-tutuda. Ahao önanga yähuloko o nyawa yoiki yal̄ë o rasul-rasul gënanga o buino yaao yahimanga önanga.
44005022	Mä oraha o nyawa yahulo-huloko gënanga imahiädono o buika, önanga yamäkeua o rasul-rasul gënanga dokengoka. Ho' onanga yolio, daha ihingahu o hali gënanga o juruhakimika.
44005023	"Maöraha ngomi mimahiädono o buika," önanga yato o juruhakimika, "ngomi mia mäke o bui mangorana gënanga ikusi ihidodiaino, de' yogo göa-göana mangagogiria yogöana o ngoranoka. Mä maöraha ngomi miahelenga o ngorana gënanga, o nyawa moiö de miamäkeua magoronaka."
44005024	Maöraha ma Jou ai Tau magogöana manga baluhu de' o imam-imam manga häeke yoihene manga hingahu gënanga, önanga imahiorikokaua mangale o rasul-rasul gënanga de' yohawana aha okia yakunu idadi.
44005025	Ahaino woböa womatëngo o nauru woao o abari nënanga, "Niihene! O nyawa Tua-tuanga niatumu-tumunguku o buioka gënanga, öraha nënanga magogiria yadotoko o nyawa yowöe-wöeika ma Jou ai Tauoka!"
44005026	Ma Jou ai Tau magogöana manga baluhu gënanga imakinïki de yogogöa-göana, yoiki yal̄ë o rasul-rasul gënanga ihigalioli. Mä onanga yal̄ë kayahidodiai, hababu önanga yamodongo o nyawa yowöe-wöeika; uha-uha o nyawa yowöe-wöe gënanga done yakaweli önanga de o helewo.
44005027	O rasul-rasul gënanga yaao yahingohama yahimanga o juruhakimi. Daha ma imam womomulia watailako önanga.
44005028	Unanga watemo, "Ngomi miniduhunoka ngini miagou-goungu, hupaya uha nidotoko mangale o nyawa gënanga. Mä orahanënanga abeika niamäke okia ngini niadiaioka! Ngini nihibarihoko niadodötoko gënanga o Yerusalem niamodeke, de' ngini iholoi nimau nimikalaki, ngomi midadi o hababu wohonenge o nyawa gënanga."
44005029	O Petrus de' o rasul-rasul mahomoa yohaluhu, "Ngomi kiani miwihimoteke ma Jou Madutu de' miahimotekua o nyawa.
44005030	O Yesus ngini niwisaliboka, nangaete de nangatohora manga Jou Madutu wihiwangokali o honengino.
44005031	De' ma Jou Madutu wihidoakoka Unangika aigogere irorete-rete de' aikuaha ikokurutil̄e hokä o Tutuda de' Wohihöhohalamati; hupaya o Israeloka yahidöaka öraha mangale imatoba manga baradoha de' yamäke o apongo.
44005032	Ngomilä o hakihi-hakihi mangale mata-mata gënanga -- ngomi de' ma Jou Madutu ai Womahö ma Jou Madutu wohidöaka hagala o nyawaika yamö mote-moteke Ai pareta."
44005033	Maöraha o Agama ma Juru Hakimi yoihene gënanga, önanga yongamo duru, hiädono önanga imakaturu mangale yätoma o rasul-rasul gënanga.
44005034	Mä o juruhakimi manga hidogoronaka gënanga naga o Farisioka manyawa womatëngo ai romanga o Gamaliel. Unanga wodoto-dotoko o agama, de duru iwihoromati o nyawa mata-mata. Unanga womaoko daha wähuloko o nyawa ya ao yahihupu o rasul-rasul gënanga öraha mahuhutulu.
44005035	Ahao ünanga wätemo o Agama ma Juru Hakimika gënanga, "Roriadodoto o Israeloka manyawa! Niatibanga nihidodiai mangale okia aha Roriadodoto niadiai o nyawaika nënanga.
44005036	Hababu mahira idadioka o Teudas, womamäo aidiri o nyawa yolago-agomo, hiädono ngadeke done ho yaratuhu iata o nyawa iwinïki ünanga. Mä unanga iwitoma de' mata-mata iwinöninïki imakitingaka hohahi bari-barihi, de toünangö aihigaro ma ihihangoka.
44005037	Iböto de gënanga, maöraha naga o gegetongo o nyawa, ipudali enagënanga o Yudas, o Galileaino manyawa. Hababu aibobaja, o nyawa manga ngöe iwinïki ünanga. Mä unangö iwitomaka de' mata-mata iwinöninïki imakitingaka hohahi bari-barihi.
44005038	Ho' orahanënanga de okia idadi nënanga, ahihidaaere ëna hokonënanga: uha nidiai okia naga o nyawaika nënanga, hamal̄aika dika önanga. Hababu nako manga dodötoko de' manga manarama önanga nënanga naga o nyawaino, done mangadodötoko de' mangamanarama gënanga aha ihihanga.
44005039	Mä nako gënanga ma Jou Madutuino iböa, done Roriadodoto aha niakunua niautumu önanga. Ma mudukua inyata aha Roriadodoto niwilawani ma Jou Madutu." Ai hidaaere o Gamaliel gënanga o juruhakimi yatarima.
44005040	O rasul-rasul gënanga yä ahoko, daha yägohara, aha ino yäduhunu yodotokoli mangale o Yesus. Iböto de gënanga, daha önanga yapidili.
44005041	O rasul-rasul gënanga kade yaporete o Agamaka ma Juru Hakimi gënanga de manga mörene, hababu ma Jou Madutu wo hitatapu iböto önanga kiani yamäke o hangihara mangale hababu o Yesus.
44005042	De' o wange higetongo ma Jou ai Tauoka de' o nyawa manga tau-tauika, önanga imatogu-togumua yodotoko de' ihiade-ade o Abari ma Oa mangale o Yesus, Unanga o Koano Wohihohalamati ihijajioka gënanga.
44006001	O Yesus iwinöninïki iholoi itedekana iholoi yodogo yowöe. Maöraha gënanga yonöninïki o Yahudioka yanonäko-näko o Yunanioka mademo, yaigoua yonöninïki o Yahudi manyawa madutu okaika. Yanäko-näko o Yunanioka mademo gënanga yotemo, "Mia ngongoheka ngomi yofäo-fäoka yamäkeua o roriwo mahidoku ima hibaajanga o wange ihigeto-getongo, maöraha yahikodoku o nyawa yowöe-wöeika."
44006002	Hababu gënanga, o rasul yangimoi de yahinoto gënanga yatoomu mata-mata yoninïki de' yatemo onangika, "Itorou nako ngomi mimatogumu mihingahu ma Jou Madutu ai demo, hababu kiani mihidailakohi mangale o inomo.
44006003	Ho', koaho Roriadodoto niaïriki niahidogoronaka roriadodoto o nyawa yatumidi to önanga manga wowango iyaoa de' yakuaha ma Jou Madutu ai Womaha de yosawaro, ngomi iyakunu miahidöaka o manarama ihidailako o hali nënanga;
44006004	hababu ngomi miamau mima niata de' mihingahu ma Jou Madutu aidemo dika."
44006005	O nyawa mata-mata gënanga ihigoungu o rasul-rasul manga gogahoko gënanga. Daha önanga iwiïriki o Stefanus, o nyawa womatëngo duru wïngaku o Yesusika de' iwikuaha ma Jou Madutu ai Womaha. Yahidi irikö: o Filipus, o Prokhorus, o Nikanor, o Timon, o Parmenas, de' o Nikolaus o Antiokhiaino; ünanga o Yahudi okaua manyawa, mä unanga wowohamoka o Yahudioka ma agamaika.
44006006	Yatumidi o nyawa gënanga yaao o rasul-rasulika, daha o rasul-rasul gënanga imaniata de' yagähoko ma Jou aibarakati mangale önanga.
44006007	Hokogënanga o abari ma Jou Madutuino iholoi yodogerewoto de' iwinöninïki o Yesus o Yerusalemokaö iholoi idogo yowöe. De' manga ngöe o imam-imamö iwingaku o Yesusika.
44006008	Ma Jou Madutu duru wihibarakati o Stefanusika, hiädono ünanga wodiai mangöe ihëra-hëranga de' o hali kabiahaua o kawaha manga hidogoronaka.
44006009	Mä naga o nyawa iwïdohata ünanga; önanga gënanga o puji matau magoronaka yomomanarama yahiromanga o Nyawa yo Lolapahioka manga Puji ma Tau. O puji matauoka gënanga yomomanarama ganga o Yahudioka manyawa o Kirene de' o Aleksandriaino. Onanga de o Yahudioka manyawa o Kilikia de' o Asiaino imatekeributu de o Stefanus.
44006010	Mä onanga yakunua iwilawani okia o Stefanus wotemo, karana ma Jou Madutu ai Womaha iwihidöakoka unangika o sawaro mangale wotemo-temo.
44006011	Hababu gënanga önanga yahewa o nyawa yamuruono naga la yotemo, "Ngomi mi ihene o nyawa gënanga wahikauku o Musa de' ma Jou Madutu!"
44006012	Hokogënanga önanga yahi ngohama o demo o nyawa yowöe-wöe, de' o Yahudioka manga tutuda, de o guru-guru agama. Daha önanga yoiki iwitagoko o Stefanus, ahao iwiao ünanga iwihihimanga o Agama ma Juru Hakimika.
44006013	De' onangaö yahihimangino o hakihi-hakihi ihidöaka o hitararono ielu-eluku mangale o Stefanus. O hakihi-hakihi gënanga yato, "O nyawa neünanga woma togu-togumua watëmo itotorou ma Jou ai Tau itebi-tebini, de' watëmo itorou ma Jou Madutu ai Tita o Musa wohingo ngahu-ngahu.
44006014	Ngomi mihenoka ünanga wotemo, o Yesus o Nazaretino gënanga aha wakilianga ma Jou ai Tau nënanga, daha watagali mata-mata nanga adati de nanga atoranga o Musa wohiguti-gutioka ngoneino!"
44006015	Mata-mata o nyawa yoböa-böaino o Agama ma Juru Hakimi madöomu magöronaka gënanga ka iwipulono o Stefanus. De' oraha gënanga o Stefanus aibiono yamäke hokä o malaekat mabiono.
44007001	O imam womomulia wileha o Stefanusika, "Bote mata-mata ihiade-ade o nyawa gënanga itiai?"
44007002	O Stefanus wohaluhu, "Roriadodoto de' Bapa-bapa! Abeika nihihigihenohi ngohi! O Abraham nangaete de nangatohora ngone womatururuuahi o Haranika, maöraha ünanga kawogogerohi o Mesopotamiaoka, ma Jou Madutu womomulia woböa unangika
44007003	de' witemo, 'Namal̄a aniberera de aniroriadodoto. Noiki o bereraika aha Ngohi tonihimatoko ngonaika.'
44007004	O Abraham wamal̄a o Kasdim maberera, daha womatururu o Haranika. O Abraham aiama wohonengoka, ma Jou Madutu wadiai o Abraham womatururu o bereraino nënanga Roriadodoto de' Bapa-bapa mata-mata niogogogere örahanënanga.
44007005	Oraha gënanga kaohidoku moiö de koiwa o berera nënanga ma Jou Madutu wihidöaka o Abrahamika mangale idadi o Abraham aipuhäka; höl̄oumario moiö de koiwa iwihidöaka unangika. Mä ma Jou Madutu wojaji ünanga aha wihidöaka o Abrahamika mangale idadi aipuhäka o Abraham de aidifauku. Oraha gënanga o Abraham koiwa aingohaka.
44007006	Mä hoko nënanga ma Jou Madutu witemo unangika, 'Anidifauku aha yogogere hokä o nyawa imahidodogumika o nyawa mahomoa manga bereraka. Ma berera manyawa gënanga aha imagilaongo önanga de' ya aniaya o taongo o ratuhu iata madekana.
44007007	Mä Ngohi aha tahukumu o nyawa imagogilaongo önanga, de' önanga aha yohupu o bereraino gënanga de' aha ihihuba Ngohi o ngïoka nënanga.'
44007008	Hokogënanga wotemo iböto aijaji maninikutu wohi kuata mangale Ma Jou Madutu de o huna madatoro. O Abraham aingohaka, o Ishak womakil̄auino, o Abraham wihuna ünanga maöraha ünanga aiumuru o wange tufange. Maduruino o Ishakö wihuna aingohaka o Yakub. De' o Yakubö wahunali aingohaka yangimoi de yahinoto, enagënanga yodadi o Yahudioka manyawa mangaete de mangatohora.
44007009	Nangaete de nangatohora gënanga iwidohata o Yusufika, hiädono önanga iwihukunu ünanga wodadi o gilaongo o Mesiroka. Mä ma Jou Madutu witomoteke ünanga,
44007010	de' wihipidiloka ünanga hagala huha. Ma Jou Madutu wihidöaka unangika o hininga maoa-oa de' o sawaro maöraha ünanga wihimanga o Firaun o Mesir ma koano, hiädono o Firaun wigöraka ünanga wogubernur o Mesir mabereraka de' wakuaha o Firaun aikadato.
44007011	Maduruino idadi maöraha o habirokata koha amoko yakiloliti o Mesir maberera de' o Kanaan, hiädono o nyawa duru yohangihara. Tongone nangaete de nangatohora imamäkeokaua o inomo.
44007012	Maöraha o Yakub woihene naga o gandum o Mesiroka ünanga wähuloko aingoha-ngohaka, nangaete de nangatohora, duru madodihiraka yoiki dokengika.
44007013	Maöraha önanga yoiki mahinotoka, o Yusuf womahi ngahu airoriadodotika ünanga gënanga o Yusuf. Oraha gënanga daha ma koano Mesir wohiöriki mangale o Yusuf airoriadodoto.
44007014	Maduruino o Yusuf wohidingoto o abari aiamaika, enagënanga o Yakub, mangale wogähoko ünanga imakao mata-mata airiadodoto imatururu o Mesirika -- mata-mata naga manyawa yamori tumidi de yamotoa.
44007015	O Yakub womatururu o Mesirika, de' genangoka ünanga de nangaete de nangatohora yohönenge.
44007016	Maduruino mangamayeti yao ihigilio o Sikhemika de' yalungunu o lungunoka o Abraham waija-ijaka de o tiwi, o hoana iamo-amoko o Hemor o Sikhemoka.
44007017	Maöraha itigioka ma Jou Madutu wohitotomo aijaji o Abrahamika, nangahöana o Mesiroka yodogo kayowöe.
44007018	Maduruino womatëngo o koano mahomoa winäkoua o Yusuf, wopareta o Mesiroka.
44007019	O koano gënanga womahigogule nangahoana de' wa aniaya nangaete de nangatohoraika. Unanga wapakisa önanga yaumo toönanga manga ngoha-ngohaka daha imakil̄auino, hupaya yodogumal̄aika la' ihonenge.
44007020	Maöraha gënanga o Musa woma kil̄au; ünanga o ngohaka duru koai hailoa. O mede hange madekana ünanga iwipaliara aiama aitauoka,
44007021	de' unanga iwiumoika, o Firaun ngoiora mil̄ë ünanga, daha mipaliara ünanga hokä amingohaka mahirete.
44007022	Hagala manga dodötoko o Mesir manyawa iwidotoko unangika, de' unanga wodadi o nyawa duru wokuaha aidemo de' aimanarama magoronaka.
44007023	Maöraha o Musa aiumuru o taongo moruata, ipuda o ngigo aihininga magoronaka mangale woiki walega manga wowango de manga manarama sarakia o Israeloka manyawa.
44007024	Daha ünanga wimäke womatëngo onangino iwianiaya o Mesiroka manyawa womatëngo; ünanga wiriwo o nyawa iwi o aniaya gënanga, de witoma o Mesir manyawa gënanga.
44007025	O Musa watobote ainyawa aha imangarati ma Jou Madutu wipäke ünanga mangale wahilapahi önanga. Mä inyata önanga imangaratiua.
44007026	Yarehino ünanga wamäkeoli o Israel manyawa yahinoto imakangamo, daha ünanga wohidailako wahidame önanga. Unanga watemo, 'Ngini nënanga kao riadodoto. Yadodoa ngini nimakangamo?'
44007027	Mä o nyawa wïgoha-gohara aidodiawo gënanga wihitomo o Musa madatekika daha wotemo, 'O nagona inigoraka ngona nodadi mia tutuda de' nomitotailako ngomi o nagona yatiai de o nagona yahowono?
44007028	Bote ngona nomau nohitoma ngohioli, hokä ngona nitoma o Mesir manyawa känugono?'
44007029	Maöraha o Musa woihene okia wotemo o nyawa gënanga, o Musa wöara o Mesiroka daha wogogere o Midian mabereraka. Dokengoka ünanga womamäke o ngohaka yahinoto.
44007030	O taongo moruata ipaha, womatëngo o malaekat woböa o Musaika o tonaka makokakahaka o Sinai ma ^Loku madatekoka. O malaekat gënanga iböa o uku magoronaka o höngana youku magogiria itokara.
44007031	O Musa wohëranga wamäke o hali gënanga, hiädono ünanga wöiki womahi tigi-tigika la' wohiöriki okia gënanga. Daha ünanga woihene ma Jou ai ilingi wotemo,
44007032	'Ngohi aniete de anitohora manga Jou Madutu; Ngohi ma Jou Madutu o Abrahamino, o Ishakino, de' o Yakubino.' O Musa wohawana wohaharoka hiädono womoroënokaua wamäke o höngana gënanga.
44007033	Dahaino ma Jou wotemoli, 'Naikokahi anisandal nomahi noa-noa il̄e gënanga, hababu o tonaka o ngï ngona nomaokoino gënanga gänga o tonaka madebi-debini.
44007034	Ngohi tamäkeoka de' Tohohininga manga hangihara madubuho Ahi umati o Mesiroka. Ngohi toihenoka toönanga manga daiana de' Ngohi touti mangale Tahi lapahi önanga. Orahanënanga, naino! Ngohi aha toni hulokoli ngona o Mesirika.'
44007035	O Musa nenangala o Musa iwingaku-ngakua o Israeloka manyawa de' iwitila de o demo nënanga, 'O nagona inigorakoka ngona nodadi miatutuda de' nomitotailako miahali ngomi?' Mä ngaro hokogënanga manyawa ünanga ma Jou Madutu wihuloko mangale wodadi o tutuda de' wahihalamati, de o roriwo o malaekatino iböa unangika o höngana itotoka-tokara gënanga.
44007036	O Musa gënanga watuda o Israeloka manyawa yohupu o Mesiroka de' wodiai ihëra-hëranga de' o hali kabiahaua o Mesiroka, o Ngöto ma Doka-dokaroka de' o tonaka makokakahaka o taongo moruatino madekana.
44007037	Ma Musa neunangö watemo o Israel manyawaika, 'Ma Jou Madutu aha winihidöaka nginika womatëngo o nabi wi iriki niahidogoronaino mahirete, imatero hokä ünanga wohi iriki ngohi.'
44007038	O Musa o Israeloka manyawa manga hidogoronaka o tonaka makokakahaka, wodadi o dodohanga mangale o malaekat iwitemo unangika o Sinai ma ^Lokuoka de tongone nangaete de nangatohora. Unanga watarima ma Jou Madutuino o abari mangango mangale wohiädono ngoneino.
44007039	Ngaro hokogënanga tongone nangaete de nangatohora iwihi ngounua unangika. Onanga iwitila ünanga de yoigo imaidulu o Mesirika.
44007040	Onanga yotemo o Harunika, 'Nomidiai o gikiri mangale ngomi, hupaya o gikiri gënanga imituda ngomi. Hababu ngomi miwihiorikokaua okia idadi de o Musa gënanga, womi ao-ao ngomi mihupu o Mesirino!'
44007041	Daha örahagënanga önanga yodiai o dulada moi o hapi mangohaka, dahao önanga ihihuba de o huhuba o duladaika gënanga de' yodiai o rameanga mangale yapuji okia naga yadodiai önanga mahirete.
44007042	Ma Jou Madutu wämal̄aika önanga de' wapidilika önanga yahuba o murumu-murumu o dihangoka. Gënanga imamoteke okia itulihi o nabi-nabi manga buku magoronaka. Hoko nënanga: 'Hei o Israeloka manyawa! Mangale Ngohiua, ngini niatoaka de' nihihuba o aiwani o taongo moruata madekana o tonaka makokakahaka.
44007043	O gikiri Molokh matau-tau nihidodotao de niagikiri o murumu madulada, enagënanga o Refan; gënanga madulada ngini niadiai mangale niahuba. Hababu gënanga Ngohi aha tiniumo hiädono kohagurutika o Babel maberera mahononga.'
44007044	O döomu matau-tau o ngï ma Jou Madutu woböa o nyawaika hamäke tongone nangaete de nangatohoraka o tonaka makokakahaka. O tau-tau gënanga yodiai imoteke ma Jou Madutu aipareta o Musaika, de' imoteke madüuku ma Jou Madutu wihimatoko o Musaika.
44007045	Maduruino o tau-tau gënanga yao gila-gila ngone nangaete de nangatohora maöraha önanga de o Yosua yoiki yaora tongone nanga berera nënanga o nyawa yokokuahaino ma Jou Madutu waduhuoka toönanga manga himangoka. O tau-tau gënanga naga genangoka hiädono maöraha o Daud.
44007046	O Daud wasanangi ma Jou Madutu aihininga de wogahoko Unangika hupaya Unanga wihigumal̄a wodiai o tau moi mangale ma Jou Madutu o Yakub wihuba-huba gënanga.
44007047	Mä o Salomo wohigoko o tau mangale ma Jou Madutu.
44007048	Mä ma Jou Madutu duru wolamo-amoko wogogerua o tau o nyawa yododiai magoronaka; hababu o nabi manga buku magoronaka itulihi hokonënanga,
44007049	'O dihanga naga Ahi kuruhi imomulia, de' o dunia Ahi l̄ou mahohol̄e. O tau okia ngini nimau nihigoko mangale Ngohi? O ngï kiaka mangale Ngohi tomatogumu?
44007050	Koigoungua Ngohi mahirete tohidadioka hagala moi-moi?' hokogënanga ma Jou Madutu wotemo.
44007051	Kaogoguleua niahäeke madogowini Roriadodoto, de' hokogënanga mahuha niwihingounu ma Jou Madutuika! Nia ngauku duru yatopongono ma Jou Madutu aidemoika! Roriadodoto kani maketero de niaete de niatohora; nimatogu-togumua nialawani ma Jou Madutu ai Womaha!
44007052	Bote naga o nabi ya aniayaua niaete de niatohora? Onanga yätoma Ai hühuloko-hühuloko ma Jou Madutuino kahuruonikahi wohingahuoka ma Jou Madutu ai Gilaongo wototiai gënanga aha woböa. De' orahanënanga ngini niwimotekua de' niwitoma ma Jou Madutu ai Gilaongo gënanga.
44007053	O malaekat-malaekat ihingahuoka ma Jou Madutu aipareta nginika, mä ngini niamotekua!"
44007054	Hokogënanga o Agamaka ma Juru Hakimi yomomanarama gënanga yoihene mata-mata o Stefanus wotemo, önanga manga hininga yohiri de' duru yongamo unangika.
44007055	Mä o Stefanus iwikuaha ma Jou Madutu ai Womaha, wapulono o dihangil̄e. Unanga wamäke ma Jou Madutu aimulia de' o Yesus womaoko o ngï wokokuaha ma Jou Madutu aigiama mahononga manirakoka.
44007056	"Niolega," o Stefanus wato, "ngohi tamäke o horoga ihelenga de' o Nyawa manga Ngohaka womaokoino ma Jou Madutu ainirakoka!"
44007057	O juru hakimoka yomomanarama gënanga yatamunu to önanga manga ngauku de imapöa-pöaka, daha kamamoika iwi parangi o Stefanus.
44007058	Onanga iwitauru ünanga iwihihupu o kota maporetika, dahao iwikaweli de o helewo. Hagala o nyawa yahohakihi okia idadi gënanga ihidodogumika toönanga manga päkeanga o goduru womatëngoika, airomanga o Saulus.
44007059	Onanga magogiriaka iwikaweli o Stefanus, o Stefanus womahiboaka, "Jou Yesus, natarima tongohi ahiwomaha!"
44007060	Daha ünanga watilabuku de' womapöaka de aiilingi kohakuatil̄e, "Jou, uha mangabaradoha nënanga, nahi tapal̄u onanguku!" Wotemo iböto hokogënanga ünanga wohonengoka.
44008001	De' o Saulusö wosanangi mangale o doma gënanga. O wange genangö o jemaat o Yerusalemoka muläenge yaginïki, hiädono mata-mata o nyawa yongaku-ngaku, sowaliua o rasul-rasul, hahibari-barihi mata-mata o Yudea de' o Samaria madaeraika.
44008002	Hagala o nyawa iwïmodo-modongo ma Jou Madutuika iwilungunu o Stefanus de' iwigari ünanga de duru manga hininga ihuha.
44008003	Mä o Saulus wohigila-gila dika walingiri wabinaha o jemaat. Unanga woiki o tau-tauika de' watauru wahihupu o nyawa yongaku-ngaku, daha wahi ngohama önanga o bui magoronaika.
44008004	O nyawa yongaku-ngaku imahikokabarihika gënanga ihingahu o Abari ma Oa ma Jou Madutuino gënanga okiaika honanga.
44008005	O Filipus woiki o Samaria makotaika de' wohingahu hagala o nyawaika dokengoka, mangale o Koano Wohihohalamati wihijajioka ma Jou Madutu.
44008006	Maöraha hagala o nyawa yoihene o Filipus wotemo de' onanga yamäke ihëra-hëranga wadiai, manga ngöe onangino ihigihene okia o Filipus wotemo.
44008007	Hababu o womaha madorou ihupuoka de imapöa-pöaka o nyawa manga ngöeino yangoha-ngohama o hetanga. O nyawa yolugu-lugu de' yosuga-suga ö manga ngöe wahitogumu.
44008008	Hagala o nyawa o Samaria makotaka gënanga duru yomörene.
44008009	O kotaka gënanga naga o nauru womatëngo airomanga o Simon, öraha muruono naga iböto madekana wadiai o Samaria manyawa yohëranga mangale toünanga aigumaterika. Unanga watemo hagala o nyawaika, ünanga o nyawa kabiahaua.
44008010	O nyawa mata-mata o kotaka gënanga, mata-mata o kawaha duru manga hininga unangika. Onanga yato, "O nyawa nënanga naga ma Jou Madutu aikuata o nyawa yakokinako hokä 'O Kuata i Amo-amoko' gënanga."
44008011	Duru kohadekanoka ünanga wahëranga hagala o nyawa de aigumatere makuata, hiädono önanga duru manga hininga unangika.
44008012	Mä o Filipus wohiabari onangika mangale o Abari ma Oa de mangale sarakia ma Jou Madutu aha wopareta hokä o koano de' mangale o Yesus Kristus, o Koano Wohihohalamati gënanga. Onanga yongaku o abari o Filipus wohiado-adonoka, daha önanga yaohiki -- yaoa o nyawa o nauru yaoa o nyawa o ngoheka.
44008013	O Simon mahireteö wongaku. De' iwiohiki iböto, ünanga gila-gila winïki o Filipus. Ihohëra-hëranga idadi o Simon iwi diai duru wohëranga.
44008014	O rasul-rasul o Yerusalemoka yoihene o Samaria manyawa yatarimaka ma Jou Madutu aidemo. Mahababu gënanga önanga yähuloko o Petrus de' o Yohanis dokengika.
44008015	Maöraha o Petrus de' o Yohanis imahiädono, önanga imaniata mangale o Samaria manyawa gënanga hupaya önanga yamäke ma Jou Madutu ai Womaha,
44008016	hababu ma Jou Madutu ai Womaha iböauahi yakuaha o nyawa moiö onangino; önanga yaohiki dahao dema Jou Yesus airomanga dika.
44008017	Daha o Petrus de' o Yohanis yakelenga to önanga manga giama o Samaria manyawa manga l̄okuoka gënanga; önanga yatarima ma Jou Madutu ai Womaha.
44008018	O Simon wamäke hababu o rasul-rasul yakelenga manga giama hagala o nyawa manga l̄okuoka gënanga, ma Jou Madutu ai Womaha wahidöaka onangika gënanga. Karana gënanga o Simon wao o tiwi o Petrusika de' o Yohanisika,
44008019	daha wotemo, "Nihihidöaka ngohino o kuaha genangö hupaya nako tongohi ahigiama takelenga o nagonaika dika, o nyawa gënanga aha yatarima ma Jou Madutu ai Womaha."
44008020	Mä o Petrus wohaluhu, "Nobodito ngona de' anitiwi! Ngona natobote ma Jou Madutu aingongike yakunu naija de o tiwi?
44008021	Ngona koiwa anihaku mangale nominïki tongomi miamanarama magoronaka, hababu anihininga itiaiua ma Jou Madutuika.
44008022	Hababu gënanga namal̄a anihiningaka itotorou gënanga, de' nogahoko ma Jouika hupaya ünanga wohiapongo anidibanga itotorou gënanga!
44008023	Hababu ngohi tohiöriki ngona iniömanga de o hininga mahiri de' o dorou imagilaongo."
44008024	Daha o Simon wotemo o Petrus de' o Yohanisika, "Nihiriwo nigahoko ma Jouika hupaya kamoiö de koiwa idadi ngohino, roriadodoto nihidemo-demoka gënanga."
44008025	Ipaha önanga ihidöaka o hakihi de' ihingahu ma Jou aidemo, o Petrus de' o Yohanis imaidulu o Yerusalemika. De' manga dodagi magoronaka, önanga ihingahu o Abari ma Oa gënanga o kapongo mangöe-ngöe o Samariaka.
44008026	Ma Jou aimalaekat womatëngo iwitemo o Filipusika, "Ika nomagoraka! Noiki nameta o koreharail̄e o ngëkomo imadohanga o Yerusalem de o Gaza." O ngëkomo gënanga irïdi.
44008027	-
44008028	O Filipusö kawomagoraka. Orahagënanga naga o nyawa womatëngo o Etiopiaino aipangkati kohagurutil̄e aidodagi magoronaka magogiriaka wolio aibereraika. O nyawa gënanga o nyawa womatëngo aipangkati kohagurutil̄e wogöana mata-mata amidagakunu o ngo Kandake, o koano o ngoheka o Etiopia makotaka. O nyawa gënanga woikoka o Yerusalemika mangale wopuji ma Jou Madutuika de' orahanënanga wolio magogiria de aikereta. Oraha wogogeruku aikereta magoronaka gënanga ünanga wabasa o Nabi Yesaya ai Buku.
44008029	Ma Jou Madutu ai Womaha iwitemo o Filipusika, "Noiki nomahitigi-tigika o keretaika gënanga."
44008030	O Filipus woiki womahi tigi-tigika o keretaika gënanga, daha ünanga woihene o nyawa gënanga wabasa o Yesaya ai Buku. O Filipus wileha unangika, "Bote Tuanga nomangarati Tuanga nabobasa-basa gënanga?"
44008031	O nyawa gënanga wohaluhu, "Sarakia ngohi tomangarati, nako komoiua ihihi tararono ngohino?" Daha ünanga wiahoko o Filipus wodoa aikeretail̄e de' wogogere dede ünanga.
44008032	O ayat-ayat nenangala waböbasa-basa gënanga, "Unanga hokä o duba yatuda mangale yatoaka, hokä o duba mangohaka ipoakua nako yaguti magogo, hokogënanga Unanga kao demo o döaka moiö de koiwa wotemo.
44008033	Unanga iwihikauku de' iwihidiai de madiaiua. Ai jiwa yarahuku o dunia mahimangoka, hiädono o nyawa moiö de koiwa yakunu ihiade-ade mangale aidifauku."
44008034	O Etiopiaino aipangkati magögurutil̄e gënanga wotemo o Filipusika, "Abeika nohihingahu ngohino, o nagona aidumutu o nabi nënanga? Aidiri mahirete, ekola o nyawa mahomoa?"
44008035	De o Filipusö womuläenge woade-ade; ünanga wapäke o ayat-ayat gënanga hokä madodihiraka mangale wohingahu o Abari ma Oa mangale o Yesus, aipangkati magögurutil̄eika gënanga.
44008036	O dodagi mahidogoronaka, önanga imahiädono o ngï moika naga o akere. Wopopangka-pangkati gënanga wotemo, "Nolega gënanga naga o akere! Okiahi makuranga mangale ngohi tomaohiki?" [
44008037	O Filipus wotemo, "Nako Tuanga nongaku de anihininga magahumu, Tuanga yakunu nomaohiki." "Ngohi tongaku o Yesus Kristus ganga ma Jou Madutu ai Ngohaka," wotemo o pangkati magö gurutil̄e o Etiopiaino gënanga.]
44008038	Daha ünanga wahuloko aikereta imatogumu; ahao önanga yahinoto, o Filipus de' wopopangka-pangkati gënanga, youti o akere magoronauku de' o Filipus wiohiki ünanga.
44008039	Maöraha önanga yohupu o akeril̄e, ma Jou Madutu ai Womaha iwil̄ë o Filipus genangino. Aipangkati magögurutil̄e o Etiopiaino gënanga kowimäke okauali ünanga gënanga. De aimörene o pangkati magögurutil̄e gënanga aidodagi wohigila-gila.
44008040	Ima todokana o Filipus naga o Asdodoka. De' maöraha ünanga wohigila-gila aidodagi, ünanga wohiabari o Abari ma Oa mangale o Yesus o kota-kotaka mata-mata, hiädono ünanga wadono o Kaisariaika.
44009001	Oraha gënanga o Saulus kahoko genangika dika woigo wa aniaya de' watoma ma Jou Yesus iwinöninïki. Unanga woiki maimam womomuliaika,
44009002	de' wogahoko o kuaha mahurata mangale woiki o Yahudi manga puji manga tau mabalu-baluhika o Damsyikoka, hupaya nako ünanga wamäke dokengoka o nyawa yongaku-ngaku o Yesusika, ünanga wakunu watägoko önanga de' wa ao önanga o Yerusalemika.
44009003	Maöraha aimeta o Damsyikika, öraha wotigioka de o kota gënanga, itodokanino o dararono moi o dihanguku itararono iwikilolitino o Saulus.
44009004	Unanga woruba o tonakuku daha woihene o ilingi moi itemo unangika, "Saulus, Saulus! Ma hababu okia ngona nohianiaya Ngohi?"
44009005	O Saulus woleha, "Ngona o nagona, Tuanga?" O ilingi gënanga ihaluhu, "Ngohi o Yesus, ngona nohi ö aniaya.
44009006	Maöraha nënanga nomomiki de' nowohama o kotaika. Dokengoka aha inihingahu ngonaika okia kiani ngona nadiai."
44009007	O nyawa iwinöninïki o Saulus yatodokana hiädono koyo ilingua; karana önanga yoihene o ilingi gënanga, mä o nyawa moi-moiuaö yamäke.
44009008	Daha o Saulus womaoko de' wahelenga ailako, mä ailako okia-kiaokauaö yakunu wamäke. Ho' onanga yasö ika aigiamika de' iwituda ünanga iwihingohama o Damsyikika.
44009009	O wange hange madekana ünanga womahiorikua de' madekana gënanga ünanga wol̄omua de wokerua mata-mata.
44009010	O Damsyikoka naga winöninïki ma Jou Yesus airomanga o Ananias. O lolega moi magoronaka, ma Jou witemo unangika. Ma Jou wato, "Ananias!" O Ananias wohaluhu, "Ngohi, Jou."
44009011	Daha ma Jou witemo, "Ika nomagoraka örahanënanga. Noiki o Yudas aitauika o Ngëkomo i Riko-rikotoka. Noleha dokengoka o nyawa airomanga o Saulus aiahali o Tarsus makotaino. O nyawa gënanga womaniata magogiria,
44009012	de' o lolega moi mahidogoronaka ünanga wimäke womatëngo o nauru, airomanga o Ananias, woböa unangika de' wakelenga aigiama ail̄okuku hupaya ünanga wakunu womahiorikokali."
44009013	O Ananias wohaluhu, "Jou, ngohi toihenoka o nyawa manga ngöe imateke ade-ade mangale o nyawa neünanga, maboboloi mangale o aniaya-o aniaya ünanga wadiaioka aniumatika o Yerusalemoka.
44009014	De' orahanënanga ünanga woböaka nenangino de o higumal̄a o imam-imam manga häekoka mangale watagoko mata-mata o nyawa iningaku-ngaku Ngonaika."
44009015	Mä ma Jou witemo o Ananiasika, "Noiki dika! Hababu Ngohi tiirikoka ünanga mangale wohileleani Ngohi, hupaya ünanga wohi abari mangale Ngohi o hoana ilago-agomo mahomoaika yoagamauahi de o Yahudioka manga agama, de' o kokoanoika de o Israel maumatikaö.
44009016	De' Ngohi mahirete aha tohimatoko unangika mata-mata o hangihara, kiani ünanga watagongo karana Ngohi."
44009017	Ma o Ananiasö woiki o tauika gënanga, de' wakelenga aigiama o Saulus ail̄okuku. "Riadodoto Saulus," o Ananias wato, "o Jou Yesus Riadodoto nimäke o ngëkomo mahidogoronaka maöraha Riadodoto magogiriaka notagi nenangino, Unanga wohihuloko ngohi toböa hupaya Riadodoto yakunu nomahiorikoli, de' inikuaha ma Jou Madutu ai Womaha."
44009018	Orahagënanga dika okia naga moi hokä o nawoko maunaha itiha o Saulus ailakoino, de' unanga womahiorikokali. De unangö womomiki, daha wiohiki.
44009019	De' wol̄omo iböto, ünanga idadi wokuatokali. O Saulus wogogere o Damsyikoka de iwinöninïki o Yesus o wange muruono naga madekana.
44009020	Unanga gila-gila woiki o puji matau-tauika, de' muläenge wohiabari o Yesus gënanga ma Jou Madutu ai Ngohaka.
44009021	Mata-mata o nyawa yohëranga iwigihene o Saulus. Onanga yotemo; "Mode koigoungua ünanga o Yerusalemoka watomaka o nyawa mata-mata yongaku-ngaku o Yesusika? Unanga woböa nenangino hababu mangale watagoko de' waao önanga o imam-imam manga häekika!"
44009022	Mä o Saulus iholoi ikuata womanarama. Ma nyonyata-nyonyata ünanga wohihimanga mangale o Yesus hokogënanga wingaku, o Yesus gënanga o Koano Wohihohalamati, hiädono o Yahudioka manyawa yogogere o Damsyikoka yakunokaua iwipaluhu.
44009023	Oraha muruono naga madekana ipahaika o Yahudioka manyawa imahikagaro mangale iwitoma o Saulus.
44009024	Mä manga hininga madorou önanga wohiöriki unangika. O hutu de' o wange önanga iwigöana o kota mangorana ma amo-amokoka mangale iwitoma ünanga.
44009025	Mä o hutu moiuku, iwinöninïki o Saulus iwil̄ë ünanga, daha iwiwora o karaja moi magoronaka ihidilakuru o kota mabebeno.
44009026	O Saulus woiki o Yerusalemika, de' dokengoka ünanga wohidailako womahi dogo de iwininïki o Yesus. Mä onanga iwimodongo unangika, hababu önanga yongakua ünanga igou-goungu wodadioka wininïki o Yesus.
44009027	Maduruino o Barnabas waika unangika daha wiao o rasul-rasulika. O Barnabas wahi ade-ade onangika mangale sarakia o Saulus wimäke ma Jou o ngëkomo mahidogoronaka de' sarakia ma Jou witemo unangika. O Barnabas wohingahuö mangale sarakia aibarani o Saulus wodotoko o Damsyikoka de o Yesus airomanga.
44009028	Ho gënanga o Saulus wogogere dede önanga, de' woriwayati de aibarani o Yerusalem ingodumu de ma Jou airomanga.
44009029	Unanga imateke ade-ade de' imateke ributuö de o Yahudioka manyawa yotemo yoyo Yunani, mä onanga ihi dailako iwi toma ünanga.
44009030	Maöraha o nyawa yongaku-ngaku mahomoa ihiöriki mangale o hali gënanga, önanga iwiao o Saulus o Kaisariaika, dahao iwihidingoto ünanga o Tarsusika.
44009031	O jemaat ingodumu o Yudea, o Galilea de' o Samariaka idadi irïdi. De de ma Jou Madutu ai Womahino maroriwo, o jemaat-jemaat gënanga idogo ikuata de' idogo iwöe, karana önanga yowango de manga modongo ma Jouika.
44009032	O Petrus woiki wokiloliti watailako o jemaat-jemaat. O wange moiuku ünanga watailako ma Jou aiumati yogogogere o Lidaka.
44009033	Dokengoka ünanga imakamäke de womatëngo o nyawa o nauru airomanga o Eneas, wolugu de' womomomikokaua aingidu-ngidu mangïoka o taongo tufange madekana.
44009034	O Petrus witemo o Eneasika, "Eneas, o Yesus Kristus wonihitogumu ngona. Nomomiki de' nohidiai aningidu-ngidu mangï." Oraha gënanga dika o Eneas womomiki.
44009035	Mata-mata o Lida de' o Saron madol̄a iwimäke o Eneas, daha önanga mata-mata iwingaku ma Jouika.
44009036	O Yopeoka naga o ngoheka momatëngo amiromanga o ngo Tabita. Münanga o nyawa moi mingaku o Yesusika. (Ami romanga de o Yunanioka manga demo o ngo Dorkas mamangarati o maijanga.) Münanga hoko genangika dika modiai o hali maoa-oa de' mariwo o mihikini manyawa.
44009037	Oraha gënanga münanga mopanyake daha mohonenge. Ami mayeti yaohiki iböto, ënanga yakelenga o kamari il̄oku-l̄okuoka.
44009038	O Yope hokokiaua magurutika de o Lida. Ho maöraha iwininïki o Yesus o Yopeoka iwigihene o Petrus naga o Lidaka, önanga yähuloko o nyawa yahinoto yoiki o Petrusika de o behehongo nënanga, "Tai-taiti woböa nenangino."
44009039	O Petrus gila-gila womaoko de' wanïki önanga. Imahi adonika dokengoka ünanga iwiao o kamari il̄oku-l̄okuil̄e. O bobao mata-mata genangoka iwihidoomuino o Petrus de' yoari de' ihi matoko unangika o baju-baju de' manga juba-juba o ngo Dorkas mouriti mangale önanga maöraha münanga kamoma ngangoikahi.
44009040	O Petrus wahuloko önanga mata-mata yohupu, daha ünanga watilabukuku de' womaniata. I böto gënanga ünanga wohimangika o ngo Dorkas amimayeti de' wotemo, "Tabita, nomomiki!" O ngo Dorkas amilako mahelenga, de' maöraha münanga mimäke o Petrus, münanga mogogeruku.
44009041	Daha o Petrus wasö amigiamika de' womihimoteke münanga momaoko. Ahao o Petrus wa ähoko o nyawa yongaku-ngaku genangoka de o bobao-bobaohi gënanga, daha womihilapahi o ngo Dorkas mowangoka gënanga onangika.
44009042	O abari mangale okia idadi gënanga yodogerewoto o Yope ingodumu, hiädono o nyawa manga ngöe yongaku o Yesusika hokä to önanga manga Koano Wahihohalamati.
44009043	O Petrus wogogere genangoka o wange muruono nagahi o nyawa womatëngo o hapi makai wohohakai aitauoka airomanga o Simon.
44010001	O Kaisariaka naga o nauru womatëngo airomanga o Kornelius. Unanga o nyawa moi wokaputeni "O Italia matentara ma Duonoka".
44010002	Manyawa ünanga wimodongo ma Jou Madutuika de' aitau manyawa yongodumu iwipuji ma Jou Madutuika. Unanga mangangöe wariwo o Yahudioka manyawa yomomihikini, de' unanga womatogu-togumua womaniata ma Jou Madutuika.
44010003	O wange moiuku done hotakoro hange o wangeoka, ünanga wamäke de madodiai o lolega moi magoronaka, wo ma tëngo ma Jou Madutu ai malaekat wo böa de' wi ahoko ünanga, "Kornelius!"
44010004	O Kornelius wamäke o malaekat gënanga de wöhawana daha wötemo, "Naga okia Tuanga?" O malaekat gënanga ihaluhu, "Aniniata de' anihininga mangongike ma Jou Madutu watarimaka de' ma Jou Madutu wonihininga ngonaika.
44010005	Orahanënanga nähuloko o nyawa o Yopeika iwiahoko o Simon airomanga madutu o Simon Petrus.
44010006	Unanga womahidodogumikahi o nyawa womatëngo o hapi makai wahohakai aitauoka airomanga o Simon, wogogere o dowongi madatekoka."
44010007	O malaekat imatemo-temo iböto de o Kornelius gënanga i oikoka, o Kornelius wä ahoko o nyawa yahinoto yolöleleani aitauoka de' womatëngo o nyawa o tentara aigogöana wongaku-ngaku.
44010008	O Kornelius wa ade-ade onangika okia idadioka, daha ünanga wähuloko önanga o Yopeika.
44010009	Yarehino mawange, önanga ka o dodagi mahidogoronakahi de' ngade imahiädono o Yopeika, o Petrus wodoa o tau mal̄okuil̄e mangale womaniata.
44010010	Daha ünanga iwihahini duru wo mau wol̄omo. O inomo de ihidiai, ünanga wamäke o lolega moi.
44010011	Unanga wamäke o dihanga ihelenga de' hokä ngöeroka moi ma ngoa-ngoata yawora o duniauku, de madidideoka malibuku iata.
44010012	Magoronaka wamäke hagala irupa o aiwani mal̄ou iata, hagala o aiwani imatahe-tahe de' o totaleo ihuhuhuku.
44010013	Daha naga o ilingi itemo unangika, "Petrus nomomiki! Natoaka de' nol̄omo!"
44010014	O Petrus wohaluhu, "Kowali, Jou! Komaiwahi ngohi taol̄omo okia naga ahibohono ekola ipeseke."
44010015	Mä o ilingi gënanga itemo ihigalioli unangika, "Okia ma Jou Madutu wohimatokoka anibohonua, uha ngona nato anibohono."
44010016	O lolega gënanga yogilio hiädono mahangeino, dahaö o ngöere gënanga igoraka o horogail̄e.
44010017	O Petrus womahiorikokaua watibanga okia mamangarati o lolega gënanga. Kawa tiba-tibangohi o Petrus, o nyawa wähulo-huloko o Kornelius yamäkeoka o Simon aitau de' onanga nagaka o ngorana mahimangoka.
44010018	Daha önanga yäahoko o nyawa de' yaleha, "Bote nenangoka naga o nyawa iniado-adonino womahidodogumu, airomanga o Simon Petrus?"
44010019	O Petrus kahokogenangikahi wohidibanga wohiöriki mamangarati o lolega gënanga, ma Jou Madutu ai Womaha iwitemo unangika, "Hei Petrus, naga o nyawa yaruange mangagogiria inilingiri ngona.
44010020	Ika itaiti nouti daukuku de' uha nodododato nanïki önanga, hababu Ngohi tahuloko önanga."
44010021	O Petrus wouti daukuku de' wätemo o nyawaika gënanga, "Ngohi nanga roriadodoto nihilolingi-lingiri. Roriadodoto niböa mangale okia?"
44010022	Onanga yohaluhu, "Ma Kaputeni Kornelius womihüloko ngomi miaino. Unanga o nyawa moi maoa de' aimodongo ma Jou Madutuika, de duru iwihoromati o Yahudioka manyawa mata-mata. Ma Jou Madutu aimalaekat womatëngo wihuloko ünanga wogahoko Tuanga noböa aitauika, karana hokä mabobaluhu ainiata, ünanga iwihuloko wohigihene okia aha Tuanga notemo unangika."
44010023	O Petrus wä ahoko önanga yowohama mangale imatogumu genangoka. Yarehino o Petrus womomiki de' yoiki dede önanga. Yamuruono naga o nyawa yongaku-ngaku o Yopeino onangö yonïki.
44010024	O wange moi ipaha gënanga önanga imahiädono o Kaisariaika. Dokengoka önanga yädodamäka o Kornelius de airoriadodoto de aidodiawo-dodiawo irorahai waahokinoka.
44010025	Maöraha o Petrus womahiädono, o Kornelius woiki wibuhuku ünanga de' watilabukuku aihimangoka.
44010026	Mä o Petrus wihimoteke ünanga womaoko, daha witemo, "Nomomiki! Ngohi mahireteö kao nyawa dika."
44010027	Kaima temo-temohi de o Kornelius, o Petrus wowohama o tau magoronaika. Genangoka ünanga wamäke o nyawa manga ngöe imatöomuinoka.
44010028	Daha ünanga watemo onangika, "Roriadodoto mahirete nihiöriki o Yahudioka manyawa manga agama yahigumal̄aua mangale yäädono ekola imakaganu de o nyawa mahomoaino. Mä ma Jou Madutu wohihimatokoka ngohino, ngohi iyakunua o nagona dika tato yopeseke ekola ahibohono.
44010029	Hababu gënanga maöraha Tuanga nogahoko hupaya ngohi taino, ngohi tokabaratangua taino. Ho' orahanënanga ngohi toigo tohiöriki yadodoa Tuanga nogahoko ngohi taino."
44010030	O Kornelius wohaluhu, "O wange hange ipahaika, done maöraha hokonenangoli, ngohi tomaniata magogiria tongohi ahitauoka o takoro hange o bimaoa. Itodokanino o nyawa womatëngo o nauru womaoko ahihimangoka. Ai pakeanga o nyawa gënanga kaimahi doleletonguku.
44010031	Unanga wotemo, 'Kornelius! Ma Jou Madutu watarimaka aniniata de' aha wohininga anihininga maoa.
44010032	Ho' nähuloko o nyawa o Yopeika iwiahoko o nyawa airomanga o Simon Petrus. Unanga womahi dodogumika o nyawa womatëngo o hapi makai wohohakai aitauoka airomanga o Simon; o tau gënanga o gahimadatekoka.'
44010033	Hababu gënanga ngohi dema dataitoka tähuloko o nyawa yoiki iniahoko Tuanga. De' Tuanga i goungu anihininga iyaoa mangale noböa nenangino. Oraha nënanga ngomi mata-mata mimatöomu nenangoka ma Jou Madutu aihimangoka, mangale mi ihene mata-mata ma Jou Madutu wonihulokoka Tuanga nomi temo ngomino."
44010034	Daha o Petrus wotemo, "Orahanënanga igou-goungu ngohi tamäo ma Jou Madutu wodiai o nyawa mata-mataika kaima däene.
44010035	O nyawa de manga modongoka ma Jou Madutuika de' yomanarama o diai, o nyawa gënanga wätarima ma Jou Madutu, ünanga wohaduliua o hoana okiaino dika.
44010036	Roriadodoto nihiorikoka o abari madol̄a ma Jou Madutu wohiadonoka o Israel manyawaika. O abari gënanga naga imakorona o Abari ma Oa mangale o dame de o Yesus Kristus, enagënanga o nyawa mata-mata manga Jou.
44010037	Roriadodoto nihiöriki okia idadioka o Yudea ingodumu, enagënanga imuläenge o Galileaino ipaha o gohiki o Yohanis wohiö abari.
44010038	Ngini nihiöriki ma Jou Madutu wiirikoka o Yesus o Nazaret manyawa gënanga de' wihidöaka Unangika ma Jou Madutu ai Womaha de' Ai kuaha. Ngini nihiorikö o Yesus gënanga wodagioka kiaika honanga mangale wodiai o oa; Unanga wahitogumu mata-mata o nyawa yakokuaha o Ibilihi, hababu ma Jou Madutu witomoteke Unanga.
44010039	Ngomi nënanga manyawa miamäkeoka mahirete, hagala moi-moi Unanga wadiaioka o Yahudi manyawa manga bereraka de' o Yerusalemoka. Ngaroka hokogënanga, önanga iwisalib de' iwitoma Unanga.
44010040	Mä o wange hangeoka ma Jou Madutu wihiwangookali Unanga o honengino, de' Unanga womahimatoko o nyawaika;
44010041	o nyawa mata-mata ikaua, mä duga-duga ngomino ma Jou Madutu womi irikoka iholoi ihira mangale midadi Ai hakihi-hakihi: Ngomi miol̄omo de' miokere dede Unanga, womomiki ipahaino.
44010042	De' Unanga womihuloko ngomi mihingahu o Abari ma Oa gënanga hagala o nyawaika, de' mihidöaka o hakihi ma Jou Madutu wigoraka Unanga wodadi o Hakimi hagala o nyawa yowango-wangohi de' o nyawa yohone-honengoka.
44010043	Mata-mata o nabi yotemo mangale Unanga. Onanga yotemo mata-mata o nyawa yongaku o Yesusika, aha yahi apongo manga baradoha de o Yesusino Ai kuaha."
44010044	O Petrus kawotemo-temohi magogiriaka, ma Jou Madutu ai Womaha iuti de' yakuaha mata-mata o nyawa yoihene o abari gënanga.
44010045	O Yahudioka manyawa iwingaku-ngakuoka o Yesusika de' o Petrus iwininïki o Yopeino, mata-mata yohëranga yamäke ma Jou Madutuö wahidöaka ai Womaha hagala o nyawa o hoana mahomoaika o Yahudiokaua.
44010046	Hababu önanga yoihene o nyawa gënanga yotemo-temo irupa-rupa o demo de' ihigiriri ma Jou Madutu aimulia. Daha o Petrus wotemo,
44010047	"Beika niälega, o nyawa nënanga yamäkeoka ma Jou Madutu ai Womaha hokä ngone. Ho' yakunu o nyawa yatätatoko önanga, mangale imaohiki de o akere?"
44010048	O Petrus wähuloko önanga imaohiki de o Yesus Kristus airömanga. I böto gënanga önanga yogahoko hupaya o Petrus wögogere dede önanga o wange muruono naga madekana.
44011001	O rasul-rasul de' o nyawa yongaku-ngaku o Yudea yongodumu yoihene hagala o nyawa yoagamaua de o Yahudi ma agamaö yatarimaka ma Jou Madutu aidemo.
44011002	Maduruino maöraha o Petrus woiki o Yerusalemika, o Yahudioka manyawa yongaku-ngakuoka gënanga, iwïngelo o Petrus. Onanga yato,
44011003	"Yadodoa ngona noiki o nyawa imahuna-hunauahi mangatauika? Ngona koaho nol̄omoli nimakinïki dede önanga!"
44011004	Mahababu gënanga o Petrus wahitararono onangika mata-mata idododadioka, muläenge kamadododi hirakahi. O Petrus wato,
44011005	"Ngohi magogiriaka tomaniata o Yope makotaka, daha ngohi tamäke o lolega moi. Ngohi tamäke naga okianaga moi hokä o ngöere moi mangoa-ngoata ihiguti o dihanguku, de madidideoka malibuku iata, dahao imatogumu ahi honongaka ngohi.
44011006	Maöraha ngohi tatotailako magoronauku, ngohi tamäke o aiwani-o aiwani mal̄ou iata, o aiwani-o aiwani ihühuhuku, o aiwani-o aiwani imatahe-tahe de' o totaleo-totaleo ihühuhuku.
44011007	Daha ngohi toihene o ilingi moi itemo ngohino, 'Ika nomomiki, Petrus! Natoaka gënanga de' naol̄omo!'
44011008	Mä ngohi tohaluhu, 'Kowali, Jou! Komaiwahi ngohi taol̄omo o inomo ahibohono de ipeseke.'
44011009	Mä o ilingi gënanga itemoli o dihanguku, 'Okia naga ma Jou Madutu wohimatokoka anibohonua uha nato anibohono.'
44011010	Ngohi tamäke o hali gënanga hïädono mahangeino, de' mabaha mata-mata igorakaokali o horogail̄e.
44011011	Ima koronaika öraha gënangaö o nyawa yaruange o Kaisariaino, yähuloko ngohino, imahiädono o tau o ngï ngohi tomahidodogumika.
44011012	Daha ma Jou Madutu ai Womaha ihihuloko ngohi toiki dede önanga de koiwa ahidodato. O nyawa yabutanga riadodoto nënangaö mimakinïki dede ngohi o Kaisariaika, de' ngomi mata-mata miwohama o Kornelius aitau magoronaika.
44011013	Ahaino o Kornelius womiade-ade ngomino sarakia ünanga wamäke o malaekat womatëngo womaoko aitauoka de' wotemo, 'Nähuloko o nyawa o Yopeika iwiahoko o nyawa womatëngo o nauru airomanga o Simon Petrus.
44011014	Unanga aha wohiädono o abari ngonaika aha inihihalamati ngona de' anitau madol̄a.'
44011015	De' maöraha ngohi muläenge totemo hokogënanga," hoko ganga o Petrus wohigila-gila aiade-ade, "ma Jou Madutu ai Womaha iböa onanguku imadäene hokä idadi ngoneino kahuruono madodihiraka.
44011016	Daha ngohi tohininga, ma Jou wotemoka, 'O Yohanis woohiki de o akere, mä ngini aha iniohiki de ma Jou Madutu ai Womaha.'
44011017	Ho' de madiai ma Jou Madutu wohidoakö hagala o nyawaika yoagamaua de o Yahudi manga agama gënanga, o ngongike kaimadäene ünanga wonahi döaka ngoneino maöraha ngone hingaku ma Jou Yesus Kristusika. Karana gënanga, kiaka yakunu ngohi tiduhunu ma Jou Madutu!"
44011018	Yoihene iböto gënanga, önanga yoributuokaua. Daha önanga iwihigiriri ma Jou Madutu. Onanga yato, "Nako hokogënanga, o Yahudi manyawa okauaö ma Jou Madutu wahidöaka öraha, mangale imatoba manga baradohaka de yamäo o ngango madutu!"
44011019	O Stefanus iwitoma ipahaino, hagala o nyawa iwingaku-ngaku o Yesusika muläenge yaginïki, hiädono önanga yodogerewoto okiaika honanga. Naga yöara hiädono o Fenisiaika de' nagali hiädono o Siprusika de' o Antiokhia. Onanga ihingahu o abari ma Jou Madutuino, duga-duga o Yahudioka manyawaokaika dika.
44011020	Mä o nyawa yongaku-ngaku manga hidogoronaino gënanga, manga ahali o Siprus de' o Kireneino, nagaö o nyawa yoiki o Antiokhiaika, de' ihingahu o Abari ma Oa mangale o Yesus gënanga hagala o nyawaika yoagamaua de o Yahudioka manga agamaö.
44011021	Ma Jou aikuaha naga onangoka hiädono o nyawa manga ngöe idadi yongaku de' imahilapahi manga diri ma Jouika.
44011022	O ade-ade mangale idadadi nënanga hiädono yadono o jemaatika o Yerusalemoka. Onanga iwihuloko o Barnabas o Antiokhiaika.
44011023	De' maöraha o Barnabas womahiädono dokengika, de' wamäke sarakia ma Jou Madutu wahibarakati o nyawa gënanga, ünanga duru womörene. Daha ünanga wogahoko hupaya önanga igou-goungu yosetia ma Jouika de manga hininga magahumu.
44011024	O Barnabas nënanga o nyawa aihininga yaoa de' ma Jou Madutu ai Womaha iwikuaha imanïki duru wingaku ma Jouika, hiädono o nyawa manga ngöe iwinïki ma Jou.
44011025	Maduruino, o Barnabas woiki o Tarsusika wilingiri o Saulus.
44011026	Imamäkeoka de o Saulus, ünanga wiao o Saulus o Antiokhiaika de' o taongo moi iahumu önanga imatöomu de o jemaat dokengoka, de yadotoko o nyawa mangangöe. O Antiokhiaoka gënanga hagala o nyawa yongaku-ngaku o Yesusika mangale madodihiraka yähetongo o Haranioka manyawa.
44011027	Maöraha gënanga naga yamuruono naga o nabi yoböa o Yerusalemino yoiki o Antiokhiaika.
44011028	Manga hidogoronaka naga womatëngo airomanga o Agabus. Mangale ma Jou Madutu ai Womaha mahihitomo ünanga wohidemoka, o dunia ingodumu aha idadi öraha o habirokata kohagiria. (De' o hali gënanga igoungu idadi dika maöraha ma Kaisar Klaudius wopareta.)
44011029	Mata-mata iwinöninïki o Yesus gënanga imakaturu mangale yahidingoto o roriwo manga roriadodotika yogogogere o Yudeaka; moi-moi yahidingoto imoteke manga dagakunu.
44011030	Manga rimoi gënanga yadiaioka, daha o Barnabas de' o Saulus yähuloko mangale yötotaka mangaroriwo gënanga o jemaat matutuda-tutudaika.
44012001	Maöraha genangö ma Koano Herodes womuläenge wätuku o jemaat manyawa.
44012002	Imoteke aipareta, o Yakobus, o Yohanis airiaka iwitoma de o oworo.
44012003	Maöraha o Herodes wamäke aimanarama gënanga o Yahudioka manyawa manga hininga yadäene, ünanga wodiaioli hokogënanga; ünanga wähuloko o nyawa iwitagoko o Petrusohi. O hali gënanga idadi maöraha o Wange ma Amoko o Roti i Ragi-ragi Ua.
44012004	Iwitagoko iböto, o Petrus iwihi ngohama o bui magoronaika. O tentara o rëgu iata yähuloko la iwi göana o Petrus genangoka -- o rëgu moi-moi, o tentara manyawa yarua-ruata. Ipaha o Paskah marameanga ibötoka, dahao o Herodes witailako o Petrus o nyawa yowöe-wöe manga himangoka.
44012005	Ho' o Petrus iwitumunguku o buioka; mä o jemaat imatogu-togumua imaniata de magoungu ma Jouika mangale o Petrus.
44012006	Mahutu o Herodes aha wihihimanguahi o nyawa yowöe-wöe manga himangoka, o Petrus womaiduoka iwilikoika de o rante hinoto o tentara iwigöa-göana yahinoto manga hidogoronaka. O bui mangoranoka, yogögöa-göana mahomoaö yogöana o bui manga gogiria.
44012007	Itodokanino ma Jou aimalaekat imaokoino genangoka de' maletongo yatararono o bui makamari magoronaka gënanga. O malaekat gënanga iwigiwi-giwi o Petrus hiädono ünanga womomiki. Daha o malaekat gënanga iwitemo, "Hei, taiti nomomiki!" Oraha gënanga dika itiha o rante o behi o Petrus aigiamoka.
44012008	I böto gënanga o malaekat gënanga iwitemo, "Nomahinoa anipakeanga de' naliko anihapato de maliliko." O Petrusö womahinoa aipakeanga de' womäliko aihapato de maliliko. Aha o malaekat gënanga itemoli, "Nomahinoa anijuba de nohinïki ngohi."
44012009	O Petrus wanïki o malaekat gënanga wohupu o buioka. Mä o Petrus womamäoua okia o malaekat magogiriaka i diai gënanga naga okia naga moi igou-goungu idadi. O Petrus watobote gënanga duga-duga o lolega moi.
44012010	Maöraha önanga yatioka o gogöana mangï madodihiraka de' mahinoto, önanga yadono o ngorana o behi, mahimanga o kotaika. O ngorana gënanga ënanga mahirete ihelenga, daha önanga yohupu de' imadagi yanïki o ngëkomo moi maiteteke. I todokanino o malaekat gënanga iwimal̄aika o Petrus.
44012011	I paha gënanga dahao o Petrus aha wamäo okia idadioka unangika, daha ünanga wotemo, "Orahanënanga ngohi tohiöriki i gou-goungu ma Jou wohidingotoka Ai malaekat mangale ihihi lapahi ngohi o Herodes aikuahaino de' hagala moi-moi aha yodiai o Yahudi manyawa ngohino."
44012012	Wa mäoka okianaga idödädadioka gënanga, o Petrus woiki o ngo Maria amitauika, o Yohanis ngoi ayoika iwihetongö o Markus. Genangoka o nyawa manga ngöe imatöomuinoka de' magogiria imaniata.
44012013	O Petrus watolo o ngorana maporetino, daha momatëngo o ngoheka molöleleani amiromanga o ngo Rode, maino mangale mahelenga o ngorana.
44012014	Gila-gila münanga manako o Petrus ai ilingi. Karana amimörene, münanga momatai-taiti mowohamoli komahelengaua o ngorana, daha mohingahu hagala o nyawaika genangoka o Petrus naga maporetoka.
44012015	"Ngona initogohanga!" önanga yotemo. Mä o ngo Rode momakuata gënanga igou-goungu o Petrus. Onanga yato, "Gënanga ai malaekat!"
44012016	Kahoko gënanga o Petrus womatogumua watolo o ngorana. Maöraha önanga yahelenga o ngorana, de' iwimäke o Petrus, önanga duru yohëranga.
44012017	O Petrus wapoma de aigiama hupaya önanga imarïdi, ahao ünanga wä ade-ade sarakia ma Jou wiaoka ünanga wohupu o buino. Daha ünanga wotemo, "Niwihi ngahu nënanga o Yakobusika de' ahiroriadodoto mahomoahi." Iböto gënanga o Petrus wamal̄a o ngï gënanga, de' woiki o ngï mahomoaika.
44012018	Yarehe mangorumino idadi o gigoro o tentara yogöa-göana manga hidogoronaka. Onanga imahiorikokaua duru mangale okia idadioka de o Petrus.
44012019	Daha o Herodes wähuloko o nyawa iwi lingiri o Petrus, mä onanga iwimäkeua ünanga. Ho' o Herodes wapareta hupaya o tentara-tentara yogöa-göana gënanga yäleha daha yatoma. Ipaha gënanga o Herodes wamal̄a o Yudea de' wogogere öraha muruo naga madekana o Kaisariaka.
44012020	O Herodes duru wangamo o Tirus de' o Sidon manyawaika. Hababu gënanga önanga yoböa imakinïki iwihimanga ünanga. Madodihiraka önanga iwibaja o Blastus, wohihäeke o Herodes aikadato, hiädono ünanga wahiböa önanga. Maduruino önanga yoiki iwihimanga o Herodes, daha yogahoko imakadame, hababu önanga manga berera imahigagao o inomo o Herodes aibereraino.
44012021	O wange moiuku ihitatapuoka, o Herodes womahidero o koano mapakeanga daha wogogeruku o pareta makuruhioka de' womuläenge wopidato o kawaha manga himangoka.
44012022	O kawaha magogiriaka yöihene gënanga yopöa-pöaka, "Nënanga o gomanga mailingi, o nyawaua mailingi!"
44012023	Oraha gënanga dika ma Jou aimalaekat iwipoka o Herodes, hababu ünanga wihoromatiua ma Jou Madutu. O Herodes iwiol̄omo o kulubati daha wohonenge.
44012024	Ma Jou Madutu aidemo i holoi i kerewoto ilamokika de' iholoi ikuata.
44012025	O Barnabas de' o Saulus yabötoka toönanga manga manarama, önanga imaidulu o Yerusalemino de iwiao o Yohanis Markus imakinïki de önanga.
44013001	O jemaat Antiokhia mahidogoronaka naga o nabi-nabi de' o guru-guru, enagënanga o Barnabas, o Simeon iwihiaho-ahoko o Taromo, o Lukius o Kireneino, o Menahem yohero yolamoko imakinïki de ma Koano Herodes, de' o Saulus.
44013002	Maöraha önanga magogiriaka yopuji ma Jouika de' yopuaha, ma Jou Madutu ai Womaha itemo onangika, "Niairiki o Barnabas de' o Saulus niatingaka mangale Ngohi, hupaya önanga yomanarama o manarama Ngohi tohitatapuoka mangale önanga."
44013003	Yopuaha de' imaniata iböto, önanga yakelenga manga giama o Barnabas de' o Saulus mangal̄okuoka, daha yähuloko önanga yahinoto.
44013004	Karana ma Jou Madutu ai Womaha yähuloko, o Barnabas de' o Saulus imagoraka o Seleukiaika. Dokengino önanga yohidete o Siprus manuhika.
44013005	Maöraha imahiädono o Salamisika, önanga ihingahu ma Jou Madutu aidemo o Yahudioka mangapuji matau-tauoka. O Yohanis Markus wariwo önanga toönanga mangadodagi magoronaka.
44013006	O nühu gënanga önanga yodagi yakiloliti hiädono o Pafosika. Dokengoka önanga imakamäke de womatëngo o Yahudioka manyawa, airomanga o Bar Yesus. Unanga wogogumatere womangaku aidiri o nabi.
44013007	O Sergius Paulus, ma gubernur o nühoka gënanga nagala aidodiawo itigi de wogogumatere gënanga. Ma gubernur gënanga nagala o nyawa moi wobarija de' wosawaro. Unanga wa ahoko o Barnabas de' o Saulus hababu ünanga woigo woihene ma Jou Madutu aidemo.
44013008	Mä o Barnabas de' o Saulus walawani o Elimas o gumatere masiho gënanga, karana o Elimas (gënanga airomanga de o Yunanioka manga demo) wohidailako hupaya magubernur gënanga uha hiädono wingaku o Yesusika.
44013009	Mä o Saulus -- iwihiromangö o Paulus -- iwikuahaka ma Jou Madutu ai Womaha, hiädono ünanga wipulono o gumatere masiho gënanga,
44013010	daha witemo, "Hei o tipu mal̄okuoka, o dorou mangohaka! Ngona hagala ma oa-oa mahaturu. Yadodoa ngona nöluku nomatogumu nakilianga ma Jou Madutu aidätoro mangale wohihalamati o nyawa?
44013011	Orahanënanga namäke, ma Jou aha wonihukumu ngona! Ngona aha nodadi nopiloko, hiädono ngona öraha utu nakunokauaoli namäke o wange madararono." Oraha gënanga dika o Elimas wamäo naga o lobi itaro-taromo yatamunu ailako, hiädono ünanga woma dagi kawomahihöhabal̄anga wälingiri o nyawa la iwituda.
44013012	Maöraha magubernur gënanga wamäke okia idadioka, ünanga wingaku o Yesusika; hababu ünanga duru wohëranga o dodötoko mangale o Jou.
44013013	O Pafos de yaino, o Paulus de' aidodiawo yohidete o Pergaika o Pamfiliaka. Genangoka o Yohanis Markus wamal̄a önanga, daha womaidulu o Yerusalemika.
44013014	O Pergaoka, de önanga ihigila-gila mangadodagi o Antiokhiaika o Pisidiaka, o Yahudioka manga Puji mawangeoka ahao önanga yoiki o puji matauika de magöronaka yogögeruku.
44013015	O Musa ai Buku de' o Nabi-nabi manga Buku yabasa iböto, o tutuda-tutuda o puji matauoka gënanga yähuloko o nyawa yäleha o Paulusika de' aidodiawo, "Roriadodoto nako Riadodotoka okianaga moi o hitiari mangale o nyawa nënanga, ika kania hingahu okia niahitiari gënanga."
44013016	O Paulusö kawoma oko, daha wohidöaka o nonako de aigiama, ahao wotemo, "Ahi Roriadodoto o Israeloka manyawa, de' mata-mata roriadodoto de mahomoahi nenangoka nitotomoteke ma Jou Madutuika! Beika niihenohi ngohino:
44013017	O Israeloka manyawa manga Jou Madutu wairikoka nangaete de nangatohora, de' wahidadi o hoana nënanga o hoana ma amo-amoko maöraha önanga yogogere o Mesiroka, hokä o nyawa maporetino. Maduruino de ma Jou Madutu aikuaha iamo-amoko, önanga waao wahihupu o Mesirino.
44013018	Unanga wohisabari toönanga manga kalakuanga o tonaka makokakahaka o taongo moruatino madekana.
44013019	O hoana tumidi Unanga wahohihangoka o Kanaan matonakoka mangale wahi kodoku o tonaka gënanga o Israel manyawaika hupaya o tonaka gënanga idadi katoönanga madutu.
44013020	Mata-mata gënanga itagi gila-gila hiädono o taongo o ratuhu iata de moritoa madekana. Wahikodoku iböto o Kanaan matonaka gënanga, ma Jou Madutu wahidöaka onangika o haki-hakimi. O hakimi mabobahaka ünanga ganga ma Nabi Samuel.
44013021	Maduruino önanga yogahoko o koano womatëngo. Ma Jou Madutu wahidöaka onangika o Saul o Kis aingohaka o Benyamin aiahaluku, mangale wodadi toönanga manga koano, o taongo moruatino madekana.
44013022	Ma Jou Madutu wihirehenoka ünanga aikoano makuruhioka, ma Jou Madutu wigorakoli o Daud, wodadi toönanga manga koano. De' nenanga ma Jou Madutu wotemoka mangale o Daud, 'Ngohi timäkeoka o Daud o Isai aingohaka gënanga o nyawa moi Ahihininga yadäene. Manyawa ünanga aha wadiai Ahi mau.'
44013023	De o Daud aidifauku gënanga ma Jou Madutu wasadiaka o Israel manyawaika womatëngo o Koano Wohihohalamati, hokä iwihijajioka. De' o Yesus ganga o Koano Wohihohalamati gënanga.
44013024	O Yesus womulaenguahi wohidagi Ai manarama, o Yohanis wohiboakoka o Israel manyawaika, hupaya önanga imatoba de manga baradoha de' yaohiki.
44013025	De' ngade ipaha aimanarama, o Yohanis watemo o nyawaika, 'Imoteke ngini niadamäke, ngohi nënanga o nagona? Ngohiua manyawa ngini niwidodamä. Niohininga, manyawa gënanga aha woböa ipaha de ngohi; tahuputu dika aihapato mangohi topatutua.'
44013026	Roriadodoto o Abraham aidifauku, de' mata-mata Roriadodoto mahomoahi nenangokadau nitotomoteke ma Jou Madutuika! Ma Jou Madutu wonahidingotoka ngoneino o abari inahihohalamati gënanga;
44013027	hababu o nyawa yogogogere o Yerusalemoka, de' toönanga manga tutuda-tutuda iwinakoua ge Unanga wonahihohalamati. Onanga imamangaratiua o nabi-nabi manga dodötoko ngaro yabasa o Puji mawange ihigetongo, hiädono önanga iwihukumu o Yesus. Mä imadaenika de manga manarama hokogënanga idadi higanapu okia o nabi-nabi ihingahuoka ngaro idadiuahi.
44013028	Ngaroka önanga yamäkeua aihowono moiö Unangoka kiani iwihukumu de hukumanga wohonenge, mä onanga yogahoko o Pilatusika hupaya Unanga iwitoma.
44013029	De' onanga yabötoka yadiai mata-mata Ma Jou Ai Demo ma Buku magoronaka ituli-tulihoka mangale Unanga, önanga ihiguti Ai mayeti o salib magotaka, daha yakelenga o lungunu magoronaka.
44013030	Mä ma Jou Madutu wihiwangokali o honengino.
44013031	Maduruino kadema wange-wange madekana Unanga waino womahimatoka Ai diri o nyawa yoböa-böainoika, dede Unanga o Galilea de yaino o Yerusalemika. Onanga gënanga örahanënanga yodadi o hakihi-hakihi mangale Unanga o Israel manyawaika.
44013032	Ho', örahanënanga ngomi mihingahu o Abari ma Oa gënanga nginika: Okia ma Jou Madutu wohijajioka tongone nangaete de nangatohoraika,
44013033	gënanga Unanga wadiaioka ngoneino, de wihiwangokali o Yesus o honengino. Hababu o Mazmur mahidoku hinoto magoronaka naga itulihi, 'Ngonala Ahi Ngohaka, o wange nënanga Ngohi todadioka Ani Ama.'
44013034	Ma Jou Madutu wihiwangokali Unanga o honengino. Orahanënanga Unanga aha iwidaenokaua o honenge o lungunu magoronaka. Mangale o hali gënanga ma Jou Madutu wotemo, 'Ngohi aha tonihidöaka Ngonaika o jaji madebi-debini i goungu aha Tohiganapu, Tohi jäjajioka o Daudika.'
44013035	Hoko gënangoli o ayat mahomoa magoronaka itemo, 'Tongona anigilaongo wososetia gënanga aha Nimal̄aikaua womela o lungunu magoronaka.'
44013036	O Daud wohonengoka de' iwilungunokaö imakinïki de aiete de aitohora, ünanga wadiai iböto okia ma Jou Madutu wihuloko ünanga wadiai. O Daud aimayetiö makoiwaka iwedere mata-mataka.
44013037	Mä o Yesus, ma Jou Madutu wihiwangokali o honengino, o Yesus gënanga wowederua hiädono womata.
44013038	-
44013039	Hababu gënanga Roriadodoto, kokiani ngini nihiöriki de o Yesus nënanga o abari mangale o baradoha maapongo inihingahu nginika; ngini kiani nihiöriki moi-moi o nyawa iwingaku Unangika, yahilapahioka hagala o baradohaka yakunua yaehe de ma Jou Madutu ai pareta-pareta o Musa wohingahu-ngahuoka.
44013040	Mangale gënanga ngini kiani niohininga nihidodiai, uha hiädono idadi nginika okia o nabi-nabi yotemoka,
44013041	'Niohininga nihidodiai, hei ngini o nyawa nioigo niahi kokauku! Ngini aha nihëranga, de ahao nihonenge! Hababu örahanënanga Ngohi magogiria todiai okianaga moi ngini mahirete aha niangakua, ngaroka naga o nyawa inihitararono nginika.' "
44013042	Maöraha o Paulus de' o Barnabas yamal̄a o puji matau gënanga, o nyawa o puji matauoka gënanga yogahoko önanga yoboali, o Puji mawange yaino, mangale ihitararono iholoi ikurutika mangale o hali-hali gënanga.
44013043	O nyawa yokokihupuoka o puji matauoka gënanga, o Paulus de' o Barnabas yanïki o Yahudioka manyawa mangangöe de' o nyawa mahomoahi yowoha-wohamoka o Yahudi manga agamaika. O rasul-rasul gënanga yatemo-temo önanga hupaya önanga hokogenangika imahitangono ma Jou Madutu aihininga maoaika.
44013044	O Puji mawange yaino, ngadeke mata-mata o nyawa o kota gënanga yoböa yöihene ma Jou aidemo.
44013045	Maöraha o Yahudioka manyawa yamäke o nyawa mangangöe gënanga, to önanga manga hininga duruhe yohiri. Onanga iwihikauku o Paulus de' aidemo mata-mata yöngelo.
44013046	Mä iholoi yobaranioli o Paulus de' o Barnabas yotemo ihitotararonika. Onanga yato, "Ma Jou Madutu aidemo kokiani ihira mihingahu nginika. Mä karana ngini nioluku niatarima, ngini mahirete nihigogeroka ngini ipatutua niatarima o ngango madutu de' ikakali. De' orahanënanga ngomi minimal̄a ngini, de' mioiki o nyawa mahomoaika.
44013047	Hababu nënanga ma Jou aipareta ngomino; ma Jou wotemo, 'Ngohi tohigogeroka ngini nidadi o dararono moi o nyawa mahomoaika ko o Yahudiokaua, hupaya ngini nihiädono o halamati o dunia ingodumu.' "
44013048	Maöraha o nyawa mahomoaino ko o Yahudiokaua yoihene gënanga, önanga imagarago duru, daha ihigiriri ma Jou aidemo. De' o nyawa wahigogeroka ma Jou Madutu mangale yamäke o ngango madutu de' ikakali, o nyawa gënanga yöngaku.
44013049	Ma Jou aidemo yodogerewoto kiaika honanga yakiloliti o daera gënanga.
44013050	Mä o nyawa yolo ago-agomo o kotaka gënanga de' o ngongoheka o nyawa yokokurutil̄e manga doomuino iwimodo-modongo ma Jou Madutuika, o Yahudioka manyawa yahingohama o hininga madorou. Onanga yapuda o haturu o Paulus de' o Barnabasika, de' yaduhu önanga yahinoto o daeraka gënanga.
44013051	O rasul-rasul gënanga yaparihi o kafo manga l̄ouoka o nyawa manga himangoka gënanga, hokä o hohininga moi, daha yoiki o Ikoniumika.
44013052	Yononinïki o Antiokhiaoka duru yomörene de' yakuaha ma Jou Madutu ai Womaha.
44014001	O Paulus de' o Barnabas yaohana mahali kaimadäene de o Ikoniumoka. Onanga kayoiki dika o Yahudioka manga puji matauika de' yotemo-temo genangoka hokogënanga marupa hiädono o Yahudioka manyawa mangangöe de' o nyawa mahomoaino o Yahudiokaua idadi iwingaku o Yesus.
44014002	Mä o Yahudioka manyawa yoolu-oluku yongaku, yahingohama o hininga madorou o nyawa mahomoaino o Yahudiokaua, hiädono idadi yadohata o nyawa iwingaku-ngaku o Yesusika.
44014003	Karana gënanga o Paulus de' o Barnabas yogogere yotedekana genangoka. De' manga barani önanga yotemo-temo mangale ma Jou. De ma Jouö wohimatoko toönanga manga abarioka mangale o dora gënanga itiai; Unanga wahi döaka onangika o kuaha mangale yodiai ihëra-hëranga de' o hali-o hali kabiahaua.
44014004	Mä o kota manyawa gënanga moi-moi imateke ributu; naga yahiböa o Yahudi manyawaino, de' naga yahiböa o rasul-rasulino gënanga.
44014005	Daha o Yahudioka manyawa de manga tutuda-tutuda de o nyawa mahomoaino imahikagaro mangale yähangihara de' yäkaweli o rasul-rasul de o helewo.
44014006	Mä o rasul-rasul yanako manga manarama gënanga, ho imahirehene o Listraika de' o Derbeika, enagënanga o kota-kota o Likaoniaka, de' madaera magilolitino.
44014007	Dokengoka önanga ihiabarioli o Abari ma Oa gënanga.
44014008	O Listraoka naga o nyawa womatëngo o nauru ail̄ou italo kawomakil̄auinohi, hiädono ünanga wakunua womadagi, hababu ail̄ou duru koikuatua.
44014009	O nyawa gënanga dokengoka wogogeruku wohigihene o Paulus wotemo-temo. O Paulus wimäke o nyawa gënanga wongaku de' karana gënanga ünanga wakunu wihitogumu. O Paulus wipulo-pulono ünanga
44014010	de' de ai ilingi makuata o Paulus witemo, "Nomaoko nomatotiaiil̄e!" O nyawa gënanga womaoko womatotuboil̄e gila-gila womadagi.
44014011	Maöraha o nyawa yowöe-wöe yamäke okia wadiaioka o Paulus, önanga yopöaka de o Likaonia manga demo, "O gomanga iutioka o duniauku de maröehe o nyawa."
44014012	Daha önanga yahiromanga o Barnabas o Zeus, de' o Paulus önanga iwihiromanga o Hermes, hababu ünanga wotemo-temo.
44014013	O gomanga matau naga o kota mahimangika, o Gomanga Zeus ma imam woböa woao o hapi manauru de' o bunga-bunga o kota mangorana iamo-amokika. Unanga womau imakinïki de o nyawa yowöe-wöe gënanga, ihi huba o huhuba o rasul-rasulika gënanga.
44014014	Maöraha o Barnabas de' o Paulus yoihene okia yomau yadiai o nyawa gënanga, önanga yakakakihi manga pakeanga de imapopäta o nyawa yowöe-wöe manga hidogoronaika gënanga, de yopöaka,
44014015	"Hei, yadodoa ngini nidiai hokonënanga? Ngomi nënanga ka o nyawa dika hokä Riadodotoli! Ngomi naga nenangoka mangale mihingahu o Abari ma Oa nginika, hupaya ngini niamal̄a o hali-o hali ifofaidäua nënanga de' nioiki ma Jou Madutu wowango-wangoika, wohidadadi o dihanga de' o dunia de' o ngöto de' madol̄a mata-mata.
44014016	Maöraha ipopahaika ma Jou Madutu wamal̄aika o nyawa yowango imoteke toönanga manga mau moi-moi.
44014017	Mä Unanga wawöhangua wohidöaka manyonyata mangale Ai diri, enagënanga wodiai o oa-oa. Unanga winihidöaka nginika o awana o dihanguku de' o tonaka mahasili toënanga maörahoka. Unanga winihidöaka o inomo nginika de' niahininga yadäene."
44014018	Mä de aidemo-demo gënangaö ma, kaihuhahi dika, o rasul-rasul gënanga yataaere o nyawa gënanga yahihuba o huhuba gënanga onangika.
44014019	O Yahudioka manyawa yamuruono naga yoböa o Listraika o Antiokhia o Pisidia de yaino de' o Ikoniumino yabaja o nyawa yowöe-wöe gënanga hiädono o nyawa yowöe-wöe gënanga yahiböa onangika. Onanga iwikaweli o Paulus de o helewo, ahao iwitauru ünanga o kota maporetika. Onanga yatobote ünanga wohonengoka,
44014020	mä maöraha o nyawa yongaku-ngaku genangoka ima oko iwi higilolitino, ünanga womomiki de' wowohamokali o kotaika. Yarehino ünanga woiki o Derbeika imanïki de o Barnabas.
44014021	O Derbeoka, o Paulus de' o Barnabas ihingahu o Abari ma Oa gënanga de' o nyawa mangangöe idadi iwingaku o Yesusika. Ipaha gënanga önanga imaidulu o Listraika, ahao o Ikoniumika daha o Antiokhiaika o Pisidiaka.
44014022	De o kota-kota gënanga önanga yahikuata manga hininga iwinöninïki o Yesus, de' yahibobehehongo yononinïkika gënanga hupaya yotatapu iwingaku o Yesusika. "Ngone kiani iwöe hatagongo o hangihara ihira, dahao ngone hakunu hamäo o utumu ma Jou Madutu ai Dunia ma Hungioka," hokogënanga o rasul-rasul yadotoko o Yesus iwininïkika o kota-kotaka gënanga.
44014023	De' o jemaat moi-jemaat moi, o Paulus de' o Barnabas yagoraka manga tutuda-tutuda mangale o jemaat-jemaat gënanga. Daha imaniata de' yopuaha, önanga yahilapahi o tutuda-tutuda gënanga ma Jouika önanga iwingaku gënanga.
44014024	Iböto de gënanga o Paulus de' o Barnabas ihigila-gila manga dodagi önanga yatilakuru o Pisidia madaera de' hiädono o Pamfiliaika.
44014025	De' onanga ihingahu iböto ma Jou Madutu aidemo o Pergaoka, önanga yoiki o Ataliaika.
44014026	Genangino önanga imaidulu yohidete o Antiokhiaika. Ma kota gënanga toönanga mangï mahira yahilapahi ma Jou Madutu aidoraika, hupaya önanga yomanarama o manarama örahanënanga önanga yaböbötoka.
44014027	Maöraha imahiädono o Antiokhiaika, önanga yatoomu o nyawa o jemaatoka gënanga, daha yaade-ade mata-mata ma Jou Madutu wodiaioka dede önanga. Onangö yoade-ade mangale sarakia ma Jou Madutu wähelengaka o ngëkomo hupaya o nyawa mahomoaino o Yahudiokaua yongaku o Yesusika.
44014028	O kotaka gënanga o Paulus de' o Barnabas yogogere manga dekana de o nyawa yongaku-ngaku.
44015001	O nyawa yamuruono naga o Yudeaino yoiki o Antiokhiaika de' yadotoko o nyawa yongaku-ngaku o Antiokhiaoka gënanga nako önanga yahunaua imoteke o Musa ai Tita, önanga yakunua yahihalamati.
44015002	O Paulus de' o Barnabas yalawani de mabuturungoka manga damäke o nyawa gënanga. Mabaha ihitatapu hupaya o Paulus de' o Barnabas de yamuruono naga o nyawa mahomoa o Antiokhiaino, yoiki o Yerusalemika mangale ihiade-ade o hali nënanga de o rasul-rasul de o tutuda-tutuda dokengoka.
44015003	O jemaat o Antiokhiaoka yangotaka önanga hiädono o kota maporetika, ahao önanga yoiki yatilakuru o Fenisia de' o Samaria. Dokengoka önanga ihiade-ade sarakia o nyawa mahomoa o Yahudiokaua imahilapahioka manga diri ma Jou Madutuika. O abari gënanga duru yamörene o nyawa yongaku-ngaku genangoka.
44015004	Maöraha önanga imahiädono o Yerusalemoka, o jemaat yatarima önanga koharahai, de' o rasul-rasul de o tutuda-tutuda. Daha önanga ihiade-ade o nyawaika gënanga mangale mata-mata ma Jou Madutu wodiaioka dede önanga.
44015005	Mä o nyawa yamuruono naga o Farisiokaino yongaku-ngakuoka, imaoko de' yotemo, "O nyawa mahomoa yongaku-ngaku gënanga kiani yahuna de' yahipatutu yanïki o Musa ai tita."
44015006	Daha o rasul-rasul de' o tutuda-tutuda imatoomu mangale ihiade-ade o hali gënanga.
44015007	Madekana duru önanga imahikodöaka o dibanga. Mabahaka o Petrus womaoko de' wotemo, "Riadodoto! Ngini mahirete nihiöriki öraha muruono naga ipahaika ma Jou Madutu wohi iriki ngohi nia hidogoronaka ngini mangale tohi abari o Abari ma Oa gënanga o nyawa mahomoaika o Yahudiokaua, hupaya onangö yoihene de' yongaku.
44015008	De' ma Jou Madutu wanako o nyawa manga hininga wohimatokoka Unanga watarima önanga; Unanga wohimatoko o hali gënanga de wahidöaka onangika ma Jou Madutu ai Womaha kaimatero dika wonahi döa-döakoka ngoneino.
44015009	Ma Jou Madutu watingaka de wafaraua ngone de önanga. Unanga wohitebini manga hininga önanga, karana önanga yongaku.
44015010	Aa ma hababu okia ngini nimau niwilawani ma Jou Madutu örahanënanga niahidöaka o kokiani moi itubuho yoninïkika nënanga, enahioko nangaete de nangatohora de' ngone mahirete dika mahakunua hadiai?
44015011	Magiliorino, ngone hongaku de' hohalamati karana ma Jou Yesus aidora de Ai hayangi; hokogenangö önanga."
44015012	Mata-mata o nyawa imatotoomu gënanga kayokokirirïdoka. Dahaino önanga yoihene o Barnabas de' o Paulus yoade-ade ihigalioli mata-mata ihëra-hëranga de' o hali-o hali kabiahaua, ma Jou Madutu wodiaioka dede önanga o nyawa mahomoa manga hidogoronaka o Yahudiokaua manyawa.
44015013	Onanga yotemo-temo iböto, o Yakobus wotemo, "Roriadodoto! Beika ni ihenohi ngohino.
44015014	O Simon aha ipahaino wohitararono sarakia ma Jou Madutu kamadodihirakahi wohimatokoka wahininga o nyawa mahomoa, ngarokö o Yahudiokaua manyawa de Ai dungutu wairiki onangino o nyawa mahomoa aha yodadi Ai umati.
44015015	Gënanga imadäene de o nabi-nabi ihidodemoka, ngaro idadiuahi. Hababu naga itulihi hokonënanga,
44015016	'I paha gënanga Ngohi aha töboali,' ma Jou wato, 'Ngohi aha tohimomikokali o Daud aitau iruba-rubaka, de' To hidiai ikokiliangoka, daha tohigokokali;
44015017	hupaya o nyawa mata-mata mahou-houohi gënanga iwilingiri ma Jou, imakinïki de mata-mata o nyawa mahomoa o Yahudiokaua Ta ahokoka, la yodadi kato Ngohi.' Hoko gënanga ma Jou wotemo,
44015018	kahuruonikahi wohingahuoka o hali gënanga."
44015019	"Ho' imoteke ahidamäke ngohi," o Yakobus wato, "ngone iyakunua hahihuha o nyawa mahomoa o Yahudiokaua gënanga imahilapahioka manga diri ma Jou Madutuika.
44015020	Mä ngone kiani hotulihi o hurata onangika de' hahitiari önanga hupaya önanga uha yaol̄omo o inomo ipese-peseke ihiniatoka o gomangika, ekola yaol̄omo o aiwani ma akeme ihonenge kayahirikiti, ekola o awunu yaol̄omo. De' hokogënangoli hupaya önanga imahikurutika mangadiri de o manarama isosafarune.
44015021	Hababu o Musa aitita kahuruonikahi yada basa o Puji mawange ihigetongo o puji matau-tauoka, de' ihingahu o kota mata-mataika."
44015022	O rasul-rasul de' o tutuda-tutuda, de o jemaat manyawa mata-mata gënanga yaputuhu mangale yairiki yamuruono naga onangino aha yahuloko o Antiokhiaika imakinïki o Paulus de' o Barnabas. Onanga yairiki o Silas de' o Yudas iwihetongö o Barsabas. O nyawa yahinoto nënanga yodadi ihibaluhu o nyawa yongaku-ngaku manga hidogoronaka o Yerusalemoka.
44015023	Onanga ihidingoto o hurata moi yao yahulo-huloko gënanga mademo hokonënanga, "Roriadodoto mata-mataika nia ahali o nyawa mahomoaino o Yahudiokaua, nigogere o Antiokhiaka, o Siriaka de' o Kilikiaka. Miatabea ngomioka, o rasul-rasul de o tutuda-tutuda, enagënanga niaroriadodoto.
44015024	Ngomi miihene, naga yamuruono naga o nyawa ngomino yoikoka nginika, inikapusaka nima hidodogumokaua de mangadodötoko-mangadodötoko önanga. Enahïoko ngomi miahulokua önanga yodiai hokogënanga.
44015025	Hababu gënanga ngomi mimahikidibangoka de mata-mata mirimoi mangale miairiki o nyawa yamuruono naga de miahuloko önanga nginika. Onanga aha yoiki imakinïki de o Riadodoto o Barnabas de o Paulus ngomi miahohininga.
44015026	O nyawa yahinoto nënanga ganga o nyawa ihitaioka toönanga manga nyawa, karana tongone nanga Jou Yesus Kristus.
44015027	Ho', ngomi miähuloko o Yudas de' o Silas Roriadodotika. Onanga mahirete aha inihingahu youruika nginika, o abari itotuli-tulihokaö o hurata nënanga magoronaka.
44015028	Ma Jou Madutu ai Womaha ihigoungu -- de ngomiö, mihigoungu -- hupaya ngini uha inihidöaka o manarama iholoi itubuho mai paralu o manarama-o manarama nënanga dika:
44015029	uha niaol̄omo o inomo ihiniatoka o gomangika; uha niaol̄omo o awunu, uha nia ol̄omo o aiwani ma akeme ihonenge kaya hirikiti, de' nimahikurutika de o manarama isosafarune. Nako ngini nimahikurutika niadiri o hali-hali gënanga, ngini niadiaioka maoa-oa. Gënanga dika, halamati!"
44015030	Imahilooa iböto, önanga yähulo-huloko gënanga imagoraka o Antiokhiaika. Dokengoka önanga yäahoko o jemaat manyawa mata-mata imatoomu daha ihingahu o hurata gënanga.
44015031	Maöraha o jemaat gënanga yabasa o hurata gënanga, önanga duru yomörene mangale o hurata madol̄a gënanga yalaru toönanga manga hininga.
44015032	O Yudas de' o Silas, nagala onangö naga o nabi, madekana yatemo-temo de o roriadodoto yongaku-ngaku o Antiokhiaka gënanga mangale yahidöaka o kuata de o barani onangika.
44015033	O Yudas de' o Silas yogogere dokengoka öraha muruono naga madekana ipaha, o nyawa yongaku-ngaku o Antiokhiaka gënanga yahidingoto önanga yolio de' ihibehehongo onangika ihingahu manga tabea o nyawa yahulo-hulokika önanga. [
44015034	Mä o Silas waputuhoka wotatapu wogogere o Antiokhiaka.]
44015035	O Paulus de' o Barnabasö yögogere öraha muruono naga madekana o Antiokhiaka. Dokengoka önanga yadotoko de' ihiabari ma Jou aidemo imakinïki de o nyawa yowöe-wöe mahomoa.
44015036	Itedekanua ipahaika o Paulus witemo o Barnabasika, "Niaino ngone homaidulu hälega o roriadodoto yongaku-ngakuoka o Yesusika o kota mata-mataika kiaka ngone hohohi abarioka ma Jou aidemo; hupaya ngone hamäke sarakia toönanga manga hali."
44015037	O Barnabas woigo wiao o Yohanis Markus,
44015038	mä o Paulus wamäo itorou iwiao o Markus, woluku yomanarama imakinïki dede önanga de önanga wamal̄a o Pamfiliaka.
44015039	O Paulus de' o Barnabas imaributu kohagiria hiädono mabaha önanga imätingaka: o Barnabas wiao o Markus de yohidete dede ünanga o Siprusika.
44015040	O Paulus wi iriki o Silas daha imagoraka dede ünanga kiaka ipahaino o roriadodoto o Antiokhiaka gënanga yahilapahi önanga ma Jou aidoraika.
44015041	Onangö yakiloliti o Siria de' o Kilikia; dokengoka önanga yahikuata o jemaat-jemaat.
44016001	O Paulus wohigila-gila aidodagi o Derbeika, ahao o Listraika. Genangoka naga wininïki o Yesus womatëngo airomanga o Timotius. Ngoi ayo o Yahudioka manyawa moi, mingakuoka o Yesusika; mä aiama o Yunanioka manyawa.
44016002	O nyawa yongaku-ngaku manga hidogoronaka yogogogere o Listra de' o Ikoniumoka, o Timotius iwinako hokä o nyawa maoa-oa.
44016003	O Paulus woigo hupaya o Timotius winïki dede ünanga; karana gënanga ünanga wihuna o Timotius. Unanga wodiai gënanga, hababu o Yahudioka manyawa madaera gënanga mata-mata ihiöriki o Timotius aiama o Yunanioka manyawa moi.
44016004	O kota ihigeto-getongo önanga yotulu yalega, önanga yahingahu o nyawa yongaku-ngakuokaika o putu-putuhu ihitatapuoka o rasul-rasul de' o tutuda o Yerusalemoka. Onanga yatemo-temo roriadodoto yongaku-ngakuoka gënanga, hupaya yamoteke o dato-datoro gënanga.
44016005	O jemaat-jemaat gënanga idogo ikuata manga ngongaku, de' o wange ihigetongo kaiholoi idogo magegetongo mangöe.
44016006	Ma Jou Madutu ai Womaha yahigumal̄aua o Paulus de' o Silas ihigerewoto ma Jou Madutu aidemo o Asia maprovinsika. Ho önanga manga dodagi ihigila-gila o Frigia de' o Galatia madaeraika.
44016007	Maöraha imahiädono o Misia maribatingika, önanga ihitaili yowohama o Bitinia maprovinsiika, mä o Yesus ai Womaha yähigumal̄aua önanga genangika.
44016008	Ho' onanga yakaika o Misia de' yogila-gila o Troasika.
44016009	Yohutuku, o Troasoka o Paulus wamäke o lolega moi. O lolega mahidogoronaka gënanga ünanga wimäke o Makedonia manyawa womatëngo womaokoino aihimangoka de duruhë wogahoko hupaya ünanga woiki o Makedoniaika mangale wariwo önanga.
44016010	O Paulus wamäke iböto o lolega gënanga, gila-gila ngomi mimahidiai mangale mioiki o Makedoniaka. Hababu ngomi mihigoungu de mial̄ë mamangarati, ma Jou Madutu womihuloko ngomi mihingahu o Abari ma Oa gënanga o nyawaika dokengoka.
44016011	Ngomi mia mal̄a o Troas de' mihidete migila-gila o Samotrakeika, de' iyarehino o Neapolisika.
44016012	Gangoka ngomi o Filipika o kota moi madodihiraka o Makedonia madaeraka. O Filipi ganga o Roma mapareta makuaha matimioka. Dokengoka ngomi migogere o wange muruono naga.
44016013	O Puji mawangeoka ngomi mioiki o ngairi madatekika o kota mangorana iamo-amoko maporetoka, hababu ngomi miatobote genangoka naga o Yahudioka manga hubayanga mangï. Daha ngomi migogeruku de mima koketemo de o ngongoheka imatotoömuinoka o ngïoka gënanga.
44016014	Momatëngo manga hidogoronaka önanga, nägala moma huku-hukunu o pakeanga magoguhurungu, amiromanga o ngo Lidia, de' ami ahali o Tiatiraino. Münanga mihininga ma Jou Madutu, aha ma Jou wagaraki amihininga hupaya münanga matarima okia o Paulus wodotokoka munangika.
44016015	O ngo Lidia de' amitau madol̄a wäohiki. Wäohiki iböto münanga momiahoko ngomi. Münanga mato, "Nako Roriadodoto niamäo ngohi igou-goungu tingakuoka o Yesusika, niaino nimahidodogumu tongohi ahitauoka." Daha münanga momiributu hupaya ngomi miamoteke amigogahoko.
44016016	O wange moiuku ngomi magogiriaka mioiki o niata mangïika, ngomi mima kamäke de o ngoheka momatëngo; münanga o gilaongo. O ngoheka gënanga imikuaha o womaha madorou ho makunu momaihi idodadadi aha iböa. De mohidodemoka o nyawa manga wowango madodagi, o ngoheka gënanga mahidöaka o gutumu maamoko amitua-tuangika.
44016017	O ngoheka gënanga kami niniki hokogenangika dika o Paulus de' ngomi daha moma pöa-pöaka, "O nyawa nënanga ma Jou Madutu duru woamo-amoko Ai gilaongo! Onanga yoböa mangale ihingahu Roriadodotika sarakia madodagi yakunu ngini nihalamati!"
44016018	O wange muruonino naga madekana o ngoheka gënanga momatogu-togumua mopöaka hoko genangika. O Paulus imataka aisabari, hiädono ünanga woma idulu daha wotemo o womahika gënanga, "De o Yesus Kristus ai romanga ngohi tonipareta ngona nohupu o ngohekaino nënanga!" Oraha gënanga dika o womaha gënanga imimal̄aika o ngoheka gënanga.
44016019	Maöraha amitua-tuanga yanako mangale önanga yamäke o tiwi mangëkomo ihihangoka, önanga yatagoko o Paulus de' o Silas, daha yatatauru yahinotö o kadato malöaika yahihimanga yokokuahaika.
44016020	Onanga yähihimanga o Paulus de' o Silas o Roma mapopareta yolago-agomika, ahao yato, "O nyawa nënanga o Yahudioka manyawa. Onanga yaruae tongone nanga kotaoka.
44016021	Onanga yähuloko o nyawa yadiai manga biaha ma adati imahowono de tongone nanga tita, o Roma manyawa. Ngone hakunua hatarima ekola hamoteke o biaha ma adati gënanga!"
44016022	O nyawa yowöe-wöeö imahimoteke yälawani o Paulus de' o Silas; de' o popareta yolago-agomo yakakihi manga pakeanga mangaröehoka o rasul yahinoto gënanga daha yähuloko o nyawa yägohara önanga yahinoto.
44016023	Onanga yägohara kohagiria iböto, önanga yahingohama o bui magoronaika. O bui mabaluhu iwihuloko wägöana önanga wakaigoungu.
44016024	Karana o pareta gënanga, o bui mabaluhu gënanga watumungu önanga o bui makamari duru magogoronaika, de önanga manga l̄ou ihidalara o balakika.
44016025	Doneho hutu gorona o Paulus de' o Silas mangagogiria imaniata de o puji-puji ihinyanyi ma Jou Madutuika. O nyawa mahomoa yatumu-tumungukuö magogiria ihigihene önanga yonyanyi.
44016026	Itodokanino idadi o ohu duru kohagiria, hiädono o bui mapondasi gënangaö imahidigiwioka. Mata-mata o bui mangorana ikoki helenga de o rante-rante yahilaraika o nyawa yatumu-tumunguku mata-mata ö ikokihoheoka.
44016027	O bui mabaluhu gënanga iwitodokana wohidomomikil̄e. Maöraha ünanga wamäke o bui mangora-ngorana ikoki helengaka, ünanga kawomadauru aioworo mangale womatoma aidiri, karana ünanga watobote o nyawa yätumu-tumunguku mata-mata yokoki oaroka.
44016028	Mä o Paulus womapöaka wakua-kuatil̄e, "Uha natoma anidiri! Ngomi kanagahi mata-mata nenangoka!"
44016029	O bui mabaluhu gënanga wogahoko o hilo daha wohioa-oara magoronaika, de' duru wohaharoka ünanga watilabuku o Paulus de' o Silas manga himangoka.
44016030	Ahao ünanga wäao önanga yohupu de' wotemo, "Tua-tuanga, ngohi kiani todiai okia, hupaya ngohi tohalamati?"
44016031	O Paulus de' o Silas yohaluhu, "Ningaku ma Jou Yesusika! Ngona aha nohalamati -- ngona de' mata-mata o nyawa anitauoka!"
44016032	Daha o Paulus de' o Silas ihitararono ma Jou aidemo o bui mabaluhi ka gënanga, de' o nyawa mata-mataika naga aitauoka.
44016033	O hutu gorona gënanga dika, o bui mabaluhu gënanga wä ao önanga daha watebini manga nabo-nabo önanga. Unanga de mata-mata o nyawa aitauoka gila-gila yäohiki.
44016034	Ahao ünanga wäao o Paulus de' o Silas aitauika de' yahidiai o inomo onangika. Unanga de aitau madol̄a yongodumu yomörene duru hababu ünanga öraha nënanga wingaku ma Jou Madutuika.
44016035	Iyarehe mangorumino, o Roma mapopareta yolago-agomo yahuloko o polisi o buika mangale ihingahu o pareta hupaya o Paulus de' o Silas yapidiloka.
44016036	O bui mabaluhu gënanga wahingahu o hali gënanga o Paulusika. Unanga wato, "Tua-tuanga o popareta yolago-agomo ihidöakoka o pareta mangale inipidiloka Tua-tuanga. Oraha nënanga Tua-tuanga yakunu nilio. Halamati nima jobo!"
44016037	Mä o Paulus watemo o polisi yotugas-tugasika gënanga, "Ngomi o Roma manegara mabä. Nimi tailakouahi, ngomi nimigoharoka o nyawa yowöe-wöe manga himangoka de nimihingohamoka o bui magoronaika. De' orahanënanga önanga imihuloko ngomi mioiki de kamimarirïdoka? Ngomi mioluku! Niahuloko o popareta yolago-agomo gënanga yoböa mahirete nenangino imihipidili ngomi."
44016038	O polisi yotugas-tugas gënanga ihingahu o hali gënanga o Roma mapopareta yolago-agomika. Ma o popareta yolago-agomo gënanga yoihene o Paulus de' o Silas o Roma manegara mabä, önanga dadi yohawana.
44016039	Daha önanga yoiki yogahoko o apongo o Paulus de' o Silasika, ahao yangotaka önanga yahinoto yohupu o buioka, de yogahoko hupaya önanga yoiki de o kotaka gënanga.
44016040	O Paulus de' o Silas yamal̄a o bui gënanga, daha yoiki o ngo Lidia amitauika. Imakamäkeoka de o nyawa yongaku-ngaku dokengoka, yahidöaka o hihitomo onangika, o Paulus de' o Silas imagoraka.
44017001	O Paulus de' o Silas ihigila-gila önanga manga dodagi, yatilakuru o Amfipolis de' o Apolonia daha imahiädono o Tesalonikaika. Dokengoka naga o Yahudioka manyawa manga puji matau.
44017002	O Paulusö woiki o puji matauika gënanga -- hokä ai biaha wadiai nako naga moi o Yahudioka manyawa manga puji matau -- daha imahikodöaka o dibanga de o nyawa genangoka mangale o ayat-ayat Ma Jou Ai Demo ma Buku. Unanga wadiai gënanga o Yahudioka manga Puji mawange, mahange imakokinïkika.
44017003	Imamoteke o ayat-ayat Ma Jou Ai Demo ma Buku, ünanga wohitararono de wohimatoko manyonyata o Koano Wohihohalamati ma Jou Madutu wihijäjajioka kiani wohangihara de' wowangokali o honengino. "O Yesus ngohi tinihingahu-ngahu nginika gënanga, Unanga ganga o Koano Wohihohalamati wihijajioka," o Paulus wato.
44017004	O nyawa yamuruono naga yodadi yongaku daha yänïki o Paulus de' o Silas; hoko gënangoli magegetongo koha amoko o Yunani manyawa de manga modongo ma Jou Madutuika, de' manga ngöeohi o ngongoheka ihiböbalu-baluhu.
44017005	Mä o Yahudioka manyawa manga hininga yohiri. Onanga yaahoko o nyawa madorou o ngeko-ngekomika de ihigoko o doomu yororuae. Daha önanga yolingiri o titi o kota gënanga magilolitino de yongika o Yason aitauika mangale yälingiri o Paulus de' o Silas, karana önanga yomau yaao o Paulus de' o Silas yohupu yahimanga o nyawa yowöe-wöe.
44017006	Mä oraha önanga yämäkeua o Paulus de' o Silas, önanga iwitatauru o Yason de' yamuruono naga o nyawa yongaku-ngaku mahomoa o popareta yolago-agomo manga himangika yakokuaha o kotauku gënanga. Onanga imapöaka, "O nyawa nënanga yororuae kiaka dika! Orahanënanga nanga kotainoö ma önanga yadonoka,
44017007	de' o Yason watamangino aitauoka. Onanga mata-mata yatilakuru ma Kaisar Roma wohitotatapuoka, karana önanga yato nagahi o koano mahomoa airomanga o Yesus."
44017008	De manga demo-demo gënanga önanga yodiai o nyawa yowöe-wöe de' yokokuaha o kota gënanga idadi yotodokana.
44017009	Daha yokokuaha gënanga yähuloko o Yason de' o nyawa yongaku-ngaku mahomoahi gënanga yafangu o tiwi yatago-tagongika. I paha gënanga dahao önanga yäpidili.
44017010	O hutu gënanga o nyawa yongaku-ngaku o kotaka gënanga yähuloko o Paulus de' o Silas yoiki o Bereaika. Imahiadonika genangoka, o Paulus de' o Silas yoiki o Yahudioka manga puji matauika.
44017011	O nyawa o Bereaka iholoi manga hininga ihelenga ngaro de o Tesalonikaka manyawa. De manga hininga mangigo önanga ihigihene o abari mangale o Yesus, de o wange higetongo önanga yatailako Ma Jou Ai Demo ma Buku mangale ihiöriki bote o Paulus aidodötoko gënanga itiai.
44017012	Manga ngöe manga hidogoronaka önanga iwingaku o Yesusika, de kamahuhutuluaö o Yunani manyawa ihibalu-baluhu, yongaku; yaoa o ngoheka yaoa o nauru.
44017013	Maöraha o Yahudi manyawa o Tesalonikaka yoihene o Paulus wohiabariokaö ma Jou Madutu aidemo o Bereaka, onangö yaino o Bereaino de yängohama o nyawa genangoka yadiai manga hininga yahuha.
44017014	Ima tai-taiti roriadodoto o Bereaka gënanga iwingotaka o Paulus o dowongioko, ma o Silas de' o Timotius kayo gogogerohi o kotaka gënanga.
44017015	Iwingotaka iböto o Paulus hiädono o Atenaika, roriadodoto gënanga imaidulu o Bereaika de yoao o behehongo o Paulusoka hupaya o Silas de' o Timotius imatai-taitika iwihi duru ünanga.
44017016	Maöraha o Paulus wadamä o Silas de' o Timotius o Atenaka, aihininga yahuha wamäke o kota gënanga iomanga de o gomanga-o gomanga.
44017017	Hababu gënanga o puji matauoka, o Paulus imahikodöaka o dibanga de o Yahudioka manyawa de' o nyawa mahomoa iwihuba-huba ma Jou Madutu genangoka. Hokogënangoli o paha-paharoka o wange mahigetongo ünanga imahikodöaka o dibanga de moi-moi o nyawa naga genangoka.
44017018	O guru-guru iwininïki o Epikuros de' iwininïki o Stoa imateke ributu dede unangö. Yamuruono naga onangino yotemo, "O nyawa nënanga okia wohiöriki? Ai ganako duga-duga mahuhutulu, mä unanga wouruwöe!" Yamuruono naga mahomoa yotemo, "Ngaroma ünanga wohingahu mangale o nyawa mahomoa manga gomanga." Onanga yotemo hokogënanga, karana o Paulus wohiade-ade mangale o Yesus de' mangale wohonengoka de wowangokali.
44017019	Daha önanga iwiao o Paulus o doomuika o Areopagus ma Doporonika. Dokengoka önanga iwitemo, "Ngomi mioigo mihiöriki o dodötoko mahungi ngona nohingahu-ngahu gënanga.
44017020	Hababu ngona nohihimangoka o hali-hali miihene imahowono de biaha miangaukino ngomi. Mahababu gënanga ngomi mioigo mihiöriki mamangarati." (
44017021	Hababu mata-mata o Atena manyawa de' o nyawa maporetino yogogogere genangoka duruhe yöigo yamata mangaöraha önanga iworo-woro, mangale ihigihene de' ihiade-ade mangale o hali-hali duru mahungi.)
44017022	Maöraha o Paulus womaoko o nyawa imatotoomuino manga himangoka o Areopagusoka gënanga, o Paulus wato, "Hei o Atena manyawa! Ngohi tamäke hagala hali magoronaka ngini duru niagama.
44017023	Hababu maöraha ngohi totagi-tagi niakota magilolitino de' tohohininga niahubayanga mangï-mangï, ngohi tamäkeö o ngï moi o huhuba nihihuba-huba; o ngïoka gënanga itulihi, 'Ma Jou Madutuika Mi Wi Näko-näko Ua.' Aa, ma Jou Madutu ngini niwihuba mä niwinakoua, ünanga ganga ngohi tinihingahu nginika.
44017024	Ma Jou Madutu wohidadioka o dunia nënanga de hagala madol̄a, Unangala o dihanga de' o dunia ma Jou. Unanga wogogerua o gomanga matau-tau magoronaka o nyawa yododiai.
44017025	Unangö woparalua o roriwo o nyawaino, hababu Unanga ganga wohidöa-döaka o ngango de' o womaha de' hagala moi-moi o nyawaika.
44017026	De o nyawa womatëngoino Unanga wadiai hagala o hoana maago-agomo de' wahuloko önanga yogogere o dunia ingodumu. Unangö wohitatapuoka kamahirahi, muruonoka de' okiaka önanga yakunu yowango.
44017027	Ma Jou Madutu wodiai gënanga hupaya önanga iwilingiri Unanga. Tanu, önanga imakamäke dede Unanga maöraha önanga iwilingi-lingiri. Mä imoteke madiai ma Jou Madutu wokurutikaua de ngone moi-moi.
44017028	Hokä o nyawa yotemoka, 'Ngone howango de' homakelu de' naga o duniaka nënanga, karana Unanga aikuaha.' Kaimadaenö de yotemoka yamuruono naga nianyanyi mabetongo yododiai. Onanga yotemo, 'Ngone mata-mata nagala Ai ngoha-ngohaka.'
44017029	Aa, karana ngone ma Jou Madutu Ai ngoha-ngohaka, iyakunua ngone hato ma Jou Madutu kaimadäene hokä o dulada o gurasino, ekola o haäka, ekola o helewo, o nyawa yädodiai imoteke manga sawaro.
44017030	Maöraha nanga bodo ngone gënanga ma Jou Madutu wawohangoka, maöraha nënanga Unanga wahuloko mata-mata o nyawa o dunia ingodumu imatoba manga baradoha.
44017031	Hababu Unanga wohitatapuoka, o öraha moiuku mangale watailako o dunia ingodumu nënanga de maadili. O manarama nënanga aha wadiai womatëngo wi iri-irikoka ma Jou Madutu mangale gënanga. De' hupaya o nyawa mata-mata ihigoungu aha o hali gënanga, ma Jou Madutu wihiwangokali o nyawa gënanga o honengino!"
44017032	Maöraha o nyawa gënanga yoihene mangale wohonengoka de wowangokali, naga onangino iwigogiete o Paulus. Nagaö yotemo, "Ngomi mioigo mihene Riadodoto noade-adeoli mangale o hali nënanga."
44017033	Daha o Paulus wamal̄a o doomu gënanga.
44017034	Mä naga manga hidogoronaka önanga iwihiböa o Paulusino de' iwingaku-ngaku o Yesusika, mahidogoronaka: o Dionisius o Areopagus mamajelis moi, de' momatëngo o ngoheka amiromanga o ngo Damaris, de' o nyawa yamuruono nagahi.
44018001	Ipaha de gënanga o Paulus wamal̄a o Atena de woiki o Korintusika.
44018002	Genangoka ünanga imakamäke o Yahudioka manyawa womatëngo airomanga o Akwila, aiahali o Pontus mabereraino. O Akwila dahao woböa o Italiaino, de ngoihekata o ngo Priskila. Onanga yaino o Korintusino hababu ma Kaisar Klaudius wahulokoka mata-mata o Yahudioka manyawa yohupu o Romaka. O Paulus woiki walega önanga yahinoto,
44018003	daha wogogere genangoka dede önanga de' womanarama dede önanga, karana manga lolingiri matiti önanga imadäene de o Paulus ailolingiri matiti, enagënanga yododiai o tau-tau.
44018004	Mä o Yahudioka manga Puji mawange mahigetongo, o Paulus woiki imäteke ade-ade o puji matauoka, mangale wodiai o Yahudioka manyawa yaoa o Yunanioka manyawa iwingaku o Yesusika.
44018005	O Silas de' o Timotius imahiadonoka o Makedonia de yaino, o Paulus wapäke ingodu-ngodumu aiöraha mangale wohiabari o abari ma Jou Madutuino, o Yahudi manyawaika o Yesus genangala o Koano Wohihohalamati ma Jou Madutu wohijäjajioka.
44018006	Mä karana o nyawa kahokogenangika iwilawani de iwitemo itorou, o Paulus wahurero o kafo aipakeangika hokä o nonako mangale o hohininga önanga, mangale manga howono. Unanga wotemo, "Nako ngini nibodito, niahowono mahirete! Ngohi ahigiama tahohe! Muläenge örahanënanga ngohi aha toiki o Yahudi manyawa okaikaua."
44018007	Daha o Paulus wämal̄a önanga de' woiki de wogogere manga puji matau madatekoka. O tau gënanga womatëngo o Yahudiokaua aitau, mä unanga wihuba ma Jou Madutu. O nyawa gënanga airomanga o Titius Yustus.
44018008	Mä o Krispus, o puji matau mabaluhu gënanga de aitau madol̄a iwingaku ma Jou Yesusika. De' kamanga ngöeö o Korintus manyawa mahomoa yoihene o abari o Paulus wohingahu-ngahu, de' onanga iwingaku o Yesusika daha yäohiki.
44018009	O hutu moiuku o lolega moi mahidogoronaka, ma Jou wotemo o Paulusika, "Uha nohawana! Notemo gila-gila uha nomarïdi.
44018010	Hababu Ngohi tonitomoteke ngona. O nyawa moiuaö yakunu yodiai itotorou ngonaika, hababu o nyawa mangangöe o kota nënanga nagala Ahi nyawa."
44018011	Hababu gënanga o Paulus wogogere o Korintusoka, o taongo moi de mahononga madekana, de' wadotoko ma Jou Madutu aidemo onangika.
44018012	Maöraha o Galio wodadi gubernur Akhayaka, o Yahudioka manyawa imateke rimoi iwilawani o Paulus, de' iwiao ünanga o juru hakimika.
44018013	Onanga yoao o galaki hokonënanga, "O nyawa nënanga wangohama o nyawa yowöe-wöe hupaya iwihuba ma Jou Madutu, de madodagi imahowono de o Musa aitita!"
44018014	De hokogënanga o Paulus womau wohaluhu, o Galio wotemoka o Yahudioka manyawaika, "Hei Yahudioka manyawa! Nako nikalaki nënanga yatilakuru ilara-laranga moi ekola itotorou moi, kokiani ngohi totamähi toihene niagalaki nënanga.
44018015	Mä nenanga naga nimateke ributu imakorona kao demo-demo de' o roma-romanga imanïki niatita mahirete! Ho' ngini kiani niatiai. Ngohi tokabaratanga tatailako o hali marupa nënanga!"
44018016	Daha o Galio waduhu önanga yohupu.
44018017	Ma önanga iwitagoko o Sostenes, o puji matau mabaluhu gënanga, de' iwigohara ünanga o meja yototailako mahimangoka. Mä o Galio mata-mata wohaduliua o hali gënanga.
44018018	Ipaha gënanga o Paulus kawogogerohi wotedekana o Korintusoka. Ahao ünanga wotemo halamati nigogogere o nyawa yongaku-ngakuika genangoka, daha yohidete de o ngo Priskila de' o Akwila o Siriaika. O Kengkreaka, o Paulus wakori aitadauru wamal̄aika hoidadioka ikurutu karana aijaji ma Jouika.
44018019	Maöraha imahiädono o Efesusoka, o Paulus wämal̄aka o ngo Priskila de' o Akwila, daha wowohama o puji matauika de imahikodöaka o dibanga de o Yahudioka manyawa genangoka.
44018020	Onanga yogahoko hupaya ünanga wogogere iholoi wotedekana dede önanga, mä unanga woluku.
44018021	Ngaro hokogënanga maöraha aha womajobo, ünanga wotemo, "Nako ma Jou Madutu wohihigumal̄a, ngohi aha toma kilioroli nengino." Ipaha wotemo hokogënanga, ünanga woma hihitomo o Efesusino.
44018022	Youtioka o Kaisariaka, ünanga woiki o Yerusalemika watabea o jemaatika genangoka, daha wogila-gila o Antiokhiaika.
44018023	Wogogere genangoka ho muruono naga madekana, ünanga woma gorakoli watailako o Galatia de o Frigia madaera, mangale wohikuata manga ngongaku o nyawa yongaku-ngakuoka.
44018024	Oraha gënanga, o Efesusika woböa o Yahudioka manyawa womatëngo woma kil̄au o Aleksandria, airomanga o Apolos. Unanga wosawaro wotemo-temo de' duruhe wanako de womangarati mangale Ma Jou Ai Demo ma Buku madol̄a,
44018025	daha iwidotokoka mangale wanako o dodötoko mangale o Yesus. De aisamangat ihiru-hiru ünanga wadotoko wohidodiai imakorona o Yesus, ngaroka daha o Yohanis aigohiki dika wanako.
44018026	De aibarani o Apolos womuläenge wotemo-temo o puji matauoka, de' maöraha o ngo Priskila de' o Akwila ihigihe-gihene aidodötoko, önanga iwi ao manga tauika. Dokengoka önanga iwihitararono unangika, de iholoi itiaioli imakorona de ma Jou Madutu aidatoro mangale wohihalamati o nyawa de o Yesus aimanarama.
44018027	Maduruino o Apolos aihiningaka woiki o Akhayaika. O nyawa yongaku-ngaku o Yesusika o Efesusoka yotulihi o hurata o roriadodotika o Akhayaka hupaya önanga yömodeke iwitarima o Apolos. De' maöraha o Apolos womahiädono o Akhayaka, airoriwo inyata duru de mabaraguna o nyawaika, karana ma Jou Madutu aihininga maoa iwingakuoka o Yesusika.
44018028	Hababu de duruhe aikumati, o Apolos wautumu o Yahudioka manyawa manga ributu-ributu mahidogoronaka o nyawa yowöe-wöe manga himangoka. De' unanga wohimatoko manyonyata de o ayat-ayat o Buku i Tebi-tebinino o Yesus ganga o Koano Wohi hohalamati iwihijäjajioka.
44019001	O Apolos kanagahi o Korintusoka, o Paulus wodagi magogiria dina o daera gënanga magoronaino, daha womahiädono o Efesusoka. Dokengoka ünanga imakamäke de o nyawa yamuruono naga yongaku-ngakuoka o Yesusika.
44019002	Unanga waleha onangika, "Roriadodoto niatarimaka ma Jou Madutu ai Womaha maöraha ngini niwingaku o Yesusika?" Onanga yohaluhu, "Kowahi. Komaiwahi ngomi mi ihene naga ma Jou Madutu naga ai Womaha."
44019003	O Paulus waleha, "Nako hokogënanga, de o gohiki okia ngini iniohiki?" Onanga yohaluhu, "De o Yohanis aigohiki."
44019004	O Paulus wotemo, "O Yohanis waohiki o nyawa mangale ihimatoko o nyawa gënanga imatobaka manga baradohaka. Maöraha gënanga dika o Yohanis gila-gila wohingahu o Israel manyawaika önanga kiani iwingaku manyawa aha woböa-böaika wihiduruino ünanga, enagënanga o Yesus."
44019005	Maöraha önanga yoihene gënanga, önanga yäohiki de ma Jou Yesus airomanga.
44019006	De' maöraha o Paulus wakelenga aigiama manga l̄okuku önanga, ma Jou Madutu ai Womaha yakuaha önanga, daha önanga yomuläenge yotemo-temo de o demo hoihe-ihenuahi magoronaka, de ihingahu o abari ma Jou Madutuino.
44019007	Mangangöe önanga mata-mata naga doneho yangimoi de hinoto manyawa.
44019008	O mede hange madekana o Paulus womatogu-togumua wotemo-temo de aibaranioka o nyawaika o puji matauoka, de' imatekeributu dede önanga mangale wahigoungu önanga mangale sarakia ma Jou Madutu wopareta hokä o Koano.
44019009	Mä o nyawa yamuruono naga manga hidogoronaka gënanga manga häeke itogowini, de' yoluku yongaku. O nyawa mata-mata imatotoomuino genangoka manga himangoka, önanga yahohedu o dodötoko imakorona de ma Jou Madutu aidatoro, mangale wohihalamati o nyawa de o Yesus aimanarama. Ma hababu gënanga o Paulus wämal̄a önanga, daha woiki de iwininïki o Yesus o dodötoko mangï Tiranusika. Genangoka o wange mahigetongo ünanga de o nyawa imakokeleha.
44019010	Unanga wodiai o hali gënanga womatogu-togumua o taongo moi madekana hiädono o nyawa mata-mata yogogogere o Asia maprovinsioka, yaoa o Yahudi manyawa, yaoa o nyawa mahomoa, mata-mata yoihene ma Jou aidemo.
44019011	Ma Jou Madutu wodiai ihëra-hëranga kabiahaua o Paulus aimanaramoka.
44019012	Nako ailenso ekola o ngöere aigorona maninikutu wapäke-päkeoka o Paulus yao o nyawa yopopanyakeika, toönanga manga panyake ihihanga de o hetanga mawomahö ma ihupu onangoka.
44019013	Naga yamuruono naga ihiori-oriki o houru o Yahudioka yoiki okiaika honanga, yaduhu o womaha madorou o nyawaka. O houru yanäko-näko gënanga ihitailö yapäke ma Jou Yesus airomanga mangale yaduhu o hetanga mawoma-womahika gënanga. Onanga yotemo o hetanga mawoma-womahika gënanga, "De o Yesus airomanga wohingahu-ngahu o Paulus gënanga, ngohi tiniduhu ngini!"
44019014	Naga o imam manga häeke womatëngo, airomanga o Skewa aingohaka o nauru yatumidi, yodiai o hali hokogënanga.
44019015	Mä o hetanga mawomaha gënanga itemo onangika, "Ngohi tinako o Yesus, de' o Paulusö ngohitinako, mä ngini nënanga o nagona?"
44019016	Daha o nyawa iwingoha-ngohamika o hetanga gënanga womatotuboil̄e, de wakaboto de waropu-roputu önanga de duru ka aihatera, hiädono önanga yoara o tauino gënanga yäl̄abo-l̄abo de kamanga hekonoka, karana manga pakeanga önanga manga röehoka yakäkakihi.
44019017	Mata-mata o Yahudioka manyawa de' o nyawa mahomoaino yogogogere o Efesusoka yoihene mangale idodadi gënanga, daha önanga idadi yohawana. Ho ma Jou Yesus airomanga iholoi ihigiriri.
44019018	O nyawa mangangöe yongaku-ngakuoka o Yesusika, yoböa imangaku o nyawa yowöe-wöe manga himangoka manga manarama-manarama toönanga, maöraha ipaha-pahaika.
44019019	De' onanga manga biaha ihidagi manga dodötoko o hou-houru, önanga yatoomu manga buku-buku de' yatuhuku o nyawa yowöe-wöe mangahimangoka. Maija o buku-buku gënanga nako haetongo mata-mata naga doneho ribuhu moritoa o tiwi haäka.
44019020	De madodagi hokogënanga magiria, ma Jou aidemo iholoi yodogerewoto de' iholoi ikuata yäutumu.
44019021	Idadadi gënanga ipahaino, o Paulus waputuhu mangale woiki o Makedoniaika de' o Akhaya, daha wogila-gila o Yerusalemika. "Dokengoka taikaka," o Paulus wato, "ngohi kiani toiki o Romaikaö."
44019022	Unanga wahuloko o nyawa yahinoto iwiroriwo-riwo, enagënanga o Timotius de' o Erastus mangale yoiki o Makedoniaika, maöraha ünanga wogogerohi öraha muruono naga madekanohi o Asia maprovinsika.
44019023	Mudukua maöraha gënanga idadi o gigoro maamo-amoko o Efesusoka, karana o dodötoko imakorona mangale o Yesus.
44019024	Hababu o kotaka gënanga naga womatëngo wododiai o haäka airomanga o Demetrius, wododiai o gomanga matau-tau mangale o Gomanga Artemis. Ai manarama gënanga yagao mahasili koha amoko, ainyawa yomomanaramika.
44019025	Ma hababu gënanga ünanga watoomu ainyawa yomomanarama imakinïki de yomomanarama yodiai o haäka mahomoa, daha wotemo, "Roriadodoto! Riadodoto nihiöriki ngone hamäke o hasili o manaramino nënanga.
44019026	Orahanënanga Riadodoto niamäkeoka de' niihene mahirete okia wadiai o Paulus gënanga. Unanga wotemo o goma-gomanga o nyawa yadodiai, o gomangua mata-mata. De' unanga wängakunoka wadiai o nyawa yowöe-wöe aha yangaku aidodotokika, kanenangoka daua o Efesusoka, mä hiädono o Asia madaera mata-mataikaö.
44019027	Mahuha moi enagënanga, nanga lolingiri tongone nënanga aha yamäke o romanga madorou. De kagënangua, mä o Gomanga Artemis amitauö aha yolegaikaua de makaramata yadoko-doko; enahioko münanga o gomanga imipuji o Asia manyawa mata-mata de' o dunia ingodumu!"
44019028	Hokogënanga o nyawa gënanga yoihene önanga manga hininga idadi ihauku, daha önanga imapöa-pöaka, "Artemis iwango, o Efesus manyawa manga gomanga!"
44019029	O ruae gënanga iholoi ilamokika hiädono o kota mata-mataika. Ahao o doomu madorou yororuae gënanga yatagoko o Gayus de' o Aristarkhus, enagënanga o Makedonia manyawa iwidodiawo o Paulus aidodagi magoronaka, daha yatatauru önanga o dodogumu mangïika o kotaka gënanga.
44019030	O Paulus wowohama wanïki önanga, mä o nyawa iwingaku-ngaku o Yesusika genangoka iwiduhunu ünanga.
44019031	O popareta yolago-agomo yamuruono naga o Asia maprovinsiokaö, imateke dodiawo de o Paulus, wähuloko o nyawa iwihingahu o Paulusika hupaya ünanga uha womahimatoko aidiri o dodogumu mangïoka gënanga.
44019032	Oraha gënanga o nyawa imatotoomuino o dodogumoka gënanga idadioka iruae. Naga yopöaka hokonënanga, naga yopöaka hokogënanga, hababu yowöe-wöe onangino ihiorikua hababu okia önanga imatoömu genangoka.
44019033	O nyawa o hidoku moiino yatobote o Aleksander wohikuata hababu ünanga iwihitomo mahimangoka o Yahudioka manyawa. O Aleksander wohidoakil̄e aigiama mangale wogahoko iwihidöaka öraha wodemo aidiri o nyawa gënanga mangahimangoka.
44019034	Mä hokogënanga önanga iwimäke ünanga o Yahudioka manyawa, kamamoil̄e önanga yopöaka yakua-kuatil̄e, "Artemis iwango, o Efesus manyawa manga gomanga!"
44019035	Mabaha o kota majurutulis wakunu warïdi o nyawa yowöe-wöe gënanga. Unanga wotemo, "O Efesusoka nigogogere! O nyawa moi-moi ihiöriki o Efesus o kota yapopaliara o Gomanga Artemis matau de' o helewo itebi-tebini itifa o dihanguku.
44019036	O nyawa moiuaö yakunu yöngelo o hali gënanga. Karana gënanga nimarïdi de' uha nidiai okianaga moi de madataitoka.
44019037	O nyawa nënanga, ngini niaao nenangino koigoungua karana önanga yaoraka o gomanga matau ekola karana önanga ihikauku tongone nanga gomanga.
44019038	Nako o Demetrius de iwikokarajanga gënanga toönanga manga galaki okianaga moi mahimanga o nyawa moika, mal̄aikala önanga yao manga parakara gënanga yototailakoika. Yototailako ihelengaika mangale gënanga de' o popareta yopangka-pangkatiö hokogenangika naga.
44019039	Mä nako kanagahioli ngini niöigo, gënanga kiani nihitiai o doomu madiai magoronaka o nyawa yowöe-wöe manga himangoka.
44019040	Hababu okia idadi o wange nënanga yakunu inabodito ngone. Ngone iyakunu inakalaki hodiai o huru-hara, karana ngone koiwa moiö de, nanga hohol̄e mangale hatiai o huru-hara nënanga."
44019041	Iböto wotemo mata-mata gënanga, majurutulis o kota gënanga wähuloko o nyawa yowöe-wöe gënanga yokokilio.
44020001	O huru-hara o Efesusoka irïdokali ipahaino, o Paulus watoomu o jemaat de' wahidöaka o hihitomo onangika. Ahao ünanga wotemo halamati nigogogere, daha aidodagi wohigila-gila o Makedoniaika.
44020002	Unanga wodulu-dulu o Makedonia madaera de' wahidöaka o hitiari mangöe o nyawaika iwingaku-ngaku o Yesusika dokengoka mangale wahidöaka o hihitomo onangika. Ahao ünanga woiki o Yunanika.
44020003	O mede hange madekana ünanga wogogere dokengoka. Daha maöraha ünanga womahidiai magogiriaka mangale wohidete o Siriaika, naga o abari o Yahudioka manyawa imahikagaro magogiria mangale iwitoma. Hababu gënanga ünanga waputuhoka mangale womaidulu watilakuru o Makedonia.
44020004	O Sopater o Pirus aingohaka aiahali o Bereaino yoiki imakinïki de ünanga; hokogenangö o Aristarkhus de' o Sekundus o Tesalonika manyawa, de' o Gayus o Derbe manyawa. O Timotiusohi, o Tikhikus de' o Trofimus, o provinsi Asiaino manyawa.
44020005	Onanga imihihiraika ngomi, daha imidamä ngomi o Troasoka.
44020006	Ipahaika o Roti i Ragi-ragi Ua ma Rameanga, ngomi mihidete miamal̄a o Filipi. O wange motoa ipahaika ngomi mimatoomuoli dede önanga o Troasoka. Dokengoka ngomi migogere o minggu moi.
44020007	O Hapitu mahutu ngomi mimatoomu mangale mimakongol̄omo moi hokä riadodoto. O Paulus imateke ade-ade de o nyawa genangoka, karana iyarehino ünanga aimau womajobo. Hiädono o hutu gorona o Paulus kawotemo-temohi.
44020008	O kamari magoronaka malape il̄oku-l̄oku, mangï ngomi mimatotoomu gënanga, naga o hilo mangöe.
44020009	Womatëngo o goduru airomanga o Eutikhus wogogeruku o jangelaka. Karana o Paulus womatogu-togumua wotemo-temo, o goduru gënanga duru wokadu-kadunu hiädono ünanga iwikiokoka o jangelaka gënanga, daha iwiotakuku daukuku o lape hangeoka de wauku. Maöraha önanga iwigoraka, ünanga wohonengoka.
44020010	Mä o Paulus wouti daukuku, daha womaruba uku airöehe o goduru ail̄okuoka gënanga de wikoino. O Paulus watemo, "Uha nihawatere, ünanga kawowangohi!"
44020011	Ahao o Paulus wodoaokali dakuil̄e, daha wahikodoku o roti de yol̄omo mata-mata. Ipaha madekana wotemo-temo de o nyawa hiädono o ngorumino, o Paulus womajobo.
44020012	O nyawa iwiao iwihigilio o goduru gënanga wowango-wango aitauika. Onanga yamäo yosanangi de' duru yälaru.
44020013	Ngomi mioiki o kapaoko daha mihira mihidete o Asosika mangale miwibuhuku o Paulus o kapaoko dokengoka. Unanga watatoroka hokogënanga karana ünanga aha dokengika wanïki o ngëkomo o dudungika.
44020014	Mimakamäke iböto o Asosoka, o Paulus de aijapati wodoa o kapail̄e daha ngomi mihidete o Metileneika.
44020015	Dokengino ngomi mihidetoli, de' iyarehino mimahiädono o ngï imari himangino de o Khios. Midiringi yaino ngomi mimahiädono o Samos de' o wange moi yaino o Miletus.
44020016	O Paulus wohitatapuoka mangale mitulua o Efesus, hupaya uha miaumo o öraha o Asia madaeraka. Nako yakunu ünanga aimau itai-taiti imahi ädono o Yerusalemika o Pentakosta mawange ma ago-agomoka.
44020017	O Miletusino o Paulus wohidingoto o abari o Efesusika mangale wogahoko o jemaat matutuda-tutuda dokengoka yoböa imakamäke dede ünanga.
44020018	Maöraha önanga imahiädono, o Paulus watemo onangika, "Roriadodoto nihiöriki sarakia ngohi towango madekana nenangoka ngini nia hidogoronaka muläenge o wange madodihiraka ngohi tadono o Asiaino.
44020019	De ahihininga maboluluku de' ahiköngo iwöe, ngohi tomanarama mangale ma Jou o hangihara mahidogoronaka ngohi taohana, karana o Yahudioka manyawa manga datoro itotorou.
44020020	Riadodoto nihiöriki ngohi todododatoua tinihi ngahu nginika okia de mabaraguna nginika. Ngohi tinidotoko ngini o nyawa yowöe-wöe madöomuoka de' o tau-tauika.
44020021	Yaoa o Yahudi manyawaika yaoa o nyawa mahomoaika ngohi itoa-toakua tahidöaka o hohininga hupaya önanga imatoba önanga manga baradoha de yoböa ma Jou Madutuika, de iwingaku ma Jou Yesusika.
44020022	Orahanënanga mangale tamoteke ma Jou Madutu ai Womaha mapareta, ngohi toiki o Yerusalemika. De' ngohi tohiorikua okia aha idadi ngohino dokengoka.
44020023	Duga-duga ngohi tohiöriki o kota yogetongo, ma Jou Madutu ai Womaha ihitotiaiino ihingahu ngohino, ngohi aha towohama o bui de' aha tohangihara.
44020024	Mä ngohi tohaduliua de ahingango ngohi nënanga, itingohi takunu taböto o manarama ma Jou Yesus wohihi ngongakuoka ngohino de' itingohi tosetia hiädono ngohi ahingango mabaha, mangale tohingahu o Abari ma Oa gënanga mangale ma Jou Madutu aidora.
44020025	Ngohi tinidagioka o Roriadodoto mata-mata de' tinihingahuoka iböto mangale sarakia ma Jou Madutu wopareta hokä o Koano. Oraha nënanga ngohi tamäo aha homakamäkeokaua de Roriadodoto.
44020026	Hababu gënanga de tohitotiaika ngohi totemo nginika o wange nënanga, nako naga ngini niahidogoronaka aha yobinaha, gënanga tongohiua ahihowono.
44020027	Komaiwahi ngohi töara tongohi ahimanaramoka mangale tinihi mangarati nginika ma Jou Madutu aidatoro mata-mata.
44020028	Kiani ngini niogöana niadiri de' niogoanö o jemaat mata-mata inihilapahioka nginika ma Jou Madutu ai Womaha mangale niogöana; hababu ngini inigorakoka nidadi o gogöana jemaat gënanga. Kiani ngini niogöana ma Jou Madutu Ai jemaat gënanga hokä o gogöana yogöana o duba, karana ma Jou Madutu wohidadioka o jemaat gënanga Toünanga mahirete, imoteke Ai Ngohaka mahirete aihonenge.
44020029	Ka de ngohi toikoka, igoungu aha iböa o kaho honganika ihohatera ngini niahidodogoronaka. De' o nyawa, ngini niagogöa-göana gënanga aha idadi o kaho honangika magoli gënanga.
44020030	Ma niahidogoronaino o Roriadodoto mahireteö aha yoböa o nyawa aha ihingahu o abari itotiaiua. Onanga yodiai hokogënanga hupaya o nyawa yongaku-ngakuoka o Yesusika yodadi yohihanga de' yänïki önanga.
44020031	Hababu gënanga nima göa-göana! Nio hininga o taongo hange madekana de ahiköngo itiha kohangöe, o hutu de o wange toma togu-togumua tinidotoko o nyawa moi-o nyawa moi nginino.
44020032	Orahanënanga ngohi tinihilapahi ngini ma Jou Madutuika, hupaya Unanga winipaliara ngini de' hupaya ngini nimahijojö ma Jou Madutu aidora maabarika. Ma Jou Madutu To ünanga Ai kuaha mangale winihikuata ngini de winihidöaka nginika o barakati-o barakati wasadiaka mangale mata-mata Ai umati.
44020033	Komaiwahi ngohi tonahihu o tiwi ekola o pakeanga kao nyawa ima tëngoinoö ma.
44020034	O Riadodoto mahirete nihiöriki, de ahi giama mahirete ngohi tomanarama mangale tohitotomo tongohi ahiparalu de' ngohi ahidodiawo mimakokinïki de ngohi.
44020035	Hagala parakara magoronaka ngohi tinihidoakoka o dulada nginika de homanarama hokuata hokä nënanga ngone kiani hariwo o nyawa imagaku-gakunua. Karana ngone kiani hohininga aha okia ma Jou Yesus mahirete wotemoka, 'Iholoi houtumu hohidöaka de hö dahongo.' "
44020036	O Paulus wotemo-temo iböto ipahaino, ünanga watilabukuku dede önanga mata-mata, daha imaniata.
44020037	Onanga mata-mata yoari de iwiko o Paulus de yotemo halamati nomajobo.
44020038	Onanga yoduka duru iholoi, hababu o Paulus wotemo önanga aha iwimäkeokaua ünanga. Daha önanga iwihingotaka hiädono o kapaoko.
44021001	Ngomi mimakitingaka de o jemaat matutuda-tutuda o Efesusino gënanga ahao miamal̄a önanga. Daha ngomi mihidete kamihigila o Kos manühika; de' iyarehino ngomi mimahiädono o Rodos manühoka. Genangino ngomi mihidete gila-gila o Patara maleleotika.
44021002	O Pataraka, ngomi miamäke o kapa imau o Fenisiaika. Ngomi miharene o kapa gënanga daha mima jobo
44021003	de' mihidete hiädono ngomi miamäke o Siprus manühu miahigiloka; mä ngomi mihidete migila-gila miameta o Siria. Ngomi miuti o Tirusoka, hababu genangoka o kapa ngomi mio bare-barene gënanga aha ihiguti magina.
44021004	O ngï genangoka ngomi mioiki mia tailako o nyawa yongaku-ngaku o Yesusika, daha migogere dede önanga o minggu moi madekana. Imoteke ma Jou Madutu ai Womaha mahimatoko önanga iwitemo o Paulusika hupaya uha woiki o Yerusalemika.
44021005	Mä imataka maöraha mangale ngomi migogere genangoka, ngomi miä mal̄a önanga de' ngomi mihigila-gila miadodagi. Onanga mata-mata mimakinïki de mangahekata de önanga mangangohaka imingotaka ngomi hiädono o kota maporetika. Dokengoka o dowongi madatekoka, ngomi mata-mata miatilabukuku de' mimaniata.
44021006	Ipaha gënanga ngomi mimakadahi, daha ngomi midoa o kapail̄e de' onangö yolio manga tauika.
44021007	Ngomi mihidete migila-gila o Tirusino hiädono o Ptolemais. Dokengoka ngomi mioiki mialega o roriadodoto yongaku-ngaku, mangale mihidöaka miatabea onangika, daha migogere o wange moi dede önanga.
44021008	Yarehino ngomi mimagorakoli daha mimahiädono o Kaisariaika. Genangoka ngomi mioiki mapenginjilika airomanga o Filipus, daha migogere aitauoka. Unanga ganga womatëngo o nyawa yaoiri-iriki yatumidi o Yerusalemoka.
44021009	Ai ngohaka yaruata o moholehe, ma Jou Madutu wahidoakoka o kuata mangale ihingahu o abari ma Jou Madutuino.
44021010	Ipaha o wange muruono naga madekana ngomi dokengoka, woböa o Yudeaino womatëngo o nabi airomanga o Agabus.
44021011	Unanga woböa ngomino daha wal̄ë o Paulus aigorona maninikutu. De o gorona maninikutu gënanga ünanga womahinikutu ail̄ou de' aigiama mahirete daha wotemo, "Nënanga ma Jou Madutu ai Womaha itemoka: O gorona maninikutu nënanga madutu aha iwinikutu hoko nënanga o Yerusalemoka o Yahudioka manyawa, de' iwi hilapahi o Yahudi manyawa okaikaua."
44021012	Maöraha ngomi miihene gënanga, ngomi de' mata-mata o riadodoto yogogogere o Kaisariaka gënanga duruhe migahoko o Paulusika hupaya ünanga uha woiki o Yerusalemika.
44021013	Mä unanga wohaluhu, "Okia mabaraguna o Riadodoto niari hokonënanga, hiädono niadiai ngohi ahihininga iwedere? Ngohi tomabötoka duga-duga mangale kaihitagokua dokengoka, mä mangale ngaroka tohonenge dika karana ma Jou Yesus."
44021014	O Paulus woluku womihigihene ngomi, ho ngomi kamima togumu miwiduhunu ünanga. Ngomi miato, "Mal̄aika, ma Jou aimau idadi dika."
44021015	Migogere genangoka o wange muruono naga madekana, ngomi mimahidiai tongomi miakiahonanga, daha mimagoraka o Yerusalemika.
44021016	O riadodoto yamuruono naga o Kaisariaino yoikö mimakinïki de ngomi, mangale imingotaka ngomi o Manason aitauika, karana aitauoka ngomi aha mimahidodogumu. (O Manason ganga o Siprus manyawa moi madekanoka wodadi wininïki o Yesus.)
44021017	Maöraha ngomi mimahiädono o Yerusalemika, o roriadodoto genangoka imitarima ngomi de manga hininga imore-morene.
44021018	Yarehino o Paulus woiki mimakinïki de ngomi miwilega o Yakobus; o jemaat matutuda mata-mata genangokaö naga.
44021019	Watabea iböto onangika, o Paulus waade-ade onangika hagala moi-moi ma Jou Madutu wodiaioka toünanga aimanaramoka o Yahudiokaua manyawa manga hidogoronaka.
44021020	Yoihene iböto o Paulus aiade-ade gënanga, önanga mata-mata iwipuji ma Jou Madutu. Ahao önanga yotemo o Paulusika, "O Riadodoto Paulus! O Riadodoto kiani nohiöriki o Yahudioka manyawa de manga ribu-ribuhu iwingakuoka o Yesusika. Onanga mata-mata ganga o nyawa yososetia yamoteke o Musa aitita.
44021021	De' orahanënanga önanga yoihene o Riadodoto nadotoko mata-mata o Yahudioka manyawa yogogere o nyawa mahomoa manga hidogoronaka, hupaya yapidili o Musa aitita. O Riadodoto nahitiari önanga, hupaya önanga ngarouha yähuna manga ngoha-ngohaka ekola yanïki manga ada-adati o Yahudioka.
44021022	Orahanënanga o Yahudioka manyawa yongaku-ngakuoka gënanga igoungu aha inigihene o Riadodoto naga nenangoka. Ho', sarakia öraha nënanga?
44021023	Kayaoa de namoteke tongomi miahitiari. Naga o nyawa yaruata nenangoka yodiaioka o jaji ma Jouika.
44021024	Aa, koaho o Riadodoto nöiki nadiai madodagi nomahitebini anidiri nima kinïki dede önanga, de' natagongo to önanga manga baajanga hupaya önanga manga tadauru yakunu yakori. De hokogënanga aha inyata o nyawa mata-mataika okia önanga yoihene mangale ngona o Riadodoto itiaiua karana o Riadodoto mahireteö namoteke o Musa aitita.
44021025	Mä mangale o Yahudiokaua manyawa iwingakuoka o Yesusika, ngomi miahidingotoka o hurata onangika mangale tongomi miaputuhu iyakunua önanga yaol̄omo o inomo ihihubaka o gomangika, iyakunua yaol̄omo o awunu, ekola yaol̄omo o aiwani ihonenge yahirikiti de' i yakunua yadiai o manarama-manarama isosafarune."
44021026	O Paulus woiki de o nyawa yaruata gënanga daha yadiai madodagi imahi tebini manga diri imakinïki de önanga yarehino ma wange. Ahao önanga yowohama ma Jou ai Tauika mangale ihingahu o wange muruono nagahi aha iböto madatoro imadebini gënanga de' manga huba mangale önanga moi-moi ihihuba.
44021027	Maöraha mahoana o wange tumidi ngade ipaha, o Yahudioka manyawa yamuruono naga o Asiaino iwimäke o Paulus ma Jou ai Tau magoronaka. Daha önanga yängohama o nyawa yowöe-wöeika, ahao o Paulus iwisö
44021028	de imapöa-pöaka, "Hei o Israeloka manyawa, nimiriwo! Ne ünanga manyawa woiki okiaika honanga wadotoko o nyawa mata-mataika ai dodötoko-dodötoko yalawani o Israeloka manyawa, yalawani o Musa aitita de yalawani ma Jou ai Tau nënanga. De' orahanënanga ünanga waao o Yahudiokaua manyawa yowohama ma Jou ai Tau magoronaika de' yadiai yapeseke o ngï madebi-debini nënanga!" (
44021029	Onanga yotemo hokogënanga hababu önanga iwimäkeoka o Trofimus o Efesus manyawa o kotaka imakokinïki o Paulus; de' onanga yato bote o Paulus wiaoka ünanga ma Jou ai Tau magoronaika.)
44021030	O kota mata-mataika idadi iruae, de' mata-mata o nyawa kayododooara imatoomu. Onanga iwitagoko o Paulus de' iwitatauru ünanga iwihihupu ma Jou ai Tau magoronaino. Oraha gënanga dika ma Jou ai Tau mangorana yabeno.
44021031	Maöraha yorororuae gënanga ihidailako iwitoma o Paulus, o nyawa ihingahu o Roma matentara manga baluhika o Yerusalem mata-mataika magogiria ihuru-hara.
44021032	Gila-gila o tentara manga baluhu gënanga wal̄ë o tentara de' yamuruono naga manga baluhu daha imatai-taiti yoiki de önanga, o ngï ihohuru-haraika gënanga. Maöraha o nyawa yowöe-wöe gënanga iwimäke o tentara manga baluhu de manga duduono aingoha-ngohaka, önanga imatogumu iwigohara o Paulus.
44021033	O tentara manga baluhu gënanga woiki o Paulusika daha wïtagoko, de' wahuloko o nyawa iwirante ünanga. Ahao o tentara manga baluhu gënanga wileha mangale o nagona o Paulus gënanga de' okia wadiaioka.
44021034	Mahononga o nyawa yowöe-wöeino gënanga yohaluhu hokonënanga de' mahonongali yohaluhu hoko gënanga. Mangale hokogënanga o gigoro hiädono o tentara manga baluhu gënanga wakunua wohiöriki de madiai okia idadioka. Hababu gënanga ünanga wopareta hupaya o Paulus iwiao manga gogöana mangï ika.
44021035	Maöraha önanga iwiao ünanga hiädono o nguteika, yogö gigigoro gënanga imakutuhaka hokogënanga magiria hiädono o Paulus kiani imatekeligoraka o tentaraoka.
44021036	Onanga yanïki manga poretino o doomu yogogigigoro gënanga yopöa-pöaka, "Niwitoma ünanga!"
44021037	Hoko gënanga yomau yowohama o gogöana mangï magoronaika, o Paulus wotemo o tentara manga baluhika gënanga, "Iyakunu ngohi totemo utu de Tuanga?" "Okia ngona nakunu de o Yunanioka manga demo?" woleha o tentaraoka manga baluhu gënanga.
44021038	"Nako hokogënanga, ngonaua o Mesir manyawa gënanga kahuruono mawange yodiai o lolawani daha waao yoara o nyawa yaribuhu iata yohöhuru-hara de manga daëoka yowohama o tonaka makokakaha?"
44021039	O Paulus wohaluhu, "Ngohi o Yahudioka manyawa; ngohi o Tarsus makota makawaha, o kota ilamo-lamoko o Kilikiaka. Togahoko nohihi gumal̄a ngohi totemo o nyawaika gënanga."
44021040	O Paulus iwihigumal̄a iböto wotemo, o Paulus womaoko o nguteoka, daha wohidöaka o nonako de aigiama. Mata-mata o nyawa yokokirïdoka. Ahao o Paulus wotemo onangika de o Ibranioka manyawa manga demo. O Paulus wato,
44022001	"Bapa-bapa de o Roriadodoto mata-mata! Ngohi aha tohihimanga tomademo ngohi nginika. Abeika niihene!"
44022002	Maöraha önanga yoihene o Paulus wotemo de o Ibranioka manga demo, önanga idadi iholoi yorïdoli. O Paulus wohigila-gila aihitararono.
44022003	"Ngohi o Yahudioka manyawa," o Paulus wato, "ngohi tomakil̄au o Tarsusoka o Kilikia mabereraka, mä ngohi todogilamoka nenangoka o Yerusalemoka de' ihidotoko de madiai maguru wolamo-amoko o Gamaliel o tita magoronaka o Musa wohidöa-döakoka tongone nangaete de nangatohoraika. Hokä imadäene o Roriadodoto mata-mata nenangoka o wange nënanga, ngohiö duru tomagawe mangale ma Jou Madutu.
44022004	Ngohi taaniaya hiädono yohonenge yaninïki o dodötoko mahungi gënanga. Onanga mata-mata yaoa o nauru yaoa o ngoheka, ngohi tatagoko de' tahingohama o buiika.
44022005	Ma imam womomulia mahirete de mata-mata o Agama ma Juru Hakimi yakunu ihidöaka o hakihi igoungu ngohi toelukua. Hababu önanga gënanga ihihidoakoka ngohino o hurata mahidongotaka mameta o Yahudi manyawaika o Damsyikoka. De o hurata gënanga ngohi takunu tatagoko dokengoka o nyawa yongaku-ngaku o dodotokika gënanga de' taao önanga o Yerusalemika mangale yahukumu."
44022006	"Maöraha ngohi o dodagi mahi dogoronakahi de' ngade tomahiädono o Damsyikika, maöraha o wange ikorona, o cahaya moi duru kohadararono itodokanino itararono o dihanguku ihikilolitino ngohi.
44022007	Ngohi toruba o tonakuku daha ngohitoihene o ilingi moi itemo ngohino, 'Saulus, Saulus! Yadodoa ngona nohi aniaya Ngohi?'
44022008	Daha ngohi toleha, 'O nagona Ngona, Tuanga?' Ihaluhu, 'Ngohila o Yesus o Nazaret manyawa gënanga ngona nohiö aniaya Ngohi.'
44022009	O nyawa naga genangoka mima kokinïki de ngohi yamäke o cahaya gënanga, mä onanga yoihenua o ilingi itemo ngohino.
44022010	Daha ngohi tolehali, 'Ngohi kiani tadiai okia Jou?' Ma Jou wohaluhu, 'Nomomiki de' nowohama o Damsyikika. Dokengoka ngona aha inihi ngahu mangale mata-mata ma Jou Madutu womau ngona nadiai.'
44022011	Ngohi todadi topiloko karana o cahaya yodoleletongo gënanga. Ho', ahi dodiawo ihituda ngohi ihihingohama o Damsyikika.
44022012	Genangoka naga o nyawa womatëngo airomanga o Ananias. Unanga o nyawa moi wohininga aiagama de wamoteke de madiai o Musa aitita. O Yahudioka manyawa mata-mata yogogogere o Damsyikoka duruhe iwihoromati ünanga.
44022013	Unanga woböa wohilega ngohi, daha womaoko ngohi ahihonongaka de' wotemo, 'O, Riadodoto Saulus, tanu ngona nomahimäkeokali!' Oraha gënanga dika ngohi tagoraka tongohi ahibiono daha timäke ünanga.
44022014	Ahao ünanga wotemo ngohino, 'Nangaete de nangatohora manga Jou Madutu woni irikoka ngona hupaya ngona nohiöriki Ai mau, de' nimäke o Yesus, ma Jou Madutu ai Gilaongo wadiaioka ma Jou Madutu aimau de noihene o Yesus aiilingi mahirete.
44022015	Ngona aha nodadi o hakihi mangale nohiabari o nyawa mata-mataika, okia ngona namäkeoka de' noihene.
44022016	Oraha nënanga uhali notamä nomatotedekana. Nomomiki, de' nohidöaka anidiri yaohiki. Nomahi böaka ma Jouika hupaya ngona nolapahi ani baradoha.' "
44022017	"Ngohi tomakilioro o Yerusalemika, de' maöraha ngohi tomaniata magogiriaka ma Jou ai Tauoka, ngohi ihikuaha ma Jou Madutu ai Womaha.
44022018	Ngohi timäke ma Jou; ünanga wotemo ngohino, 'Taiti namal̄a o Yerusalem, hababu o nyawa nenangoka aha yatarimaua anihakihi mangale Ngohi.'
44022019	Ngohi totemo, 'Jou, önanga ihiöriki de madiai, ngohi tongohamoka o puji matau-matau mangale tatagoko önanga de' tagohara o nyawa iningaku-ngaku Ngona.
44022020	Hoko genangoli maöraha Anihakihi o Stefanus wohonenge iwitoma, ngohi mahirete naga genangoka de' tohigoungu iwitoma gënanga. De ngohi tögöana to önanga manga pakeanga o nyawa iwitoma-toma ünanga.'
44022021	Mä ma Jou wotemoli ngohino, 'Noiki dika, hababu Ngohi aha tonihuloko ngona o ngï magogurutika o Yahudiokaua manyawaika.' "
44022022	O nyawa ka ihigihenohi o Paulus wotemo-temo, mä aidemo mabobahaka gënanga önanga imapöaka imakua-kuatil̄e, "Niwitoma dika o nyawa hokogënanga. Unanga ipatutua wowango!"
44022023	De imapöaka, önanga yahurero manga juba, de' makafo idoa ikokapupu.
44022024	O tentara manga baluhu o Romaino gënanga wahuloko o Paulus iwiao manga ngïika hupaya ünanga iwitailako genangoka de mabuturungoka mangale ihiöriki okia mahababu o Yahudioka manyawa imapöaka hokogënanga yahimanga unangika.
44022025	Mä maöraha o Paulus iwilikoka mangale iwigohara, o Paulus wotemo o tentara manga baluhika woma okoino genangoka, "Nagaka iyakunu niwigohara o nyawa moi o Roma mapareta mabä, nako ünanga niwi tailakouahi?"
44022026	Woihene gënanga, o tentara manga baluhu gënanga woiki o tentara duru manga baluhika de' wotemo, "Okia nënanga aha Bapa nadiai? O nyawa nënanga o Roma mapareta mabä!"
44022027	Duru manga baluhu gënanga woiki o Paulusika de' woleha, "Abeika nohingahu, naga ngona o Roma mapareta mabä!" O Paulus wohaluhu, "Igoungu," "ngohi o Roma mapareta mabä."
44022028	O tentara duru manga baluhu gënanga wotemokali, "Ngohi todadi o Roma mapareta mabä de tofangu duru koha amoko!" O Paulus wohaluhu, "Mä ngohi toma kil̄au hokä o Roma mapareta mabä."
44022029	Oraha gënanga dika o tentara manyawa yomau iwitailako o Paulus gënanga, imadohuku de' duru manga baluhu genangö idadi wohawana karana ünanga iwiranteoka o Paulus, enahioko o Paulus o Roma mapareta mabä.
44022030	O tentara maduduono mabaluhu o Roma gënanga woigo duru wohiöriki igou-goungu okia idadi hababu o Yahudi manyawa iwihihowono o Paulus. Hababu gënanga yarehino ünanga wä ähoko o imam-imam manga häeke de' o Agamaka manga Juru Hakimi hupaya imatoomu. Daha o Paulus iwihohe airante, ahao iwi ao iwihihimanga onangika mata-mata.
44023001	O Paulus wapulo-pulono o juru hakimi manyawa gënanga daha wotemo, "O Roriadodoto! Hiädono o wange nënanga ngohi tomamäo tahowonua ma Jou Madutuika ahihininga doka magoronaka imakorona de tongohi ahiwowango."
44023002	Maöraha o Paulus wotemo hokogënanga, ma Imam womo Mulia o Ananias wihuloko o nyawa womaoko o Paulus aihonongaka wapoka o Paulus aiuru.
44023003	O Paulus wotemo ma imam womomuliaika gënanga, "Ma Jou Madutu maraioka wonipoka ngona, o nyawa notota lawani, de noelu-eluku notebini! Ngona nogogeruku genangoka nohi tailako ngohi imoteke o Musa aitita, enahioko ngona mahirete natilakuru o tita gënanga de nahuloko o nyawa ihipoka ngohi!"
44023004	O nyawa aihonongaka o Paulus wotemo o Paulusika, "Ngona nihikauku ma Jou Madutu ai imam womomulia!"
44023005	O Paulus wohaluhu, "Eë, ngohi tohiorikua o Roriadodoto, ünanga ma imam womomulia. Igoungu Ma Jou Ai Demo ma Buku magoronaka naga i tulihoka, 'Uha ngona nahikauku anihoana matutuda.' "
44023006	O Paulus wamäke utu o juru hakimino gënanga, o Saduki manyawaino de' utuoli o Farisi manyawaino. Karana gënanga ünanga watemo o juru hakimika gënanga, "O Roriadodoto! Ngohi o Farisioka manyawa moi, o Farisioka manga difauku. Ngohi nihi tailako nenangoka mahababu ngohi tongaku o nyawa yohone-honengoka aha yowangokali."
44023007	Maöraha ünanga wotemo hokogënanga, o Farisioka manyawa de' o Saduki manyawa gënanga muläenge imatekeributu, hiädono o doomu gënanga idadi iregu o doomu hinoto. (
44023008	Hababu o Saduki manyawa manga gamäke o nyawa yohonengoka aha yowangokaua, o malaekat koiwa, de' o womaha-o womahaö koiwa; mä o Farisi manyawa yongaku aha naga mata-mata gënanga.)
44023009	Ipuda o gigoro kohagiria. O Farisioka manyawa yamuruono naga yodadi guru agama imaoko de' yalawani yagou-goungu. Onanga yato, "Imoteke ngomi o nyawa nënanga kama huhutulö de koiwa aihowono! Mudukua igoungu naga o womaha ekola o malaekat iwitemo unangika!"
44023010	Ima teke ributu gënanga idadi hokogënanga mahiri hiädono o tentara duru manga baluhu gënanga wohawana uha-uha o Paulus aha iwiguruhe önanga. Ho' unanga wahuloko o tentara de manga duduonoka yoiki iwil̄ë o Paulus o nyawa gënanga manga hidogoronaka de' iwiao ünanga manga ngï ika.
44023011	Ma hutu yaino ma Jou Yesus womaoko o Paulus aidatekoka de' wotemo, "Ani hininga naputurungu! Ngona nohidoakoka anihakihi yakorona Ngohi o Yerusalemoka. Ngona aha kiani nohi döaka o hakihi gënanga o Romakaö."
44023012	Yarehino mawange kao ngoru-ngoruminohi, o Yahudioka manyawa muläenge yodiai o doomu madorou. Onanga yokoboto aha yol̄omua ekola yokere nako önanga iwitomauahi o Paulus.
44023013	Naga o nyawa yamoruata iholoi yodiai o doomu madorou gënanga.
44023014	Onanga yoiki o imam-imam manga häekika, de' o Yahudioka manga tutuda de yotemo, "Ngomi mikokikobotoka, aha miol̄omua ekola miokerua okia naga nako ngomi miwitomauahi o Paulus.
44023015	Aa, öraha nënanga o Roriadodoto de o Agama ma Juru Hakimi kiani nihidingoto o hurata o tentara duru manga baluhika o Romaino gënanga mangale nigahoko ünanga wiaoli o Paulus wini himanga ngini, tanu hokä ngini nimau niwitailakoli aiparakara de iholoi madiai. De' ngomi aha mimahidiaioka mangale miwi toma ünanga womahi adonuahi ünanga nenangino."
44023016	Mä o Paulus ngoi hiranga amingohaka wohigihe-gihene imakatatoro yodiai gënanga. Unanga woiki o tentara manga ngï ika de' wohingahu o hali gënanga o Paulusika.
44023017	Daha o Paulus wiahoko womatëngo o tentara mangabaluhu de' wotemo unangika, "Niao o ngohaka o goduru nënanga o tentara niabaluhika; ünanga womau wohingahu okia naga utu unangika."
44023018	O tentara manga baluhu gënanga wiao o ngohaka o goduru gënanga o tentara duru manga baluhika de' wotemo, "O Paulus, hitumu-tumunguku gënanga, wohiahoko ngohi de' wogahoko ngohi tiao o ngohaka o goduru nënanga ngonaika Bapa; ünanga womau wohingahu okia naga utu."
44023019	O tentara duru manga baluhu gënanga wasö aigiama o ngohaka o goduru gënanga, daha wiao ünanga womatëngo dika madatekika de' wileha, "Ngona nomau nohihingahu okia ngohino?"
44023020	O ngohaka o goduru gënanga wohaluhu, "O Yahudioka manyawa imakatatoro mangale yogahoko Tuanga niao o Paulus wahimanga o Agama ma Juru Hakimi yarehino, hokä tanu önanga yomau iwitailakoli aiparakara de iholoi madiai.
44023021	Mä uha Tuanga namoteke önanga manga gogahoko gënanga, hababu naga o nyawa yamoruata yoholoi imangiunika mangale iwitatoko ünanga o ngekomoka. Onanga mata-mata yokobotoka aha yol̄omua de' yokerua nako önanga iwitomauahi o Paulus. Oraha nënangaö önanga imahidiaioka; mahou yodamä dika anibobaluhu Tuanga."
44023022	O tentara duru manga baluhu gënanga wotemo, "Uha nohi ngahu kamoi ikaö de okia ngona nohingahuoka nënanga ngohino." Daha ünanga wihuloko o ngohaka o goduru gënanga wolio.
44023023	Ahaino o tentara duru manga baluhu wa ahoko o nyawa yahinoto ihibalu-baluhu, daha ünanga watemo onangika, "Niasadia o tentara yäratuhu hinoto imakinïki de yamori tumidi o tentara yokuda de' yaratuhu hinoto o tentara de manga tuba mangale ima goraka o takoro hiwo o hutu nënanga dika o Kaisariaika.
44023024	De nia sadiaö o kuda mangale o Paulus wodoa de' niwi ao ünanga de mahalamati hiädono ma Gubernur Feliksika."
44023025	Daha o tentara duru manga baluhu gënanga wotulihi o hurata mademo hokonënanga,
44023026	"No Mo Mulia Gubernur Feliks. Ani tabea o Klaudius Lisiasino!
44023027	O nyawa neünanga iwitagokoka o Yahudioka manyawa de' ngadekohi önanga iwitoma, nako ngohi toböaua de ahingoha-ngohaka de manga duduono miwihihalamati ünanga; hababu ngohi toihene ünanga o Roma mapareta mabä.
44023028	Karana ngohi toigo tohiöriki imoteke madiai okia aihowono ho önanga iwihi howono unangika, mangohi tiao to önanga manga Agama ma Juru Hakimika.
44023029	Ma inyata ünanga wadiaiua okia naga moiö i patutu wamäke o hukumanga de o hukumanga wohonenge ekola wobui. To önanga manga galaki unangika duga-duga imadohanga de manga tita-tita agama önanga mahirete.
44023030	Ahaino ihingahu ngohi okia naga moi yadiai itotorou o Yahudi manyawaino ihihimanga unangika. Ho', gila-gila ngohi tihidingoto ünanga Tuanga Gubernurika. De' ngohi tähulokoka iwilolawa-lawani ünanga yoao o galaki ngonaika Tuanga."
44023031	O tentara-tentara gënanga yadiai manga manarama önanga. Onanga iwi l̄ë o Paulus daha iwiao ünanga o hutu gënanga hiädono o Antipatrisika.
44023032	Yarehino önanga yamal̄aika manga duono yoko kuda-kuda manga dodagi ihigila-gila de o Paulus, de' onanga mahirete imaidulu manga ngïika.
44023033	Maöraha manga duono yokokuda-kuda gënanga imahi ädono o Kaisariaka, önanga ihi döaka o hurata gënanga magubernurika, daha o Paulus wihi lapahi unangika.
44023034	Ma gubernur wabasa i böto o hurata gënanga, ünanga wileha o Paulusika okiaino aiahali. Maöraha ünanga wohi öriki o Paulus ai ahali o Kilikiaino,
44023035	ünanga wato, "Kayaoa! Ngohi aha tatailako ani parakara, maöraha okia o nyawa ini kökalaki ngona yoböaka nenangino." Daha ünanga wapareta hupaya o Paulus iwitumungu o Herodes aikadato magoronaka.
44024001	O wange motoa ipaha, ma Imam womo Mulia o Ananias de' o Yahudioka manga tutuda-tutuda yoiki o Kaisariaika ima kinïki womatëngo o juru kuaha airomanga o Tertulus. Onanga iwihimanga ma Gubernur Feliks de' ihingahu to önanga manga galaki mameta o Paulusika.
44024002	Maöraha o Tertulus iwiahoko mahimangika, ünanga wikalaki o Paulus hokä hokonënanga, "Tuanga Gubernur No Mo Mulia! Ani tutuda matimioka Tuanga tongomi miaberera irïdi. De' anibarijaö Tuanga mangöe yahungi okali yadiai miahoana ngomi.
44024003	Mata-mata gënanga ngomi miö dahongo de itogu-togumua miatarima kasi de' mini horomati kohagurutil̄e kiakaö dika.
44024004	Mä hupaya Tuanga uha naumo ani öraha ilamoka, ngohi togahoko tanu nomodeke Tuanga nohi gihene tongomi miagalaki madodipoko nënanga.
44024005	Ngomi miwi mäke o nyawa nënanga woruae kohadorou. Kiaka honanga ünanga wohi puda o gigoro o Yahudioka manyawa manga hidogoronaka de ünanga wodadi wohibaluhu o Nazaret manyawa manga manaramoka.
44024006	Ma ünanga wohi tailoka wadiai wapesekoka ma Jou ai Tau mä ngomi miwitagokoka ünanga. [Ngomi miadungutu miwi tailako imoteke tongomi mia agama matita mahirete.
44024007	Mä o tentara duru manga baluhu o Lisias wiora ünanga ngomioka,
44024008	de' wapareta hupaya iwikokokalaki inihimanga Tuanga.] Nako Tuanga nitailako o nyawa nënanga, Tuanga mahirete aha noihene unangino madiai ngomino mata-mata miwilawani nënanga unangika."
44024009	O Yahudioka manyawa genangokaö imahimoteke iwikalaki o Paulus de' ihigoungu mata-mata wotemo o Tertulus.
44024010	Daha magubernur gënanga wihidöaka o nonako o Paulusika la ünanga wotemo. O Paulus wotemo, "Ngohi tohiöriki Tuanga nodadioka o hakimi o berera nënanga de matao-taongo madekana. Hababu gënanga ngohi tamäo tosanangi taao ngohi tomademo nënanga anihimangoka Tuanga.
44024011	Tuanga mahirete yakunu nohitailako de madiai o wange ngimoi de hinoto iholoiuahi ipahaika, ngohi toiki o Yerusalemika mangale tohubayanga.
44024012	De' komaiwahi o Yahudioka manyawa gënanga ihimäke ngohi mima tekeributu o nyawa moiö ma, ekola tatoomu o nyawa mangale todiai o huru-hara yaoa ma Jou ai Tauoka yaoa o puji matau-tauoka ekola okiaka dika o kota magoronauku.
44024013	Onangö yamäkeua manyonyata manga galaki-galaki önanga yaoka ngonaika Tuanga madungutu ngohi.
44024014	Igoungu ngohi kiani tomangaku ngonaika Tuanga ngohi tihuba miaete de miatohora manga Jou Madutu imoteke o Yesus aidodötoko ngaro önanga yato ihowono. Mä ngohi kato ngakuohi mata-mata itotuli-tulihi o Musa ai Buku magoronaka de' o Nabi-nabi manga Bukuoka.
44024015	Hokä mimakadäene de önanga, ngohiö de ma ënanga ahi ngonganono ma Jou Madutuika mata-mata o nyawa yohonengoka ma aha yowangokali -- o nyawa maoa-oa, yaoa o nyawa madorou!
44024016	Mahababu gënanga ngohi hoko genangika tohidailako tohidodiai, hupaya tongohi ahihininga madobote de itebini ma Jou Madutuika de' itebini madungutu o nyawaika.
44024017	O taongo muruono naga koihiwa o Yerusalemoka, ngohi toma idulu dokengika mangale tao ahiroriwo o tiwi tongohi ahihoanika de' mangale tohihuba ahihuhuba ma Jou Madutuika.
44024018	Maöraha ngohi magogiriaka tadiai gënanga, önanga ihimäke ngohi ma Jou ai Tauoka, ipahaino ngohi tadiai madodagi tatebini ahi diri. Koiwa naga o nyawa yowöe-wöe mimakinïki de ngohi, de' koiwa nagaö o gigoro genangoka öraha gënanga.
44024019	Duga-duga naga o Yahudioka manyawa yamuruono naga dokengoka o Asia maprovinsino. Onanga kokiani naga nenangoka mangale önanga yoao o galaki ngonaika Tuanga, nako önanga naga okia naga manga galaki madungutu ngohino.
44024020	Ekola hamal̄aika o nyawa nënanga mahirete ihingahu o dorou okia önanga yamäke ngohioka maöraha ngohi ihihihimanga o Agama ma Juru Hakimika.
44024021	Onanga yamäke duga-duga o demo moi nënanga dika ngohi totemoka önanga manga himangoka, enagënanga o demo nënanga: Ngohi nihi tailako o wange nënanga hababu ngohi tongaku o nyawa yohonengoka aha yowangokali."
44024022	Daha o Feliks wohiorikoka mangöe o Yesus aidodötoko, wohi bobaha o parakara madoomu gënanga. "Ngohi aha taputuhu o parakara nënanga," wato, "nako o tentara duru manga baluhu o Lisias woböainoka."
44024023	Daha ünanga wipareta o tentara manga baluhu wigöa-göana o Paulus gënanga hupaya tatapu witumungu o Paulus, mä wihidöaka mahuhutulu iuwini unangika de yahigumal̄a aidodiawo iwihidöaka unangika okia woparalu.
44024024	O wange muruono naga ipahaika, o Feliks woböa ngoi hekata midodiawo amiromanga o ngo Drusila; münanga o Yahudioka manyawa moi. Daha o Feliks wähuloko o nyawa iwil̄ë o Paulus aha o Feliks wohigihe-gihene o Paulus wotemo-temo mangale o ngongaku o Kristus Yesusika.
44024025	Mä maöraha o Paulus wohi gila-gila aidemo-demo mangale o diai de' hatumungu nanga nahihu de' mangale o hukumanga o Kiamati ma Wangeoka, o Feliks idadi wohawana daha wotemo, "Ngona iyakunu noiki örahanënanga. Ngohi aha toni ahokoli nako naga öraha."
44024026	Oraha gënanga o Feliks wönganono aha wamäke o tiwi o Paulusino. Hababu gënanga wohigali-gali wähuloko o nyawa iwingoho o Paulus mangale ima ade-ade dede ünanga.
44024027	O taongo hinoto ipaha, o Perkius Festus witagali o Feliks hokä o gubernur. De' karana o Feliks womau wol̄ë o hininga o Yahudi manyawaika, ünanga iwimal̄aika o Paulus o bui magoronaka.
44025001	O wange hange ipaha o Festus womahiädono o daeraka gënanga, ünanga woiki o Kaisaria de waino o Yerusalemika.
44025002	Dokengoka o imam-imam manga häeke de' o Yahudioka manga tutuda-tutuda yao unangika toönanga manga galaki madungutu o Paulusika. Onanga kahoko genangika dika iwibaja o Festus,
44025003	hupaya de aihininga maoa onangika, ünanga womodeke wähuloko o nyawa iwiao o Paulus o Yerusalemika; hababu önanga ima ketemoka mangale iwitoma ünanga o ngëkomo mahi dogoronaka.
44025004	Mä o Festus wohaluhu, "O Paulus iwitumunguku o Kaisariaoka; de' ngohi mahireteö totedekanokauali aha tomaiduli dokengika.
44025005	Ho', koaho o nyawa inihibalu-baluhu ngini niahidogoronaka yoiki mimakinïki de ngohi o Kaisariaika de' iwikalaki dokengoka, nako igoungu ünanga wadiaioka okia naga moi i howono."
44025006	Wogogere o Yerusalemoka ipaha doneho o wange tufange ekola o wange ngimoiohi, o Festus womaiduli o Kaisariaika. Yarehino ünanga wodiai o parakara madoomu de' wapareta hupaya o Paulus iwiao wohimanga.
44025007	Maöraha o Paulus woböa, o Yahudioka manyawa yoböa-böainoka o Yerusalemino imaoko iwihigilolitino, de' yomuläenge ihingahu manga galaki-galaki itotubuho unangika. Mä onanga yakunua ihingahu manga galaki-galaki gënanga manyonyata.
44025008	Womademo mahidogoronaka, o Paulus wotemo, "Ngohi tadiaiua okia naga moiö ihowono madungutu o Musa aititaika ekola ma Jou ai Tauika ekola ma Kaisar Romaika."
44025009	Mä o Festus womau o hininga wol̄ë o Yahudi manyawaika. Ho ünanga wileha o Paulusika, "Kano modeke ngona noiki o Yerusalemika mangale initailako dokengoka tongohi ahi himangoka o galaki-galaki gënanga?"
44025010	O Paulus wohaluhu, "Ngohi tomaokoino ma Kaisar Roma ai juru hakimi mahimangoka; de o ngï genangala ngohi kiani ihitailako. Tuanga mahirete nohiöriki ngohi tahowonua o Yahudi manyawaika.
44025011	Nako ngohi tatilakuroka o tita de' tadiai okia naga moi kokiani ihihukumu de o hukumanga o honenge, ngohi toigo tohonenge. Mä nako manga galaki-galaki önanga itiaiua, o nyawa kaimatëngö yakunua ihihilapahi ngohi onangika. Ngohi togahoko nihi tailako ma Kaisar aipengadilanoka!"
44025012	Ima hikidibanga iböto de yononasihati, o Festus wotemo, "Ngona nogahoko ini tailako ma Kaisar aipengadilanoka, ho' ngona kiani noiki nihimanga ma Kaisar."
44025013	Hokokiaua madekana ipahaino ma Koano Agripa de' o ngo Bernike yoböa o Kaisariaino mangale yotemo halamati o Festusika.
44025014	Onanga o wange muruono naga ipaha genangoka, o Festus wohitararono o Paulus aiparakara ma Koano Agripaika. O Festus wato, "Naga nenangoka o nyawa womatëngo iwitumunguku wimal̄aika o Feliks.
44025015	Maöraha ngohi naga o Yerusalemoka, o imam-imam manga häeke de' o Yahudioka manga tutuda-tutuda yaoka önanga manga galaki o nyawa gëunangika gënanga, de' yogahoko ngohi tihidero o hukumanga unangika.
44025016	Mä ngohi tohaluhu o Roma manyawa yakunua yahilapahi kahoko gënanga dika womatëngo iwikokalaki mangale iwihukumu, nako iwikokalaki gënanga imateke rihimanguahi de yokokokalaki de iwihidoakuahi aidiri wodemo.
44025017	Ho', maöraha önanga yoböa nengino, ngohi todamäua madeka-dekana. Yarehino ngohi gila-gila todiai o pengadilan madoomu de' tahipareta hupaya o nyawa gënanga iwi ao wohimanga.
44025018	Maöraha iwikokokalaki imaoko de ihingahu toönanga manga galaki, önanga ihingahua o howono moiö ma, hokä ngohi tatobote önanga aha ihingahu.
44025019	Onanga duga-duga imaka däenua manga gamäke dede ünanga imakorona to önanga manga agama mahirete de imakorona womatëngo airomanga o Yesus. O nyawa gënanga wohonengoka, mä o Paulus woributu wagou-goungu o nyawa gënanga wowango.
44025020	Karana ngohi tomahi orikokaua imadäene sarakia ngohi yakunu tamäke o hitararono imakorona o parakara gënanga, ngohi tileha o Paulusika boteka ünanga womau woiki o Yerusalemika de' iwitailako dokengoka mangale o parakara gënanga.
44025021	Mä o Paulus wogahoko iwitailako wohidoa holoi ikurutil̄e; ünanga wogahoko hupaya ünanga wotatapu wogogere iwi tumungu hiädono aiparakara ma Kaisar waputuhu. Mahababu gënanga ngohi täpareta hupaya ünanga iwitumungu gila-gila, hiädono ngohi tamäke o öraha mangale tihidingoto ünanga ma Kaisarika."
44025022	Daha o Agripa wotemo o Festusika, "Ngohi mahireteö matoigo tigihene o nyawa gënanga aidemo." "Yarehino Tuanga, yakunu nogihene," o Festus wohaluhu.
44025023	Yarehino o Agripa de' o ngo Bernike yoböa imahi deroika o kokoano manga nonako. Onanga yowohama o doomu mangïika imakinïki de o tentara yopoparangi manga baluhu yolago-agomo de o nyawa yobalu-baluhu o kotaka gënanga. Imoteke o Festus aipareta o Paulus iwiao iwihingohama.
44025024	Daha o Festus wotemo, "Jou Koano Agripa de' mata-mata niböa-böaino! O nyawa nënanga iwikalakioka ngohino o Yahudioka manyawa mata-mata, yaoa o Yerusalemoka yaoa nenangoka. Onanga yogahoko ima pöa-pöaka ünanga ipatutua niwimal̄aika wowango.
44025025	Mä ngohi tamäkeua moiö wadiaioka yakunu hihukumu de o hukumanga o honenge. De' hababu ünanga mahirete wogahokoka aiparakara yatailako ma Kaisar aipengadilanoka, ngohi taputuhoka mangale tihidingoto ünanga ma Kaisarika.
44025026	Mä ngohioka koiwa okia naga moi o hitararono de madiai imakorona aidiri mangale tatulihi tongohi ahihurata magoronaka ma Kaisarika. Hababu gënanga ngohi tihihimanga ünanga nginika Tua-tuanga mata-mata, ma l̄okuoka duru ngonaika No Mo Mulia Jou Koano Agripa! Ahi dungutu ngohi ganga hupaya niwitailako ipaha nënanga, naga o hohol̄e ngohioka mangale totulihi.
44025027	Hababu imoteke ahimamäo ngohi, mangïua hahidingoto o nyawa hatumunguku de hohimatokua manga howo-howono yakalakioka onangika."
44026001	O Agripa wotemo o Paulusika, "Ngona minihigumal̄a noade-ade nomademo mangale anidiri." O Paulus wagoraka aigiama daha wohiädono womademo hokä hokonënanga,
44026002	"No Mo Mulia Jou Koano Agripa! Ngohi tomamäo duru toutumu takunu tohidöaka tomademo ahidiri ngohi ngaro ma Jou Koano anihimangoka imakorona mata-mata manga galaki o Yahudioka manyawa ngohino;
44026003	duru mal̄okuoka hababu Jou Koano nohiöriki de madiai ada-adati de manga hali-hali o Yahudioka manyawa. Mahababu gënanga, ngohi togahoko tanu Jou Koano noihene ahihitararono ngohi de anisabari.
44026004	O Yahudioka manyawa mata-mata ihiöriki sarakia ngohi towango katomagöikahi. Onanga ihiöriki ngohi kato dadiohi o nyawa magö, ngohi towangoka ahinyawa tongohi mahirete manga hidogoronaka o Yerusalemoka.
44026005	Madekanoka önanga ihiöriki mangale ngohi. De nako önanga yömodeke, önanga yakunu ihidöaka o hakihi mahirahi ngohi towangoka hokä o Farisioka manyawa tamoteke hagala o datoro duru ikekete tongomi miaagama magoronaka.
44026006	De' orahanënanga ngohi tomaoko nenangoka mangale nihitailako karana ngohi tongaku o jaji kama Jou Madutu wadodiaioka tongomi miaete de miatohoraika.
44026007	O jaji gënanga doka yongano-nganono o Israeloka o hoana ngimoi de hinoto, hiädono önanga yopuji ma Jou Madutuika o hutu de o wange. De' ngaro karana ngohi tongaku aha o jaji gënanga, Jou Koano nomomulia, ngohi ihihihowono o Yahudioka manyawa.
44026008	Yadodoa o roriadodoto o Yahudioka manyawa yakunua yongaku ma Jou Madutu wahi wangokali o nyawa yohone-honengoka?
44026009	Kahuruono ngohi mahireteö ahigamäke ngohi kiani tadiai hagala okia honanga mangale tïlawani o Yesus o Nazaretino gënanga.
44026010	De' igoungu ngohi tadiaioka gënanga o Yerusalemoka. De o kuaha mahurata o imam-imam manga häekino, ngohi tahi ngohamoka o buiika mangangöe o nyawa yososetia ma Jou Madutuika. De' ngohiö matorimoi nako yagelenga o hukumanga yohonenge.
44026011	Hara mangöe ngohi tahangihara önanga o puji matau-tauoka, hupaya tapakisa önanga yöporete okia önanga yangakuoka. Hoko gënanga mahauku ahihininga ngohi onangika, hiädono o kota-kota mahomoaikaö ngohi toiki mangale taginïki önanga dokengoka."
44026012	"De ahidungutu gënangö ngohi tomagao o kuaha mahurata o imam-imam manga häekoka de' toiki o Damsyikika.
44026013	De' maöraha ngohi o ngëkomo mahidogoronaka, maöraha o wange ikorona, Jou Koano nomomulia, ngohi tamäke o dararono moi o dihanguku iholoi itararono de o wange. O dararono gënanga itararono ihihigilolitino ngohi de' yahigiloliti o nyawa mimateke dodagi moi dede ngohi. Ngomi mata-mata miruba o tonakuku.
44026014	Daha ngohi toihene o ilingi itemo ngohino de o Ibranioka manga demo magoronaka, 'Saulus, Saulus! Yadodoa ngona hokogenangika dika nohi aniaya Ngohi? Ngona mahirete aha namäo mahiri, nako ngona hoko genangika dika nalawani toünanga Ai tutuda wodadi anituanga.'
44026015	Ngohi toleha, 'O nagona Ngona, Tuanga?' De' ma Jou wohaluhu, 'Ngohi o Yesus ngona nohiöaniaya.
44026016	Nomomiki de nomaoko! Ngohi tomahimatoko Ahi diri ngonaika de madungutu mangale Toni goraka ngona nodadi nohilöleleani. Ngona kiani nohingahu o nyawa mahomoaika, okia ngona namäke o wange nënanga mangale Ngohi de' mangale okia ngohi aha tonihi dumutu ngonaika aha maöraha aha iböa.
44026017	Ngohi aha tonihi pidili ngona o Israel manyawaino de' o nyawa mahomoaino o Yahudioka manyawaua. Ngohi aha tonihuloko ngona noiki onangika,
44026018	mangale nahelenga önanga manga lako, hupaya önanga yohupu o huhutuino de' yowohama o dararono magoronaika; hupaya önanga yapidili o Ibilihi makuahaino, daha ma Jou Madutu wakuaha. De yongaku Ngohino, manga baradoha önanga aha iapongo de' onanga aha yodadi ma Jou Madutu aiumati wäiri-irikoka.' "
44026019	"Karana gënanga, Jou Koano Agripa, ngohi hokogenangika tomahiaha tamoteke ahilolegaika ngohi tatotarimaka ma Jou Madutuino gënanga.
44026020	De tohitotararonuku ngohi tahingahu o nyawaika önanga kiani imatoba manga baradohaka önanga de' ima hilapahi manga diri ma Jou Madutuika de ihidumutu önanga manga wowango magoronaka önanga imatobaka toönanga manga baradohaka. Ngohi tohingahu o hali gënanga madodihiraka o Damsyikoka, ahaino o Yerusalemoka de' o Yudea ingodumu de' o Yahudiokaua manyawa manga hidogoronaka.
44026021	Ma hababu genangala o Yahudioka manyawa ihitagoko ngohi ma Jou ai Tauoka de' ihidailako ihitoma ngohi.
44026022	Mä hiädono öraha nënanga ma Jou Madutu wohihohongino, hiädono ngohi takunu tomaoko nenangoka mangale tohidöaka tongohi ahihakihi o nyawa mata-mataika -- yopako ekola yoeteke. Okia ngohi to hi demoka nënanga mahomoaua de okia ihibobita o nabi-nabi de' o Musa;
44026023	enagënanga o Koano Wohihohalamati wihi jajioka ma Jou Madutu gënanga kiani wohangihara, de' wodadi o nyawa madodihiraka womomikokali o honengino; hupaya de gënanga ünanga wakunu wohingahu o dararono -- enagënanga o halamati -- yaoa o Yahudi manyawaika yaoa o Yahudi manyawaikaua."
44026024	O Paulus kawotemo-temohi wohihimanga mangale womademo gënanga, o Festus womapöaka, "Ngona ini togohangoka Paulus! Ani dodötoko mangöe gënanga ngona inidiaioka ini togohanga!"
44026025	Mä o Paulus wohaluhu, "Ngohi ihitogohangua, No Mo Mulia. O demo-demo ngohi tohidemoka gënanga itiai de i hupu ahidibanga itotumuloaino.
44026026	Jou Koano Agripa mahirete nohiöriki igoungu aha o hali-hali gënanga. Hababu gënanga ngohi tobarani totemo anihimangoka Jou Koano de tohitotararonika. Ngohi tongaku koiwa moi ö o hali-hali gënanga konohiorikuahi Jou Koano, hababu mata-mata gënanga idadiua o ngï-o ngï iiu-iunoka.
44026027	No Mo Mulia Jou Koano Agripa, bote Jou Koano nongaku aha okia yotemo-temoka o nabi-nabi? Ngohi tamäo Jou Koano nongaku!"
44026028	Daha o Agripa wotemo o Paulusika, "Ngona natobote igapanga nohidiai ngohi todadi o Haranioka manyawa öraha madipoko magoronaka nënanga?"
44026029	"Maöraha madipoko magoronaka ekola maöraha magurutu magoronaka," o Paulus wohaluhu, "ngohi tomaniata ma Jou Madutuika hupaya Jou Koano de' Tua-tuanga mata-mata niöihe-ihene ngohi totemo o wange nënanga yakunu nidadi hokä ngohi -- sowaliua o rante nënanga i tantu oka!"
44026030	Ma bahaka ma jou koano, magubernur de' o ngo Bernike, de mata-mata mahomoahi imaoko.
44026031	Ma poretoka yaikaka, önanga imaketemo moi de moika, "O nyawa nënanga wodiaiua okia naga moi ö kiani hihukumu de o hukumanga o honenge ekola hibui."
44026032	Daha o Agripa witemo o Festusika, "O nyawa nënanga yakunu hihilapahi, hohiade ünanga walingirua aiparakara yatailako ma Kaisar aipengadilanoka."
44027001	I putuhoka ngomi kiani mihidete o Italiaika, o Paulus de' yamuruono naga o nyawa mahomoa yätumu-tumunguku yahilapahi o Yuliusika, o tentara Roma manga baluhu ihiromanga "Ma Kaisar ai tentara yowöe-wöe manga baluhu".
44027002	Ngomi midoa o kapail̄e o Adramitium de yaino, ahao mimagoraka de o kapa gënanga imahidiaioka ihidete o hohana-o hohana o Asia maprovinsioka. O Aristarkhus, o nyawa womatëngo o Makedoniaino o Tesalonika de waino mihidete mimakinïki dede ngomi.
44027003	Yarehino ngomi mimahiädono o Sidonoka. O Yulius wiao duru irahai o Paulus. Unanga wihigumal̄a wälega aidodiawo hupaya önanga yakunu iwihidöaka unangika okia woparalu.
44027004	Genangino ngomi mihidete migila-gila. Hababu o hidal̄oko yatomoika o kapa madihira, ngomi mihidete gila-gila mimahigoro o Siprus manühu madowongino la' mima hidutuluku de o hidal̄oko.
44027005	Ahao ngomi miatoaka o ngöto imarihimanga de o Kilikia de' o Pamfilia daha mimahiädono o Miraka o Likia mabereraka.
44027006	Genangoka o tentara manga baluhu gënanga wamäke o kapa moi o Aleksandriaino imau ihidete o Italiaika. Unanga womitururu o kapaika gënanga.
44027007	O wange muruono naga madekana ngomi mihidete komia dekana duru, de' mahuha de makangela mabaha ngomi mimahiädono mahoana ho o Knidus maberera magurutika. Ahao mahidal̄oko kaitorouohi, ngomi miakunua mihidete migila-gila miameta madodihiraka. Ma ngomi mihidete mia korehara o Kreta manühika mia tilakuru o Salmone ma Doto hupaya dokengoka ngomi mima hidutuluku de o hidal̄oko.
44027008	De mahuha de makangela ngomi mihidete mimahigoro o nühu mahohanino gënanga, hiädono mabaha ngomi mimahiädono o ngï moi maromanga o Leleoto ma Hailoa, hoko kiaua magurutika de o Lasea makota.
44027009	Oraha gënanga o Yahudioka manyawa manga Wange ma Ago-agomo o Lolä ipahaka. Ngomi mihihangoka o öraha koha amoko, hiädono maörahokauaoli mangale mihidete de iogo-ogoro. Hababu gënanga o Paulus wahidöaka o nasihati nënanga onangika,
44027010	"O Roriadodoto, imoteke ahigamäke ngohi, naga duru kohahuha nako ngone hohidete hohigila-gila. Ngone aha hamäke o rugi koha amoko katongone nanga ginaua de' nanga kapaua, mä tongone nanga jiwaö yakunu ihihanga."
44027011	Mä o tentaraoka manga baluhu gënanga i holoi wingaku wohijöjurumudika de' o kapa makaputenika ngaro o Paulus wotemokama.
44027012	O leleoto genangoka igoungu i yaoaua o kapa-o kapa igogere nako maöraha o dumamata. Hababu gënanga o kapa mangoha-ngohaka yowöe yorimoi mangale yohidetoli yamal̄a o leleoto gënanga karana önanga yomau yaributu hiädono yadono o Feniks de' yogogere dokengoka hiädono ipaha o dumamata. O Feniks nagala o leleoto o Kretaka yohimangiha o wange madumunu ihi koreharail̄e de o wange madumunu ihikoremieuku.
44027013	Oraha gënanga o hidal̄oko o korehara iwuwu yabole-bole. O kapa mangoha-ngohaka önanga yatobote yakunoka mihidetoli. Ho' onanga yatauru matapu daha mihidete o Kreta manühu mahohanino mimahigo-igoro.
44027014	Mä i tedekanua ahaino o hidal̄oko irato -- enagënanga o hidal̄oko yahetongo o Ngöto o wange ma Hiwariha mahidal̄oko -- malulu o dudungoko,
44027015	de' yodobotoka mia kapaino. Hababu o kapa yakunua ihidete igila-gila yatomo o hidal̄oko, ngomi kamima hilapahi dika de miamal̄aika o kapa il̄ahini yao o hidal̄oko.
44027016	Ngomi mima hidutuluku utu, maöraha ngomi miatilakuru o Kauda manühu maiteteke gënanga o koreharauku iböaka. Genangoka de mahuha de makangela ngomi miyakunu mihidiai tongomi miakapa masikusi.
44027017	O sikusi gënanga mihi doa i böto o kapail̄e, o kapa gënanga mahirete mia kuata de mio l̄ë o gumini mihiliko mihideho-dehorino o kapa gënanga. Karana miö modongo ihipaka o Sirtis madowongi magogowahiha, ma hidete ihiguti daha makapa yamal̄aika yanïki o hidal̄oko.
44027018	O hidal̄oko itogumua irato, hiädono yarehino mawange o kapa magina muläenge yaumo o ngöto magoronauku.
44027019	O wange yainoli o kapa mangoha-ngohaka gënanga de manga giama mahirete yaumoli o kapa mapakakaha-pakakaha o ngötuku.
44027020	Kademawange madekana ngomi miamäkeua o wange de o murumu, de' o hidal̄okö itogu-togumua irato. Mabaha miangonganono ihihangoka mangale ngomi mihalamati.
44027021	Oraha muruono naga madekana o nyawa gënanga yol̄omua. O Paulus woiki womaokoil̄e önanga manga hidogoronaka daha wotemo, "O Roriadodoto! Nako ngini nihimoteke tongohi ahi dodaaere de' hohidetua o Kreta de haino, ngone hamäkeua mata-mata o gilianga de' o rugi nënanga.
44027022	Mä oraha nenangö ngohi togahoko duruhe hupaya ngini niahininga iamoko. O nyawa moiuaö Riadodotino aha nihonenge; ngone aha ihihanga duga-duga o kapa nënanga dika.
44027023	Hababu kahutu o malaekat ma Jou Madutuino tihuba-huba, enagënanga ma Jou Madutu ngohi toünanga madutu, iböa ngohino.
44027024	O malaekat gënanga itemo, 'Uha nohawana Paulus! Hababu ngona aha nihimanga ma Kaisar. De ma Jou Madutu aihininga maoa ngonaika, o nyawa mata-mata nihidete dede ngona aha yohalamati karana ngona.'
44027025	Hababu gënanga, o Roriadodoto, kokiani o Roriadodoto nia amoko niahininga! Hababu ngohi tingaku ma Jou Madutuika mata-mata aha idadi hokä wotemoka ngohino.
44027026	Mä damä ngone aha inahipaka o nühu moi mahohanoka."
44027027	Mahutu ngimoi de iatoka ngomi kami puda-puda o Adria ma Ngötoka. Done hohutu gorona o kapa mangoha-ngohaka yamäo o kapa ë yatigi o dudungu.
44027028	Ho', önanga yawora o gumini de o helewo mangale yatuga o ngöto maluku. De inyata o ngï gënanga maluku ngadeke o metere moruata. I tedekanua aha önanga yatugali, daha yamäke o ngï gënanga o ngöto maluku ngadeke yadono o metere moruange.
44027029	Onanga yomodongo o kapa aha i tiri o helewoil̄e, ho' onanga ihiguti o tapu o gahumu iata o kapa maduruku, de yonganono nako iyakunu tai-taiti itebini.
44027030	Imahi bongonika o kapa mangoha-ngohaka ihitaili yo oara o kapaka gënanga. Onanga ihiguti o sikusi o gahiuku de yodiai hokä yomau ihiguti o tapu o kapa madihirauku.
44027031	Mä o Paulus witemo o tentara manga baluhika de' o tentaraoka o kapaka gënanga, "Nako o kapa mangoha-ngohaka gënanga yogogogerua o kapaka nënanga, o Roriadodoto mata-mata niamäkeua o halamati."
44027032	Mahababu gënanga o tentara-tentara gënanga yaoto o sikusi maliliko gënanga, hiädono o sikusi gënanga il̄ahini.
44027033	Maöraha ibatinguahi, o Paulus wahuloko hupaya önanga mata-mata yol̄omo. O Paulus watemo, "O wange ngimoi de iata iböto madekana o Riadodoto mata-mata duga-duga hododamä de kahoma teke ributu de okia-kiaua hol̄omo.
44027034	Ngohi tinihuloko, niol̄omo mahuhutulu. Gënanga iyaoa mangale ngini, hupaya ngini nikuatoli. Hababu o Riadodoto mata-mata aha nihalamati de okia-kiaua niakuranga."
44027035	Wotemo iböto hokogënanga o Paulus wal̄ë o roti daha wotemo tarima kasi ma Jouika manga himangoka önanga mata-mata. Ahao ünanga wahikodoku o roti gënanga, daha yol̄omo.
44027036	Onanga mata-mata yokuatokali de' kayol̄omohi dika.
44027037	Mata-mata o kapaka gënanga naga o nyawa yaratuhu hinoto de yamori tumidi de yabutanga.
44027038	Mata-mata yol̄omoka yakoki punuhoka, önanga yaumo manga gina o gandum o ngötuku hupaya o kapa idadi yauwini.
44027039	Maöraha o wange itararonoka, o kapa mangoha-ngohaka yamäke o dudungu, mä onanga ihiorikua o dudungu okia gënanga. Onanga yamäke o jiko moi de mahohanoka. Ho' onanga manga dungutu nako yakunu ihitangono o kapa dokengoka.
44027040	Matapu magumi-gumini yatoaka daha matapu-tapu gënanga yamal̄aika yalutu o ngötuku. Imamoteke de gënangö önanga yahohe mariririmi maliliko. Ahao önanga ihidoa mahidete o kapa madihiraka hupaya o hidal̄oko yawuwu o kapa gënanga itagi yameta o hohaniha.
44027041	Mä o kapa gënanga yaohana o dowongika. Madihira itiriil̄e de' ikeluokaua, maduru yawederoka yodobotoka o moku-moku de makuata.
44027042	O tentara-tentara o kapaka gënanga manga mau yätoma mata-mata o nyawa yätumu-tumunguku, karana önanga yohawana uha-uha aha naga yotiboko o dudungiha de' yöara.
44027043	Mä o tentara manga baluhu gënanga wohigumal̄aua toönanga manga mau gënanga karana ünanga aimau wihihalamati o Paulus. Unanga wähuloko mata-mata o nyawa yaku-akunu yotiboko imangumo yohira de' yotiboko o dudungiha;
44027044	mahomoa kiani yoturuiha de imahijojö o ao-aotika ekola o kapa mabëla-bëlakika gënanga. De mangëkomo hokogënanga ngomi mata-mata mihalamati mima hiädono o dudungiha.
44028001	Mima hiadonoka o dudungiha de miahalamati, daha ngomi mihiöriki o nühu nënanga maromanga o Malta.
44028002	O nühu manyawa genangoka duru de manga hininga irahai ngomino. Onanga imitarima ngomi mata-mata de mahailoa de yotofo o uku mangale ngomi karana imuläengoka o awana iuti de' ma alo ö imäta.
44028003	O Paulus watoomu o gota, de' wogelenga o gota-gota gënanga o uku mal̄okuku. Unanga kawodiaiohi gënanga, o dodiha moi ihupu, karana o uku mahauku gënanga, daha yagoli aigiama.
44028004	Maöraha o nühu manyawa gënanga yamäke o dodiha gënanga inuneuku o Paulus aigiamoka, önanga imake temo moi de moika, "O nyawa nënanga i goungu wotoma-toma, hababu ngaroka ünanga wolapahioka o huha o ngötoka, ma Gomanga i Adi-adili iwi mal̄aikaua ünanga wowango."
44028005	Mä o Paulus wodohurero o dodiha gënanga o uku magoronauku de wamäoua mahiri kama huhutulö ma.
44028006	Onanga yatibanga botino dika o Paulus aigiama aha il̄oboho ekola itodokanino ünanga aha woruba de wohonenge. Mä yotamä öraha muruono naga madekana de' okiaua naga moi idadi kabiahaua unangika, manga dibanga önanga ingali daha yotemo o Paulus ganga o gomanga.
44028007	Ikurutikaua de o ngï gënanga naga o Publius aitonaka, ai pangkati magögurutil̄e o nühoka gënanga. De aihininga ma oa-oa ünanga womitarima ngomi hokä o nyawa iwiadonino o wange hange madekana.
44028008	Oraha gënanga aiama magogiria wopanyake, iwi däene o gogama de' womal̄öl̄oko o awunu. O Paulus woiki wilega aiama wopopanyake gënanga daha woma niata de wakelenga aigiama ail̄okuoka hiädono ünanga wotogumu.
44028009	Karana idadi gënanga mata-mata o nyawa yopopanyake o nühoka gënanga yoböa o Paulusika, de' onanga wahitogumu.
44028010	Onanga imihidöaka ngomino mangöe o ngongike, de' maöraha ngomi mimau mihidete, önanga yoao o kapaoko mata-mata ngomi miaparalu mangale tongomi mia dodagioka.
44028011	O mede hange ipaha dokengoka, ngomi mimagoraka o nühino gënanga miharene o kapa moi o Aleksandriaino maöraha o dumamäta de imatapuuku o nühoka gënanga. O kapa gënanga magambar "O Gomanga i Hago o Kastor de' o Poluks".
44028012	Ngomi mima tapu o Sirakusa makotaka de' migogere genangoka o wange hange.
44028013	Genangino ngomi mihidetoli mimahigoro o hohana hiädono o Regium makotaka. Yarehino o hidal̄oko imuläenge iwuwu o koreharauku, hiädono o wange hinoto magoronaka ngomi mimahiädono o Putioli makotaka.
44028014	Genangoka ngomi mimakamäke de o nyawa yamuruono naga iwingaku-ngaku o Yesusika, de' manga gogahoko önanga ngomi migogere dede önanga o minggu moi madekana. Daha ngomi mimagoraka o Romaika.
44028015	O Roriadodoto o Romaka iwi ngaku-ngaku o Yesusika yogihene mangale tongomi mia abari, hiädono önanga yoböa yadono o Apius ma Paharika de o Pasanggrahan Tiga mangale imi buhuku ngomi. Maöraha o Paulus imakamäke dede önanga, ünanga wotemo tarima kasi ma Jou Madutuika de aihininga idadi ibitumu.
44028016	Maöraha mimahiädono o Romaka, o Paulus iwihigumal̄a wogögere womatëngoka de wigöana o tentara womatëngo.
44028017	O wange hange ipaha, o Paulus wäahoko o Yahudioka manyawa manga baluhu imatoömu. De' onanga imatoömuino i böto, ünanga watemo onangika, "O Roriadodoto! Ngohi okia-kiaua tahowono nanga hoanika ngone, ekola tatilakuru nanga adati de nanga biaha ngone hatotarima nangaete de nangatohoraino ngone. Ngaroka hokogënanga ngohi ihitagoko o Yerusalemoka de' ihilapahi o Roma manyawaika.
44028018	Ahi parakara ngohi yatailako iböto, önanga yomau ihihilapahi ngohi, hababu inyata ngohi tadiaiua o howono moiö kokiani ihi hukumu de o hukumanga o hönenge.
44028019	Mä karana o Yahudioka manyawa ihilawani, ngohi pakisa talingiri tongohi ahiparakara yatailako ma Kaisar Roma ai pengadilanoka. Ngohi todiai gënanga koigoungua karana ngohioka okia naga moi takalaki ahihoanika ngohi mahirete.
44028020	De' hababu gënanga ngohi togahoko homakamäke dede ngini mangale homateke ade-ade dede ngini; hababu ngohi ihirante, hababu karana Wohihohalamati iwingano-nganono o Israeloka manyawa."
44028021	Daha önanga yotemo unangika, "Ngomi miatarimauahi o hurata moiö o Yudeaino mangale ngona. De' o riadodoto manyawa moiuaö dokaino yoböa yoao o abari mangale ngona ekola yotemo itorou mangale ngona.
44028022	Mä ngomi mioigo ö mi ihene mangale aningongaku Riadodoto, hababu ngomi mata-mata mi ihenoka o nyawa yöngelo o dodötoko Riadodoto namote-moteke gënanga."
44028023	Onanga de' o Paulus ihigogere o wange moiuku mangale imakamäkeoli. O wange gënanga o nyawa mangangöe yoböa o ngï o Paulus womahi dododogumika. Kao ngorumino hiädono o bimaoa o Paulus wahitararono de' wahingahu onangika o abari mangale sarakia ma Jou Madutu wopareta hokä o Koano. De wapäke o ayat-ayat o Musa ai Buku de' o Nabi-nabi manga Bukuino, o Paulus wohidailako wadiai la önanga yongaku mangale o Yesus.
44028024	Naga yongaku okia aha o Paulus wotemo, mä nagaö yongakua.
44028025	De manga jako önanga imakalawani yamal̄a o ngï gënanga, o Paulus wotemo hokonënanga iböto onangika, "Igoungu duru itiaiokia itemoka ma Jou Madutu ai Womaha de o Nabi Yesaya niaete de niatohoraika ngini!
44028026	Ma Jou Madutu wotemo, 'Noiki nahingahu o hoanika nënanga: Ngini aha gila-gila ni ihene, mä nimangaratiua; ngini aha gila-gila niohohininga mä nihiorikua okia idadi.
44028027	Hababu o hoana nënanga manga dibanga i dadioka ibongono, to önanga manga ngauku i dadioka yatopongono, de' to önanga manga lako iruhutoka. Nënanga idadi hupaya önanga manga lako uha imahiöriki, önanga manga ngauku uha imahihene, önanga manga dibanga uha i mangarati, de' uha yolio Ngohino, daha ngohi tahi togumu önanga.' "
44028028	Mabahaka o Paulus wotemo, "O Roriadodoto kiani nihiöriki o abari mangale o halamati ma Jou Madutuino öraha nënanga ihiabarioka o nyawa mahomoaika o Yahudiokaua manyawa. Onanga aha yamoteke!" [
44028029	O Paulus wotemo hokogënanga i böto, o Yahudioka manyawa gënanga yamal̄a o ngï gënanga de imateke roributu moi de moiika.]
44028030	O taongo hinoto madekana o Paulus wogögere o Romaka, o tauoka woma hewa mahirete. Unanga wosanangi watarima mata-mata o nyawa yoböa iwilega.
44028031	De' aibaranioka ünanga wohi ngahu onangika mangale sarakia ma Jou Madutu wopareta hokä o Koano de' mangale ma Jou Yesus Kristus. O Paulus wodiai gënanga iworo-woro koiwa madadatoko-dadatoko.
45001001	Roriadodoto mata-mata o Roma mabereraka winïdora-dora ma Jou Madutu de' winïahokoka ma Jou Madutu lanidadi Ai umati. Ma Jou Madutu wohi irikoka de' wohigorakoka duga-duga katohingahu o Abari ma Oa ma Jou Madutuino.
45001002	O Abari ma Oa gënanga ma Jou Madutu wohijajioka kahuruoninohi Ai nabi-nabiika de' yatulihoka Ma Jou Ai Demo ma Buku magoronaka.
45001003	O Abari ma Oa gënanga yakorona ma Jou Madutu ai Ngohaka nanga Jou Yesus Kristus. Imoteke hokä o nyawa, Unanga ganga ma Koano Daud aidifauku,
45001004	mä hokä ma Jouino inyata Unanga ganga ma Jou Madutu ai Ngohaka. Gënanga inyata igoungu de o kuaha biahaua ihiginïki de o Yesus wohonenge de womomikokali.
45001005	Ihi ginïki de Unanga ma Jou Madutuö wohihidöaka ngohino, o ngongike todadi o rasul, hupaya ngohi -- mangale o Kristus iwihoromati -- tätuda hagala o hoana de o berera manyawa hupaya yongaku de' ihingounu.
45001006	O hoana de o berera manyawa madungutu ganga nginiö nigögogere o Roma mabereraka; ngini ma inïahokoka la nidadi o Yesus aiumati.
45001007	Mahababu gënanga ngohi totulihi o hurata nginika. Tanu ma Jou Madutu nanga Ama de' ma Jou Yesus Kristus wohidöaka Ai barakati de' Ai lolä nginika.
45001008	Madodihiraka de madodagi o Yesus Kristus, ngohi totarima kasi ma Jou Madutuika karana o Roriadodoto mata-mata; hababu o dunia mata-mataika yoihenoka ngini duru niwingaku o Kristusika.
45001009	Ngohi salalu tinïhohininga ngini nako ngohi tomäniata. Ma Jou Madutu wahakihi okia ngohi totemo gënanga itiai. Unanga ma Jou Madutu ngohi tilöleleani de ahihininga magahumu de tohingahu o Abari ma Oa mangale Ai Ngohaka.
45001010	Ngohi de magiria togahoko ma Jou Madutuika, tanu Unanga womau wohihi gumal̄a öraha nënanga tinï ädono ngini.
45001011	Hababu ngohi duru töigo homakamäke dede ngini hupaya ngohi takunu tonahikodoku dede ngini ma Jou Madutu ai Womaha mangongike la ngini inihi kuata.
45001012	Ngohi ahidungutu genangala karana ngini kamamoi ningakuoka o Yesus Kristusika, ho ngone yakunu homahi kukuata.
45001013	Roriadodoto! Ngohi töigo hupaya ngini nihiöriki hara mangöeoka ahidungutu tinïädono mä salalu naga dika madagahanga. Ngohi töigo hupaya niahidogoronakaö ahimanarama ihasiloka hokä tongohi ahimanarama o Yahudiokaua manyawa manga hidogoronaka o ngï mahomoaka ihasiloka.
45001014	Hababu ngohi kokiani de ahi manarama hagala o hoana de o berera manyawaika; yanakoka o atoranga de o adati de' yanäko-näkoua o atoranga de o adati, yohohakola ekola yohohakolaowahi.
45001015	Ma hababu gënanga ngohi duru töigo o Abari ma Oa gënanga tohingahu nginika nigö gogere o Roma mabererakaö.
45001016	Ngohi duru tangaku o Abari ma Oa gënanga, karana o abari gënanga ganga ma Jou Madutu aikuata wahihalamati mata-mata o nyawa yongaku-ngaku; madodihiraka o Yahudi manyawa de' o hoana de o berera mahomoaö manyawa.
45001017	Hababu de o Abari ma Oa gënanga ma Jou Madutu wohidumutu sarakia madodagi o nyawa de ma Jou Madutu manga dodohanga idadi yaoaoli; ganga madodagi iwingaku ma Jou Madutuika, madodihiraka hiädono mabaha. Gënanga imatero hokä itulihi Ma Jou Ai Demo ma Buku magoronaka, "O nyawa yongaku ma Jou Madutuika hiädono manga dodohanga de ma Jou Madutu idadi yaoaoli, o nyawa gënanga aha yowango!"
45001018	O horogauku ma Jou Madutu wohimatoko Ai dohata o baradohaika mata-mata de' o nyawa manga dorouika, hababu o dorou yätatoko o nyawa mangale yanako o dodötoko madiai mangale ma Jou Madutu.
45001019	Okia naga yakunu o nyawa ihiöriki mangale ma Jou Madutu inyata itararonoka o nyawa manga hininga magoronaka, hababu ma Jou Madutu mahirete wohi nyataka gënanga o nyawaika.
45001020	Kadema dero ma Jou Madutu wohidadi o dunia, ma Jou Madutu aisifat-sifati yamö mäke-mäkeua, enagënanga Ai gokoil̄e de Ai gogeruku hokä ma Jou Madutu de' Ai kuaha ikokakali, yakunoka o nyawa imangarati ihiginïki de' mata-mata wohidädadioka. Ho' o nyawa duru koiwa manga hababu la manga diri ihitiai.
45001021	O nyawa iwinako ma Jou Madutu, mä o nyawa iwihoromatiua hokä ma Jou Madutu, de' yotarima kasiua Unangika. Iidulu yaino o nyawa yapikiri ihihohomoa; manga hininga idadi ihuhutu.
45001022	Onanga manga diri yamäo yosawaro, enahioko önanga yobodo.
45001023	Ma Jou Madutu wokokakali Unaua önanga iwihuba, duga-duga o dulada-dulada marupa o dodadi yakunu ihonenge; enagënanga o nyawa, o totaleo, o aiwani mal̄ou iatoka, de' o aiwani ima tahe-tahe.
45001024	Mahababu gënanga ma Jou Madutu wämal̄aika önanga manga hininga manahihu yäkuaha önanga la yodiai i totorou, hiädono önanga yodiai o hali ipese-peseke imahi koko onangika.
45001025	Ma Jou Madutu madiai, önanga yatururu de okia naga ielu-eluku. Wohidödädadiua duga-duga wohidädadiuku gënangadoka önanga yahuba de' yöleleani. Enahioko wohidödädadi genangala kokiani iwi higiriri kahi ado-adonika! Amin.
45001026	Karana o nyawa yodiai hokogënanga, ma Jou Madutu wahi gumal̄a önanga yamoteke manga nahihu dema mal̄e-mal̄ekoka. Manga ngongoheka manga hininga okaua o nau-naurika hokä mabiaha o nyawa, duga-duga manga hininga kaimahi teke ngongohekaika.
45001027	Hokogenangoli manau-naurö; önanga yamotekokaua madiai imaka ganu de o ngongoheka, duga-duga manga nahihu imahi kokanaurika. O nau-nauru yodiai o manarama de ma mal̄e-mal̄ekoka imahi kokanaurika, hiädono yatarima mabalaha imatero de' to ona manga manarama i totorou gënanga.
45001028	Mahababu o nyawa yamäoua iparalu ma Jou Madutu iwinäko, ho ma Jou Madutu wamal̄aika manga dibanga ibodito, hiädono önanga yadiai o hali-o hali moteke madiai idadiua önanga yodiai.
45001029	Manga hininga iömanga de o dorou mata-mata, itotiaiua; iömanga de o kal̄il̄u, o mela de o dohata mamamäo; i ömanga de o nahihu la yotoma, imakangamo, yotipu de' o hininga yägogono, önanga yöigo yahi ade-ade o nyawa mahomoa,
45001030	yöigo o nyawa mahomoa yädiai o romanga madorou; önanga manga hininga ikurutil̄e de' yoedenge o dodötoko yoihenua, iwï dohata ma Jou Madutu, de' yöigo yotemo ihihohomoa. Onanga yosawaro yolingiri o ngëkomo mahungi la yodiai o dorou. Onanga yälawani manga dimono;
45001031	önanga yoluku yänako o nyawa mahomoa; önanga yosetiaua de' manga hayanga koiwa o nyawaika.
45001032	Onanga ihiöriki, imoteke ma Jou Madutu aitita, o nyawa yadodiai mata-mata gënanga ipatutu yähukumu de o honenge mahukumanga. Ngarokö hokogënanga önanga kayo diaioli o hali-o hali gënanga; de' inoli kai himotekoli o nyawa mahomoa yadodiai ënanga.
45002001	Mangale karana gënanga, o Roriadodoto, o nagona ngona Riadodoto hiädono nomau nahihowono o nyawa mahomoa? Ngona Riadodoto koanikia-kiaua la nöriwo anidiri! Hababu nako ngona Riadodoto nahihowono o nyawa mahomoa, enahioko ngona mahirete nadiai o manarama imatero hokä önanga, ho Riadodoto nögelenga o hukumanga anidiri mahirete ukuö.
45002002	Ngone hohi öriki nako ma Jou Madutu wägelenga o hukumanga o nyawauku yadödodiai o manarama-manarama hokä hokogënanga, ma Jou Madutu aiputuhu gënanga itiai.
45002003	Mä ngini, Roriadodoto, nginiö mahirete niadiai o hali-o hali kiaka ngini niahidumutu mahowono o nyawa mahomoaika! De' ngini niapikiri ngini yakunu nilapahi o hukumanga ma Jou Madutuino?
45002004	Ekola ngini nihitubuhoua ma Jou Madutu aihininga maoa de' Ai hininga masanangi inoli Ai sabari hokogënanga ma amoko? Maraioka ngini nihiöriki ma Jou Madutu wohi dumutu Ai hininga maoa karana Unanga womau hupaya ngini nitoba nidiaiokaua o baradoha.
45002005	Mä ngini niahäeke itogowini de' nioluku nimägali. Mangale hababu gënanga ngini mahirete niadiai niahukumanga iholoi itubuho o Kiamati ma Wangeoka, maöraha ma Jou Madutu wohinyata Ai dohata de' wögelenga o hukumanga iadi-adili.
45002006	Hababu ma Jou Madutu aha wabalahi o nyawa moi-moi imadäene de manga manarama.
45002007	Manga hininga de magoungu yododiai o oa-oa la yamäke imomulia, de mahoromati de' ikokakali, onangika ma Jou Madutu wahi döaka o ngango madutu de' ikakali.
45002008	Mä o nyawa ihiaku-akunu manga diri mahirete de' yoluku iwihingounu ma Jou Madutu, duga-duga yanïki itotorou, o nyawa geönanga aha ma Jou Madutu duru wädohata.
45002009	O nyawa moi-moi yöigo yodiai o dorou aha yohangihara de' yatagongo o huha; madodihiraka o Yahudi manyawa, de' o hoana de o berera mahomoaö manyawa.
45002010	Mä mata-mata o nyawa yöigo yadodiai o oa ma Jou Madutu aha wahidöaka o mulia de' o horomati inoli o lolä; madodihiraka o Yahudi manyawaika, kogenangoli o hoana de o berera mahomoa manyawa.
45002011	Hababu ma Jou Madutu wahidiai o nyawa mata-mata imaketero.
45002012	O hoana de o berera mahomoa manyawa yobaradoha mahiorikua o agama Yahudi matita. Ho' onanga yähukumu imotekua de o tita gënanga. Mä o Yahudi manyawa yobaradoha ihiorikoka o tita gënanga; hababu gënanga önanga ahaö yähukumu ima moteke de o tita gënanga.
45002013	Hababu o nyawa imateke oa-oaoli de ma Jou Madutu, koigoungua karana o nyawa gënanga ihiorikoka o agama Yahudi matita, duga-duga karana ünanga wadiaiokia ituli-tulihoka o tita gënanga magoronaka.
45002014	O hoana de o berera mahomoa manyawa yanäkoua o agama Yahudi matita. Mä nako önanga de manga mau mahirete yadiai okianaga ihipopareta o tita gënanga, manga hininga mahirete idadi o tita mangale önanga, ngarokö önanga yanäkoua o agama Yahudi matita.
45002015	To önanga manga kalakuanga ihidumutu okianaga ihipopareta o tita gënanga itulihi to önanga manga hiningaka. To onangö manga hininga madol̄a ihinyata igoungu o hali gënanga, hababu önanga mahirete toönanga manga dibanga mamoi-mamoi yahihowono de' mamoi-mamoi ihigoungu.
45002016	Hoko genangala aha idadi damä ma wange ihigogeroka gënanga. Ma wangeoka gënanga -- i moteke o Abari ma Oa ngohi tohingahu-ngahu -- ma Jou Madutu ihiginïki de o Yesus Kristus, aha wodadi o hakimi hagala o hininga marahasia de' o nyawa mata-mata manga dibanga.
45002017	Maöraha nënanga sarakia de Roriadodoto mahirete? Riadodoto nomangaku anidiri o Yahudi manyawa. Riadodoto noma higagao o Yahudioka manga agama matitaika de ngona Riadodoto anihininga iamoko mangale anihidohanga ngona de ma Jou Madutu.
45002018	O agama matitaino gënanga Riadodoto ngona namäke o hidumutu-hidumutu, hiädono Riadodoto ngona nohiöriki ma Jou Madutu aimau de' nohiöriki nohitatapu kiaka maoa.
45002019	Riadodoto ngona nohiöriki igou-goungu Riadodoto ngona ganga o nyawa yopilo-piloko manga tutuda de' o dararono onangika yogögogere o huhutu magoronaka;
45002020	Riadodoto ngona nädotoko o nyawa manga biaha i totorou, de' o nyawa yobodo-bodo manga guru, Riadodoto ngona nongaku igou-goungu o agama Yahudi matita magoronaka, Riadodoto ngona nohiöriki hagala o sawaro de' o dodötoko madiai.
45002021	Riadodoto nädotoko o nyawa mahomoa; aa, yadodoa ho Riadodoto nödotokua anidiri mahirete? Riadodoto nädotoko o nyawa hupaya uhayotohiki, enahioko Riadodoto mahirete notohiki.
45002022	Riadodoto nädotoko o nyawa hupaya uha yohowono, enahioko Riadodoto ngona mahirete nohowono! Riadodoto ngona nödohata o gomangika, enahioko Riadodoto ngona mahirete nomäl̄ë o bara-baranga, o gomanga matauoka.
45002023	Riadodoto nomahi amo-amoko o Musa aitita ngonaka, enahioko Riadodoto nihikauku ma Jou Madutu de namotekua Ai tita.
45002024	Ma Jou Ai Demo ma Buku magoronaka yatulihi hokonënanga, "Karana ngini, o Yahudi manyawa, homa Jou Madutu airomanga ipeseke o hoana de o berera mahomoa manyawa manga hidogoronaka."
45002025	Nako Riadodoto ngona nohingounu o agama Yahudi matita, done Riadodoto anihuna naga de mafaidäö. Mä nako Riadodoto ngona nabiahaua namoteke o hali-o hali ihipopareta o tita gënanga magoronaka, done anihuna Riadodoto idadiua hakali-kali.
45002026	Nako womatëngo o Yahudiokaua iwihunaua, ma wamoteke o agama Yahudi matita, mode koigoungua ma Jou Madutu wïpulono hokä o nyawa womahunaka?
45002027	De' o nyawa womahuna-hunaua gënanga aha wonihihowono ngona Riadodoto o Yahudi manyawa, hababu Riadodoto ngonaka de maënanga o agama Yahudi matita de' Riadodoto ngona nomahuna, mä Riadodoto ngona natilakuru o tita gënanga. Onanga imahunaua, mä itiai duru önanga ihi ngounu o agama Yahudi matita.
45002028	Karana o Yahudi manyawa madutu uhaua o nyawa duga-duga kamanga romanga dika o Yahudi manyawa; de' o nyawa igou-goungu imahuna uhaua o nyawa, imahuna maporetino dika.
45002029	Iidulu yaino, womatëngo o Yahudioka madutu ganga o nyawa aihininga o Yahudi majiwa; de' o huna madutu ganga o huna o hiningaka yamomanarama ma Jou Madutu ai Womaha, ënaua yatuli-tulihi o buku magoronaka. O nyawa marupa hokogënanga yatarima o higiriri ma Jou Madutuino, o nyawainoua.
45003001	Nako hokogënanga, okia mautumu hodadi o Yahudi manyawa? De' okia mafaidä hamoteke o huna madatoro?
45003002	Maraioka mafaidä iwöe! Madodihiraka, karana o Yahudi manyawaika ma Jou Madutu wohidöakoka mata-mata ma Jou Madutu aidemo.
45003003	Mä sarakia nako o Yahudi manyawa o hidoku moi yosetiaua? Boteka karana gënanga ma Jou Madutu idadi wosetiaua?
45003004	Marai kowali! Hababu itararono itiai ma Jou Madutu salalu wotiai, ngarokö o nyawa moi-moi yoeluku. Ma Jou Ai Demo ma Buku magoronaka yatulihi, "Kokiani inyata igoungu ngona notiai okia anidemo magoronaka, de' ngona noutumu maöraha ngona inihihakimi."
45003005	Mä nako ma Jou Madutu aiadili idadi idogo-dogo inyata, mangale karana ngone hodiai ihowo-howono, okia kokiani ngone hotemo? Ma Jou Madutu woadilua nako Unanga wonähukumu ngone? (I goungu o loleha nënanga madiai cara o nyawa.)
45003006	Ha kali-kali kowali! Hababu nako ma Jou Madutu woadilua, sarakia Unanga wakunu wohihakimi o dunia nënanga?
45003007	Mä nako karana o manarama madiaiua, okianaga madiai mangale ma Jou Madutu idogo-dogo imahi matoko hiädono Unanga iwihigiriri, yadodoa ho o nyawa o dorou yododiai gënanga kayahi howonohi hokä o baradoha manyawa?
45003008	De' yadodoa hohakunua ngone hotemo, "Kayaoa de ngone hodiai o dorou hupaya o oa-oa ipuda?" I goungu naga o nyawa ihihikauku ngohi de' yahetongo bari ngohi totemoka hoko gënanga. O nyawa hokä önanga gënanga ipatutu ma Jou Madutu wähukumu.
45003009	Aa, boteka nanga gogere hokä o Yahudi manyawa iholoi yaoa de o hoana de o berera mahomoa manyawa manga gogere? Ha kali-kali kowali! Tohingahuoka niahimangika kayaoa o Yahudi manyawa, kayaoa o hoana de o berera mahomoa manyawa, mata-mata o baradoha yäkuahaoka.
45003010	Hokä yatulihi Ma Jou Ai Demo ma Buku magoronaka, "O nyawa moiö de koiwa yotiai,
45003011	o nyawa moiö de koiwa imangarati, de' o nyawa moi ö de koiwa iwi huba ma Jou Madutu.
45003012	O nyawa mata-mata manga diri imahi kurutikaoka de ma Jou Madutu; mata-mata yahongohuoka o diai. O nyawa moiö de koiwa yadiai i totiai; koiwa o nyawa moi ö de!
45003013	To önanga manga goodongo hokä o lungunu i helengaika. O tengeluku mademo ihahuru manga akiriha, de' to ona manga uru makai ihiopuru o fitana, hokä o dodiha mabiha.
45003014	To önanga manga uru i ömanga de o lolai de' o ngongelo.
45003015	To önanga manga aguru itaiti nako yomau yähangihara de' yätoma o nyawa.
45003016	O binaha de' o huha, önanga ihibarihi kiaka dika.
45003017	Onanga yopiloko o dame mangekomika,
45003018	de' ma Jou Madutu iwihoromatiua."
45003019	Orahanënanga ngone hohiöriki mata-mata ituli-tulihi o agama Yahudi matita magoronaka, ganga manga hidoku o nyawa yogögogere o tita gënanga mapareta matimiuku. De hokogënanga moiua o nyawa yakunu ihidöaka o hababu nënanga de gënanga, de' o dunia mata-mataika ma Jou Madutu yakunu wädotagahoko.
45003020	Hababu moiua o nyawa yakunu yadadi imateke oa-oa de ma Jou Madutu, mangale karana o nyawa gënanga yodiai o hali-o hali yamäke-mäke o agama matita magoronaka. I idulu yaino o agama matita gënanga duga-duga kahimatoko o nyawaika i goungu o nyawa yobaradoha.
45003021	Mä o örahanënanga ma Jou Madutu wohimatokoka o ngëkomo sarakia o nyawa imateke oa-oa de Unanga; de' madodagi gënanga koiwa naga imako ngohama de o agama Yahudi matita. O Musa aibuku-buku de' o nabi-nabi manga buku ihinyata o hali gënanga,
45003022	ma Jou Madutu idadi wohigumal̄a o nyawa imateke oa-oa de Unanga, duga-duga nako o nyawa iwingaku o Yesus Kristusika; hababu koiwa naga imahowono:
45003023	O nyawa mata-mata yobaradohaka de' yokurutika de ma Jou Madutu kiaka womau wahihalamati önanga.
45003024	Duga-duga karana ma Jou Madutu aihayanga de Aidora dika wohidöakoka kapöparahaja, o nyawa de ma Jou Madutu manga hidohanga idadi yaoa okali; madodagi gangala: o Yesus Kristus wahilapahi o nyawa.
45003025	Ma Jou Madutu wihihuba o Yesus Kristus hupaya de o Yesus aihonenge gënanga ihinyata o nyawa yolapahi de toona manga howono nako önanga iwingaku Unangika. Ma Jou Madutu wodiai hokogënanga mangale wohimatoko Ai adili. Hababu o öraha ipaha-pahaika ma Jou Madutu wosabari o nyawa manga baradoha-baradohaika, hiädono Unanga wähukumua önanga.
45003026	Maöraha nënanga Unanga okia naga wodiai o baradohaika la wohidumutu igoungu Ai adili. De madodagi gënanga Unanga wohimatoko Ai diri itiai; de' moi-moi o nyawa iwingaku o Yesus Kristusika, wohinyata hokä o nyawa imateke oa-oaokali de ma Jou Madutu.
45003027	Mangale hababu gënanga koiwa nagali idadi matiti ngoneoka la homahi amo-amoko. Yadodoa hohoko gënanga? Boteka karana ngone hodiai itötuli-tulihi o agama Yahudi matita magoronaka? Kowali. Mä karana ngone hongaku.
45003028	Hababu hatipokoino ganga hoko nënanga: O nyawa ihinyata imateke oa-oaokali de ma Jou Madutu, karana Unanga wodiaiua itötuli-tulihi o agama Yahudi matita magoronaka, duga-duga karana ünanga wïngaku o Yesus Kristusika.
45003029	Ekola ma Jou Madutu gënanga kato Yahudi manyawa manga Jou Madutu? Mode koigoungua Unanga o hoana de o berera mahomoa manyawaö manga Jou Madutu? Igoungu, itiai Unanga o hoana de o berera manyawaö manga Jou Madutu!
45003030	Hababu ma Jou Madutu duga-duga womatëngo. Unanga ganga wohigumal̄a o Yahudioka manyawa imateke oa-oaoli de ma Jou Madutu karana önanga yongaku. De' unangoli wohigumal̄a o hoana de o berera mahomoa manyawa imateke oa-oaoli de ma Jou Madutu; genangö karana önanga yongaku.
45003031	Boteka nënanga mamangarati karana ngone hingaku o Kristusika, hongone haumo o agama Yahudi matita? Hakali-kali kowali! Duga-duga yadäene de tongone nanga ngongaku gënanga, ngone hohilamoko o tita gënanga.
45004001	Nako hokogënanga, okia yakunu ngone hotemo mangale o Abraham nangaete de nangatohora? Sarakia wamäke idädadioka?
45004002	Nako o hali-o hali wadodiaioka idadi o hababu ma Jou Madutu wïtarima ünanga hokä o nyawa yasosanangi ma Jou Madutu aihininga, done nagaö idadi o titi unangika la womahi amo-amoko. Mä unanga wakunua womahi amoko ma Jou Madutu aihimangoka.
45004003	Ma Jou Ai Demo ma Buku magoronaka yatulihi, "O Abraham wïngaku ma Jou Madutuika, de' karana aingongaku nënanga ünanga ma Jou Madutu wïtarima hokä o nyawa yasosanangi ma Jou Madutu aihininga."
45004004	O nyawa yomomanarama yatarima manga hewa; de' aihewa wapulonua hokä o ngongike moi, hababu ënanga ganga aihaku.
45004005	Mä naga o nyawa imahigagaoua manga hidailako mahireteika; ünanga wohidöaka aidiri ma Jou Madutuika kiaka wohinyönyata-nyata o baradoha manyawa yolapahioka de o howono. Matiti de aingongaku gënanga ma Jou Madutu wïtarima o nyawa gënanga hokä o nyawa yasosanangi ma Jou Madutu aihininga.
45004006	Hoko gënanga ma Koano Daudö aidamäke; mahababu gënanga ünanga wotemo o nyawaika halamati youtumu kiaka ma Jou Madutu wätarimaka hokä o nyawa yasosanangi Ai hininga, ma Jou Madutu watailakoua o nyawa gënanga aimanarama. Ma Koano Daud wotemo hokonënanga,
45004007	"Halamati woutumu o nyawa aihowo-howono ya apongoka de' aibaradoha-baradoha ma Jou Madutu walungunoka!
45004008	Halamati woutumu o nyawa aibaradoha ma Jou Madutu wölehaokaua!"
45004009	Boteka o demo halamati youtumu nënanga duga-duga yahidumutu o nyawa yamote-moteke o huna madatoro dika? Ekola o nyawa yamote-motekuaö o huna madatoro? Madihirahi ngomi mia hetongoka, ma Jou Madutu wïtarima o Abraham hokä o nyawa yasosanangi Ai hininga, karana o Abraham wïngaku ma Jou Madutuika.
45004010	Aa, kahuruono de ma Jou Madutu wohinyata o hali gënanga? O Abraham womahunaowahi ekola womahunaka? Igoungu ünanga womahunauwahi, ipahainoua.
45004011	Unanga iwihuna ituru, de' aihuna gënanga duga-duga hokä o nonako ma Jou Madutu wïtarimaka hokä o nyawa yasosanangi ma Jou Madutu aihininga, karana wïngaku ma Jou Madutuika. Unanga ma Jou Madutu wïtarima maöraha ünanga wanïkowahi o huna madatoro. De' o nyawa mata-mata yongaku-ngaku ma Jou Madutuika, o Abraham wodadi manga ama mangale o ngongaku, de' karana ünanga ma Jou Madutu wätarimaka önanga hokä o nyawa yasosanangi Ai hininga, ngarokö önanga yanïkua o huna madatoro.
45004012	O Abraham ö wodadi manga ama mangale o ngongaku mangale o nyawa yamote-moteke o huna madatoro. Unanga to önanga manga ama mangale o ngongaku koigoungua duga-duga karana önanga yamoteke o huna madatoro, mä karana ö önanga yowango de iwi ngaku ma Jou Madutuika, ima tero hokä o Abraham maöraha ünanga wamotekowahi o huna madatoro.
45004013	Ma Jou Madutu wïjaji o Abrahamika de' aidifauku o dunia nënanga aha idadi madutu to Abraham. Ma Jou Madutu wïjaji hokogënanga hababuua o Abraham wohingounu wamoteke o agama Yahudi matita, mä karana ünanga wïngaku ma Jou Madutuika, hiädono ma Jou Madutu wïtarima ünanga hokä o nyawa yasosanangi Ai hininga.
45004014	Hababu nako duga-duga o nyawa ihingou-ngounu yamoteke o agama Yahudi dika aha yatarima okia ma Jou Madutu wojäjajioka, done hongaku ma Jou Madutuika hakali-kali koiwa mabaraguna, de' ma Jou Madutu aijajiö duru o homoa.
45004015	O agama Yahudi matita inägao ma Jou Madutu aihukumanga. Mä nako o tita koiwa, o dodilakuru mä koiwa.
45004016	Ho' ma Jou Madutu aijaji gënanga mahohol̄e o nyawa iwingaku ma Jou Madutuika. Gënanga idadi o ngongike moi o Abraham aidifaukuika mata-mata, ho o jaji gënanga yahidöaka onangika hokä o ngongike moi karana o dora ma Jou Madutuino; ka onangikaua dika yamote-moteke o agama Yahudi matita, mä onangikaö yongaku-ngaku ma Jou Madutuika, imatero hokä o Abraham wongaku Unangika. Hababu o Abraham gangala mata-mata tongone nanga ama cara rohani.
45004017	Hababu ma Jou Madutu wïtemo o Abrahamika hokonënanga, "Ngohi tonihidadioka ngona o hoana de o berera mangöe manga ama." Hoko gënanga ma Jou Madutu wohidöaka o jaji gënanga o Abrahamika. De' o Abraham wïngaku Unangika. Unanga ma Jou Madutu wahiwango-wango o nyawa yohone-honengoka; Unangö ma Jou Madutu kade wotemo dika wadiai okia komaiwa naga idadi dema ënanga.
45004018	O Abraham kagila-gila dika wönganono de' wongaku ngarokö koiwaka aingonganono. Karana gënanga ünanga wodadi o hoana de o berera mangöe manga ama. Hokä itulihi Ma Jou Ai Demo ma Buku magoronaka, "Ani difauku aha yodadi duru ka mangangöe."
45004019	O Abraham o öraha gënanga wohiöriki ünanga idadiokaua de aidifauku, hababu airöehe yaperekioka holi de' aiumuru yodangadeoka o taongo ratuhu moi; inoli o ngo Sarah, ngoihekata gënanga komo ngohakua. Mä o Abraham aingongaku ikurangua.
45004020	Unanga kahirahi wongaku de' wododatoua mangale ma Jou Madutu aijaji. Gënanga hongoli aingongaku yadiai ünanga idogo wokuata, hiädono ünanga wihigogiriri ma Jou Madutu.
45004021	Unanga duru wongaku ma Jou Madutu wakunu wadiai okianaga wohijäjajioka.
45004022	Mahababu gënanga o Abraham, ma Jou Madutu wïtarima hokä o nyawa yasosanangi ma Jou Madutu aihininga.
45004023	O demo "wï tarima hokä o nyawa yasosanangi ma Jou Madutu aihininga" i tulihi duga-duga kao Abrahamua dika mahirete,
45004024	mä mangale ngoneö. Ngoneö aha ina tarima hokä o nyawa yasosanangioka ma Jou Madutu aihininga, karana ngone hongaku ma Jou Madutuika wihiwöwango-wango o Yesus, tongone nanga Jou, o honenge mahidogoronaka.
45004025	O Yesus gënanga iwihilapahioka Ai diri la iwitoma karana nangabaradoha; daha Unanga ma Jou Madutu wihiwangookali la ngone yakunu homateke oa-oaokali de ma Jou Madutu.
45005001	O örahanënanga ngone homateke oa-oaokali de ma Jou Madutu karana ngone hongaku. De' mahababu gënanga nanga Jou Yesus Kristus dede Unanga ngone howango o dame magoronaka de ma Jou Madutu.
45005002	Mahababu ngone hongaku o Yesusika, ho Unanga wonahiakunu ngone hamäo ma Jou Madutu aidora, de' de o dora gënanga o örahanënanga ngone howango. Karana gënanga ngone homörene karana ngone de nanga ngonganono ngone aha hamäo mautumu ma Jou Madutu wohidöa-döaka!
45005003	De' iholoi de gënanga, ngone mahomagarago o huha magoronaka, hababu hohiöriki o huha yadiai o nyawa manga hininga ikuata,
45005004	de' o hininga makuata yadiai o nyawa yotongohono o cocoba; nenangala yapuda o ngonganono.
45005005	O ngonganono hokonënanga aha nangahininga yahuhaua, hababu ma Jou Madutu wönoäka nangahininga de Ai dora. Ma Jou Madutu wadiai nënanga de Ai Womaha mamanarama, inahi döa-döakoka ngoneino.
45005006	Maöraha ngone homägakunokaua, o Kristus wohonenge mangale ngone maöraha yakokoronauku ma Jou Madutu wödato-datoroka; enahioko ngone o nyawa kananga gurutika de ma Jou Madutu.
45005007	Mangale woadi-adili womatëngo ma ihuha o nyawa yo mau yohonenge. Mudukua mangale womatëngo o nyawa maoa, nagaö o nyawa yobarani yohonenge.
45005008	Mä ma Jou Madutu aidora wohinyata ngoneino maöraha o Kristus wohonenge mangale ngone, maorahoka ngone ka o nyawa baradohaohi.
45005009	O örahanënanga de madodagi o Yesus Kristus aihonenge ngone homateke oa-oaokali de ma Jou Madutu; karana gënanga maraioka mangale o Kristus, ngone aha inahihalamati ma Jou Madutu aidohata inädäenua.
45005010	Nako ma orahuku ngone homateke haturü de ma Jou Madutu, ngone inahi dame dede Una de Ai Ngohaka aihonenge madodagi, okiahioli öraha nënanga nanga rimoi de ma Jou Madutu yaoaokali, marai ngone aha inahihalamatoli de o Kristus aingango madodagi.
45005011	De' iholoi de gënanga, ngoneö kahomörene mangale de ma Jou Madutu aioa de madodagi nanga Jou Yesus Kristus. Hababu de madodagi o Kristus, örahanënanga ngone hamäo ihailoa nanga rimoi maoa-oa gënanga de ma Jou Madutu.
45005012	Mangale madodagi o nyawa womatëngo, o baradoha iwohama o duniaino, de' o baradohaino gënanga o honenge ipuda. Mabaha, o honenge itahe ihora o nyawa mata-mataika, hababu o nyawa mata-mata hobaradohaka.
45005013	Ihira de o agama Yahudi matita ihidöaka, o baradoha naga iböaka o dunia magoronaka. Mä o baradoha gënanga yatuntutua ibalahi, karana koiwa o tita yakunu yatilakuru.
45005014	Mä o Adam aiorahoka hiädono o Musa aiorahoka, o honenge yakuaha o nyawa mata-mata. Inoli o nyawa yadodiaiua o dodilakuru hokä o Adam wadodiai, o nyawa geonangö o honenge yäkuaha. O Adam ganga aha woböa-böa maduruino aidulada.
45005015	Mä yahinoto gënanga imateroua; hababu ma Jou Madutu aingongike iholoi ilamoko nako hohitotero de o dodilakuru o Adam wadodiai. O nyawa womatëngo aidodilakuru idadi hababu o nyawa manga ngöe yohonenge. Hokokia iholoi ilamokoli ma Jou Madutu aihayanga de Ai dora de' o ngongike halamati yahidöa-döaka o nyawaika hoko gënanga manga ngöe, mangale madodagi o nyawa womatëngo aihininga maoa, enagënanga o Yesus Kristus.
45005016	Ma Jou Madutu aihadiaö iholoi ilamoko de o nyawa womatëngo gënanga aibaradoha. Hababu ipaha o nyawa womatëngo wodiaioka o dodilakuru, ihupu o putuhu "wahowono". Mä de o nyawa manga ngöe yodiaioka o baradoha, i böa o hadia ma Jou Madutuino kiaka ihinyata "Yahowonua".
45005017	Karana o nyawa womatëngo aidodilakuru, o honenge itahe ihora kiaika honanga mangale de mangëkomo o nyawa womatëngo gënanga. Hokokia iholoioli ma amoko mahasili okianaga womatëngo o nyawa mahomoa wadodiai, enagënanga o Yesus Kristus. Mangale de mangëkomo Unanga, ma Jou Madutu wahidöaka de maboloi Ai hininga maoa o nyawaika duru kamangangöe, de' demabobangu koiwa wahigumal̄a önanga ima teke oa-oaoli de ma Jou Madutu; mangale de mangëkomo o Kristus önanga aha yokuaha o duniaka nënanga.
45005018	Ho', hokasarakia o nyawa womatëngo aidodilakuru de mabaha o nyawa mata-mata kamamoi yähukumu, hokogenangoli o nyawa womatëngo wamote-moteke ma Jou Madutu aimau touna aimanarama, de mabaha o nyawa mata-mata manga howono yaetongokaua de' yahidöaka o ngango.
45005019	De' hokasarakia o nyawa mangangöe yodadi o baradoha manyawa karana o nyawa womatëngo wotomotekua, hoko genangoli o nyawa mangangöe yahiakunu imateke oa-oaoli de ma Jou Madutu karana o nyawa womatëngo wotomoteke ma Jou Madutuika.
45005020	Ihi döa-döaka o agama Yahudi matita ganga ma Jou Madutu mahirete. Mä o nyawa iholoi ihidailako yamoteke o datoro gënanga, önanga iholoioli yatilakuru de' yobaradoha ma Jou Madutuika. Mä inoli iholoi o nyawa yodiai o baradoha, ma Jou Madutu iholoioli wädora önanga.
45005021	Aa, ngone kokiani hohonenge karana hodiai o baradoha. Mä ma Jou Madutu wonädora ngone de' wonahidöaka o ngëkomo ngoneino mangale homateke oa-oaoli dede Una. De' karana nanga rimoi de ma Jou Madutu yaoaokali, Unanga wonahi doakö o ngango madutu de' i kakali ngoneino mangale de mangëkomo o Yesus Kristus, tongone nanga Jou.
45006001	Nako hokogënanga, okia hakunu ngone hotemo? Kokiani kahoko genangika dika ngone hodiai o baradoha hupaya ma Jou Madutu wonädora ngone?
45006002	Marai kowali! O baradoha inakuahaokaua ngone, ho', kayakunu kahoko genangika howango de hodiai o baradoha?
45006003	Roriadodoto nihiorikoka maöraha ngone hatarima o gohiki madebi-debini, ngone inahirimoi de o Kristus Yesus? Nënanga mamangarati ngone inahirimoi de Ai honenge.
45006004	De o gohiki madebi-debini gënanga, ngone ina hidulungunu de o Kristus de' homako moteke hohonenge dede Unanga, hupaya hokasarakia o Kristus o honenge mahi goronaka de iwihiwango de mangale o Ama aikuaha imomulia, hokogenangoli ngone hakunu hotagi hanonu moi o ngango mahungi.
45006005	Nako ngone hodadioka kamoi de o Kristus hababu ngone homa komotekoka hohonenge dede Unanga, ngone aha hodadi kamoi dede Unangoli karana ngone homako moteke inahi wangokali hokä Unanga.
45006006	Ngone hohiöriki nanga biaha ihira-hira hokä o nyawa yahohonengoka kamamoi de o Kristus o salib magotaka hupaya o nyawa nanga biaha makuaha iböbaradoha gënanga yawedere; de hokogënanga ngone hogilaongokaua mangale o baradoha.
45006007	Karana nako womatëngo wohonenge, o nyawa gënanga o baradoha makuaha iwiparetaokaua.
45006008	Nako ngone hohonengoka kamamoi de o Kristus, ngone hongaku ngoneö aha howango kamamoi dede Unanga.
45006009	Hababu ngone hohiöriki o Kristus iwihiwangoka o honenge mahigoronaka de' Unanga ahaoli wohonengokaua; Ai diri o honenge yakuahaokaua.
45006010	O honenge o Kristus wamäo-mäo gënanga ganga o honenge mangale o baradoha. Gënanga idadi mamoi dika de kahiado-adonika. De' o ngango wanönonu o örahanënanga ganga o ngango mangale ma Jou Madutu.
45006011	Ngini mata-mata kokianioli nianäko niadiri ihonenge mangale o baradoha, mä iwango o rimoi ikëkekete magoronaka de ma Jou Madutu, mangale de madodagi o Kristus Yesus.
45006012	Bötohi nihigumal̄a o baradoha yakuaha niawowango ikokakaliua la Riadodoto uha niamoteke nianahihu madorou.
45006013	Uhaoli Riadodoto nihidöaka niaröehe o baradoha makuahaika la ihi päke madungutu itotorou. Mä nihi döaka niadiri ma Jou Madutuika hokä o nyawa imatotururuoka o honenge magoronaka de o ngangoika. Nihidöaka niadiri ingodu-ngodumu ma Jou Madutuika la yapäke mangale ihidiai ma Jou Madutu aimau.
45006014	O baradoha yakunokaua inïkuaha ngini, karana ngini niwango okaua o agama Yahudi matita matimiuku mä ma Jou Madutu aihininga maoa matimiuku.
45006015	O örahanënanga, okia mademo mahohonenge? Kai yakunu ngone hobaradoha, hababu ngone o agama Yahudi matita makuaha matimiukuokaua, duga-duga ma Jou Madutu aihayanga de Ai dora makuaha matimiuku? Hakali-kali kowali!
45006016	Ngini nihiorikoka nako ngini nihidöaka niadiri womatëngoika la niadiai Ai mau done ngini ganga o nyawa niwihimote-moteke gënanga Ai gilaongo -- bote o baradoha magilaongo iniao-ao ngini o honengika, ekola o gilaongo nimote-moteke ma Jou Madutuika, de' de hokogënanga nimateke oa-oali de ma Jou Madutu.
45006017	Mä sukur ma Jou Madutuika! Hababu kahuruono ngini nidadi o baradoha magilaongo, mä orahanënanga ngini de niahininga magahumu niamoteke o dodötoko madiai inihidöa-döakoka nginika.
45006018	Ngini o baradoha iniparetaokaua, de' orahananga nidadi o gilaongo mangale ma Jou Madutu aimau.
45006019	Karana o ade-ade nitagoko niakunowahi, ngohi tapäke manonako o gilaongo hupaya ngini iholoi igapanga nimangarati. Mahiraino ngini niadiri mata-mata nihidöakoka hokä o gilaongo o hali ipese-pesekika de' i totorou de madungutu i totorou. Kogenangoli örahananga, kokiani ngini niadiri mata-mata nihidöaka hokä o gilaongo mangale ma Jou Madutu ai mau de mangale ma Jou Madutu Ai dungutu itebi-tebini.
45006020	Maöraha ngini o baradoha imägilaongo, ngini inïkuahaua ma Jou Madutu aimau.
45006021	O hali-o hali inïmal̄e-mal̄eke nidiai o öraha nënanga o utumu okia niatarima enangino o öraha gënanga? O manarama-manarama gënanga duga-duga iao o honenge!
45006022	Maöraha nanga o baradoha inïparetaokaua, de' nidadi ma Jou Madutu aigilaongo. Nia utumu ganga Riadodoto niwango nitebini mangale ma Jou Madutu de' o hali gënanga mahasili o ngango madutu de' ikakali.
45006023	Hababu o honenge ganga o baradoha mahewa; mä o wowango madutu de' i kakali de o Kristus Yesus nanga Jou ganga o ngongike ma Jou Madutuoka wohidöaka pöparahaja.
45007001	Ahi Roriadodoto! Riadodoto mata-mata nianaköka o tita. Ho', ngini nihiöriki o tita makuaha o nyawa moika, imadadi duga-duga madekana o nyawa gënanga kawowango-wangohi.
45007002	Hohitero, o ngoheka momatëngo de amirokatoka, o tita imihidinikutu amirokatika duga-duga madekana amirokata wowango-wangohi. Nako amirokata wohonengoka, ngoihekata gënanga o tita imihidodilikoika de amirokata molapahioka.
45007003	Nako o ngoheka gënanga mowango de o nauru mahomoa maöraha amirokata kawowango-wangohi, o ngoheka gënanga yahetongo mohowono. Mä nako amirokata wohonengoka, o tita madatoro imidäenokaua. De' nako muna mokawingoli de o nauru mahomoa münanga mohowonua.
45007004	Ahi Roriadodoto, hoko genangoli mahali de ngini. Mangale o agama Yahudi matita ngini nihonengoka, karana ngini inihi rimoioka de o Kristus airöehe de' nidadi To ünanga kiaka wihiwangokali o honenge mahidogoronaka. Unanga wihiwangokali o honenge mahidogoronaka hupaya ngone hodadi baraguna ma Jou Madutuika nanga wowango magoronaka.
45007005	Hababu, mahiraino ngone howango hamoteke o nyawa nangarupa de nangabiaha. O öraha gënanga o nahihu iböbaradoha, ipuda karana naga o agama matita, inahitotitila nanga diri magoronaka. Mahababu gënanga ngone hadiai o hali mahasili o honenge.
45007006	Maöraha nanga inahidinikutokaua de o agama Yahudi matita. Ngone hohonengoka mangale o tita mahiraino inakokuaha ngone. Ngone homahi gilaongokaua de imoteke ihira-hira, imoteke o tita itötuli-tulihi. Orahananga hogilaongo imoteke madodagi maduru ma Jou Madutu ai Womaha ihidödumu-dumutu ngoneino.
45007007	Nako hokogënanga, okia yakunu ngone hotemo? O agama Yahudi matita itorou? Marai kowali! Mä o tita gënanga ihïdotoko ngohi mangale o baradoha. Ngohi tohiorikua o kal̄il̄u gënanga okia, nako o agama matita yahetongua, "Uha nikal̄il̄u."
45007008	Mangale de madodagi o agama matita, o baradoha yamäke o ngëkomo la yapuda hagala rupa o nahihu ikokal̄il̄u ahihininga magoronaka; hababu nako o agama matita koiwa, o baradoha maihonenge.
45007009	Ngohi mahiraino towango de o agama matita koiwa. Mä maöraha o agama matita iböa, o baradoha imuläenge iwango
45007010	de' ngohi tohonenge. O agama matita gënanga, madungutu madodihiraka mangale ihidöaka o ngango, ino de iao o honenge ngohino.
45007011	Karana mangale de madodagi o agama matita gënanga, o baradoha yal̄ë o ngëkomo ihi tipu de' i hitoma ngohi.
45007012	O agama matita maahali ma Jou Madutuino, de' moi-moi o pareta o tita gënanga magoronaka ma Jou Madutuino, ho' iadili de' yaoa.
45007013	Aa, boteka nënanga mamangarati maoa-oa gënanga ihïgao o honenge ngohino? Marai kowali! O baradoha ihïgao o honenge gënanga. De tapäke maoa-oa, o baradoha ihïgao o honenge ngohino, hupaya mabiaha de marupa o baradoha imahi matoko madodiai. Mangale de madodagi ma Jou Madutu aipareta, imahinyata i goungu hokokia o baradoha mamodorou.
45007014	Ngone hohiöriki o agama Yahudi matita maahali ma Jou Madutu ai Womahino; mä ngohi nënanga o nyawa tobole-bole. Ngohi ihihukunoka la todadi o baradoha magilaongo.
45007015	Hababu ngohi mahirete tomangaratiua tongohi ahimanarama. O hali-o hali ngohi tönahihu tadiai, gënanga ngohi tadiaiua; mä o hali-o hali ngohi tödoha-dohata, gënanga iholoi ngohi tadiai.
45007016	Aa, nako ngohi tadiai o hali-o hali imaroributu de ahinahihu, gënanga mamangarati ngohi tohigoungu o agama Yahudi matita gënanga yaoa.
45007017	Ho', imoteke madiai gënanga ngohi okaua tadiai, duga-duga o baradoha yakokuaha ahidiri.
45007018	Ngohi tohiöriki maoa kamoiö de koiwa ahidiri magoronaka; enagënanga ahibiaha magoronaka hokä o nyawa. Hababu naga o nahihu ngohioka mangale o oa todiai, mä ngohi takunua tohidagi.
45007019	Ngohi takunua todiai maoa-oa kiaka ngohi tönahihu tadodiai; i iduluyaino ngohi todiai o hali madodorou, kiaka ngohi toluku tadiai.
45007020	Nako ngohi todiai o hali kiaka ngohi toluku tadiai, gënanga ngohiua tadiai o hali-o hali gënanga, duga-duga o baradoha yakokuaha ahidiri.
45007021	Ho', ngohi tal̄ë mademo mahohonenge, o tita nënanga ihititila; enagënanga nako ngohi tomau todiai maoa-oa, maduga-duga madodorou dika ipuda ngohioka.
45007022	Doka ahihiningaka yöigo ma Jou Madutu aitita,
45007023	mä ngohi tomanako ahidiri magoronaka nagaoli o tita mahomoa ihitotitila -- enagënanga o titaima roributu de o tita kiaka ahidibanga marorahai ihimoteke. Mahababu gënanga ngohi hihidinikutu o baradoha matita kiaka ihitotitila ahidiri magoronaka.
45007024	-
45007025	Aa, hokonënanga ahibiaha de ahirupa; ngohi tamoteke ma Jou Madutu aitita de tongohi ahidibanga irorahai, mä de ahi biaha o nyawa, ngohi tomahi moteke o baradohaika. Hokokia ahibodito ngohi nënanga! O röehe nënanga magoronaka ihiao ngohi o honengika, o nagona yömodeke ihihalamati ngohi? Sukur ma Jou Madutuika! Unanga wömodeke wohihihalamati mangale de madodagi o Yesus Kristus.
45008001	Onanga yowöwango-wango yorimoi de o Kristus Yesus örahananga koiwaka o hukumanga onangika.
45008002	Hababu ma Jou Madutu ai Womaha matita yadodiai ngone howango horimoi de o Kristus Yesus ihihilapahioka ngohi de o datoro idädadi o hababu o baradoha de' o honenge.
45008003	Okia naga o agama matita yakunua yadiai, karana ngone o nyawa hobole, gënanga ma Jou Madutu wadiaioka. O nyawa nangabiaha magoronaka ma Jou Madutu wahohihanga o baradoha makuaha de ai Ngohaka mahirete wihidingoto woböa-böa Ai rupa de Ai biaha hokä o nyawa yoböbaradoha la mangale waehe o baradoha.
45008004	Ma Jou Madutu wodiai gënanga hupaya Ai mau inyata o agama Yahudi matita magoronaka gënanga yakunu hadiai nanga diri magoronaka iwöwango-wango imoteke ma Jou Madutu ai Womaha de' hamotekua o nyawa nangabiaha.
45008005	O nyawa yowöwango-wango imoteke o nyawa nangabiaha, hoko genangika yapikiri okia yoigo-igo o nyawa mangabiaha. Mä hagala o nyawa yowango imoteke ma Jou Madutu ai Womaha, gila-gila yapikiri okia yoigo-igo ma Jou Madutu ai Womaha.
45008006	Nako o nyawa nanga biaha yakuaha anidibanga, done mabaha o honenge. Mä nako ma Jou Madutu ai Womaha yakuaha anidibanga, done mabaha o ngango de' o dame de ma Jou Madutu.
45008007	O nyawa manga dibanga yakokuaha o nyawa nangabiaha o nyawa geönanga imateke haturü de ma Jou Madutu; karana o nyawa geönanga imahimotekua ma Jou Madutu aititaika; de' i goungu ünanga wakunua wamoteke ma Jou Madutu aitita.
45008008	O nyawa yowö wango-wango imoteke o nyawa nangabiaha, yakunua iwi hisanangi ma Jou Madutu.
45008009	Mä ngini niwangoua imoteke o nyawa nangabiaha. Ngini niwango imoteke ma Jou Madutu ai Womaha -- nako, maraioka, ma Jou Madutu ai Womaha igou-goungu inihitotitila niadiri magoronaka. O nagona onangoka koiwa o Kristus ai Womaha, önanga gënanga to Kristusua.
45008010	Mä nako o Kristus wowango niadiri magoronaka, done ngarokö niaröehe ihonenge karana o baradoha, mä ma Jou Madutu ai Womaha ihidöaka o ngango nginika hababu niarimoi de ma Jou Madutu irahaioka.
45008011	Nako ma Jou Madutu ai Womaha, wihiwango-wango o Kristus o honenge mahi goronaka, iwango niadiri magoronaka, Unanga wihiwango-wango o Kristus o honenge mahi goronaka gënanga, done ahao ihiwango niaröehe yakunu ihone-honenge gënanga. Unanga wadiai gënanga de ai Womaha iwango-wango nginioka.
45008012	Mahababu gënanga, Roriadodoto tongone naga de nanga momoku; mä nanga momoku gënanga o nyawa nanga biahaikaua; ngone iparaluua howango hamoteke toëna manahihu.
45008013	Karana nako ngini niwango imoteke o nyawa nangabiaha, done ngini aha nihonenge; mä nako de ma Jou Madutu ai Womaha makuaha, ngini kahoko genangika dika niahohonenge niamanarama ibö baradoha, done ngini aha niwango.
45008014	O nyawa yätuda-tuda ma Jou Madutu ai Womaha ganga ma Jou Madutu aingoha-ngohaka.
45008015	Hababu o Womaha, ma Jou Madutu winihidöa-döaka nginika, inïdiaiua ngini nidadi o gilaongo hiädono ngini niwango o modongo magoronaka. I idulu yaino ma Jou Madutu ai Womaha gënanga inihidadi ngini ma Jou Madutu aingoha-ngohaka. De' de ma Jou Madutu ai Womaha makuaha gënanga ngone hïahoko ma Jou Madutu gënanga "Ama, ya ahi Ama!"
45008016	Ma Jou Madutu ai Womaha imakomoteke de nanga womaha ihinyata ngone ganga ma Jou Madutu aingoha-ngohaka.
45008017	Aa, nako ngone ganga Ai ngoha-ngohaka, done ngoneö ganga de nanga haku hatarima Ai puhaka kiaka aha hatarima o barakati wasösadiaka ma Jou Madutu mangale Ai ngoha-ngohaka. Ngone aha hatarima homako moteke de o Kristus okia ma Jou Madutu wasösadiaka mangale Unanga; hababu nako ngone hatagongo o hangihara de o Kristus, ngoneö aha inahimulia de o Kristus.
45008018	Mata-mata o hangihara hatago-tagongo örahananga, imoteke ngohi ahidamäke, yakunua hakali-kali hohitero de o mulia aha ihinyata-nyata ngoneino.
45008019	O alami mata-mataika yönahihu de yönganono itamä maöraha ma Jou Madutu wahinyata Ai ngoha-ngohaka.
45008020	Hababu o alami wamal̄aikäka la ibabiti, karana toënaua mamau mahirete, mä karana ma Jou Madutu wamal̄aika hokogënanga. Ngarokö hokogënanga kanagahi o ngonganono nënanga:
45008021	öraha moiuku aha o kuaha ihiwede-wedere yaparetaokaua o alami de' aha o alami imaoko mahirete de' ihimulia ihikutuono de ma Jou Madutu aingoha-ngohaka.
45008022	Ngone hohiöriki hiädono o örahanënanga o alami mata-mataika itaiana karana yatagongo o huha de o hangihara hokä o ayo momatëngo mohangihara maöraha amingohaka imakil̄au.
45008023	De' kao alami mata-mataikaua dika itaiana; ngone mahirete mahotaiana nanga hininga madol̄aka. Ngone hatarimaka ma Jou Madutu ai Womaha hokä ma Jou Madutu aingongike madodihiraka, mä ngone kaho tamäohioli ma Jou Madutu wohilapahi nangadiri mata-mataika de' wonahidadi ngone Ai ngoha-ngohaka.
45008024	Karana de hönganono ngone aha inahihalamati. Mä nako okia ngone höngano-nganono gënanga ngone hamäkeoka, done gënanga o ngonganonokaua. Hababu o nagona kayönganonohi okianaga moi yamömäke-mäkeoka?
45008025	Mä nako ngone hönganono okia naga moi hamömäke-mäke owahi, done gënanga hodamä de nanga sabari.
45008026	Hoko genangoli ma Jou Madutu ai Womaha yaino inäriwo ngone nako ngone hobole. Hababu ngone hohiorikua sarakia kokiani ngone homäniata; o Womaha gënanga mahirete wïhimanga ma Jou Madutu la igahoko mangale ngone de manahihu de manganono duru iluku hiädono yakunua ihidemo.
45008027	Done ma Jou Madutu, wohiori-oriki o nyawa nanga hininga madol̄a, womangarati o Womaha gënanga mamau; hababu o Womaha gënanga igahoko ma Jou Madutuika la ma Jou Madutu Ai umati, de' imadäene de ma Jou Madutu aimau.
45008028	Ngone hohiöriki ma Jou Madutu watatoro hagala o hali, hiädono mahasili maoa-oa la o nyawa iwïdora-dora Unanga de' wä aho-ahoko imadäene de to una Ai datoro.
45008029	Onanga ma Jou Madutu wäiri-irikoka, kade mahirahiöwahi tantuoka la yodadi kao rupa moi de Ai Ngohaka enagënanga o Yesus Kristus. De hoko gënanga o Ngohaka gënanga wodadi madodihiraka o roriadodoto yowöe-wöe manga hidogoronaka.
45008030	Hokogënanga ma Jou Madutu wä aho-ahoko önanga kade mahirahiwohitantuoka; de' onanga wä aho-ahoko gënanga, wahigumal̄a imateke oa-oaoli dede Unanga. De' onanga wahi gumal̄a imateke oa-oaoli de ma Jou Madutu, yal̄ë o hidoku ma Jou Madutu aiwowango mahirete magoronaka.
45008031	Okia yakunu hotemo örahananga mangale mata-mata gënanga? Nako ma Jou Madutu wonahiböa ngone, o nagona yakunu inalawani ngone?
45008032	Ai ngohaka mahirete kowïhayangua, duga-duga wohidöaka mangale tongone mata-mata nanga paralu; de o nagona yato Unanga aha wonahidöakua ngoneino hagala moi-moi mahomoaohi?
45008033	O nagona yakunu inäkalaki ngone o umati ma Jou Madutu wonairi-irikoka, nako ma Jou Madutu mahirete wohinyata ngone hahowonua?
45008034	Boteka naga o nyawa yomau inahi howono ngone? O Kristus Yesus ahao wonahiböa ngone! Ge Unanga wohonengoka, ekola ge Unangala iwihiwangokali o honenge mahigoronaka de' Una naga ma Jou Madutuoka o ngï i kokuahaoka.
45008035	Boteka naga yakunu iwitatoko o Kristus wonädora ngone? Yakunu o huha iwitatoko, ekola o hukaranga, ekola o aniaya, ekola o habirokata, ekola o mihikini, ekola o bahaya, ekola o honenge?
45008036	Ma Jou Ai Demo ma Buku magoronaka itulihoka hoko nënanga, "O wange magurutu ngomi miwango o honenge mabahaya magoronaka karana Ngona. Ngomi imidiai hokä o duba imau yatöaka."
45008037	Kowali! Mata-mata gënanga magoronaka iholoi ngone hamäke o utumu i tötotomo mangale Unanga wonädora ngone!
45008038	Hababu ngohi duru tongaku o duniaka mata-mataika, kayaoa o honenge ikali o wowango, kayaoa o malaekatikaoli o popareta, kayaoa okia naga inahi bobodito örahanënanga de o öraha aha iböa-böa, ekola o kuata mahomoahi,
45008039	kayaoa o hali okianaga o dihangoka, ikaoli o hali okianaga o dunia magoronaka ekola okia dika mahomoa, mata-mata ganga yakunua iwitatoko ma Jou Madutu wonä dora ngone, hokä wohidumutoka mangëkomo de madodagi de o Kristus Yesus tongone nanga Jou.
45009001	Okia aha ngohi tahetongo nënanga ganga itiai karana ngohi Kristus madutu. Ngohi koto elukua. Tongohi ahihininga madol̄a yatö tuda-tuda ma Jou Madutu ai Womaha, ihihigoungu ngohiö ahidemo nënanga itiai.
45009002	Ngohi duru ahihininga ihuha de' tongohi ahihininga ihangihara
45009003	karana tongohi ahi roriadodoto o hoana de o berera moi dede ngohi. Hababu mangale önanga, ngohi mahirete tömodeke ma Jou Madutu wohilolai, de' ihihitingaka de o Kristus.
45009004	Onanga ganga o umati yäiri-irikoka de' ma Jou Madutu wahidadi önanga Ai ngoha-ngohaka mahirete, de wohinyata Ai kuaha onangika. Unanga wodiai o jaji dede önanga de' wohi döaka onangika o agama matita. Ma Jou Madutu wahingahu onangika sarakia kokiani önanga yopuji de' onanga yatarima okali Ai jaji.
45009005	Onanga ganga nangaete de nangatohora manga difauku, madodagi o nyawa o Kristus aiahali toönanga manga hoana de manga bereraino. Mata-mata Unanga iholoi wokurutil̄e. Ma Jou Madutu iwipuji kahi ado-adonika! Amin.
45009006	Ngohi ahidungutua tahetongo ma Jou Madutu aijaji idadi gila-gilaokaua; mä mata-mataua o Israel manyawa ganga o umati ma Jou Madutu wäiri-irikoka.
45009007	Mata-mataua o Abraham aidifauku ganga ma Jou Madutu aingoha-ngohaka. Hababu ma Jou Madutu wïtemo o Abrahamika, "Duga-duga o Ishak dika aidifauku aha yähetongo anidifauku."
45009008	Gënanga mamangarati o Abraham aidifauku yodadi ma Jou Madutu aingoha-ngohaka, ganga duga-duga aidifauku yodädadi karana ma Jou Madutu aijaji; de' mata-mataua aidifauku.
45009009	Hababu ma Jou Madutu aijaji ganga hokä hokonënanga, "O öraha hitatapuoka, ngohi aha tainoli, de' o ngo Sarah aha de ami ngohaka o nauru womatëngo."
45009010	De' nenangoli: o ngo Ribka amingohaka o nauru yähinoto manga ama kawomatëngo enagënanga o Ishak nangaete de nangatohora.
45009011	Ihira de o ngohaka yähinoto gënanga imakil̄au, ma Jou Madutu wohi tantuoka Ai ngongiriki öraha nanga de hikaika. Ma Jou Madutu aingongiriki gënanga wohigagaoua de okia o nyawa yakunu yadodiai, mä wohigagao de ma Jou Madutu aigogahoko mahirete. Hababu maöraha o ngo Ribka amingohaka o nauru yähinoto gënanga yakunuahi yodiai okianaga moi maoa-oa ekola madodorou,
45009012	ma Jou Madutu wahetongoka o ngo Ribkaika, "Mariaka aha wïleleani madödoto."
45009013	Ma Jou Ai Demo ma Buku magoronaka i tulihi ma Jou Madutu wotemo hokonënanga, "O Yakub Ngohi tïdora, mä o Esau Ngohi tïdohata."
45009014	Oraha nanga okia nanga demo mahohonenge? Ma Jou Madutu gënanga woadilua? Maraioka ma Jou Madutu woadili!
45009015	Hababu ma Jou Madutu wïtemo o Musaika, "Ngohi aha tohidumutu ahihininga maoa o nyawaika Ngohi tomau tohidumutu ahihininga maoa, de Ngohi aha tohidumutu o hayanga de o dora o nyawaika Ngohi tomau tohi dumutu o hayanga de o dora."
45009016	Ho', ma Jou Madutu aiputuhu gënanga imahigagaoua de o nyawa manga hininga maoa ekola o nyawa manga hidailako, duga-duga imahigagao ma Jou Madutu aihininga maoa-oaika dika, geonangika o nyawa wäiri-iriki gënanga.
45009017	Hababu Ma Jou Ai Demo ma Buku magoronaka itulihi, "Ma Jou Madutu wïtemo o Mesir ma Koanoika, 'Ngohi tonihi dadi ngona nokoano mangale madungutu nënanga moi dika, enagënanga hupaya dede ngona, Ngohi tohidumutu Ahi kuaha de' Tadiai ahiromanga yodogilianga o dunia mata-mataika.' "
45009018	Ho', ma Jou Madutu wädora de wähayangi o nyawa imatëngo-tëngoika, nako ma Jou Madutu womau hokogënanga. De' ma Jou Madutu wodadi o hababu womatëngo idadi aihäeke itogowini, nako ma Jou Madutu womau hoko genangoli.
45009019	Aa, o Riadodoto aha nitemo ngohino, "Nako hokogënanga yadodoa ho ma Jou Madutu kawomauohi wonahi howono o nyawa? Koigoungua kao nyawa moiö de yakunua yatatoko ma Jou Madutu aimau?"
45009020	Mä Riadodoto! Riadodoto duga-duga kao nyawa dika. De' Riadodoto yakunua de niabarani niwipaluhu ma Jou Madutuika! Kai yakunu o bunga-bunga mangï ileha o nyawa yadodiaiika, "Yadodoa hongohi nohidiai hokonënanga?"
45009021	Koigoungua o nyawa wododiai o bunga mangï gënanga de aihaku wakarajanga o tonaka matau-taulu gënanga aihininga mahuka? O tonaka matau-taulu o bolulu moi o nyawa gënanga de ai haku wodiai o bunga mangï o rupa hinoto: moi irahai, de' moi mahomoa ikuranga irahai.
45009022	Hokogenangoli de okia ma Jou Madutu wadodiai. Unanga de Ai dungutu la Ai dohata wohiaiki de' wohimatoko Ai kuaha. Ma önanga kokiani yähukumu karana yadodiai Unanga iwitohata, mawahisabari önanga.
45009023	Ma Jou Madutuö Ai dungutu la wohidumutu ngoneino o utumu dema boboloioka wonädoburaraha ngoneino wonädö dora-dora. Ngone inasadiaka la hatarima o utumu gënanga.
45009024	Ngoneö wona ahokoka kao Yahudi manyawainoua, mä de o hoana de o berera mahomoaino ö.
45009025	Hababu ma Nabi Hosea aibuku magoronaka ma Jou Madutu wotemo, "O nyawa Ahi umatua, aha Tä hetongo 'Ahi Umati'. O hoana de o berera Tä dora-doraua, aha Tä hetongo 'Tä haya-hayangi'.
45009026	De' o ngï kiaka yahi ngahu o nyawaika, 'Ngini Ahi umatua,' genangoka o nyawa ge önanga aha yähetongo ma Jou Madutu aingoha-ngohaka yowango-wango."
45009027	Ma Nabi Yesaya wotemo wohitotiaika mangale o Israel manyawa, "Igoungu ngaro o Israel manyawa manga ngöe hokä o dowongi o ngötoka, maduga-duga manga huhutulu dika aha yohalamati;
45009028	hababu ma Jou aha de madataitoka wögelenga o hukumanga o dunia madol̄a mata-mataika."
45009029	O Yesaya wotemoli hokonënanga, "O demo maade ma Jou Madutu woko Kuaha wonagumal̄aua o difauku, marai ngone mata-mata hodadioka hokä o Sodom de' o Gomora."
45009030	Ho', mademo madipoko ganga hokonënanga: O hoana de o berera mahomoa o Yahudiokaua önanga imahidailakoua hupaya manga rimoi de ma Jou Madutu idadi yaoaoli. Mä karana önanga iwingaku ho ma Jou Madutu wadiai manga rimoi dede Unanga idadi yaoaoli.
45009031	I idulu yaino, o Yahudi manyawa salalu imahidailako yamoteke o tita hupaya manga rimoi de ma Jou Madutu idadi yaoaoli. Mä itiai önanga yohasilua.
45009032	Yadodoa ho önanga yohasilua? Hababu önanga yodiai gënanga mangëkomo de madodagiua iwingaku ma Jou Madutuika, duga-duga mangëkomo de madodagi manga hidailako mahirete. Onanga yoruba yopeleke "O Helewo i Bobebelekika".
45009033	Mangale o helewo gënanga Ma Jou Ai Demo ma Buku magoronaka i tulihi hokonënanga, "Nio hohininga nënanga: O Sion ma Doporonoka Takelenga ukuoka o helewo gahumu moi aha hiädono o nyawa yopeleke; enagënanga o helewo moi mapako-pako aha hiädono o nyawa yäruba. Mä o nyawa yangaku enangika aha manga hininga ihuhaua."
45010001	Roriadodoto! Ngohi duru tönahihu de tönganono ahihoana de ahiberera manyawa yahihalamati. De' ngohi tagou-goungu tomäniata ma Jou Madutuika mangale önanga.
45010002	Ngohi tobarani tahetongo önanga duru yamagawe imahigilaongo ma Jou Madutuika. Mä manga magawe gënanga ihihol̄eua de o sawaro ma Jou Madutuino.
45010003	Onanga ihiorikua madodagi sarakia ma Jou Madutu wodiai o nyawa de de Unanga manga rimoi yaoakali. De' karana önanga yomau yanïki toönanga manga hidailako mahirete, ho önanga yodomotekua o hidailako ma Jou Madutu wohi dumu-dumutu.
45010004	O agama matita o Kristus itotomoka wadiai. Ho' moi-moi o nyawa iwingaku o Kristusika, manga rimoi de ma Jou Madutu yaoakali.
45010005	O Musa watulihi o nyawa imateke oa-oa de ma Jou Madutu ihihol̄e de o agama matita, o nyawa gënanga aha yowango karana yamoteke o agama matitaika.
45010006	Mä o nyawa imateke oa-oa de ma Jou Madutu mangale de madodagi ihihol̄e wingaku ma Jou Madutuika, Ma Jou Ai Demo ma Buku yahetongo hokonënanga, "Ngarouha ngona notemo anihininga magoronaka, 'O nagona aha yodöa o horogail̄e?' (ma mangarati o Kristus iwiao iwihi guti),
45010007	ekola 'O nagona aha youti o nyawa yohone-honenge manga duniauku?' (ma mangarati o Kristus iwi göraka o honenge mahi goronaka de iwihidöa)."
45010008	Ganga madungutu hokonënanga, "O abari ma Jou Madutuino gënanga duru imahi tigi-tigika ngonaika; ani uruoka de' anihininga magoronaka." Gënanga doka o abari ngomi mihi ngahu-ngahu; o abari kokiani o nyawa yangaku.
45010009	Hababu nako Riadodoto nomangaku de aniuru "O Yesus gënanga ma Jou", de' Riadodoto nongaku anihininga magoronaka ma Jou Madutu wihiwangoka o Yesus o honenge mahigoronaka, done Riadodoto aha nohalamati.
45010010	Karana de aihininga ünanga wongaku, hiädono ma Jou Madutu witarima ünanga hokä o nyawa imateke oa-oa de ma Jou Madutu. De' aiuru ünanga womangaku, hiädono ünanga iwihihalamati.
45010011	Ma Jou Ai Demo ma Buku magoronaka i tulihi, "O nyawa yongaku-ngaku aha manga nganono ihihangua."
45010012	Gënanga idadi o nyawa mata-mataika, hababu o Yahudioka manyawa de o hoana de o berera mahomoa manyawa koiwa imako howono. Ma Jou Madutu womatëngo-tëngo gënanga ganga mangale o nyawa mata-mata manga Jou. Unanga wahidöaka Ai barakati de maboboloi o nyawa mata-mataika yogögaho-gahoko o roriwo Unangika.
45010013	Ma Jou Ai Demo ma Buku magoronaka itulihi, "O nyawa mata-mata imahiböaka ma Jouika, aha yohalamati."
45010014	Mä sarakia o nyawa yakunu imahiböaka ma Jouika nako önanga iwingakuowahi? De' sarakia önanga yakunu iwingaku ma Jouika nako önanga yoihenowahi mangale Unanga? Inoli, sarakia önanga yakunu yoihene mangale ma Jou, nako moiua naga ihingahu?
45010015	De' sarakia yakunu o nyawa yoao o abari gënanga nako moiua yähuloko? Ma Jou Ai Demo ma Buku magoronaka itulihi hokonënanga, "Hokokia mahailoa manga böa o nyawa yoao-ao o Abari ma Oa ma Jou Madutuino!"
45010016	Mä o nyawa mata-mataua yatarima o Abari ma Oa gënanga. Hababu ma Nabi Yesaya wotemo, "Jou, o nagona yongaku tongomi mia abari?"
45010017	Mahababu gënanga o nyawa idadi yongaku karana önanga yoihene o abari, de' o abari yoihene karana naga o nyawa ihingahu mangale o Kristus.
45010018	Mä ngohi toleha: Boteka igoungu önanga yoihenowahi o abari gënanga? Maraioka iböto! Hababu Ma Jou Ai Demo ma Buku magoronaka yatulihi hokonënanga, "Manga ilingi igiloanga yodogiliangoka o dunia mata-mataika, manga demo-demo yadonoka o dunia mabahaika."
45010019	Ngohi tolehali: Boteka o Israel manyawa ihiorikowahi? Mal̄aikala o loleha nënanga madodihiraka o Musa wöbaluhu. O Musa wotemo, "Hoko nënanga ma Jou Madutu wotemo, 'Moi o hoana de o berera manyawa Ahi umatua Ngohi aha tadiai niasanangiua onangika de' o hoana de o berera manyawa yobodo-bodo Ngohi aha tadiai niängamo onangika.' "
45010020	Ma Nabi Yesaya iholoioli wobarani. Unanga wotemo, "Hoko nënanga ma Jou Madutu wato, 'O nyawa ihilingi-lingirua Ngohi, ihi mäkeoka Ngohi; de' o nyawa ihi leha-lehaua Ngohi, ngohi tohimatoko Ahi diri onangika.' "
45010021	Mä mangale o Israeloka ma Nabi Yesaya wotemo, "Hokonënanga ma Jou Madutu wato, 'Moi o hoana de o berera manyawa manga häeke i totogowini de' yototomotekua onangika o wange magurutu Ahi giama i toakika.' "
45011001	Ngohi toleha: Boteka ma Jou Madutu wäumoka Ai umati mahirete? Marai kowali! Ngohi mahirete o Israel manyawa moi o Abraham aidifauku o Benyamin aiahalino.
45011002	Kowali! Ma Jou Madutu wäumoua Ai umati kamahirahi de womangiri-ngirikoka. Roriadodoto nihiöriki okia yatulihi Ma Jou Ai Demo ma Buku magoronaka mangale o Elia, maöraha ünanga wohingahu o Israeloka manga hali ma Jou Madutuika. Ma Nabi Elia wotemo,
45011003	"Jou, o nyawa manga ngöe yätomäka aninabi-nabi de' yawede-wederuku mangöe o ngï ihihuba-huba o huba Ngonaika. Mahou ngohi tomatëngokahi de' önanga yomau ihitoma ngohi."
45011004	Okia ma Jou Madutu aibobaluhu o Eliaika? Ma Jou Madutu wïbaluhu, "Ngohi tätingakikaka yaribuhu tumidi mangale Ahi dirimahirete. Onanga komaiwahi yahuba o Gomanga o Baal."
45011005	Hoko genangoli o örahanënanga: Naga o hidoku mahuhutulu o nyawa ma Jou Madutu wäiri-irikoka karana Ai hayanga de Ai dora.
45011006	Unanga wäiriki önanga matiti Ai hayanga de Ai dora de matiti o nyawaua manga manarama. Hababu nako ma Jou Madutu aingongiriki gënanga matiti de o nyawa manga manarama, done ma Jou Madutu Ai hayanga de Ai dora gënanga o hayanga de o dora madutuokaua.
45011007	Ho', sarakia? O Israel manyawa yamäkeua okia önanga yalingi-lingiri. Yamömäke-mäke duga-duga o nyawa o doomu moi mai teteke wäiri-irikoka ma Jou Madutu. Mahomoa mata-mata idadioka manga häeke itogowini ma Jou Madutu aigogahokika.
45011008	Hababu Ma Jou Ai Demo ma Buku magoronaka yatulihi hoko nënanga, "Ma Jou Madutu wadiai idadi to önanga manga hininga de' manga dibanga ihuha imangarati; de' hiädono o örahanënanga to önanga manga lako yakunua imahimäke, de' toönanga manga ngauku yakunua imahi ihene."
45011009	Ma Koano Daud wotemoli, "Mal̄aikala to ona manga rame-rame idadi o modoi onangika mahirete, de' idadi o baiti, o ngï önanga yäotaka de' yowedere!
45011010	Mal̄aikala to ona manga lolega idadi i huhutu hupaya önanga imahimäkeua; de' mal̄aikala önanga idadi yohugu kahiado-adonika."
45011011	Ngohi tolehali: Maöraha o Yahudi manyawa yäotaka, bote gënanga idadi hupaya önanga yowedere? Hakali-kali kowali! Mä karana önanga yobaradoha, ho o hoana de o berera mahomoa manyawa iholoioli yahihalamati, hiädono idadi o hababu o Yahudi manyawa yäsanangiua o hoana de o berera mahomoa manyawa gënanga.
45011012	Karana o Yahudioka yahowono de' yamotekua ma Jou Madutu aimau, ho o hoana de o berera mahomoa manyawa ma Jou Madutu wahibarakati. Yomoholoioli nako o Yahudioka de ma Jou Madutu manga rimoi yaoaokali; marai iholoioli ilamoko mabarakati aha ma Jou Madutu wohidöaka!
45011013	Maöraha nanga kayaoa de ngohi totemo-temo o roriadodotika o Yahudi manyawaua! Madëkana nanga, hokä o Yahudi manyawaua manga rasul, ngohi duru ahimumukoka tatamil̄e tongohi ahimanarama.
45011014	Ngohi tonganono ngohi takunu ahinyawa mahirete, manga hininga tasanangiua, hupaya de o ngëkomo gënanga ngohi takunu tahi halamati önanga o hidoku moi.
45011015	Karana önanga ma Jou Madutu wätila, ho o dunia de ma Jou Madutu marimoi yaoaokali; okia hongoli nako ma Jou Madutu wätarima! Marai gënanga kaimatero dika hokä o nyawa yohonengoka de yowangoli!
45011016	Nako o roti o dobiki moi madodihiraka ihidöakoka ma Jou Madutuika, gënanga mamangarati maroti magahumu ihidöakoli ma Jou Madutuika. De' nako magota mangutuku ganga toma Jou Madutu, gënanga mamangarati majaga-jagaö ganga kato Unanga.
45011017	O hidoku moi o zaitun magota majaga-jaga -- enagënanga o Yahudi manyawa -- yaoto yatobikoka. De' yaoto-oto marioika gënanga ihitataulika o zaitun magota o honganino majaga, enagenangala o Roriadodoto o Yahudi manyawaua. Riadodoto inihi tataulika genangika hupaya Riadodoto niamäo hagala maoa-oa o Yahudi manyawa mangawowango cara rohani.
45011018	Mangale karana gënanga uha ngini niahiuwini önanga yätobi-tobikoka hokä o jaga gënanga. Ngini kokiani nimahininga ngini duga-duga kamajaga. De' koigoungua majaga ihiol̄omo mangutukika, duga-duga mangutuku ihiol̄omo majaga.
45011019	Mä Riadodoto aha notemo, "Ia, mä o jaga-jaga gënanga yatobiki hupaya ngohi yakunu ihihitataulu maröehika!"
45011020	Gënanga igoungu itiai. Mä onanga yäumo karana önanga yongakuua, enahioko Riadodoto initarima karana Riadodoto nongaku. Hö Riadodoto uha noma edenge karana ganga; i idulu yaino Riadodoto kokiani namäo nohawana.
45011021	Hababu nako ma Jou Madutu wädoraua wäumo o Yahudi manyawa hokä o jaga-jaga madutu gënanga, uha natobote Unanga aha wonïdora mangale woniumo ngona Riadodoto!
45011022	Hö nenangoka ngone hamäke hokokia ma Jou Madutu aioa-oa de' hokokia aidogowini Unanga. Unanga wodiai wakaigoungu yoböbaradohaika, mä Unanga aihininga yaoa ngonaika Riadodoto -- iti yakunu Riadodoto notatapu nowango de Ai oa. Nako kowali, done Riadodoto ngonaö aha woniumo.
45011023	De' mangale o Yahudi manyawa gënanga, nako önanga yamal̄a manga manarama de manga damäke yongakua, done önanga aha watarimali; hababu ma Jou Madutu wokuaha mangale watarimali önanga.
45011024	Riadodoto nia ahali o Yahudi manyawaokaua ganga hokä o zaitun magota o honganika majaga-jaga. Aa, Riadodoto nako imalawani de anibiaha, yakunu inihitataulu o zaitun magota madutuika, okiaoli hagala o Yahudi manyawa yahitotero de o zaitun magota madutu gënanga majaga-jaga. Marai mangale ma Jou Madutu iholoioli igapanga mangale wahigilioli önanga to önanga manga zaitun magota madutuika.
45011025	O Roriadodoto! Ngohi tonganono uha ngini niamäo hagala mata-mata nihiorikoka. Hababu naga o hali moi ma Jou Madutu womau, mä o nyawa ihiorikowahi. De' ngohi tomau ngini nihiöriki ganga; enagena nënanga: O Yahudi manyawa o hidoku moi manga häeke yatogowini, mä manga manarama de manga damäke gënanga aha igila-gila duga-duga hiädono o Yahudiokaua manyawa yongodumoka yoböa ma Jou Madutuika.
45011026	Hokogënanga o Yahudi manyawa aha yohalamati. Hababu Ma Jou Ai Demo ma Buku yatulihi hokonënanga, "Ma Koano Wahihohalamati aha woböa o Sion de waino; Unanga aha waëhe o Yakub aidifauku manga dorou mata-mata.
45011027	Ngohi aha tadiai Ahi jaji nënanga dede önanga maöraha Ngohi tahi apongo to önanga manga baradoha mata-mata."
45011028	Karana o Yahudi manyawa yoluku yatarima o Abari ma Oa ma Jou Madutuino, önanga yodadi ma Jou Madutu aihaturü; de' genanga imateke korona idadi manga utumu o Roriadodoto o Yahudi manyawaua. Mä karana ma Jou Madutu aingongiriki, ho o Yahudi manyawa gënanga itatapu ma Jou Madutu wädora matiti mangaete de mangatohora.
45011029	Hababu nako ma Jou Madutu wäiriki o nyawa de' wahibarakati o nyawa geönanga, ma Jou Madutu komaiwa watauru wakilio okia wadodiaioka.
45011030	Mahira ngini nitomotekua ma Jou Madutuika. Mä orahananga ma Jou Madutu wohinyataoka ngini nilapahi de o howono, karana o Yahudi manyawa yotomotekua.
45011031	Hoko genangoli de o Yahudi manyawa gënanga. O örahanënanga önanga yotomotekua ma Jou Madutuika, hupaya ngini ihinyata nilapahi de o howono. Mä ahao onangö aha ihinyata yolapahi de o howono.
45011032	Hababu ma Jou Madutu wamal̄aika o nyawa mata-mata o tomotekua yäkuaha, hupaya Unanga yakunu wohimatoko Ai dora de Ai hayanga onangika mata-mata.
45011033	Igoungu duru kahagiria ma Jou Madutu aikaya! Igoungu iamoko aisawaro de Ai ganako! O nagona yakunu yatailako de madiai waputu-putuhoka? O nagona yakunu imangarati madodagi Unanga wokarajanga?
45011034	Ma Jou Ai Demo ma Buku yatulihi hokonënanga, "O nagona ihiöriki ma Jou ai dibanga? O nagona yakunu ihidöaka o dodaaere Unangika?
45011035	O nagona iwihidöaka okia naga ma Jouika hiädono yakunu yogahoko mabalahi?"
45011036	Ma Jou Madutu wohidödädadioka hagala moi-moi. Mata-mata maahali ma Jou Madutuino de' ganga mangale ma Jou Madutu. Ma Jou Madutu iwihigiriri kahiado-adonika! Amin.
45012001	O Roriadodoto! Ma Jou Madutu duru yaoa ngoneino. Mahababu gënanga ngohi togahoko de magiria hupaya nihihuba niadiri hokä o huba mangango niodingaka mangale ma Jou Madutu de' aihininga yasanangi. Niapupuji ma Jou Madutuika kokiani hokogënanga.
45012002	Uha niodomoteke o dunia nënanga matotukuna. Nihigumal̄a ma Jou Madutu wadiai niadiri imatëngo-tëngo idadi mahungi, hupaya ngini ningali hara moioli. De hokogënanga ngini niakunu nihiöriki ma Jou Madutu aimau -- enagënanga okianaga maoa-oa de' yasosanangi Ai hininga de' i tötotomo.
45012003	Ma Jou Madutu wohidöakoka o ngongike ngohino. Mahababu gënanga ngohi tinihi döaka o hohidumutu o Roriadodotika mata-mata: Uha niamäo niadiri iholoi ikurutil̄e de okianaga madiai. Kokiani ngini niaetongo niadiri de niahininga maböboluluku; moi-moi waetongo aidiri imoteke o dagakunu ma Jou Madutu wohidöa-döaka unangika, mangale karana una wïngaku o Yesusika.
45012004	Nanga röehe mahidoku mangöe. Moi-moi mahidoku naga de toëna mamanarama i tinga-tingaka.
45012005	Hokogenangoli dede ngone. Ngarokö ngone nanga ngöe, mä ngone hodadi marupa o röehe moi, karana ngone horimoi de o Kristus. De' ngone moi-moi homa kodöhanga moioka de mahomoaika hokä o röehe moi de mahidoku-mahidoku.
45012006	Ngone moi-moi de tongone nanga ngongike-ngongike la holeleani de imakokohowono. O ngongike-ngongike gënanga ma Jou Madutu wonahidöaka imoteke Ai hayanga de Ai dora. Hababu gënanga kokiani ngone hapäke o ngongike-ngongike gënanga. O nyawa de toona mangangongike mangale ihiabari o abari ma Jou Madutuino, kokiani ihiabari o abari ma Jou Madutuino gënanga imoteke de toona manga dagakunu naga onangoka.
45012007	O nyawa de toona manga ngongike mangale yäriwo o nyawa mahomoa, kokiani igou-goungu yäriwo o nyawa mahomoa. O nyawa de toona manga ngongike la yodotoko, kokiani igou-goungu yodotoko.
45012008	O nyawa de toona manga ngongike la ihigaro de ihitotitila, kokiani igou-goungu ihigaro de yahitotitila o nyawa mahomoa. O nyawa de toona manga ngongike mangale yahidöaka o nyawa mahomoaika toona manga kianaga, kokiani yadiai gënanga de manga hininga imura imoteke toena mabiaha. O nyawa de toona manga ngongike mangale yotuda-tuda, kokiani igou-goungu yotuda-tuda. O nyawa de toona manga ngongike la ihimatoko o dora de o hayanga o nyawa mahomoaika, kokiani yadiai de manga hininga i sosanangi.
45012009	Niadora de niahininga itebini. Niodohata itotorou, de' nia sö maoa-oaika.
45012010	Kokiani o Roriadodoto moi de moi nimakodora de nirimoi hokä o nyawa o roriadodoto o tau moi, de ngini nihohihira nimateke horomati.
45012011	Nikarajanga de niamagawe. Uha ini tebeturu. Nikarajanga mangale ma Jou de o roriwo ma Jou Madutu ai Womahino.
45012012	Kokiani Riadodoto nomahi nganono ma Jouika de animörene, nosabari o huha magoronaka, de' nakaigoungu nomä niata.
45012013	Näriwo nahi wedono okia naga yopöparalu o Haranioka mahomoa de' nä ahokino anitauino de anihininga isosanangi o Roriadodoto nimateke ngongaku moi nä näko-näkoua.
45012014	Nogahoko ma Jou Madutuika hupaya Unanga wahibarakati o nyawa yoigo-igo inianiaya ngonaika. Ia, nogahoko ma Jou Madutuika wahibarakati önanga, uha nahilai.
45012015	Nahimoteke nomörene de o nyawa yomore-morene, de' noari de önanga yoari-ari.
45012016	Niwango nimahi teke dodiai moi de moi. Uha nimadiai niahininga ikurutil̄e, mä nihitero-tero niadiri de o nyawa itotipokouku manga gogere. Imoteke madiai uha nimapulono i holoi nisawaro.
45012017	Nako o nyawa inïdiai o dorou ngonaika, uha nabalahi de o dorou. Nodiai okia o nyawa mata-mata yamäo yaoa.
45012018	Ngonaino, hokokia yakunu nohidailako la nowango de o dame o nyawaika mata-mata.
45012019	Ahi Roriadodoto! Uha hakali-kali nabalahi o dorou nodiai, mal̄aikala ma Jou Madutu wähukumu. Hababu Ma Jou Ai Demo ma Buku magoronaka yatulihi, "Ngohi taböbala-balahi. Ngohi aha tähukumu, ma Jou wato."
45012020	Iidulu yaino, nako anihaturü iwi hahini, nihidöaka ünanga wol̄omo; de' nako ünanga aikiriti madudungu, nihidöaka ünanga wokere. Karana de nodiai hoko gënanga, Riadodoto aha nadiai ünanga iwimal̄eke.
45012021	Uha nohi gumal̄a anidiri yalawani yakunua o dorou, mä Riadodoto kokiani ani oa-oa yalawani yahohihanga o dorou.
45013001	O nyawa moi-o nyawa moi kokiani niahigihene o poparetaika, hababu koiwa naga o popareta yamäkeua manga kuaha ma Jou Madutuino. De' o popareta o öraha nënanga naga, ihi dagi manga kuaha imoteke o pareta ma Jou Madutuino.
45013002	Mahababu gënanga o nyawa yalawa-lawani o popareta imatero dika de yalawani okianaga ma Jou Madutu wohi tantuoka. De' o nyawa yododiai hokogënanga aha yatarima o hukumanga.
45013003	Hababu o nyawa yododiai o oa ngarouha yämodongo o poparetaika. Duga-duga o nyawa yododiai o dorou dika kokiani yohawana. Nako Riadodoto nöigo hupaya Riadodoto nohawanua o poparetaika, Riadodoto kokiani nodiai maoa-oa, done Riadodoto aha inihigiriri.
45013004	Hababu o popareta ganga ma Jou Madutu aigilaongo yomanarama mangale ani oa. Mä nako Riadodoto o dorou nodiai, marai Riadodoto kokiani nämodongo onangika, hababu kaparahajaua dika önanga yokuaha la yähukumu o nyawa. Onanga ganga ma Jou Madutu ai gilaongo, yögogelenga ma Jou Madutu aihukumanga o nyawaika yododiai o dorou.
45013005	Mahababu gënanga Riadodoto kokiani nahi gihene o poparetaika -- uha duga-duga karana Riadodoto noluku ini hukumu, mä karanaö ani hininga madobote i temo-temo.
45013006	Genangö idadi o titi yadodoa hokokiani o soungu nofangu, hababu o popareta ma Jou Madutu aipegawe ihidagi manga manarama biahaua nënanga.
45013007	Ho' nofangu o poparetaika okia kokiani Riadodoto nofangu onangika. Nofangu o soungu nako kokiani Riadodoto nofangu o soungu; de' nofangu o ngasi nako kokiani Riadodoto nofangu o ngasi. Yädododato kokiani önanga nädodato de' yähohoromati kokiani önanga nähoromati.
45013008	Kao nagonaika nagaö de uha nimakanagimi okianaga, sowaliua nimakanagimi o dora moi de moika. Hababu o nyawa yädora-dora manga dodiawo o nyawa, yatotomoka o Musa aitita.
45013009	Hababu o agama Yahudi matita enagënanga: Uha nohudali, uha notoma, uha notohiki, uha nönahihu o nyawa mahomoa manga kianaga; mata-mata gënanga kamamoi de o tita mahomoa, yatipokoino idadi o tita moi dika, enagënanga, "Nädora ani dodiawo o nyawa hokä ngona nödora anidiri mahirete."
45013010	O nyawa yädora-dora o nyawa mahomoa, aha yodiaiua o dorou o nyawaika gënanga. Ho' o nyawa yädora-dora manga dodiawo o nyawa ganga o nyawa yatötotomoka mata-mata o agama matita madodagi.
45013011	Mahomoa de mata-mata gënanga ngini nihiöriki o öraha nënanga ganga tingini niaöraha la nimomiki nia ngidu magoronaka. Hababu maöraha la ngone inahihalamati o öraha nanga iholoi itigi de maöraha gënanga dahaö ngone homuläenge hongaku.
45013012	O hutu ngade-ngade itilakuroka; de' mahutuohi aha itebini. Ho', kayaoa de ngone homa togumu hodiai o manarama o huhutu mamanarama. Ngone kokiani homahi dero nanga diri de o dararono madaë.
45013013	Ngone kokiani hodiai o hali yahöhoromati hokä biaha o nyawa yadodiai o wange-wange; uha horame-rame maduduga yatilakuru, ekola inädaluku. Uha hodiai okianaga isösafarune, uha nanga kalakuanga itorou. Uha homakangamo ekola homäkodohata.
45013014	Tanu ma Jou Yesus Kristus wohi tantu okia ngini kokiani nia diai. De' uha niodomoteke o nyawa yoböbaradoha manga biaha la ihi aiki manga nahihu madorou.
45014001	O nyawa womö mangarati itiaiua mangale okia wangöngaku-ngaku kokiani niwitarima nihidodiai Roriadodoto niahidogoronaka. Uha nimatekeributu dede ünanga mangale touna aidamäke.
45014002	Naga o nyawa mangadamäke okia dika ünanga yakunu waol̄omo. Mä naga mahomoa o nyawa aingongaku ibole; ünanga wamäo ünanga duga-duga wakunu wol̄omo o gau-gauku dika.
45014003	O nyawa okia dika makawaol̄omo uha wïpulono okiaua iwidäene o nyawawol̄omo o inomo woiri-iriki; de' o nyawa wol̄omo o inomo woiri-iriki, uhali wihihowono o nyawa kawaol̄omo mata-mata, hababu ma Jou Madutu wïtarimaka ünanga.
45014004	O nagona ngona Riadodoto hiädono Riadodoto kokiani nahidero o adili o nyawa mahomoa manga gilaongo? Mudukua o gilaongo worubaiha ekola womaokoino ganga genangö aituanga aihidailako. Dë maraioka o gilaongo gënanga aha woma oko itotiail̄e karana ma Jou wakunu wadiai womaoko itotiail̄e.
45014005	Naga o nyawa yamäo moi o wange yairi-iriki iholoi iamoko de o wange mahomoa, inoli mahomoali o nyawa yamäo mata-mata o wange kaimaketero dika. Mal̄aikala o nyawa moi-moi imängiriki manga damäke mahirete.
45014006	O nyawa wohiamo-amoko o wange wairi-iriki, o nyawa gënanga wodiai hokogënanga mangale wïhoromati ma Jou. O nyawa waol̄o-ol̄omo hagala mata-mata, wodiai hokogënanga mangale wïhoromati ma Jou, karana ünanga wosukur ma Jou Madutuika de o inomo gënanga. Hokogenangoli de o nyawa wol̄o-ol̄omo o inomo wairi-irikoka dika; o nyawa genangö wïhoromati ma Jou de' wosukur ma Jou Madutuika.
45014007	O nyawa moiua ngoneoka wowango mangale aidiri mahirete; de' o nyawa moiua ngoneoka wohonenge mangale aidiri mahirete.
45014008	Nako ngone howango, ngone howango mangale ma Jou. Dë nako ngone hohonenge hohonengö de ma Jou. Ho' howango ekola hohonenge, ngone ganga toma Jou.
45014009	O Kristus wohonengoka de' wowango okali. Ma hababu gënanga Unanga wodadi o nyawa yowango-wangohi de' o nyawa yohone-honengokaö manga Jou.
45014010	Ho', Roriadodoto! Mangale okia nihihowono aniriadodoto o ngongaku moi? Dë mangale okia Riadodoto nïpulono ünanga okiaua iwidäene? Ngone mata-mata aha hïhimanga ma Jou Madutu la wonahidero o adili.
45014011	Ma Jou Ai Demo ma Buku magoronaka yatulihi, "Igoungu," ma Jou wato, "o nyawa moi-o nyawa moi aha yohuba ima rukuku Ahi himangoka; de' o nyawa moi-o nyawa moi aha ima ngaku Ngohi nanga ma Jou Madutu."
45014012	Hö ngone moi-moi kokiani homahitagongo hohaluhu ma Jou Madutuika, hagala tongone nanga manarama.
45014013	Mangale karana gënanga uha ngone homateke hikohowono. Iidulu yaino hohidailako hupaya ngone okianaga moiö de hodiaiua idadi o hababu nanga riadodoto womatëngo waohana o bobaja de' wobaradoha.
45014014	Karana ngohi torimoi de ma Jou Yesus, done ngohi duru tongaku, kamoiö de koiwa naga matitioka ipeseke; mä o hali gënanga ipeseke o nyawa moika, nako o nyawa gënanga wato ipeseke.
45014015	Mä nako de okia ngini Riadodoto niaol̄omo, de womatëngo nanga riadodoto o ngongaku moi aihininga yöhiri, done ngini Riadodoto nidiai gënanga imahihol̄eokaua o dora. Nako o Kristus wohonengoka mangale o nyawa moika, uha niwimal̄aika o nyawa gënanga iwibodito mangale okia ngona Riadodoto naol̄omo.
45014016	Mahababu gënanga uha niamal̄aika okianaga maoa-oa mangale ngini, de o nyawa mahomoa yato ganga itorou.
45014017	Hababu nako ma Jou Madutu wapareta o nyawa womatëngo aiwowango, okia ünanga yakunu waol̄omo ekola waokere, hohi amokokaua. Hohi amoko genangala o nyawa gënanga wamoteke ma Jou Madutu aimau, wamäo o hininga marïdi de' watarima o mörene ihidöa-döaka ma Jou Madutu ai Womaha.
45014018	O nyawa iwilöleleani o Kristus madodagi hoko gënanga, o nyawa gënanga ihisanangi ma Jou Madutu aihininga de o nyawa mahomoa yäetongo.
45014019	Hababu gënanga tongone nanga dumutu kokiani salalu mangale o hali-o hali yadiai homakao yaoa de homahikomomiki.
45014020	Uha karana mangale o inomo Riadodoto nakilianga okia naga ma Jou Madutu wakökarajangoka. Hagala o inomo maraioka ihalali mangale haol̄omo; mä nako okia naga Riadodoto naol̄omo de idadi o hababu o nyawa mahomoa yobaradoha, done Riadodoto nahowono.
45014021	Iholoi yaoa ngarouha niaol̄omo o hiode ekola o angguru niokere ekola nidiai okia dika nako o hali gënanga idadi o hababu o riadodoto womatëngo homateke ngongaku moi idadi wobaradoha.
45014022	Mal̄aikala okia Riadodoto nongaku-ngaku gënanga Riadodoto, nadiai ma Jou Madutu aihimangoka dika la mangale ngona Riadodoto mahirete. O nyawa onangoka koiwa idadi o titi mangale yamäo yahowono okia önanga yamäo gënanga itiai, o nyawa geönanga youtumu.
45014023	Mä o nyawa yamäo yotaka-taka mangale yaol̄omo okianaga moi, ipaha de kayaol̄omo o inomo gënanga, o nyawa geönanga ma Jou Madutu wahihowono; hababu o nyawa geönanga yodiaiua imoteke toona manga mangarati magoungu mangale okia madiai de' ihowo-howono. Dë okia dika yodiai de o mangarati magoungua ganga o baradoha.
45015001	Ngone igou-goungu hohigoungu mangale okia ngone hangaku-ngaku, kokiani ngone hosabari o nyawa manga ngongaku iböbole-bole manga kabaratanga. Uha ngone homau hasanangi nanga diri mahirete dika.
45015002	Iidulu yaino ngone moi-moi kokiani hasanangi tongone nanga roriadodoto manga hininga mangale toona manga oa, hupaya manga hininga ihigoungu iholoi ikuata.
45015003	Hababu o Kristusö wapikirua Ai dirimahirete masanangi. Ma Jou Ai Demo ma Buku magoronaka yatulihi hokonënanga, "Hagala o hohedu madumutu Ngonaika iotakoka ngohiuku."
45015004	Mata-mata itötuli-tulihi Ma Jou Ai Demo ma Buku magoronaka ganga mangale inä dotoko ngone. Hababu o dodötoko ngone hatotarima o Buku i Tebi-tebinino yadiai ngone hotongohono de' hokuata hiädono ngone yakunu homahi nganono ma Jou Madutuika.
45015005	Tanu ma Jou Madutu wohidöa-döaka o dongohono de' o lolaru o nyawaika, wonä riwo ngone la howango o hininga moi, hamoteke o Kristus Yesus aidulada.
45015006	De o hininga moi Riadodoto mata-mata nirorimoi yakunu niwihigiriri ma Jou Madutu, o Yesus Kristus tongone nanga Jou ai Ama.
45015007	Hababu gënanga o Roriadodoto kokiani nimateke tarima moi de moi de niahininga isosanangi, hokä o Kristusö winïtarima ngini la niwihimulia ma Jou Madutu.
45015008	Hababu, niohohininga, o Kristus wäleleanioka o Yahudi manyawa la ihidumutu ma Jou Madutu wosetia wohiganapu Touna aijaji nangaete de nangatohoraika.
45015009	O Yesusö wadiai o hoana de o berera manyawa mahomoa iwihimulia ma Jou Madutu karana Ai hininga maoa onangika. Ma Jou Ai Demo ma Buku magoronaka yatulihi hokonënanga, "Hababu gënanga aha ngohi tonihigiriri Ngona o hoana de o berera manyawa manga higoronaka, ngohi aha tohinyanyi o higiriri mangale Ani romanga."
45015010	Naga yatuliholi hokonënanga, "Nimörene nima komoteke de ma Jou Madutu aiumati wä iri-irikika, hei hagala o hoana de o berera manyawa!"
45015011	De' nenangö, "Niwi higiriri ma Jou Madutu, hei mata-mata o hoana de o berera manyawa, kokiani o nyawa mata-mata iwihigiriri Unanga!"
45015012	De' nenangoli ma Nabi Yesaya wahëto-hëtongo, "O Isai aidifauku, aha woböa womatëngo-tëngo aha wäpareta mata-mata o hoana de o berera manyawa; Unangika o hoana de o berera manyawa gënanga aha imahinganono."
45015013	Ma Jou Madutu ganga mangï ngini nimahi nganono. Tanu Unanga wadol̄a niahininga de hagala o mörene de' o dame karana ngini niwingaku Unangika, hupaya de ma Jou Madutu ai Womaha makuaha ngini idogo-dogo nimahi nganono ma Jou Madutuika.
45015014	Ahi Roriadodoto! Ngohi tohigoungu naga duru kahangöe maoa-oa nginioka. Nginiö manihiöriki hagala mata-mata de' yakunu nimäkodotoko moi de mahomoaikaö.
45015015	Mä mangale o hali-o hali yatä tatoroka magogere, ngohi tohidöaka o hohininga nginika tohi totiaika o hurata nënanga magoronaka, karana ma Jou Madutu wohihidöakoka ngohino o manarama gënanga.
45015016	Unanga wohigorakoka ngohi tilöleleani o Kristus Yesus la ihihuloko o hoana de o berera manyawaika o Yahudiokaua. Dë ngohi tomadiai hokä ma imam, tohiabari o Abari ma Oa ma Jou Madutuino, hupaya o nyawa o Yahudiokaua yodadi o huhuba moi ma Jou Madutuika de yakunu Unanga wätarima. Tanu ma Jou Madutu ai Womaha wädiai önanga imadadi o huhuba moi yatinga-tingakoka mangale ma Jou Madutu.
45015017	Ho', karana ngohi torimoioka de o Kristus Yesus, ho ngohi yakunu tomamäo toamoko ahimanaramoka mangale ma Jou Madutu.
45015018	Ngohi tobarani totemo hokogënanga duga-duga yakokorona okia o Kristus wodiaioka de mangëkomo ngohi la o nyawa o Yahudiokaua tadiai önanga iwihimoteke ma Jou Madutuika. Ngohi todiai gënanga de ahidemo-demo de mamanarama
45015019	ihikinïki de o nonako ihëra-hëranga de' o hali-o hali biaha-biahaua; mata-mata gënanga mangale ma Jou Madutu ai Womaha makuaha. O Abari ma Oa mangale o Kristus ngohi tohingahuoka o nyawaika mata-mata, muläenge o Yerusalem mabereraka hiädono o Ilirikumika.
45015020	Tongohi ahi mau de ahinganono genangala tohingahu o Abari ma Oa ma Jou Madutuino o ngï-o ngï kiaka o nyawa yoihenowahi mangale o Kristus. Hababu ngohi toluku tohi goko o manarama de tögelenga o nyawa mahomoa manga pondasi mal̄okuoka.
45015021	Ma Jou Ai Demo ma Buku magoronaka yatulihi, "Hagala o nyawa komaiwahi yoihene o abari mangale Unanga aha iwimäke; de' onanga komaiwahi yoihene, aha imangarati."
45015022	Mahababu gënanga kahamanaroka ngohi tamäke o dudukoro mangale tinïädono ngini.
45015023	Maöraha nanga tongohi ahimanarama daera-daeraoka gënanga ibötoka. Madekana de matao-taongo ngohi tomau tinïädono ngini.
45015024	Damä nako ngohi ahidodagi magoronaka o Spanyolika de tatio niaberera, ngohi tönganono yakunu homakamäke dede ngini de' homahiko mörene jai-jai de de ngini. I böto de gënanga ngohi tönganono ngini yakunu nihïriwo ngohi mangale tongohi ahidodagi o Spanyolika.
45015025	Mä o örahanënanga ngohi tomau toiki o Yerusalemika la tao o roriwo mangale ma Jou Madutu aiumati dokenangoka.
45015026	Hababu o jemaat-jemaat o Makedonia de' Akhaya mabereraka yömodekoka mangale ihidöaka mangaroriwo nanga roriadodoto yohuhuhaika ma Jou Madutu aiumati mahigoronaka o Yerusalem mabereraoka.
45015027	De manga hininga isosanangi önanga yaputuhu la yodiai gënanga. I goungu imoteke madiai ipatutu önanga yäriwo manga roriadodoto yomomihikini o Yerusalem mabereraka gënanga; hababu o Yahudi manyawaka de yaino hagala o nyawa o Yahudiokaua gënanga yatarimaka hagala o barakati ma Jou Madutuino. Hö, hagala o nyawa o Yahudiokaua gënanga ipatutoli yäriwo hagala o Yahudi manyawa de o barakati marupa o baranga.
45015028	Nako ngohi tabötoka tongohi ahimanarama nënanga, de' tohidöaka onangika o Yerusalem mabereraka gënanga o roriwo yatotoomuoka gënanga, done ngohi aha toiki o Spanyol mabereraika tatio niaberera.
45015029	Nako ngohi toböa nginika, marai ngohi toböa de o barakati mangöe o Kristusino mangale ngini.
45015030	De tongone nanga Jou o Yesus Kristus, de' deo dora ma Jou Madutu ai Womaha ihidöa-döaka, ngohi togahoko de magiria nginika, tanu ngini nihimoteke nimäniata niagou-goungu hororimoi dede ngohi ma Jou Madutuika mangale ngohi.
45015031	Nihubayanga hupaya ma Jou Madutu wohihirehene ngohi hagala o nyawa yongaku-ngakua manga giama mahoatino o Yudea mabereraka, de' hupaya ahi manarama mangale tao o roriwo o Yerusalem mabereraika de ma Jou Madutu aiumati dokenangoka yatarima de manga hininga isosanangi.
45015032	De hokogënanga nako ma Jou Madutu wohimoteke, ngohi yakunu toböa nginika de ahihininga isosanangi. De' ngohi aha tamäo o lolaru niahidogoronaka.
45015033	Tanu ma Jou Madutu, wahidöa-döaka o dame o nyawaika, naga dede ngini mata-mata. Amin.
45016001	Ngohi töigo tinihikanäko o ngo Febe nanga biranga. Münanga mabatumu o jemaat o Kengkrea mabereraoka.
45016002	Nimi tarima münanga hokä ma Jou aiumati momatëngo. Kokiani hokogënanga hagala o nyawa yongaku-ngaku ma Jou Madutuika kokiani imateketarima. Nimï riwo münanga, nako münanga moparalu o roriwo nginino, karana münanga mahirete mabatumoka o nyawa mangangöe -- de ngohiö.
45016003	Nihingahu ahitabea o ngo Priskila de o Akwilaika, ahidodiawo mimakokinïki mimanarama mangale o Kristus Yesus.
45016004	Onanga ngade-ngade yohonenge karana yomau ihihihalamati ngohi. Ngohi totarimakasi onangika -- de kangohiua, mä mata-mata o jemaat o Yahudiokauaö yotarimakasi onangika.
45016005	Niahingahuö ahi tabea o jemaatika imatotoomu to önanga manga tauoka. Ahi tabea o Epenetusika ngohi tïdora-dora. Unanga o nyawa madodihiraka yongaku o Kristusika o Asia madaeraoka.
45016006	Ahi tabea ngohiö o ngo Mariaika. Münanga mokarajangoka kahagiria mangale ngini.
45016007	Nihingahuö ahi tabea o Andronikus de' o Yuniasika. Onanga o ahali moi dede ngohi de' mamoi iböto ngohi dede önanga miwohama o buika. Ihira de ngohi tïngaku o Kristusika önanga ihiraka iwingaku. Onanga duru yänäko o rasul-rasul manga higoronaka.
45016008	Ahi tabea o Ampliatusika, ngohi tïdora-dora karana ünanga dede ngohi mirimoioka de ma Jou.
45016009	Nihingahu tongohi ahihoromati o Urbanusika, nanga dodiawo womomanarama homakokinïki dede ngone mangale o Kristus. Tongohi ahihoromati o ngo Stakhisika tomïdora-dora.
45016010	Ahitabea o Apelesika. Ai setia o Kristusika inyataka igoungu. Ahitabeaö o Aristobulusika de aitau madol̄a,
45016011	de' o Herodionika. Unanga o ahali moi dede ngohi. Ahitabeaö roriadodotika homateke ngongaku moi o Narkisus aitau magoronaka.
45016012	Ahitabea o ngo Trifena de' o ngo Trifosaika yomanarama yakaigoungu iwïleleani ma Jou, de' o ngo Persisika tomï dora-dora. Munangö momanaramoka makaigoungu mangale ma Jou.
45016013	Ahi tabea o Rufus de' ngoi ayoika, hokä ngohi ayo mahirete. O Rufus ganga ma Jou aingongiriki manyawa iwihigögogiriri.
45016014	Nihingahu ahitabea na o Asinkritusika, o Flegon, o Hermes, o Patrobas, o Hermas, de' o riadodoto o ngongaku moi mata-mata imakokinïki dede önanga.
45016015	Ahitabea o Filologus de' o ngo Yuliaika; o Nereusika de' ngoihirangika; o Olimpasika de' mata-mata o nyawa yongaku-ngakuika imakokinïki dede önanga.
45016016	Nimateke tabea de nimahiteke dodiai hokä o riadodoto o Haranioka. O Kristus aijemaat mata-mata ihidingoto manga tabea nginika Roriadodoto.
45016017	O Roriadodoto! Ngohi togahoko de magiria: Hagala o nyawa yododiai o gitingaka de' yaroruae o nyawa manga ngongaku ma Jouika, geonangika nimahidodiai. O hali gënanga imahowono de okia inïdoto-dotokoka nginika. Nimahitingaka niakökurutika de o nyawa hokogënanga.
45016018	Hababu hagala o nyawa yododiai hokogënanga koigoungua yomanarama mangale o Kristus tongone nanga Jou, duga-duga mangale ihiaiki manga hininga manahihu mahirete. De mangabobaja de' o demo mamuti-mutiti, önanga yätipu hagala o nyawa yanönäko-näkoowahi okianaga.
45016019	Mata-mata o nyawa ihiorikoka ngini nisetia o dodotokika mangale o Abari ma Oa ma Jou Madutuino. Imakorona ngini, ngohi tosanangi mangale o hali gënanga. Ngohi töigo hupaya ngini nisawaro mangale o hali maoa-oa, de' nibodo mangale o hali itotorou.
45016020	Ma Jou Madutu wohidöa-döaka o lolä o nyawaika, aha itaiti wakelenga o Ibilihi niakuaha matimiuku de' wawedere. Tanu Roriadodoto salalu o Yesus Kristus tongone nanga Jou winihi barakati!
45016021	O Timotius, tongohi ahidodiawo, wohidingoto aitabea nginika. Hokogenangoli o Lukius, o Yason de' o Sosipater, önanga mimaka ahali moi de ngohi.
45016022	Yotötuli-tulihi o hurata nënanga ganga ngohi, o Tertius. Ngohi totemo nginika niatabea roriadodoto.
45016023	O Gayus wohidingoto aitabea nginika. Ngohi tomahidodogumu aitauoka de' tongomiö mia jemaat yopuji genangokadau. O Erastus, o berera matiwi majojö mahäeke, wohidingoto ai tabea nginika. Hokogenangö tongone nanga riadodoto o Kwartus. [
45016024	Tanu o Yesus Kristus tongone nanga Jou winihi barakati Riadodoto mata-mata. Amin.]
45016025	Ma Jou Madutu iwihigogiriri! Unanga wokuaha wohikuata Riadodoto niangongaku imamoteke de o Abari ma Oa ma Jou Madutuino ngohi tohingahu-ngahu mangale o Yesus Kristus. Ngohi tohingahu o abari gënanga imamoteke de okia ma Jou Madutu wohinyata; enagënanga mangale ma Jou Madutu aidatoro wohidailako madëkana o taongo de maratu-ratuhu o nyawa ihiorikua.
45016026	Maöraha nanga de ma Jou Madutu aipareta ikokakali, o datoro de o hidailako gënanga ihinyataka de' ihingahu mata-mata o hoana de o berera manyawaika mangëkomo de madodagi o nabi-nabi manga dulihi, hupaya önanga mata-mata yongaku de iwihimoteke ma Jou Madutuika.
45016027	Unanga ma Jou Madutu womatëngo-tëngo, Unanga duru wosawaro. Tanu Unanga kahagurutil̄e iwitëde kahiado-adonika mangëkomo de madodagi o Yesus Kristus! Amin. Tongomi miahoromati, o Paulus, o Kristus Yesus aigilaongo
46001001	-
46001003	O Roriadodoto ma Jou Madutu aijemaat o Korintusoka! Roriadodoto ma Jou Madutu winiahokoka mangale nidadi Ai umati karana Roriadodoto nidadi to Kristus Yesus, imakinïki mata-mata o nyawa kiaka dika iwihuba-huba tongone nanga Jou Yesus Kristus, enagënanga toönanga manga Jou de' tongoneö nanga Jou. Ngohi, o Paulus, de' tongone nanga riadodoto o Sostenes, minganono tanu ma Jou Madutu tongone nanga Ama de' o Jou Yesus Kristus winihidöaka o barakati de' o lolä nginika. Ngohi totulihi o hurata nënanga hokä o Kristus Yesus ai rasul ma Jou Madutu mahirete wohi goraka de' to unangö Ai mau.
46001004	Ngohi kahoko genangika totarima kasi ma Jou Madutuika mangale ngini, hababu ngini niatarimaka o hayangi de o dora ioma-omanga ma Jou Madutuino imamoteke o Yesus Kristus.
46001005	Karana ngini nidadioka madutu to Kristus, de niawowango ikaya de hagala o hali magoronaka. Niaganäko mangale hagala moi-moi duru iluku, de' ngini nisawaro nidotoko o ganäko gënanga.
46001006	Gënanga ihi dumutu abari mangale o Kristus hoko gënanga yawomoka nia hininga magoronakaika,
46001007	hiädono kamoiö de ngini nikurangua o barakati, maöraha ngini niwi damä tongone nanga Jou Yesus Kristus woböa de' iwi mäke mata-mata o nyawa.
46001008	O Kristus mahirete aha wini tagongo ngini hiädono mabahaika; hupaya maöraha Unanga woböali, ngini winimäkeino, koiwa nia kuranga.
46001009	Ma Jou Madutu yakunu niwingaku de magoungu. Unangala ma Jou Madutu wini ahokoka ngini mangale nidadi kamoi de ai Ngohaka, enagënanga o Yesus Kristus, tongone nanga Jou.
46001010	Roriadodoto! De nanga Jou Yesus Kristus ai romanga, ngohi togahoko hupaya ngini mata-mata ni ia de o demo moi; hupaya uha naga niregu-regu niahidogoronaka. Kokiani ngini kamoi, nihininga moi de o dibanga moi.
46001011	Hababu o Kloë aitau manyawa ihingahu ngohino naga nimatekeributu niahidogoronaka.
46001012	Ngohi ahi dungutu enagënanga naga niahidogoronaka yotemo, "Ngohi tinïki o Paulus," nagaö yotemo, "Ngohi tinïki o Apolos," mahomoa yotemo, "Ngohi tinïki o Petrus," made mahomoaoli yotemo, "Ngohi ti nïki o Kristus."
46001013	Nagaka o Kristus woregu-regu? O Paulus wohonengua o saliboka mangale ngini. Nginiö iniohikua mangale nidadi niwi ninïki o Paulus, koigoungua?
46001014	Ngohi tosukur tiniohikua o nyawa moiö niahidogoronaka, sowaliua de o Krispus de' o Gayus.
46001015	Uha hiädono o nyawa moiö yotemo ngohi tiohikoka ünanga mangale wodadi wohininïki ngohi. (
46001016	Aa, igoungu, o Stefanus de' aitau madol̄a, igoungu ngohi taohiki önanga. Mä mahomoa genangoka deyaino, kato hiningahi ngohi, moiokaua o nyawa mahomoa ngohi taohiki.)
46001017	O Kristus wohi hulokua ngohi mangale taohiki o nyawa, mä mangale tohingahu o Abari ma Oa ma Jou Madutuino; de genangö ngohi kokiani tadiai tapäkeua ahi sawaro totemo-temo hokä o nyawa, hupaya o kuaha o Kristus ai honengino o saliboka idadiua kaparahaja.
46001018	Hababu hagala o nyawa mangameta o binahaika, o abari mangale o Kristus aihonenge o saliboka marupa hokä o demo ihi hohomoa. Mä mangale ngone wonahi hohalamatoka ma Jou Madutu, o abari gënanga marupa madodagi ma Jou Madutu wohimatoko Ai kuaha.
46001019	Hababu Ma Jou Ai Demo ma Buku magoronaka, ma Jou Madutu wotemo, "Manga barija o nyawa yososawaro aha Taruae, de' manga mangarati o nyawa de manga dodotokoka aha Ta hohihanga."
46001020	Aa, okia mafaidä o nyawa yososawaro gënanga? Okia mafaidä önanga de manga dododotokoka? Okia mafaidä duruyobobarija yatakihiri o dunia nënanga? Ma Jou Madutu wohidumutoka o dunia nënanga mabarija mata-mata ganga kao demo ihihohomoa!
46001021	Karana sarakia dika o nyawa manga sawaro, önanga yakunua iwinäko ma Jou Madutu imamoteke manga sawaro mahirete. Mä hababu karana ma Jou Madutu wobarija, woigo wahihalamati o nyawa iwingaku-ngaku Unangika imoteke o abari ngomi mihingahu, ngaro o dunia yato o demo ihihohomoa.
46001022	O Yahudioka manyawa yogahoko ihëra-hëranga hokä manyonyata, de' o Yunanioka manyawa ihilamoko o barija o duniaka nënanga.
46001023	Mä ngone nënanga duga-duga hohi ngahu o Kristus wohonenge o saliboka. O abari nënanga yatohoko manga hininga o Yahudioka manyawa de' o Yahudiokaua manyawa yato o demo ihihohomoa. De' o Yahudiokaua manyawa yato gënanga o bodo moi.
46001024	Mä o nyawa wa aho-ahokoka ma Jou Madutu -- yaoa o Yahudioka manyawa yaoa o Yahudiokaua manyawa -- o abari gënanga marupa madodagi ma Jou Madutu wohi matoko Ai kuaha de Ai barija.
46001025	Hababu yapulo-pulono yobodo ma Jou Madutuoka, ganga iholoi yobarija ngaro de o nyawa manga bobarija; de' yapulono yobole ma Jou Madutuoka, ganga iholoi yokuata ngaro de o nyawa yokua-kuata.
46001026	O Roriadodoto! Abeika niohininga sarakia niarupa maöraha ma Jou Madutu winiahoko ngini. Duga-duga mahuhutulu dika nia hidogoronaka yobobarija, ekola yokokuaha, ekola manga pangkati magö gurutil̄e imoteke o nyawa malolegaka.
46001027	Hababu hokogënanga ma Jou Madutu hangaja wairiki o dunia nënanga yäpulono yobodo, hupaya o nyawa yososawaro idadi yämal̄eke. De' ma Jou Madutu wairikö o dunia nënanga yäpulono yobole, hupaya o nyawa yopoputurungu de' yonau-nauru idadi yämal̄eke.
46001028	Ma Jou Madutu wairiki yapulono yotipokouku, de imahi kokauku, de' o dunia nënanga yapulono koiwa mabaraguna, hupaya ma Jou Madutu wawedere kiaka o dunia yapulono duru mal̄okuoka.
46001029	De hokogënanga o nyawa moiö de yakunua manga diri imahikurutil̄e ma Jou Madutu ai himangoka.
46001030	Ma Jou Madutu mahirete wadiai hiädono Roriadodoto nirimoi de o Kristus Yesus. Itilakuru o Kristus, ngone inadiai hobarija. De' imoteke Unanga dika ma Jou Madutu wonadiai ngone homateke oa-oakali de Ai diri, inahidadi ngone Ai umati woma dinga-dingakoka, de' wona hilapahioka ngone.
46001031	Ho', hokä itulihi Ma Jou Ai Demo ma Buku magoronaka, "O nyawa yomau imahi amo-amoko kiani imahi amoko de okia ma Jou wadodiaioka."
46002001	O Roriadodoto! Maöraha ngohi toböa nginika de' tinihi ngahu nginika mangale ma Jou Madutu ai datoro o dunia yanäko-näko owahi, ngohi tapäkeua o dunia nënanga mabarija ekola totemo-temo de o demo i kokurutil̄e.
46002002	Hababu ngohi tomauoka hokokia madekana naga ngohi dede ngini, ngohi aha okia-kiaua tohihimanga, sowaliua imakorona o Yesus Kristus; maboboloi Unanga wohonengoka o saliboka.
46002003	Maöraha ngohi naga dede ngini, ngohi ihi bole de' tohawana tohaharoka.
46002004	O abari ngohi tohi ado-adono nginika ngohi tohi adonua de o demo-demo nia hininga yadäe-däene imoteke o nyawa mabarija. Ngohi tohi ädono gënanga de madodagi ihi nyata i goungu ma Jou Madutu ai Womaha ikuaha.
46002005	Ngohi todiai hoko gënanga, hupaya nia ngongaku o Kristusika nihi hol̄eua o nyawa mabarija, mä nihi hol̄e de ma Jou Madutu ai kuaha.
46002006	Ngaro hoko gënanga, o nyawa manga rohani mawowango i oha-ohakoka mahi dogoronaka, igoungu ngohi toade-ade imakorona de o barija. Mä o barija nënanga o duniaua mabarija, ekola yokokuaha manga barija örahanënanga, manga kuaha gënanga aha ihihanga.
46002007	O barija ngohi tohingahu-ngahu gënanga ganga o barija ma Jou Madutuino. O barija gënanga o dunia ihiörikua, o dunia nënanga kaidadiö de kowahi ma Jou Madutu wasadiaka mangale ngone nanga utumu.
46002008	O nyawa moiuaö yokokuahaino öraha nënanga ihiöriki mangale o barija gënanga. Hababu hohiade önanga ihiorikoka, marai önanga aha iwisalibua ma Jou womomulia gënanga.
46002009	I idulu yaino o hali gënanga nagala hokä itulihoka Ma Jou Ai Demo ma Buku magoronaka, "Okia komaiwahi yamäke ekola yoihene o nyawa, de komaiwahiö ipuda o nyawa manga hininga magoronaka, genangala wasadia ma Jou Madutu mangale o nyawa iwihohininga."
46002010	Mä ma Jou Madutu wohimatokoka ngoneino de madodohanga ai Womaha. Ma Jou Madutu ai Womaha gënanga yatailako hagala moi-moi, hiädono ma Jou Madutu aidatorika ngaro duruhe iö iu-iunu.
46002011	Hababu ihiöriki o nyawa moi-moi manga hininga madol̄a ganga o nyawa gënanga manga womaha mahirete, mode koigoungua? Hoko genangoli mangale ma Jou Madutu. Hanäko ma Jou Madutu aihininga madol̄a duga-duga ma Jou Madutu ai Womaha mahirete!
46002012	De' ngone inahi döakua o dunia nënanga mawomaha, ma o Womaha ma Jou Madutuino, hupaya ngone hohi öriki mata-mata ma Jou Madutu wonahi döakoka ngoneino.
46002013	Hababu gënanga, nako ngomi mihitararono o hali-o hali yakorona ma Jou Madutu hagala o nyawaika onangoka ma Jou Madutu ai Womaha, ngomi mihingahua imoteke o nyawa mabarija, mä imoteke ma Jou Madutu ai Womaha madodötoko.
46002014	O nyawa onangoka koiwa ma Jou Madutu ai Womaha, yakunua yatarima okia ihimatoko o Womaha gënanga. Hababu o nyawaka gënanga o hali-o hali iheto-hetongo hokä bodo moi dika. O nyawa gënanga yakunua imangarati, hababu o hali-o hali gënanga duga-duga yakunu yatakihiri hokä o rohani maparakara.
46002015	O nyawa onangoka naga ma Jou Madutu ai Womaha yakunu yatakihiri hagala moi-moi, mä o nyawa moiö de koiwa manga haku iwi takihiri Unanga.
46002016	Ma Jou Ai Demo ma Buku magoronaka i tulihi, "O nagona i hi öriki ma Jou ai dibanga? De' o nagona iwihidaaere?" Ngonela nanga dibanga kaima däene de o Kristus.
46003001	Roriadodoto, de madiai ngohi takunua totemo-temo dede ngini, hokä o nyawa onangoka naga ma Jou Madutu ai Womaha. Ngohi duga-duga takunu totemo-temo dede ngini hokä o nyawa yowangohi imoteke o dunia manahihu; hokä o nyawa o ngoha-ngohakohi manga ngongaku o Kristusika.
46003002	Kahuruonika ngohi takunu tinihi döaka duga-duga o ngohaka manga inomo, o nyawa yobalu-baluhokaua manga inomo; hababu ngini inimukuatuahi mangale o ngongaku. Mä oraha nenangö ngini kanikuatuahi mangale o ngongaku,
46003003	karana ngini kaniwangohi imoteke hokä o nyawahi mabiaha. Hababu nako ngini o hininga nima teke rahaiua de kanima koka ngamohi moi de moika, mode koigoungua gënanga nihimatoko ngini kani wangohi imoteke o nyawa mabiaha, hokä o nyawa iwi näko-näkoua ma Jou Madutu?
46003004	Nako naga yotemo, "Ngomi miwinïki o Paulus," de' mahomoali yotemo, "Ngohi tinïki o Apolos," mode koigoungua gënanga ihi matoko Roriadodoto nia kalakuangoka hokä o dunia manyawa?
46003005	Imoteke madiai o naguna gënanga o Apolos? De' o naguna o Paulus? Ngomi duga-duga ma Jou Madutu miwilöleleani, minitudaka ngini mangale niwingaku o Kristus. Ngomi kamihidagi dika o manarama ma Jou womi hulo-hulokoka ngomino moi-moi.
46003006	Ngohi todatomo de' o Apolos wototuagi mä ma Jou Madutu mahirete wadiai mawowango idato-datomo.
46003007	Ho' hohi amo-amoko ganga ma Jou Madutu, hababu Unanga wohiwango. Yodato-datomo de' yototuagi hohiamokua;
46003008	hinotoö kaima däene. Moi-moi aha yatarima manga hewa imoteke manga kangela.
46003009	Ngomi ganga manyawa mima kinïki mimanarama mangale ma Jou Madutu; de' ngini ganga hokä ma Jou Madutu aidumule. O Roriadodoto ganga hokä ma Jou Madutu aitau dika.
46003010	De o sawaro ma Jou Madutu wohidöaka, ngohi hokä o tau yododiai duru yanäko-näko takelengaka mapondasi mangale o tau gënanga, de' o nyawa mahomoa ihigoko o tau o pondasi mal̄okuoka gënanga. O nyawa moi-moi kiani yohininga ihidodiai sarakia ünanga wohigoko o pondasi mal̄okuoka gënanga.
46003011	Hababu ma Jou Madutu mahirete wihigogeroka o Yesus Kristus hokä o pondasi genangö moi dika mangale o tau gënanga; koiwa naga o pondasi mahomoa.
46003012	Naga ihigoko o pondasi mal̄okuoka gënanga de yapäke o gurasi, naga yapäke o haäka, naga yapäke o helewo i gogarade, nagaoli yapäke o gota, o momo madoolenge ekola o gandum maröehe madoolenge.
46003013	O nyawa moi-moi aha yamäke mangamanarama, damä maöraha o Kristus woböa mahinotoka. Hababu o wange gënanga o uku aha yadiai la yamäke manga manarama moi-moi. O uku aha yauji de' ihi matoko marupa manga manarama gënanga.
46003014	Nako o nyawa ihigoko o pondasi itotongohono yatuhuku de o uku mal̄okuoka gënanga, o nyawa gënanga aha yatarima manga hadia.
46003015	Mä nako ai manarama yöuku, ünanga aha worugi; ünanga mahirete aha wohalamati, mä hokä o nyawa o ukuoka de wohupuino.
46003016	Nihi öriki Riadodoto ngini ganga ma Jou Madutu ai Tau? De' ma Jou Madutu ai Womaha i gogere nginioka?
46003017	Nako naga o nyawa yäkilianga ma Jou Madutu ai Tau, ma Jou Madutuö aha wäkilianga o nyawa gënanga. Hababu ma Jou Madutu ai Tau ganga wohi tingakoka mangale toma Jou Madutu dika, de' nginila matau gënanga.
46003018	Uha o nyawa moiö niatipu niadiri mahirete. Nako naga o nyawa niahidogoronaka imamäo manga diri yobarija imoteke o dunia nënanga maduduga, o nyawa gënanga kokiani womadadi wobodo, hupaya ünanga igou-goungu wodadi wobarija.
46003019	Hababu yähetongo yobarija mangale o dunia, ganga yobodo ma Jou Madutu ai lolegaka. Ma Jou Ai Demo ma Buku magoronaka itulihi, "Ma Jou Madutu wätagoko o nyawa yobobarija to önanga mahirete manga sawaro i totorou magoronaka."
46003020	Nagaö itulihi hoko nënanga, "Ma Jou wohi öriki o nyawa yobobarija manga dibanga ganga o dibanga koiwa mabaraguna."
46003021	Karana gënanga, uha o nyawa moiö niagora-goraka o nyawa, hababu hagala mata-mata nihidöakoka idadi tingini madutu:
46003022	o Paulus, o Apolos, o Petrus, o dunia nënanga, o wowango de' o honenge, öraha nënanga, ekola maöraha aha iböa, hagala mata-mata ganga katingini.
46003023	De' ngini ganga toma Kristus, de' o Kristus toma Jou Madutu.
46004001	Nimipulono ngomi hokä o Kristus ai löleleani, mimahimoku mihi ngahu ma Jou Madutu aidato-datoro o dunia ihiorikuahi.
46004002	Madodihiraka yogahoko yolöleleaniino, enagënanga ünanga wosetia ai tuangika.
46004003	Mangale ngohi, idadiua o loleha okia ngini ekola o nagona dika niatibangö mangale ahidiri. Mä okia ngohi tatibanga imakorona ahidiri mahireteö idadiua o loleha.
46004004	Ngohi ta mäoua tahowono o hali okiadika magoronaka, magenanga koigoungua manyonyata ngohi igoungu tahowonua. Ma Jou mahirete wohitantu ngohi tahowono ekola kowali.
46004005	Hababu gënanga, karana ma örahauahi, uha ngini tai-taiti nihitantu o nyawa moi yahowono ekola kowali. Niodamä hiädono ma Jou woböa daha. Unanga aha wahelenga mata-mata o rahasia iö iu-iunu o huhutu magoronaka. Unanga aha wakilianga mata-mata o dungutu ihidukumuku o nyawa manga hininga magoronaka. Maöraha gënanga dahao o nyawa moi-moi yatarima ma Jou Madutuino o higiriri ipö patu-patutu.
46004006	O Roriadodoto! Mangale tingini niaparalu, ngohi tomihikoronaka mata-mata gënanga o Apolosika de ahidirino mahirete. Madungutu hupaya tongomi mia duladaino gënanga ngini yakunu nima dotoko okia mangarati o demo, "Nimahi jojö nanga naga madatorika." De hokogënanga koiwa o nyawa moiö nginino yakunu niwihi amo-amoko womatëngo, daha niahikauku mahomoa.
46004007	O nagona inidiai o Roriadodoto noholoi de o nyawa mahomoa? Mode koigoungua hagala moi-moio Roriadodoto niatarima ma Jou Madutuino? Ho', yadodoa hö nimau nimahi lamoko niadiri, matero-tero okianaga Roriadodotoka gënanga koigoungua okianaga moi inihi döakino?
46004008	Igoungua ngini okia-kiakaua nioparalu! Ngini nikayaka! Ngini nidadioka o koano! De' ngomi kowali. Hokokia marahai nako igou-goungu ngini nidadioka o koano, hupaya ngomi yakunu mipareta dede ngini.
46004009	Karana imoteke ahi damäke, ngomi o rasul-rasul, ma Jou Madutu womihi dadioka hokä yawuni-wuningi o nyawa manga himangoka de' o malaekat-malaekat. Ngomi hokä o nyawa mibaragunaua imi gelenga o hukumanga imihohonenge o nyawa yowöe-wöe manga himangoka, de' imihi uli-ulili o dunia.
46004010	Karana o Kristus, ngomi ganga o nyawa bodo, de' ngini o Haranioka manyawa yososawaro! Ngomi mibole, ngini nikuata! Ngomi imi hohedu, de' ngini inituboil̄e!
46004011	Hi ädono öraha nënanga ngomi miaohana o habirokata de' o kiriti madudungu; tongomi miapakeanga igögogere kamia röehokahi dika; o nyawa imi hangihara ngomi; tongomi miangï koiwa mangale mima rïdi;
46004012	ngomi mia kobongo idofaeoka, mangale mihi lingiri miawowango o wangeil̄e. Maöraha okia ngomi imihilai, ngomi miabalahi de o barakati; nako ngomi imianiaya, ngomi misabari;
46004013	nako o nyawa imidiai o romanga madorou, ngomi mihibalahi de mia demo imuti-mutiti. Ngomi miholoiua de o wal̄e o duniaka nënanga; hiädono öraha nënanga imipulono ngomi hokä o dunia mapeseke.
46004014	Ngohi totulihi nënanga nginika todiaiua la ngini inimal̄eke, mä mangale tinihitiari ngini hokä, ahi ngoha-ngohaka mahirete.
46004015	Hababu ngohilä idadi tingini nia ama, ngaroka iyakunu idadi hokä o Haranioka manyawa, tingini nia guru yaribuhu ngimoi iböto. Nia wowango magoronaka hokä o nyawa kamoi de o Kristus, ngohi todadi o ama nginika, karana ngohi toao o Abari ma Oa mangale o Kristus nginika.
46004016	Hababu gënanga ngohi togahoko tagoungu, hupaya ngini nianïki tongohi ahi dulada.
46004017	Mangale gënanga ngohi tihulokoka o Timotius nginika. Hokä o Kristus winïnïki, ünanga kaima däene hokä tongohi ahingohaka mahirete tihohininga. Unanga o ngohaka yakunu hingaku. Damä ünanga aha winihi ngahu mangale o wowango madodagi ngohi tanï nïkoka o Kristus tingaku ipahaino, enagënanga o wowango madodagi ngohi tä dotokoka o jemaat yogetongo kiakaö dika.
46004018	O nyawa yamuruono naga niahidogoronaka yodadioka manga hininga ikurutil̄e, hababu önanga yatobote ngohi aha toböaua nginika.
46004019	Mä nako ma Jou wohihigumal̄a ngohi, ahao toböa dika nginika itedekanokaua de. Damä ma örahoka gënanga ngohi ahao ta mäke okia yakunu yodiai o nyawa manga hininga ikokurutil̄e gënanga; koigoungua önanga duga-duga kamanga demo dika.
46004020	Karana nako ma Jou Madutu wapareta o nyawa moi-moi manga wowango, o hali gënanga ihinyata o nyawa gënanga manga wowango makuata, igoungua mangale manga demo-demo.
46004021	Ho' niairiki dika okia ngini iholoi nioigo! Bote ngini niomau ngohi toböa mangale tinidotoko ngini de mabuturungoka, ekola ngohi toböa tinidotoko de maboleoka de o dora de o hayanga?
46005001	I moteke madiai ngohi tatarimaka o hingahu naga niahidogoronaka o manarama-o manarama ihö howo-howono ikiriaka holi: Naga o Roriadodoto niahidogoronaka yohowono de manga ayo bau. O nyawa iwi näko-näkouaö ma Jou, ma yodiaiua hoko gënanga!
46005002	Ngaro hokogënanga ma, o Roriadodoto niahininga kai kurutil̄eohi. Ilio yaino o Roriadodoto kokiani niahininga ihuha de' nia hihupu o Roriadodoto niahidogoronaka o nyawa yododiai o hali gënanga.
46005003	-
46005004	Mangale maporetino ngohi tokurutika de ngini, mä magoronaika ngohi naga niahidogoronaka ngini. Ho', ngohi tomau tadiai matero-tero ngohi naga niahidogoronaka, "De ma Jou Yesus Kristus ai romanga, ngohi tohinyata o nyawa yododiaioka o manarama hokogënanga mapeseke, kokiani yähukumu!" Nako ngini nimatoomu niapulono hokä ngohi naga niahidogoronaka, de' de nanga Jou Yesus ai kuaha,
46005005	ngini kokiani niahilapahi o nyawa gënanga o Ibilihika, hupaya o nyawa gënanga manga röehe ibinaha de' de hokogënanga manga womaha ihihalamati maöraha ma Jou woböali mahinotoka.
46005006	Ipatutua ngini nimamäo niahininga ikurutil̄e. Mudukua ngini nianäkoka o demo mahiade nënanga, "Oragi mahuhutulu yadiai yahero o tarigu maganu mata-mata!"
46005007	Nia umo ihira o ragi madeka-dekanuku gënanga, enagënanga o ragi baradoha, hupaya ngini nidadi hokä o tarigu maganu mahungi, i tebini de o ragi baradoha madeka-dekanuku, de' ngohi tohiöriki ngini igoungu hoko gënanga. Hababu, tongone nanga Paskah marameanga itiaioka, karana o Kristus wodadi hokä tongone nanga Paskah maduba, wohi hubaka.
46005008	Ho', niaino ngone hohirame tongone nanga rameanga gënanga de o roti koi ragi-ragiua, enagënanga o roti ihinonako madebi-debini de' mata-mata ma Jou Madutu ai hiningaika yadäene. Uha ngone hohi rame o Paskah marameanga gënanga de o roti maganu o ragi madeka-dekanuku, enagënanga o baradoha maragi de' o dorou.
46005009	Tongohi ahi hurata ipaha-paha magoronaka, ngohi tinihi ngahuoka nginika hupaya uha nimateke dodiawo de o nyawa yododiai o dorou.
46005010	Ngohi ahidungutua o nyawa o dorou yododiai ekola yokokal̄il̄u, ekola yotipu-tipu, ekola yahuba-huba o gomanga, kautuö de koiwa iwinäko ma Jou Madutu. Koigoungua! Ngohi ahi dungutua önanga; hababu nako ngini kiani nimahi kurutika de önanga, done i tantuoka ngini kiani iparalu nihupu kamamoi o duniaino nënanga.
46005011	Ahi dungutu ngohi enagënanga, ngini uha nima teke dodiawo de o nyawa imangaku manga diri yo Harani, mä o nyawa gënanga yohowo-howono, ekola yokokal̄il̄u, ekola yahuba-huba o gomanga, ekola yoigo yadiai o romanga madorou o nyawa mahomoaika, ekola yotoba daluku, ekola yotohi-tohiki. Nigogere niol̄omo de o nyawa gënanga mauha!
46005012	-
46005013	Igoungu yatailako o Haraniokaua manyawa, yahowono ekola yatiai tongohiua ahi datoro. Ma Jou Madutu mahirete aha wätailako önanga. Mä mangale niajemaat manyawa, konginiua mahirete kiani niatailako? Ma Jou Ai Demo ma Buku magoronaka itulihi, "Nia duhu o nyawa madorou niahidogoronaka!"
46006001	Yadodoa naga niahidogoronaka ngini yobarani yoiki o hakimika iwinäko-näkoua ma Jou Madutu, mangale yakalaki manga riadodoto o ngongaku moi, nako ünanga imateke ributu de airiadodoto gënanga? Yadodoa ho ünanga wogahokua ma Jou Madutu aiumati yatiai o parakara gënanga?
46006002	Okia hongini nihiorikua ma Jou Madutu aiumati aha yatailako o dunia nënanga? Ho', nako igoungu ngini aha niatailako o dunia nënanga, boteka ngini niakunua niatiai o doomu yototailako maparakara-parakara okiaua yadäe-däene?
46006003	Boteka ngini nihiorikua ngone aha hatailako malaekat-malaekat? Iholoioli o parakara-parakara o wowango o wange higeto-getongo!
46006004	Manako ipuda o parakara-parakara hokogënanga, boteka ngini nia aoka o nyawaika kautuö de koiwa manga pangkati o jemaat magoronaka?
46006005	Igoungu inahi mal̄eke! Marai naga niahidogoronaka o nyawa amomoi iyaoaka manga barija mangale yatiai o ributu o roriadodoto nia hidogoronaka nimahiteke ho Harani!
46006006	Mä i idulu yaino, o Haranioka manyawa moi yoiki o Harani manyawaikaua mangale yakalaki manga riadodotika yoho Harani!
46006007	Uha nioiki nimateke kalaki o nyawa yoho Harani okaikaua; de naga o ributu-ributu niahidogoronakaö marupa o rugi moi nginika. Iholoi yaoa ngini inidiai iadilua ekola inihirugi!
46006008	Mä ngini mahirete kanio dogo niadiai iadilua o nyawa mahomoaika. Nginiö mahirete niahirugi o nyawa mahomoa. De' genanga ngini nidiai karana kao roriadodotika o ngongaku moi!
46006009	Nihiorikoka ngini, o nyawa yamote-motekua ma Jou Madutu aimau aha yodadiua ma Jou Madutu aiumati? Uha initipu! O nyawa yododiai o safarune, o nyawa yahuba-huba o gomanga, yohowo-howono, yodiai o manarama imal̄e-mal̄eke imahiteke ngongoheka de imahi kokanauru,
46006010	yotohi-tohiki, yokokal̄il̄u, yotoba daluku, yoigo yadiai o romanga madorou o nyawa mahomoaika, yahïhihihi o nyawa mahomoa -- mata-mata o nyawa hokogënanga aha yakunua yodadi ma Jou Madutu aiumati.
46006011	Kahuruono yamuruono naga niahidogoronaka manga manarama hoko gënanga. Mä orahanënanga ngini ihimatoko nitebini o baradohaka. Ngini nidadioka toma Jou Madutu woma dinga-dingakoka. Ngini nimateke oa-oakali de ma Jou Madutu, karana ngini niwi ngaku ma Jou Yesus Kristusika de' karana o Womaha makuaha tongone nanga Jou Madutuino.
46006012	Naga yotemo o nyawa moi-moi yakunu yodiai hagala moi-moi. Mä mangale ngohi mata-mataua ibaraguna. Ho' ngaroka ngohi yakunu tadiai okiadika, mä ngohi toluku tamal̄aika ahi diri yakuaha okia dika.
46006013	Nagaö yotemo o inomo ganga mangale o mämata, de' o mämata yasadiaka mangale o inomo. Mahinoto ma Jou Madutu aha wahohihanga. O nyawa maröehe yakunua yapäke mangale yadiai o rimoi de isosafarune, mä duga-duga mangale iwileleani ma Jou. De' ma Jou aha wapaliara o röehe gënanga.
46006014	Ma Jou Madutu wihi wangoka ma Jou Yesus o honengino, hokogenangö ma Jou Madutu aha wonahi wango ngone de Ai kuaha.
46006015	O Roriadodoto nihiöriki niaröehe ganga o Kristus ai röehe mahidoku-hidoku. Ho' boteka yakunu ngohi tal̄ë o Kristus ai l̄ou de Ai giama de tadiai yososafarune manga l̄ou de manga giama? Hakali-kali kowali!
46006016	Ekola mudukua ngini nihi orikuahi o nyawa imakaganu de o nyawa moi yohohabäräka, yodadi moi de yohohabäräka gënanga! Hababu Ma Jou Ai Demo ma Buku magoronaka itulihi, "Hinoto idadi kamoi."
46006017	Mä o nyawa ihi rimoioka manga diri de ma Jou, ma Jou ai Womaha de o nyawa gënanga manga womaha idadi moi.
46006018	Nimahi kurutika o manarama-o manarama isosafarune. Hababu mata-mata o baradoha mahomoa yododiai o nyawa, i dadi o nyawa gënanga manga röehe maporetoka. Mä o nyawa yododiai i sosafarune, mamangarati yodiai o baradoha manga röeheika mahirete.
46006019	Ngini kiani nihiöriki niaröehe ganga ma Jou Madutu ai Womaha mangï igogere. O Womaha gënanga i gogere ngini niadol̄aka. De ma Jou Madutu mahirete winihi döaka Ai Womaha gënanga nginika. Niadiri Roriadodoto kotinginiua. Gënanga katoma Jou Madutu.
46006020	Ma Jou Madutu wini ijaka ngini de wofanguoka wamata-mataka. Hababu gënanga, niapäke niaröehe hokogënanga marupa hiädono iwihimulia ma Jou Madutu.
46007001	Oraha nënanga ngohi tomau toade-ade imakorona o hali ngini niahetongo niahurata magoronaka. Nako o nauru womatëngo wokawingua, gënanga yaoa.
46007002	Mä hupaya inidäenua o cocoba mangale nidiai o hali-o hali ipatu-patutua, iholoi yaoa o nau-nauru moi-moi de manga hekata mahirete de' o ngongoheka moi-moi de manga rokata mahirete.
46007003	O rokata kiani wohiganapu aileleani hokä o rokata ngoi hekatika, de' o hekata kiani mohiganapu amileleani hokä o hekata ami rokatika; moi-moi ihiganapu manga leleani moi de moika.
46007004	O hekata momakuahaua amiröehe mahirete; mawakuaha amiröehe ganga amirokata. Hoko genangoli o rokata womakuahaua airöehe mahirete; makuaha airöehe ganga ngoihekata.
46007005	Hokä o hekata de o rokata moi de moi uha imaki tingaka ikurutika. Iti o öraha mahuhutulu kai yakunu, iti ahali yahohinoto yorimoioka. De hokogënanga moi-moi yakunu imaniata de koiwa madagahanga. Mä maduruino, kiani ngini nimaiduloli de nirimoiokali hokä o hekata de o rokata. Nako hokogenangua, ngini aha yakunu nianïki o womaha madorou mabobaja, karana ngini nikuatua nia tumungu nianahihu.
46007006	Ngohi totemo nënanga igoungua hokä o pareta, mä hokä o hitiari.
46007007	Imoteke madiai ngohi iholoi toigo, nako mata-mata o nyawa yodadi hokä ngohi. Mä moi-moi hatarimaka o ngongike ma Jou Madutuino yödinga-dingakoka. Womatëngo toünanga aingongike nënanga, mahomoa manga ngongike gënanga.
46007008	O nyawa yokawi-kawinguahi de' o ngoheka yofäo-fäokaika, nënanga tongohi ahi hitiari: Iholoi yaoa Riadodoto nitatapu niwango nima tëngoka hokä ngohi.
46007009	Mä nako o Roriadodoto niyakunua niatumungu nianahihu Roriadodoto koaho nikawingi. Hababu de nianahihu irama, iholoi yaoa o Roriadodoto nikawingi.
46007010	Mahimanga önanga yokawi-kawingokaika, nënanga tongohi ahipareta: (Imoteke madiai ngohiua tohidöaka o pareta nënanga, mä ma Jou.) O ngoheka momatëngo mokawingoka uha mimal̄a amirokata.
46007011	Mä nako münanga mimal̄aka, münanga kiani motatapu koiwa amirokata, ekola migilio amirokatika. De' o rokata womatëngo yakunua womi oluku ngoi hekata.
46007012	De mahohomoaika, tongohi ahi hitiari enagënanga: -- nënanga tongohi mahirete ahihitiari, ma Jouua -- nako o Haranioka manyawa moi womahekata o ngoheka momatëngo mingakua o Kristusika, de' ngoi hekata gënanga morimoi mangale mowango dede ünanga, o nyawa gënanga yakunua womi oluku ngoi hekata.
46007013	De' nako o Haranioka manyawa mangoheka momatëngo moma rokata o nyawa womatëngo wingakua o Kristusika, de' amirokata worimoi mangale wowango dede münanga, o hekata gënanga yakunua mioluku amirokata.
46007014	Hababu o rokata wongaku-ngakua iwihigumal̄a mangale wodadi ma Jou Madutu ai umati manyawa, karana wokawingi de o hekata modadioka toma Jou Madutu aiumati. Hokogenangö o hekata mongaku-ngakua imi higumal̄a mangale modadi ma Jou Madutu aiumati, karana mokawi-kawingi de o rokata wodadioka ma Jou Madutu aiumati. Nako hokogenangua, maraioka toönanga manga ngoha-ngohaka hokä o kafiroka mangoha-ngohaka, enahioko o ngoha-ngohaka gënanga yaetongo hokä ma Jou Madutu aiumati.
46007015	Mä nako o nyawa yongaku-ngakuua gënanga yamal̄a manga hekata ekola manga rokata yoho Harani, uha niatumungu önanga. O hali nënanga magoronaka Roriadodoto o ngoheka ekola o Roriadodoto o nauru gënanga nilapahioka, hababu ma Jou Madutu womau hupaya o Roriadodoto niwango de nidame-dame.
46007016	Karana o Roriadodoto hokä o hekata -- nongakuoka ma Jouika -- sarakia o Roriadodoto yakunu nohi öriki de madiai o Roriadodoto nakunua nihihalamati ani rokata? Hoko gënangoli o Roriadodoto hokä o rokata o Haranioka, sarakia o Roriadodoto yakunu nohi öriki de madiai o Roriadodoto nakunua nomi hihalamati ngoni hekata?
46007017	Kokiani moi-moi yatatoro manga wowango imamoteke ma Jou aitutuda hokä wohitantuoka ma Jou Madutu onangika maöraha ma Jou Madutu wä ahoko mangale iwingaku Unangika. Gënanga o datoro ngohi todotokoka o jemaat yogetongo.
46007018	Hohiade, nako o nyawa moi imahunaka maöraha ünanga watarima ma Jou Madutu aigogahoko, mauhali o nyawa gënanga wohidailako waehe o huna gënanga manonako-nonako. Hoko genangö nako o nyawa moi iwihunauahi maöraha ünanga watarima ma Jou Madutu aigogahoko, uhali o nyawa gënanga wogahoko la iwihuna.
46007019	Hababu inïki o huna madatoro ekola inikua, hinoto ima tero okia-kiaua mamangarati. Ka duruhe iholoi enagënanga hamoteke ma Jou Madutu aipareta.
46007020	Kokiani o nyawa moi-moi yotatapu yowango imoteke hokä maöraha ünanga watarima ma Jou Madutu aigogahoko.
46007021	Nako maöraha o Roriadodoto ini ahoko, o Roriadodoto ganga o nyawa o gilaongo moi, ngarouha o Roriadodoto nima huha-huha niatibanga o hali gënanga. Mä damä nako o Roriadodoto niamäke öraha mangale idadi nilapahi, niapäke öraha gënanga.
46007022	Hababu o gilaongo moi wongakuoka ma Jouika, ganga ma Jou ainyawa yololapahioka. De' o nyawa moi wololapahioka wongakuoka ma Jouika, ganga o Kristus aigilaongo.
46007023	Ma Jou Madutu woni ijaka Riadodoto de' wohida fanguoka kamamoi. Karana gënanga uha Riadodoto nohilapahi anidiri mangale idadi o nyawa imagilaongo.
46007024	Ho', o Roriadodoto, sarakia ö niarupa maöraha iniahoko, kokiani Riadodoto nitatapu niwango hoko gënanga kamoi de ma Jou Madutu.
46007025	Oraha nënanga imakorona o nyawa yokawi-kawinguahi. I makorona o hali gënanga, okia-kiaua ngohi totarima o pareta ma Jouino. Mä hokä o nyawa karana ma Jou aidora i oma-omanga i patutu niangaku, ngohi tomau tinihi döaka tongohi ahihitiari.
46007026	Homahininga hagala o huha yatapal̄u örahanënanga, ngohi tamäo iholoi yaoa nako o nyawa yotatapu yanonu o ngango, hokä madodagi örahanënanga.
46007027	Nako Riadodoto de ngonihekatoka, uha nohidailako nomahipipidili de ngonihekatoka gënanga. Nako Riadodoto koiwahi ngonihekata, ngarouha nolingiri o hekata.
46007028	Mä nako Riadodoto nokawingi, gënanga o baradohaua. Hoko gënangoli nako o nyawa momatëngo o moholehe mokawingi, koiwa mamangarati münanga mobaradoha. Duga-duga, önanga yokawi-kawingoka gënanga aha yorihimanga o huha mangöe. De' ngohi tomau Riadodoto inihi tingaka o huha-huha gënanga.
46007029	Ahi dungutu ngohi hokonënanga, Roriadodoto: Tongone nanga öraha iwöeokauaoli. Muläenge de örahanënanga, o nyawa moi-moi de manga heka-hekatoka kokiani yowango matero-tero ünanga ngoihekata koiwa;
46007030	o nyawa yoari, wowango matero-tero ünanga aihininga ihuhaua; o nyawa yoiete, matero-tero ünanga womorenua; o nyawa imaijainoka, matero-tero okia-kiaua unangoka;
46007031	de' o nyawa imahi ngerouku o dunia mahali-hali magoronaka, kokiani matero-tero ünanga iwiruaeua o hali-o hali gënanga. Hababu i tedekanokauaoli o dunia nënanga, toënanga madodagi hokä örahanënanga, aha ihihanga!
46007032	Ngohi toigo hupaya Riadodoto nihuhaua. O nyawa koiwa manga hekata aha yatoömuoka manga dibanga o hali-o hali imakorona ma Jouika, karana ünanga woigo ma Jou wosanangi.
46007033	Mä o nyawa de mangahekatoka aha mangöe yatibanga o hali-hali o duniaka nënanga, hababu ünanga womau ngoihekata amihininga wasanangi;
46007034	mahasili aihininga iregu-reguoka. O ngoheka momatëngo koiwa amirokata, ekola o nyawa momatëngo o ngohaka o moholehe, aha mangöe matibanga o hali-o hali imakorona o Jou, hababu münanga moigo hupaya amijiwa de amiröehe idadi toma Jou Madutu. Mä o nyawa o ngoheka momatëngo de amirokatoka, ami dibanga matoomuoka o dunia mahali-halika nënanga, hababu münanga moigo amirokata aihininga masanangi.
46007035	Ngohi totulihi mata-mata nënanga mangale ngini mahirete niaoa. Igoungua de ahi dungutu tiniduhunu nënanga de' tiniduhunu gënanga. Ke ngohi toigo duga-duga hupaya Riadodoto niadiai madiai de i patutu, de' hupaya Riadodoto yakunu niatoomuoka niadibanga ma Jouika.
46007036	Nako o nyawa momoi yamäo yakunua yadiai ipatu-patutu ngoi mamaneika, de nako wakunua watumungu ainahihu, de' unanga wamäo kianiwokawingi de o moholehe gënanga, mal̄aika ünanga wodiai okia wamäo yaoa. Unanga wobaradohaua, nako önanga yokawingi.
46007037	Mä nako o nyawa momoi yaputuhoka, manga hininga magoronaka mangale wokawingiua de ngoimamane de aiputuhu gënanga iwipakisaua, wodiai gënanga iyaoa, iti ünanga woputurungu wadiai.
46007038	Madiai, o nyawa yokawi-kawingi manga manarama iyaoa, de o nyawa yokawi-kawingua i holoi yaoaoli manga manarama.
46007039	O ngoheka momatëngo mokawingoka, imal̄ikutu de amirokata maöraha madekana amirokata kawowangohi. Manako amirokata wohonengoka, o ngoheka gënanga koiwaka madagahanga ngaro mokawingoli ma, o nyawa nagona mi igo; iti ahali mokawingi o Haranioka makawingi.
46007040	Mä munanga aha iholoi moutumu, nako mokawingokauaoli. Gënanga tongohi ahidamäke mahirete, mä ngohi tamäo ngohi tohidemo gënanga ganga de ma Jou Madutu ai Womaha makuaha.
46008001	Orahanënanga imakorona de o inomo ihiniatoka hokä o huhuba o gomangika. Igoungu itiai hokä o nyawa mangademo, "Ngone mata-mata hosawaroka." Mä o sawaro, o nyawa yadiai yodadi yoedenge, ma o dora yamomiki o nyawa manga diri.
46008002	O nyawa yatobote önanga ihiöriki mangöe, imoteke madiai ihiorikuahi ilöluku-lukuku.
46008003	Mä o nyawa yagou-goungu iwihininga ma Jou Madutu, ma Jou Madutuö wanäko önanga.
46008004	Mangale o hali o ngol̄omo o inomo ihinia-niatoka o gomangika, ngone hohiöriki o gomanga okianaga moi imahituladaka imoteke madiai koiwa. De' ngone o hohi öriki ma Jou Madutu duga-duga womatëngo; koiwa mahomoa.
46008005	Igoungu mangöe ö ihiroma-romanga o gikiri de' o jou; yaoa naga o dihangoka yaoa naga o dunia mal̄okuoka.
46008006	Mä mangale ngone, ma Jou Madutu duga-duga womatëngo. Unanga o Ama wohi dadioka hagala moi-moi. Mangale Unanga ngone howango. De' ma Jou duga-duga kawomatëngo, enagënanga o Yesus Kristus. De de Unanga hagala mata-mata wadiaioka, de' karana Unanga ngone howango.
46008007	Ngaro hokogënanga, o nyawa mata-mataua ihiöriki o hali gënanga. Kahuruonika naga mangabiaha yahuba o gomanga. Ho', karana gënanga hiädono örahanënangaö önanga kaya mäohi o inomo, ihinia-niatoka o gomangika, ganga o gomanga mainomo. Manako önanga yaol̄omo o inomo gënanga, önanga yamäo yobaradoha; karana toönanga manga ngongaku ikuatuahi.
46008008	Imoteke madiai o inomo mahirete idiaiua o dodohanga ngone de ma Jou Madutu idadi iholoi ikekete. Nako ngone haol̄omo o inomo gënanga, okia-kiaua ngone hamäke mautumu. Ikilioro yaino nako ngone haol̄omua o inomo gënanga, ngoneö ma, okia-kiaua horugi.
46008009	Mä, nimahi dodiai! Uha hiädono imadadi o nyawa mahomoa idadi yobaradoha -- karana manga ngongaku ikuatuahi -- mahababu Riadodoto niahininga mahuka nidiai okiadika.
46008010	Ahi dungutu ngohi hokonënanga: Hohiade Riadodoto, tongona aningongaku ikuata, magogiria nol̄omo nogogeruku o gomanga matauoka. Ahao womatëngo wonimäke Riadodoto nogogeruku no ol̄omo genangoka. Nako o nyawa gënanga aingongaku ikuatua, koigoungua gënanga aha nidiai o nyawa gënanga wobarani waol̄omo o inomo ihidöakoka o gomangika gënanga?
46008011	De' karana gënanga, aningongaku Riadodoto yadiai o nyawa manga ngongaku ikuatua gënanga idadi yorehene. Enahioko o Kristus wohonenge mangale o nyawa geonangö.
46008012	De nako Riadodoto nodiai o howono hokä hokogënanga o roriadodoto o Haraniokaika -- enagënanga Riadodoto nadadidorou toönanga manga ngongaku ibole-bole -- Riadodoto nobaradoha o Kristusika.
46008013	Mahababu gënanga, nako o inomo idadi hababu tongohi ahiriadodoto yobaradoha, done ngohi aha hakali-kali taol̄omokaua o hiode ma akemö. Hababu uha-uha tongohi ahiriadodoto yobaradoha karana ngohi.
46009001	Koigoungua ngohi o nyawa yololapahi? Koigoungua ngohi o rasul? Bote ngohi komaiwahi timäke o Yesus, tongone nanga Jou? Bote ngini koigoungua tongohi ahi manarama mahasili mangale ma Jou?
46009002	Nako o nyawa mahomoa ö yoluku yongaku ngohi hokä o rasul, duru keihutulu ngini nimangaku gënanga! Hababu niawowango hokä o Haranioka manyawa ganga manyonyata ngohi o rasul moi.
46009003	Nako o nyawa ihingelo ngohi, ngohi aha tohaluhu hoko nënanga:
46009004	Bote ngohi ahihakuua tatarima o ngol̄omo de' o ngokere karana tongohi ahimanarama?
46009005	Bote ngohi ahihakuua tomagao o hekata momatëngo o Haranioka mima nïki de ngohi ahidodagi magoronaka, hokä yadiaioka ma Jou Yesus airoriadodoto de' o rasul-rasul mahomoa, iwohama o Petrus?
46009006	Ekola duga-duga o Barnabas de' ngohi dika mahirete imihi patutu mimahi lingiri mia inomo o wange mahigetongo?
46009007	Koiwa o tentara manyawa yabalajanga manga diri mahirete poparangi manga hidogoronaka! Koiwa yototumule yodatomo o angguru manga dumuleoka daha yaol̄omua o angguru mahasili o dumuleino gënanga. Koiwa o gogöana yopö paliara o duba, daha yaokerua mahuhu mateongo o duba-dubaino gënanga!
46009008	Ngohi tohingahu gënanga igoungua duga-duga imoteke biaha idä dadioka, imäke-mäke o wange mahigetongo, mä hababu Buku i Tebi-tebini ihingahuoka o hali genangö.
46009009	O Musa ai Buku magoronaka itulihi, "O hapi magogiria yadoko-doko o gandum mangale yarero o gandum mamui magobeoka, uha yarawiti mauru." O hapi iholoi wohininga ma Jou Madutu?
46009010	Ekola gënanga madungutu mangale ngone? Igoungu gënanga itulihi mangale ngone. Hababu o nyawa yomomanarama o dumule de' o nyawa yatebi-tebini manga gandum yakunoka yomanarama de manga nganono mangale yatarima o hidoku moi manga manarama, mahasilino.
46009011	Ngomi midatomoka o rohani magihihi niangango magoronaka. Manako ngomi miautuku o barakati-barakati mahasili o duniaka nginino, boteka gënanga mamangarati ngomi minidotagahoko iwöeholi nginino?
46009012	Nako o nyawa mahomoa manga haku yonganono nënanga nginino, koigoungua ngomi iholoioli miahaku ngaro de önanga? Mä ngohi tapäkeuahi o haku gënanga. Iidulu yaino nako ipuda o hali moi yatatoko ohingahu o Abari ma Oa mangale o Kristus, iholoi ngohi toigo tatagongo hagala mata-mata.
46009013	Riadodoto marai nihiöriki o nyawa yomanarama ma Jou Madutu ai Tau magoronaka, toönanga manga inomo yatarima ma Jou Madutu ai Tauino. De o nyawa yalöleleani o huhuba ihihöhuba-huba mangïoka, yamäke o hidoku moi o huhubaino ihi ho huba-huba genangoka.
46009014	Hoko gënangoli ma Jou wohi tantuoka o nyawa ihio abari o Abari ma Oa gënanga kiani yamäke manga ngol̄omo o wange higetongo o abarino gënanga.
46009015	Mä o haku-haku gënanga kamoiö de komaiwahi ngohi tapäke. De' ngohi totulihi o hurata nënanga ahidungutuaö hupaya o hali-hali gënanga niadiai o öraha nënanga ngohino. Nako ihihanga o hali kiaka ngohi tohiamo-amoko iholoi yaoa ngohi tohonenge.
46009016	Hababu, nako gënanga duga-duga o hali tohingahu o Abari ma Oa ma Jou Madutuino, done ngohi ahihakuua tomahi amo-amoko, hababu ma Jou Madutu wohihi paretaka ngohi mangale ënanga tadiai. Tobodito ngohi, nako ngohi tohingahua o Abari ma Oa gënanga!
46009017	Hohiade ngohi tohidagi o manarama gënanga imoteke tongohi ahimau mahirete, done ngohi yakunu tonganono mangale tamäke o hewa. Mä ngohi tohingahu o Abari ma Oa gënanga hababu karana ihihuloko. Ngohi ma Jou Madutu wohihi manarama mangale tadiai gënanga.
46009018	Nako hokogënanga, tongohi ahihewa okia? Nënanga mahewa: ngohi yakunu tohingahu o Abari ma Oa gënanga tahitubuhoua o nyawa moiö mangale ihihibalajanga ngohi, karana ngohi todotagahokua ahihaku-haku hokä tohi ngahu-ngahu o Abari ma Oa gënanga.
46009019	Ngohi nënanga moiua manga gilaongo; ngohi tolapahioka. Ngaroka hokogënanga, ngohi tohidadioka ahidiri ngohi nënanga o gilaongo o nyawa mata-mataika. Ngohi tadiai gënanga hupaya ngohi iyakunu tautumu hokokia yakunu mangangöe o nyawa mangale o Kristus.
46009020	O Yahudi manyawaika, ngohi tomadiai hokä o Yahudioka manyawa hupaya ngohi iyakunu tautumu o Yahudioka mangale o Kristus. O nyawa yowango yamote-moteke o Musa ai titaika, ngohi tomadiai matero-tero ngohi ihiliko de o titaika gënanga, ngaro ngohi de madiai ihilikoua enangika. Ngohi todiai gënanga hupaya ngohi iyakunu tätauru önanga yodadi o Kristus iwininïki.
46009021	O Yahudi manyawaikaua, ngohi tomadiai hokä o nyawa moi o Yahudiokaua, yowango o Musa aitita maporetoka. Ngohi todiai gënanga hupaya ngohi yakunu tätauru önanga yodadi o Kristus iwininïki. Mä genanga koiwa mangarati ngohi tohingounua ma Jou Madutu aipareta-paretaika; ma ngohi igoungu ihikuaha aipareta-pareta o Kristus.
46009022	O nyawa manga ngongaku ikuat-kuatua manga hidogoronaka, ngohiö tomadiai hokä o nyawa moi manga ngongaku ikuat-kuatua hupaya ngohi yakunu tätauru önanga yodadi o Kristus iwi ninïki. De madipoko, ngohi todadi hagala okiadika mangale mata-mata o nyawa hupaya de mangëkomo sarakiaö dika, ngohi yakunu tahihalamati o hidoku moi onangino.
46009023	Mata-mata gënanga ngohi tadiai mangale o Abari ma Oa ma Jou Madutuino gënanga, hupaya ngohiö ihihi barakati.
46009024	Riadodoto marai nihiöriki o rorebe magoronaka mata-mata yononinïki, ima kokipopäta, mä duga-duga o nyawa moi yatarima o hadia. Mahababu gënanga nimapopäta hokogënanga marupa, hiädono Riadodoto niatarima niahadia.
46009025	O nyawa moi-moi magogiria imahibiaha magoronaka, yatumungu manga diri hagala o hali magoronaka. Unanga wadiai gënanga karana ünanga woigo iwihigule de o bunga ipoporomuoka hababu wohihira, enagënanga o bunga de madataitoka aha imaai. Mä ngone nënanga hatumungu nanga diri hagala o hali magoronaka, karana ngone honahihu inahigule de o bunga ipoporomu aha imaaiua.
46009026	Hababu gënanga ngohi tomapopäta de ahimeta madodiaika. Hokä o rorebe imakokudubu magoronaka, ngohi totidingi tohabarangua.
46009027	Ngohi tohigumal̄aika ahiröehe ihihi biaha de makuata, hiädono ngohi takunu takuaha. Ngohi todiai gënanga, hababu ngohi toluku hiädono idadi ngohi tä ahokoka o nyawa mahomoa yonïki o rorebe gënanga magoronaka, ngohi mahirete ihi tila.
46010001	O Roriadodoto! Riadodoto kiani niohininga okia idadi tongone nangaete de nangatohoraika maöraha önanga iwinïki o Musa. Onanga mata-mata yähohongino o lobi, de' de manga halamati yatoaka o Ngöto ma Doka-dokara.
46010002	Mangale yodadi o Musa iwininïki, önanga mata-mata yäohiki o lobi magoronaka de' o ngöto magoronaka gënanga.
46010003	Onanga mata-mata yol̄omo de o rohani mainomo kaima ketero,
46010004	de' yokere de' o rohani ma akere kaima ketero. Onanga mata-mata yaokere o rohani o l̄oku mahelewoino yätotomoteke önanga; o l̄oku o helewo gënanga Unanga o Kristus mahirete.
46010005	Ngaroka hokogënanga mangangöe ma Jou Madutu wosanangiua onangika de hababu gënanga manga mayeti kailüluluika o tonaka makokakahaka.
46010006	Mata-mata gënanga idadi o dulada ngoneino mangale o hohininga ngoneino, hupaya uha honahihu o hali-o hali itotorou hokä önanga.
46010007	Genangö hupaya ngone uha hahuba o gomanga, hokä onangino utu yododiai. Ma Jou Ai Demo ma Buku magoronaka itulihi, "O hoana manyawa gënanga yomuläenge yol̄omo de' yokere, yohol̄a de' yoselo mangale yahuba o gomanga."
46010008	Ngone yakunua hadiai o hali-o hali isosafarune hokä önanga yadodiai utu. Hababu, önanga yaribuhu monaoko de yaruange yohonenge o wange moi magoronaka, karana yodiai gënanga.
46010009	Ngone yakunua hitai-taili ma Jou hokä önanga yadiaioka utu kahuruono, hiädono önanga yohonenge yätuduku o dodiha ibiha-biha.
46010010	Ngone yakunuaö homa liwolu; hokä önanga utu yadiaioka kahuruono, hiädono önanga o Honenge ma Malaekat yatoma.
46010011	O hali gënanga mata-mata idadi onangika mangale idadi o dulada o nyawa mahomoaika. De' mata-mata gënanga itulihö mangale idadi o hohininga ngoneino. Hababu ngone örahanënanga howango öraha mabobobahaka.
46010012	O nyawa wamäo wato aidiri imaoko ibitumoka, kiani womahi dodiai; uha hiädono ünanga wotifa.
46010013	O cocoba mahigetongo riadodoto niaohana, ganga o cocoba biaha yaoha-ohanoka o nyawa. Mä ma Jou Madutu wosetia Ai jajika. Unanga aha winimal̄aikaua Riadodoto inicoba iholoi de niakuata. Maöraha Riadodoto initapal̄u o cocoba, Unanga aha winihi döaka o ngëkomo nginika mangale idadi nikuata hupaya Riadodoto yakunu nitäna.
46010014	Mahababu gënanga, Roriadodoto ngohi tinihohininga kiani ngini niodohata o gomangika mahuba.
46010015	Ngohi tinitemo nginika hokä o nyawa yososawaroika. Kiani ngini niatibanga mahirete tongohi ahi demo nënanga.
46010016	Maöraha hokere o angguru de hotemo tarima kasi ma Jou Madutuika, koigoungua gënanga ihi matoko ngone kamoi de o Kristus aihonenge magoronaka? De maöraha ngone homa kokeregu o roti mangale haol̄omo mata-mata, koigoungua gënanga ihimatoko ngone kamoi de o Kristus ai röehe?
46010017	Karana duga-duga naga moi o roti, de' ngone mata-mata haol̄omo ka gënanga moi maroti, ho ngone ho wöe-wöe nënanga imahirupa o röehe moi.
46010018	Abeika nimahininga o Yahudioka manyawa. Onanga yol̄omo o inomo ihihubaka o huhuba mangï mal̄okuoka, naga o nyawa kamoi de o ngï gënanga.
46010019	Okia ahi dungutu ngohi de gënanga? O gomanga ekola o inomo ihiniatoka o gomangika gënanga kautuö de koiwa toëna mamangarati.
46010020	Okia ihi niatoka o huhuba mangïoka o gomangika yakunua ihihuba ma Jou Madutuika, duga-duga o womaha madorouika. De' ngohi toluku ngini nirimoi de o womaha madorou.
46010021	Ngini i yakunua nia okere ma Jou ai angguru magalahi, de' kamamoi o womaha madorouö ma angguru magalahi. Ngini i yakunua niol̄omo ma Jou ai mejaka, de' o womaha madorouö mamejaka.
46010022	Ekola ngone homau hadiai ma Jou ai hininga yatohata? Bote ngone i holoi hokuata de ma Jou?
46010023	O nyawa yato, "Okia dika ngone homau ngone iyakunu hodiai." Itiai! Mä mata-mataua ngone homau gënanga ibaraguna. "Ngone iyakunu hodiai okia dika ngone homau" -- mä mata-mataua ngone homau gënanga, yamomiki tongone nanga wowango.
46010024	O nyawa moiö de uha yomanarama mangale manga diri mahirete mautumu. O nyawa moi-moi kiani yomanarama mangale o nyawa mahomoa manga utumu.
46010025	Ngini iyakunu niaol̄omo okiadika yahuku-hukunu o hiode ma akeme mapaharoka. Borotaua nia tailako ihira, ngaro naga yodubuho niahininga madobote magoronaka.
46010026	Hababu Ma Jou Ai Demo ma Buku magoronaka itulihi, "O dunia nënanga de madol̄a mata-mata ganga toma Jou."
46010027	Nako ngini iniahoko niol̄omo o nyawa moi o Haraniokaua, de' ngini niatarima manga gogahoko gënanga, niol̄omo okia inihi döaka nginika. Borotaua niatailako okiaino iböa o inomo gënanga, hupaya borotaua naga iyodubuho niahininga madobote magoronaka.
46010028	Mä nako naga initemo nginika, "O inomo nënanga ihinia-niatoka o gomangika," uha niaol̄omo o inomo gënanga, karana niohininga manga paralu o nyawa gënanga de' karana manga hininga madobote.
46010029	Ahi dungutu ngohi tinginiua niahininga madobote, mä o nyawa gënanga manga hininga madobote. Maraioka naga yoleha, "Uwee, yadodoa ngohi tolapahi kiani tohi batingi o nyawa mahomoa manga hininga madobote?
46010030	Nako ngohi tol̄omo o inomo de ahitarima kasi ma Jou Madutuika, yadodoa o nyawa kiani ihi hohedu ngohi de o inomo gënanga, enaganga ngohi totarima kasioka mangale o inomo gënanga ma Jou Madutuika?"
46010031	Okia dika Riadodoto niadiai -- Riadodoto niol̄omo ekola Riadodoto niokere -- niadiai mata-mata gënanga mangale niwihimulia ma Jou Madutu.
46010032	Niwango hokogënanga marupa hiädono Riadodoto nidiaiua o hababu o nyawa mahomoa yodiai o baradoha; boteka önanga o Yahudioka manyawa ekola o Yahudiokaua manyawa, ekola ma Jou Madutu aijemaat.
46010033	Niwango hokä ngohi. Ngohi tohidailako tasanangi o nyawa mata-mata manga hininga hagala moi-moi magoronaka, koiwa madungutu ahidiri maparalu mahirete. Ahi dungutu ngohi ganga duga-duga hupaya önanga mata-mata yakunu yohalamati.
46011001	Nianïki tongohi ahidulada, hokä ngohiö tanïki o Kristus ai dulada.
46011002	Ngohi tinihigiriri ngini, hababu ngini hokogenangika nihihininga ngohi de' niamoteke o dodötoko ngohi tinihidöaka nginika.
46011003	Mä ngohi toigo ngini nihiöriki o hali moioli, enagënanga yodadi o häeke o nau-naurika ganga o Kristus; yodadi o häeke o hekatika ganga o rokata, de' idadi o häeke o Kristusika ganga ma Jou Madutu.
46011004	Nako o nauru womatëngo maöraha womaniata ekola maöraha wohingahu o abari ma Jou Madutuino o nyawa yowöe-wöe manga himangoka, aihäeke wakokuduku, o nyawa gënanga wihi kauku o Kristus.
46011005	De' nako o ngoheka momatëngo maöraha moma niata ekola maöraha mohi ngahu o abari ma Jou Madutuino o nyawa yowöe-wöe manga himangoka, dema päkeua amihäeke makokudu, o ngoheka gënanga mihikauku amirokata wodadi o häeke amidirika. Gënanga kaimadäene matero-tero o ngoheka gënanga amihäeke makorioka.
46011006	Hababu nako o ngoheka momatëngo moluku mapäke amihäeke makokudu iholoi yaoa amitadauru igutioka. Mä nako o ngoheka momatëngo yakori amihäeke ekola yaguti amitadauru, munangika gënanga o hikauku moi. Hababu gënanga iholoiyaoa münanga mapäke o häeke mokokudu.
46011007	O nau-nauru paraluua yapäke o häeke makokudu, hababu ünanga o kahinä ma Jou Madutu aidulada de' Ai mulia. Mä o ngoheka dadi kahinä o nau-nauru manga mulia,
46011008	hababu o nau-nauru yahidadiua o ngohekaino, mä o ngoheka yahidadi o naurino.
46011009	O nau-nauru koyahidadiua mangale o ngoheka manga paralu, ma o ngoheka yahidadi mangale o nau-nauru manga paralu.
46011010	Hababu gënanga, mangale yahisanangi o malaekat-malaekat, o ngoheka momatëngo kiani mapäke amihäeke makokudu hokä o nonako münanga amirokata aikuaha matimioka.
46011011	Ngaro hokogënanga ngone nanga wowango magoronaka hokä o Haranioka manyawa, o ngoheka momaoko mahireteua, moma tingaka de o nauru, de' o nau-nauruö womaoko mahireteua, womatingaka de o ngoheka.
46011012	Karana ngaroka o ngoheka madodihiraka imihidadi o naurino, mä ipaha de gënanga o nau-nauru ima kil̄au o ngohekaino; de' hagala moi-moi ma Jou Madutuino ma ahali.
46011013	Abeika Roriadodoto mahirete niatibanga o hali nënanga: Boteka yaoa o ngoheka momatëngo momaniata ma Jou Madutuika o nyawa yowöe-wöe manga himangoka, de mapäkeua amihäeke makokudu?
46011014	O nyawa yowöe-wöeino manga ganäko, ngini ini dotokoka nako o nau-nauru manga tadauru ikurutu, gënanga okia naga moi ikuranga ipatutu.
46011015	Mä mangale o ngoheka, o tadauru imihi döakoka munangika mangale mohikokudu ami häeke de' ami tadauru ikurutu ganga amimulia.
46011016	Aa, nako naga yomau imateke ributu mangale o hali nënanga, kamoidika ngohi yakunu totemo genangala yaoa ngone, yaoa ma Jou Madutu aijemaat-jemaat mahomoahi, mangöe-ngöe gënanga duga-duga kamoi toönanga manga biaha o jemaat magoronaka gënanga; mahomoa de gënanga koiwa.
46011017	Mangale nenangohi, ngohi tini higiririua ngini. Nia puji madoomu mahasili maoa-oaua, mä kaitotorou.
46011018	Madodihiraka ngohi toihene, niadoomu-doomu magoronaka naga niregu-reguoka daha nimateke ributu. De' ngohi tatakihiri ihutulu de ilamoko o abari gënanga itiai.
46011019	Igoungu kiani hokogënanga ipuda o gitingaka niahidogoronaka, hupaya aha hamäke o nagona o Haranioka madutu.
46011020	Mä maöraha ngini nimatoomu, ngini niadiai gënanga ma Jouua ai Ngol̄omo ma Debi-debini.
46011021	Hababu maöraha niol̄omo, ngini moi-moi nimateke jai-jai nima l̄ë niainomo mahirete, hiädono utu naga okia-kiaua imamäke, mä mahomoa yädaluku.
46011022	Yadodoa hoko gënanga? Tatobote Riadodoto de niatau? Riadodoto yakunu niol̄omo de' niokere genangoka! Ekola Riadodoto nimau nihikauku ma Jou Madutu aijemaat de' niahimal̄eke o nyawa yomomihikini? Okia ngohi kiani totemo nginika? Kiani ngohi tinihigiriri ngini? Kowali! Hakali-kali ngohi aha tinihigiririua ngini.
46011023	Hababu ngohi tinidotokoka nginika, gënanga ngohi tatarima ma Jouino mahirete: mahutu gënanga maöraha o Yesus, tongone nanga Jou iwidiai o dorou, Unanga wal̄ë o roti,
46011024	de' Unanga wotemo wotarima kasi iböto ma Jou Madutuika mangale o roti gënanga, Unanga wabëla-bëlaka o roti gënanga de Ai giama, daha wotemo, "Nënanga Ahi röehe ihilapahioka mangale ngini. Niadiai nënanga mangale nihihininga Ngohi."
46011025	Hoko gënangoli yol̄omo kadeiböto, Unanga wal̄ë o angguru magalahi daha wotemo, "O angguru nënanga ganga ma Jou Madutu ai jaji mahungi, ihitatapuoka de Ahi awunu. Nihigeto-getongo ngini niaokere nënanga, niadiai nënanga mangale nihihininga Ngohi."
46011026	Igoungu nihi geto-getongo ngini niaol̄omo o roti de' niaokere o angguru nënanga, ngini nihi abari ma Jou aihonenge, hiädono Unanga woböa.
46011027	Karana gënanga, o nyawa yaol̄omo ma Jou airoti ekola yaokere ma Jou aiangguru de madodagi ipatutua, o nyawa gënanga yobaradoha ma Jouika wohihubaoka Ai röehe de' Ai awunu.
46011028	Ho', o nyawa moi-moi kiani ihira yatailako okahi manga diri, daha önanga yakunu yol̄omo o roti de' yokere o angguru gënanga.
46011029	Hababu nako o nyawa yol̄omo o roti de' yokere o angguru de koihi baragunaikaua o ngol̄omo itebi-tebini gënanga madulada de ma Jou ai röehe, o nyawa gënanga yaol̄omo de yaokere mangale yatarima ma Jou Madutu aihukumanga manga diriuku mahirete.
46011030	Hababu gënanga manga ngöe niahidogoronaka ngini yopanyake de' koimasikaua, de' nagaö yohonenge.
46011031	Mä nako ngone iholoi ihira hatailako tongone nangadiri, ma Jou Madutu aha wonahukumua ngone.
46011032	Mä nako ma Jou Madutu wonahukumu ngone, Unanga aha wonagohara ngone, hupaya ngone uha inadäene hukumanga homa kinïki de o dunia nënanga.
46011033	Mahababu gënanga, ahi Roriadodoto nako ngini nimatoomu mangale niol̄omo ma Jou aingol̄omo madebi-debinoka, ngini kiani nimatekedamä.
46011034	Nako naga yahahini, ünanga kiani wol̄omo ihira aitauoka. Nako ngini nihibaraguna ohali nënanga, niapuji madoomu-madoomu aha ini gaoua o hukumanga ma Jou Madutuino niadirika mahirete. Imakorona ohali-ohali mahomoa, ngohi aha tohitararono nginika, nako damä ngohi toböa.
46012001	Orahanënanga imakorona de o ngongike-o ngongike ma Jou Madutu ai Womaha ihidöaka. Imakorona gënanga, ngohi tomau Riadodoto nihiöriki de madiaioka.
46012002	Niohininga maöraha ngini niwinäkouahi ma Jou, ngini initauru mangale nianïki o gomanga imou-mou.
46012003	Ngini kiani nihiöriki o nyawa yätuda ma Jou Madutu ai Womaha yotemoua, "O Yesus wamäke o lolai!" Hoko genangö o nyawa moiuaö yakunu yotemo, "O Yesus o Jou!" nako o nyawa gënanga yätudaua ma Jou Madutu ai Womaha.
46012004	Naga irupa-rupa o ngongike ma Jou Madutu ai Womahino, mä mata-mata inihidöaka o Womaha kamoi.
46012005	Naga i rupa-rupa o manarama mangale iwileleani ma Jou, mä o Jou i wilö leleani gënanga, o Jou kawomatëngo dika!
46012006	Naga i rupa-rupa madatoro yomanarama ma Jou ai manarama, mä wohi döaka o buturungu mangale gënanga o nyawa moika ganga ma Jou Madutu womatëngo dika.
46012007	Mangale nangaoa ngone mata-mata, ma Jou Madutu ai Womaha imanarama o nyawa amo moi ika de madatoro haramoi-haramoi.
46012008	O nyawa moiika, o Womaha gënanga yahidöaka yakunu mangale yotemo-temo de makuaha. Mahomoaika o Womaha kaimadäene gënanga yahidöaka yakunu ihitararono mangale ihingahu mangale ma Jou Madutu.
46012009	O Womaha kamoi gënanga dika yahidöaka o nyawa moiika yakunu kabiahaua mangale iwingaku o Kristusika; de mahomoaika o Womaha gënanga yahidöaka o kuaha mangale yahitogumu o nyawa.
46012010	O nyawa womatëngoika iwihidöaka o kuaha mangale wodiai i hëra-hëranga de' mahomoaika yahidöaka o ngongike mangale ihingahu ma Jou Madutu aidatoro-aidatoro. Mahomoaikaoli o Womaha gënanga yahidöaka yakunu mangale yatingaka de' yafara kiaka o ngongike ma Jou Madutu ai Womahino de' kiaka o Womahinoua. Naga yahidöaka yakunu mangale yotemo-temo irupa-rupa o demo ihëra-hëranga, de' nagali yahidöaka yakunu mangale ihi tararono o demo mamangarati gënanga.
46012011	Mata-mata gënanga yamanarama o Womaha kamoi dika gënanga; moi-moi o nyawa yahi döaka o ngongike itingaka imoteke o Womaha mahirete mamau gënanga.
46012012	O Kristus ganga hokä o nyawa nangaröehe; o röehe gënanga moi, mä mahidoku-hidoku iwöe. Mata-mata o hidoku gënanga, ngaroka iwöe, marupa kaoröehe moi.
46012013	Hoko gënangö ngone mata-mata, yaoa o Yahudioka manyawa yaoa o Yahudiokaua manyawa, o gogilaongo yaoa o nyawa yololapahioka; ngone mata-mata ina ohikoka de o Womaha kaimadäene gënanga, hupaya ngone inahidadi moi o Kristus airöehe gënanga. Ngone mata-mataö hamäo inahi omanga o Womaha moi gënanga.
46012014	Hababu o röehe gënanga mahirete imaokoua o hidoku moioka dika mä iwöe o hidoku-hidoku.
46012015	Nako o l̄ou itemo, "Ngohi ko o giamua, karana gënanga ngohi o röehinoua mahidoku," gënanga koiwa mamangarati o l̄ou gënanga o röehinoua mahidoku.
46012016	De' nako o ngauku itemo, "Hababu ngohi o lakoua, hongohi o röehinoua mahidoku," gënanga koiwa mamangarati o ngauku gënanga o röehinoua mahidoku.
46012017	Hohiade o röehe ingodumu gënanga idadi o lako dika, sarakia o röehe gënanga yakunu imahihene? Ekola nako o röehe i ngodumu gënanga idadi o ngauku dika, sarakia o röehe gënanga i ame?
46012018	Ngone hamäke ma Jou Madutu wohigogere o hidoku-hidoku nanga röehika gënanga. Moi-moi ma Jou Madutu wohigogere mangïoka imoteke Ai mau.
46012019	Nako mata-mata duga-duga o röehe mahidoku moi dika, kiaka yahetongo o röehe?
46012020	Ho' igoungu naga o röehe mahidoku mangöe, mä o röehe duga-duga moi.
46012021	Mahababu gënanga, o lako yakunua itemo o giamika, "Ngohi toni paraluua ngona!" ekola o häeke itemo o l̄ouika, "Ngohi toni paraluua ngona!"
46012022	Haiduluhaino nanga röehe mahidoku-hidoku hapulono ibole gënanga, ngone duru hoparalu;
46012023	de' nanga röehe mahidoku-hidoku ngone hapulono hokokiaua mabaraguna, gënangadoka o röehe mahidoku-hidoku ngone hohidöaka iholoi ilamoko hohibaraguna. O röehe mahidoku-hidoku hamäke ikaramatua, kokiani ngone iholoi höhohininga.
46012024	O röehe mahidoku-hidoku hamäke irahai iböto, iparaluua ngone höhohininga. Ma Jou Madutu watatoroka tongone nanga röehe hokogënanga marupa hiädono nanga röehe mahidoku-hidoku ikuranga iragane wohidöaka i holoi iwöe hohibaraguna.
46012025	De hoko gënanga o röehe gënanga iregu-regua; moi-moi o röehe mahidoku imateke hininga moi de moi.
46012026	Nako o röehe o hidoku moi ihangihara, mata-mata o röehe mahidoku mahomoa ihangihara dika; nako o röehe o hidoku moi ihigiriri, mata-mata o röehe mahidoku mahomoa imaki nïki imörene.
46012027	Riadodoto mata-mata kamamoi ganga o Kristus airöehe de' nginiö moi-moi ganga o röehino mahidoku.
46012028	Hoko genangoli o jemaat magoronaka, ma Jou Madutu wohigogeroka o ngï mangale irupa-rupa o nyawa: Madodihiraka o rasul-rasul; mahinoto, o nabi-nabi, mahange o guru-guru, daha önanga yododiai ihëra-hëranga, aha ino önanga yahidöaka o ngongike mangale yahitogumu o nyawa, ekola mangale yariwo o nyawa mahomoa, ekola mangale yotuda-tuda, ekola mangale yotemo-temo de rupa-rupa o demo iho hëra-hëranga.
46012029	Onanga mata-mataua o rasul, ekola o nabi ekola o guru. Mata-mataua to önanga manga kuaha mangale yodiai i hëra-hëranga,
46012030	ekola yahitogumu o nyawa, ekola mangale yotemo de irupa-rupa o demo ihëra-hëranga, ekola mangale ihiguti mangale o demo-demo gënanga.
46012031	Karana gënanga, kiani ngini nihidailako niagou-goungu mangale niamäke o ngongike-ngongike duru mal̄okuoka. Mä ipaha nënanga ngohi tinihi matoko nginika o ngëkomo duru i rahai.
46013001	Ngaroka ngohi takunu totemo-temo de o nyawa mademo i rupa-rupa, de ngaroli de o malaekat mademo, mä ngohi tädoraua o nyawa mahomoa, ahidemo-demo gënanga duga-duga kama ilingi ikuatil̄e ma okia-kiaua mamangarati.
46013002	Ngaroka ngohi tosawaro tohi ngahu o abari ma Jou Madutuino, de' tomangarati mata-mata o hali ilöluku-luku, de' tohiöriki hagala moi-moi de duru tingaku ma Jou Madutuika hiädono takunu tadiai o l̄oku imatururu, mä ngohi tädoraua o nyawa mahomoa, ngohi kokia-kiaua mamangarati!
46013003	Ngaroka mata-mata tongohi ahiarata, tahi döakoka o mihikini manyawaika, de' ngohi tohilapahi ahidiri layaharongo, mä ngohi tädoraua o nyawa mahomoa, mata-mata gënanga kautuö de koiwa mabaraguna.
46013004	O nyawa yädora-dora o nyawa mahomoa, yosabari de' manga hininga irahai. Unanga o hininga wägogonua, womahi ngaro-ngarokua, woedengua.
46013005	Unanga aihininga ikurutil̄eua, wotingkaiua, ünanga waributuua o nyawa mahomoa mangale yanïki aimau mahirete, kademadataitiua wongamo, de' wägogonikaua o nyawa manga howono.
46013006	O nyawa yädora-dora o nyawa mahomoa, yosanangua de o dorou, ünanga duga-duga wosanangi de o oa-oa.
46013007	Unanga wotäna wohimanga hagala moi-moi, de womau wongaku aha duru maoa-oa o nyawa moi-moiika; sarakiadika marupa magoronaka o nyawa de manga doraka gënanga komaiwahi ihihanga manga nganono de' manga sabari yödamä hagala moi-moi.
46013008	Komaiwahi aha naga maöraha kiaka o nyawa iparaluua imateke hininga. Oraha nënanga naga o nyawa yosawaro ihingahu o abari ma Jou Madutuino, mä damä ünanga aha womatogumu wohi ngahu o abari gënanga. Orahanënanga naga yosawaro yotemo-temo irupa-rupa o demo magoronaka ihohëra-hëranga, mä damä ünanga aha womatogumu wotemo o demo-demo gënanga magoronaka. Orahanënanga naga o nyawa ihiöriki o hali mangöe, mä damä okia önanga ihiöriki gënanga aha yawohangoka.
46013009	Hababu, nanga sawaro ngone de' nanga buturungu ngone mangale hohingahu o abari ma Jou Madutuino, kai ngodumuahi.
46013010	Damä aha iböa maöraha ma Jou Madutu wadiai mata-mata ingodumu, de' ingodu-ngodumua gënanga aha i hihanga.
46013011	Maöraha ngohi kao ngohaka maitetekohi, ngohi totemo-temo hokä ngohaka maiteteke, ngohi ahi mamäo hokä o ngohaka maiteteke, de' ngohi tatibanga hokä o ngohaka maiteteke. Oraha nënanga ngohi tobaluhoka, tongohi ahimanarama o ngoha-ngohaka, ngohi taumoka.
46013012	Okia ngone hamäke örahanënanga ganga hokä o gurumini ihohanänere o kahinäka. Mä damä ngone aha hamäke gila-gila de madiai. Orahanënanga ngohi tohiorikuahi hagala mata-mata, mä damä ngohi aha tohiöriki hagala mata-mata hokä ima däene ma Jou Madutu wohiöriki hagala mata-mata yakorona tongohi ahi diri.
46013013	Ho', mangale örahanënanga naga o hali hange ngone kiani tatapu hadiai: o ngongaku, o nganono de' homakodora. Duru mal̄okuoka o gahumu hange gënanga, ganga hadora o nyawa mahomoa.
46014001	Kokiani ngini nihidailako mangale niädora o nyawa mahomoa. De' nihidailakoli, mangale niatarima o ngongike-ngongike inihidöaka ma Jou Madutu ai Womaha, iholoi-hongoli o dagakunu mangale nihingahu ma Jou Madutu aidato-datoro o nyawaika.
46014002	O nyawa yotemo-temo o demo ihëra-hëranga magoronaka, o nyawa gënanga yotemoua o nyawaika; ünanga wotemo ma Jou Madutuika. Komoiua naga o nyawa imangarati okia ünanga wotemoka, hababu ma Jou Madutu ai Womaha idadi hababu ünanga wohidemo o hali-o hali duga-duga ma Jou Madutu wohi öriki.
46014003	Ikilioro yaino o nyawa ihi ngahu-ngahu o abari ma Jou Madutuino, ihingahuokali o nyawaika; mangale yahikuata önanga, mangale yahidöaka yahanauru onangika, de' mangale yalaru önanga.
46014004	O nyawa yotemo-temo o demo ihëra-hëranga magoronaka duga-duga ihi kuata manga diri mahirete dika, ma onyawa ihi ngahu-ngahu o abari ma Jou Madutuino yariwo o jemaat yodadi yotagi manga himangoka.
46014005	Hokokia marahai nako Riadodoto mata-mata niakunu nitemo-temo de irupa-rupa o demo ihëra-hëranga. Mä duruhe irahai ganga nako Riadodoto niakunu nihingahu ma Jou Madutu okianagamoi aha wadiai. Hababu o nyawa ihi ngahu-ngahu o abari ma Jou Madutuino, iholoi yoamoko ngaro de o nyawa yotemo-temo de o demo ihëra-hëranga; mahomoa de o hali gënanga nako o nyawa yotemo-temo irupa-rupa o demo ihëra-hëranga magoronaka gënanga, yakunu ihitararono okia ihidemoka gënanga, hupaya o jemaat mata-mata yamäke mafaidä.
46014006	Hohiade nako ngohi taika nginika de' ngohi totemo-temo irupa-rupa o demo ihëra-hëranga magoronaka, okia mautumu gënanga mangale ngini? Kamahuhutulö de koiwa mautumu! Mahomoa o hali de gënanga, nako ngohi tohimatoko o demo moi ma Jou Madutuino, ekola ngohi tohitararono okia naga moi mangale ma Jou Madutu, ekola ngohi tohingahu o abari ma Jou Madutuino, ekola ngohi todotoko.
46014007	O musik mapakakaha kamahuhutulö de koiwa majiwa, hokä o sulingi de' o hitar, nako manot-not hodubukua hohigogule de madiai, sarakia o nyawa ihi öriki malugo okia ihigogule?
46014008	Moiohi manonako mahomoa: Nako o trompet yawuwu yohabaranga, o nagona aha ima hidiai mangale parangi?
46014009	Hoko genangoli de nia dagakunu mangale nitemo-temo de o demo i rupa-rupa ihö hëra-hëranga. Nako Riadodoto niakunu nihidemo o demo-demo gënanga de komadiaiua, komoiua ö o nyawa yakunu imangarati okia Riadodoto notemoka. Ani demo-demo gënanga aha ihihanga koiwa madödogumu.
46014010	O duniaka nënanga naga hokogënanga mangöe o bahasa, mä kamoiö de koiwa o demo-demo gënanga yongohamua o mangarati.
46014011	Mä nako ngohi tomamangaratiua bahasa o nyawa womatëngo wohidemo, o nyawa wohidemo-demo bahasa gënanga marupa o nyawa maporetino ngohino; hoko genangö ngohi unangika.
46014012	Mangale ngini mahirete, ngohi tohiöriki ngini nionahihu duru niamäke o ngongike-ngongike ma Jou Madutu ai Womahino. Mä duru mal̄okuoka, kiani ngini nimahiaha mangale niapäke o kuata niä riwo o jemaat yodadi yotagi manga himangika.
46014013	Hababu gënanga o nyawa yotemo-temo o demo ihëra-hëranga magoronaka, kiani yogahoko ma Jou Madutuika hupaya unangino ö wahi döaka mangale yakunu ihitararono okia ihidemoka gënanga.
46014014	Hababu nako ngohi tomaniata de o demo ihëra-hëranga, tongohi ahi womaha igoungu imaniata, mä ahi dibanga ngohi imanaramua.
46014015	Ho', ngohi kokiani okia todiai? Nënanga ngohi aha tadiai: Ngohi aha tomaniata de tongohi ahiwomaha, mä ngohi aha tomaniatö de tongohi ahidibanga. Ngohi aha tonyanyi de tongohi ahiwomaha, mä ngohi tomau tonyanyi ö de tongohi ahidibanga.
46014016	Hababu nako Riadodoto nitemo tarima kasi ma Jou Madutuika de niawomaha dika, de' naga o nyawa mahomoa imangaratiua o demo i hëra-hëranga ma Jou Madutu ai Womahino gënanga, o nyawa gënanga wakunua wotemo, "Ngohi tohigoungu" aniniata sukur gënanga; karana ünanga wohi örikua okia Riadodoto notemoka.
46014017	Ngaroka nia niata tarima kasi ma Jouika gënanga duru koharahai, mä o niata gënanga kautuö de koiwa mabaraguna o nyawa mahomoaika.
46014018	Ngohi totarimakasi ma Jou Madutuika, hababu ngohi mahirete takunu totemo-temo irupa-rupa o demo ihëra-hëranga magoronaka, toholoi ngaro de Riadodoto mata-mata.
46014019	Mä, o doomu-doomu mahidogoronaka mangale iwihuba ma Jou, ngohi iholoi toigo tapäke o demo motoa yakunu o nyawa imangarati, de tapäke o demo iribu-ribuhu ihëra-hëranga magoronaka de o nyawa i mangaratiua. Ngohi i holoi toigo hokogënanga hupaya ngohi takunu tädotoko o nyawa.
46014020	Roriadodoto! Uha niatibanga hokä o ngoha-ngohaka. O hali madorou magoronaka, kiani ngini tatapu hokä o ngohaka maiteteke. Mä nia dibanga magoronaka, kiani ngini nidadi o nyawa yobaluhoka.
46014021	Ma Jou Ai Demo ma Buku magoronaka itulihi hoko nënanga, "O Jou wotemo, 'De o dodohanga o nyawa yotemo de o bahasa mahomoaino, Ngohi aha tatemo Ahi umatika nënanga. I goungu de o dodohanga o nyawa mahomoaino, Ngohi aha ta temo Ahi umatika; ngaro hokogënanga, önanga yoluku yoihene Ahi demo.' "
46014022	Ho' o ngongike mangale yotemo-temo de irupa-rupa o demo ihëra-hëranga ganga hokä o nonako mangale o nyawa yongaku-ngakua, igoungua o nyawa yongaku-ngaku. De' o ngongike mangale ihi ngahu ma Jou Madutu aidatoro o nyawaika ganga o nonako mangale o nyawa yongaku-ngaku, koigoungua o nyawa yongaku-ngakuua.
46014023	Karana gënanga, nako hohiade o jemaat manga doomu magoronaka, o jemaat mata-mata yotemo-temo irupa-rupa o demo ihëra-hëranga magoronaka, daha yoböa o nyawa yamuruono naga maporetino, ekola o Haraniokaua manyawa, done o nyawa gënanga aha yatobote ngini initogohangoka mata-mata!
46014024	Mä nako Riadodoto mata-mata nihingahu o abari ma Jou Madutuino, daha woböa o nyawa womatëngo o Haraniokaua ekola o nyawa womatëngo maporetino, done o hali-o hali nihingahu Riadodoto mata-mata aha ihimatoko manga baradoha o nyawa gënanga de' yadiai ünanga aha wamäo aibaradoha.
46014025	O hali-o hali iiu-iunu aihininga magoronaka aha ihimatoko, hiädono ünanga aha wohitipokouku ai diri daha wihuba ma Jou Madutu. Unanga aha wongaku, i gou-goungu ma Jou Madutu naga ngini niahidogoronaka.
46014026	Ho', o Roriadodoto, okia mamangarati gënanga? Nako ngini nima toomu mangale niwihuba ma Jou, naga yonyanyi, naga yodotoko, naga ihingahu okianaga moi ma Jou Madutuino, naga yotemo-temo de o demo ihëra-hëranga magoronaka, de' naga ihitararono okia ihidemo-demoka gënanga. Mä mata-mata gënanga kiani niadiai mangale yadotoko de' mangale o oa mata-mata.
46014027	Nako naga yomau yotemo-temo o demo i hëra-hëranga magoronaka, kiani yahinoto ekola duruke yowöe o nyawa yaruange dika imaka walimi. De' kiani naga ihitararono okia ihidemoka o nyawa ihi o ade-adeoka gënanga.
46014028	Nako moiua yakunu ihitararono, o nyawa yotemo-temo o demo ihëra-hëranga magoronaka gënanga, kiani imarirïdi o doomu magoronaka gënanga. Mal̄aika önanga yotemo-temo manga hininga magoronaka dika ma Jou Madutuika.
46014029	O nyawa yahinoto ekola yaruange de manga abarioka ma Jou Madutuino kiani ihingahu o abari gënanga mahomoa kayatiba-tibangohi okia yotemo gënanga.
46014030	Mä nako hohiade o abari ma Jou Madutuino iböa o nyawa mahomoaika womatëngo wogogeruku o doomuoka gënanga, o nyawa magogiriaka yotemo-temo, kiani imatogumu.
46014031	De madodagi hokogënanga, o Roriadodoto mata-mata, moi ipaha moi yakunu nihingahu o abari ma Jou Madutuino; hupaya mata-mata yakunu niatarima o dodötoko de' idadi iholoi ningaku.
46014032	O ngongike o Womahino mangale ihingahu o abari ma Jou Madutuino, yakunu yogöana ihidodiai o nyawa ihingahu-ngahu o abari gënanga.
46014033	Ma Jou Madutu ganga ma Jou Madutu aha woigo madatoro i rahai; Unanga ma Jou Madutu i goungua woigo i roruaeika. Hokä idadi ma Jou Madutu aijemaat magoronaka mata-mata,
46014034	o ngoheka kiani imarirïdi maöraha o jemaat imatoomu. Onanga yakunua yotemo-temo. Onanga yakunua yasö o tutuda; gënanga imamoteke de o agama matita.
46014035	Nako önanga yomau ihi öriki okia naga moi, önanga kiani yoleha gënanga manga rokatika o tauoka. Duru o mal̄eke nako o ngoheka momatëngo motemo-temo o jemaat madoomu magoronaka.
46014036	Boteka ma Jou Madutu aidemo iböa nginino? Ekola duga-duga nginika dika o demo gënanga ihingahu?
46014037	Nako naga o nyawa imäo to önanga manga ngongike mangale ihingahu o abari ma Jou Madutuino, ekola ünanga ai ngongike mahomoa ma Jou Madutu ai Womahino o nyawa gënanga kiani wohi öriki okia ngohi totulihi nënanga ganga o pareta ma Jouino.
46014038	Mä nako naga yatarimaua nënanga, uha nialegaika önanga.
46014039	Hababu gënanga, o Roriadodoto, nimahiaha mangale nihingahu o abari ma Jou Madutuino, mä uha niaduhunu o nyawa yomau yotemo-temo irupa-rupa o demo ihohëra-hëranga magoronaka.
46014040	Mä mata-mata kiani niadiai de' madatoro, de yaoa.
46015001	De' orahanënanga, Roriadodoto, ngohi tomau ngini niohiningaoli o Abari ma Oa ma Jou Madutuino ngohi tinihingahuoka nginika kahuruonika. Ngini niatarima, de' niwi ngaku o Kristusika karana o Abari ma Oa gënanga.
46015002	Nako ngini niasosö ibitumu okia ngohi tohi ngahuoka gënanga, done o Abari ma Oa gënanga ini hihalamati ngini; sowaliua nako riadodoto ningaku de koiwa mamangarati.
46015003	Okia ngohi tinihingahu o Roriadodotika nagala ngohiö tatarimaka. Duruhe mal̄okuoka, hokä itulihi Ma Jou Ai Demo ma Buku magoronaka, ngohi tinihingahu nginika o Kristus wohonenge karana tongone nanga baradoha;
46015004	de Unanga iwilungunoka, mä o wange hange ipaha iwihiwangokali. Genangö itulihi Ma Jou Ai Demo ma Buku magoronaka.
46015005	Ngohiö tinihingahu nginika o Kristus iwihi wango okali gënanga womahi matoko ö Ai diri o Petrusika, dahaino o rasul yangimoi de yahinotoika.
46015006	Ipaha gënanga Unanga womahi matokoli Ai diri kamamoi iwininïka yaratuhu motoa iholoika. Yowöe-wöe o nyawa gënanga kayowangohi örahanënanga, duga-duga o nyawa yamuruononaga yohonengoka.
46015007	Ipaha gënanga, o Kristus womahi matokoli Ai diri o Yakobusika de' aha o rasulika mata-mata.
46015008	Duru mabobobahaka, Unanga womahi matoko Ai diri ngohino ö -- ngohi hokä o ngohaka imakil̄au ma örahauahi!
46015009	Ngohi nagala ma Jou airasul duru topoluluku. Ngohi ipatutua ihi hetongo o rasul, hababu ngohi taaniayaka ma Jou Madutu aijemaat.
46015010	Mä karana Ai dora ma Jou Madutu ngohi todadi hokä öraha nënanga naga. De' kaparahajaua ma Jou Madutu wohïhi apongo ngohi. De kangohila tomanarama iholoi tohauku de ngaro o rasul mata-mata mahomoa. Mä genanga tongohiua ahimanarama; gënanga ma Jou Madutu Ai dora mamanarama de' imakinïki womanarama de ngohi.
46015011	Ho', o nagonaino ö ngini niatarima o Abari ma Oa gënanga -- bote gënanga ngohino, ekola o rasul-rasul mahomoaino -- gënanga idadiua o hababu. Duruhe mal̄okuoka ganga, ngomi mihi ngahu o Abari ma Oa gënanga, de' Riadodoto niangaku.
46015012	Nako ngomi mihingahu gënanga o Kristus ganga wohonengoka de womomikoli, yadodoa naga niahidogoronaka yotemo o nyawa yohone-honenge aha yowango okauaoli?
46015013	Nako itiai o nyawa yohone-honenge aha yowango okauaoli, gënanga mamangarati o Kristusö wohonengoka de womomikokaua.
46015014	De' nako hohiade o Kristus wohonenge de wowangokaua, okia-kiaua naga mabaraguna okia naga ngomi mihingahu, de' koiwali naga mabaraguna tingini niangongaku, hababu niangongaku gënanga okia-kiaua toënanga mahohol̄e.
46015015	I holoi de gënanga inyata ngomi mielu-eluku mangale ma Jou Madutu, hababu ngomi mihingahu o Kristus wohonengoka ma ma Jou Madutu wihi momikokali, enahioko ma Jou Madutu wihi wangokaua Unanga -- nako igoungu itiai o nyawa yohonengoka de yowangokaua!
46015016	Hababu nako o nyawa yohone-honenge yahi wango okaua, o Kristusö wohonengoka de iwihi wangokaua.
46015017	De' nako o Kristus iwihi wangokaua done niangongaku duga-duga o hayali märërë; gënanga mamangarati ngini kao baradoha magoronakahi de' kautuö de koiwa nianganono.
46015018	Gënanga mamangaratioli o Haranioka manyawa yohone-honengoka, toönangö koiwa manga ngonganono.
46015019	Nako tongone nanga nganono o Kristusika mabatingi katongone nanga wowango o duniaka nënanga dika, done o umati o nyawa o duniaka nënanga mata-mata, ngonela duru hobodito!
46015020	Mä inyata o Kristus wohonenge de wowangokali. Nenangala idadi o roriwo o nyawa yohone-honengoka aha yahiwangokali.
46015021	Hababu o honenge iwohama o dunia magoronaka wadiai o nyawa womatëngo, hoko genangö yohonengoka de yowangokali yahidöaka o nyawaika de wadiai o nyawa womatëngoli.
46015022	Hokä sarakia o nyawa mata-mata yohonenge karana o rimoi de o Adam, hoko genangö mata-mata aha yahi wango karana o rimoi de o Kristus.
46015023	Mä moi-moi aha yahiwango imoteke o hidoku: madodihiraka o Kristus; damä maduruino maöraha Unanga woböali, yanïki o hidoku o nyawa iwohama toma Kristus ainyawa madutu.
46015024	Ipaha gënanga idadi o kiamati. Maöraha gënanga o Kristus wapareta hagala o popareta, hagala o kuaha de' hagala o kuata; daha Unanga ahao wohilapahi Ai kuaha hokä o koano, ma Jou Madutuika, tongone nanga Ama.
46015025	O Kristus kiani gila-gila wopareta hiädono ma Jou Madutu wadiai o Kristus aihaturu mata-mata iwihigihene o Kristusika.
46015026	O haturu duru mabobaha aha wautumu ganga o honenge.
46015027	Ma Jou Ai Demo ma Buku magoronaka itulihi hoko nënanga, "Ma Jou Madutu wadiaioka hagala moi-moi iwihi gihene Unangika." De madiai madungutu de "hagala moi-moi" gënanga yongohamua ma Jou Madutu mahirete, wadiai hagala moi-moi gënanga iwihigihene o Kristusika.
46015028	Mä ipaha mata-mata wautumoka o Kristus ai pareta matimioka, ma Unanga mahirete enagënanga ma Jou Madutu ai Ngohaka, aha womahikauku Ai diri ma Jou Madutuika, wadiaioka hagala mata-mata iwihigihene Unangika. Ma Jou Madutu mahireteö aha wapareta mata-mata.
46015029	Nako o nyawa yohone-honenge yahi wangookauaoli, yadodoa naga o nyawa yäohiki mangale o nyawa yohone-honenge? Okia mangale önanga yodiai o hali gënanga? Nako igoungu o nyawa yohone-honenge kautuö de koiwa aha yahiwangokali, mangale okia önanga yodiai o hali gënanga?
46015030	De' midodoali ngomi mimau mio himanga o huha öraha mahigetongo?
46015031	O Roriadodoto! O wange mahi getongo ngohi tatäna o hangihara karana ngohi ahi hininga i lamoko mangale niawowango hababu ngini ningakuoka o Kristus Yesusika, tongone nanga Jou.
46015032	Nako gënanga duga-duga o nyawaka de yaino dika, okia mautumu ngohino mangale tomanarama mahauku matero-tero talawani o aiwani ihohatera, o Efesus mabereraka nënanga? Nako igoungu o nyawa yohonengoka yomomikokaua, aa, iholoi yaoa ngone hanïki o demo hiade nënanga: "Niaino ngone hol̄omo de hokere de' homahi sosanangi, hababu yarehe ngone ahaö hohonenge."
46015033	Uha initipu! O dodiawo itotorou yadadidorou, o hininga mabiaha maoa-oa.
46015034	Nimamäo öraha nënanga, de' uhali nidiai o baradoha. Duru de madiai ngini kiani inimal̄eke, hababu niahidogoronaka naga iwinäkouahi ma Jou Madutu.
46015035	Marai naga yoleha, "Sarakiaë, o nyawa yohone-honenge yahi wangookali? O röehe sarakiaë yahidöaka onangika, yahiwangokali önanga ipahaino?"
46015036	Duru kania bodo! Nako Riadodoto nidatomo o gihihi o tonaka magoronaka, o gihihi gënanga aha iwangoua, nako o gihihi gënanga ihira ihonengua.
46015037	De' o gihihi Riadodoto nadatomo o tonaka magoronaka gënanga -- marai o gandum magihihi ekola o gihihi mahomoa -- gënanga ganga o gihihi mamuidika, idodato-datomo komata-mataua damä aha iwango.
46015038	Ma Jou Madutu mahirete aha wohidöaka o gihihi kagënanga marupa, imoteke Ai lolegaka yaoa mangale idato-datomo gënanga. Mangale moi-moi marupa o gihihi, ma Jou Madutu wohidöaka marupa idato-datomo moi-moi.
46015039	O dodadi-dodadi maröehe de majiwaka mata-mataua imakadäene. O nyawa toënanga maröehe haramoi, o aiwani-aiwani to enangö maröehe haramoioli; o totaleo-o totaleo maröehe haramoiokali, de' o nawoko-o nawoko haramoiokali maröehe.
46015040	Hoko gënangoli de o dodadi-dodadi o dihangoka de' o dodadi o duniaka. O dodadi-dodadi o dihangoka moi-moi toënanga makaramata mahirete, de' o dodadi-dodadi o duniakaö hokogënangoli.
46015041	O wange mahailoa imahowono de o mede mahailoa. O murumu-o murumö toënanga mamulia mahirete. O murumu dika gënanga moi-moi ö ima kokohowono mamulia.
46015042	Damä hokogënanga mahali de o nyawa yohone-honengoka yahiwango okaoli. O röehe o lungunoka gënanga ganga o röehe yakunu imel̄a, mä o röehe ihiwangookaoli, ganga o röehe iyakunua iwedere.
46015043	Maöraha o röehe gënanga yalungunoka, o röehe gënanga itorou de ibole; mä maöraha ënanga ihiwangookaoli, ënanga ganga o röehe irahai de' ikuata.
46015044	Maöraha yalungunoka, o röehe gënanga o röehe o duniaino; mä i paha iwango okali, o röehe gënanga o röehe ma Jou Madutu ai Womaha ihidöaka. Naga o röehe o duniaino, naga ö o röehe ma Jou Madutuino.
46015045	Ma Jou Ai Demo ma Buku magoronaka i tulihi hoko nënanga, "O nyawa madodihiraka, enagënanga o Adam, wodadi o dodadi iwango-wango," mä o Adam mabobahaka ganga o Womaha ihidöaka o ngango.
46015046	Iböa iholoi ihira ganga o röehe, o rohaniua. O rohani iböa ituruino.
46015047	O Adam wohira-hira iwihidadi o tonakino, mä o Adam mahinotoka Ai ahali o horogauku.
46015048	O nyawa o duniaino nënanga ganga hokä o Adam wohira-hira, iwihidadi o tonakino, mä o horoga manyawa ganga hokä Unanga woböa-böa o horogauku.
46015049	Hokä sarakia ngone öraha nënanga ganga hokä o Adam iwihidadadi o tonakino, ma damä ngone aha hodadi hokä Unanga o horogauku gënanga.
46015050	Ahi dungutu ngohi, o Roriadodoto, enagënanga: o röehe ihi dadi o awunu de' o akemino, yakunua iwohama ma Jou Madutu ai Dunia ma Hungika; de' o röehe yakunu ihonenge iyakunua idadi ikakali.
46015051	Niohohininga o rahasia nënanga: Mata-mataua ngone aha hohonenge, mä ngone mata-mata aha inangali.
46015052	O hali gënanga aha itodokanino idadi holako dadawi, maöraha o trompet yawuwu duruhe mabobahaka. Hababu maöraha yoihene o trompet mailingi gënanga, o nyawa yohonengoka aha yahiwangookaoli de o röehe i kokakali, de' ngone mata-mata aha inangali.
46015053	Tongone nanga röehe yakunu ihonenge nënanga, kiani itagali de o röehe iyakunua ihonenge, de' o röehe o duniaino kiani yatagali de o röehe o horogauku.
46015054	Nako o röehe yakunu ihonenge yatagalioka de o röehe yakunua ihonenge, de' o röehe o duniaino yatagalioka de o röehe o horogauku, örahagënanga dahao idadi okia itulihoka Ma Jou Ai Demo ma Buku magoronaka, "O honenge ihohihangoka; o utumu yadonoka!"
46015055	"Hei, honenge, kiaka ani utumu? Hei honenge, kiaka ani biha?"
46015056	O honenge mabiha enagënanga o baradoha, de' o baradoha ma kuaha ihidagi yanïki o agama matita.
46015057	Mä sukur ma Jou Madutuika; Unanga wonahidöakoka ngoneino o utumu itilakuru o Yesus Kristus tongone nanga Jou!
46015058	Hababu gënanga, o Roriadodoto tinihohininga, kiani ngini nikuata de' nibitumu. Nimanarama hoko genangika mangale ma Jou de nia gou-goungu, hababu ngini nihi öriki mata-mata ngini nia momanaramoka mangale ma Jou, aha kaparahajaua.
46016001	Orahanënanga mangale o tiwi ngini nimau niahiriwo nimahi koka Haraniokaika, ngohi tinihibehehongo hupaya ngini niadiai imamoteke ohidumutu ngohi tohi döakoka o jemaat-jemaatika o Galatia madaeraoka.
46016002	O wange mahira o minggu mahi getongo, kiani Riadodoto mata-mata niatingaka o tiwi, moi-moi imoteke de niamamäke. Niagogono o tiwi gënanga hiädono ngohi toböa, hupaya maöraha gënanga iparaluokaua niatoomu.
46016003	Damä nako ngohi toböa, ngohi aha tahuloko o nyawa ngini nirimoioka. Ngohi aha tahidöaka onangika o hurata mangongotaka, hupaya önanga yao o roriwo matiwi gënanga o Yerusalemika.
46016004	De' nako niapulono kayaoa ngohiö toiki dede önanga, de ngohi aha toiki mimakinïki dede önanga.
46016005	Ngohi aha tinitailako ngini nako tatilakuroka o Makedonia, hababu ngohi ahimau tatilakuru dokengika.
46016006	Iyakunu idadi ngohi aha togogerohi jai-jai dede ngini, done hodumamäta maöraha madekana. Ipaha gënanga ngini yakunu nihiriwo ngohi tohigila-gila ahidodagi o ngï moiikali.
46016007	Ngohi toluku tinitailako ngini iti totuluika dika. Nako ma Jou wohihigumal̄a, ngohi toigo togogere utu i tedekana dede ngini.
46016008	Orahagënanga ngohi aha togogere nenangoka o Efesus mabereraka, hiädono o Pentakosta mawange.
46016009	Oraha mangöe nenangokadau mangale o manarama-manarama ifofaidä, ngaroka o nyawa manga ngöe ö yalawani.
46016010	Nako o Timotius waika, niwitarima ünanga nihidodiai hupaya ünanga wamäo wosanangi niahidogoronaka, hababu ünanga hokä ngohioli womanarama mangale ma Jou.
46016011	Uha hiädono naga iwihikauku ünanga. Niwiriwo ünanga hupaya ünanga wakunu wohigila-gila aidodagi womakilioro ngohino de aihalamati, hababu ngohi tidamä aiböa de o roriadodoto mahomoa.
46016012	Mangale tongone nanga riadodoto o Apolos, mamuruono naga iböto ngohi titemoka ünanga, hupaya ünanga imakinïki de o roriadodoto mahomoa yoiki initailako ngini. Mä unanga wamäo wongakuuahi ünanga kiani woiki örahanënanga. Mä damä nako naga o öraha, marai ünanga aha waika.
46016013	Kiani ngini nimahi dodiai de nibitumu niangango magoronaka, hokä o Haranioka manyawa. Nidiai okianaga nibarani de' idadi nikuata.
46016014	Mata-mata ngini niadiai, niadiai de o dora.
46016015	Riadodoto marai niwinäko o Stefanus de aitau madol̄a; önanga madodihiraka yodadi Harani o Akhaya mabereraka. Onanga de manga hininga magahumu yomanarama ihilamoko mangale yaleleani ma Jou Madutu aiumati.
46016016	Ngohi tinihititila de tagou-goungu hupaya ngini nianïki o nyawa hokä hokogënanga manga tutuda, de ika o nyawa mahomoahi imateke manarama moi de yoleleani ima kinïki önanga.
46016017	Ngohi tosanangi mangale manga böa o Stefanus, o Fortunatus de' o Akhaikus. Onanga matero-tero ngini niadagali ngohino.
46016018	Onanga yadiaioka tongohi ahihininga idadi imörene, hoko genangö önanga yamörene niahininga. O nyawa hokogënanga kiani nia horomati.
46016019	O jemaat-jemaat o Asia madaeraoka ihidingoto toönanga manga tabea nginika. O Akwila de' o ngo Priskila de o jemaat imatotoomu toönanga manga tauoka onangö ihidingoto o Haranioka matabea kohagiria.
46016020	Mata-mata riadodoto nenangoka ihidingoto manga tabea nginika. Nima teke tabea hokä o riadodoto o Haranioka.
46016021	Nenangoka ngohi todogo ahitabea ngohi mahirete tatulihi: Ahi tabea ngohioka, o Paulus.
46016022	O nyawa iwi hiningaua ma Jou, mal̄aika ünanga wamäke o lolai! Maranatha -- tongomi mia Jou, woböa!
46016023	Tanu ma Jou Yesus winihi barakati Riadodoto.
46016024	O dora ini tomoteke Riadodotika mata-mataika nirorimoi de o Kristus Yesus. Tongomi mia horomati, o Paulus
47001001	Roriadodoto ma Jou Madutu aijemaat o Korintusoka de' mata-mata ma Jou Madutu aiumati o Akhaya madaera mata-mataika. Ngohi, o Paulus, o Yesus Kristus airasul wohigoraka imoteke aimau ma Jou Madutu, mimanïki de tongone nanga riadodoto o Timotius,
47001002	tonganono tanu ma Jou Madutu tongone nanga Ama de o Jou Yesus Kristus winihidöaka o barakati de' o lolä nginika.
47001003	O puji ma Jou Madutu, o Ama tongone nanga Jou Yesus Kristusino. Unanga o Ama aihininga duru maoa-oa de' Unanga ma Jou Madutu wohidöa-döaka o hininga makuata o nyawaika.
47001004	Unanga wohikuata tongomi miahininga o huha mahigeto-getongo magoronaka ngomi miaohana, la de o kuata ngomi miatarima ma Jou Madutuino gënanga, ngomiö yakunu miahikuata manga hininga o nyawa mata-mata o huha magoronaka.
47001005	O hangihara-o hangihara waoha-ohana o Kristus mangöeoka ngomiö miaohana. De' mangale o Kristusoli, tongomi miahininga duru ihikuata.
47001006	Nako ngomi miaohana o huha, ganga gënanga mangale yakuata niahininga, karana niahalamati. Nako tongomi miahininga ikuatoka, tinginiö maimoteke ikuata hiädono ngini nidadi nibarani o huha magoronaka hokä ngomiö miatagongoka.
47001007	Ngomi mingaku hokogenangika de' midodatoua mangale Riadodoto, hababu ngomi mihiöriki nginiö niatagongo o hangihara dede ngomi. De' karana gënanga nginiö inihikuata homakinïki dede ngomi.
47001008	Roriadodoto! Ngomi mimau ngini nihiöriki mangale o huha ngomi miaöhana o Asia madaeraka. O hangihara ngomi miatagongo gënanga, itubuhoholi ngomi imibänga, hiädono koiwaka miangonganono ngomi aha miwangoli;
47001009	miamäo matero-tero imihukumanga o honenge iputuhoka. Mä o hali gënanga idadi hupaya uha ngomi mimahitangono miadiri makuatika mahirete, mä kiani ma Jou Madutuika o nyawa yohonengoka de wahiwö wango-wango.
47001010	Unanga womihihalamatoka ngomi o huha o honenge i lamo-amokoino gënanga. De' Unangö aha womihihalamati ngomi damä, o wange nanga hima-himangika, hababu ka Unangika dika ngomi mimahinganono.
47001011	Ngomi mingaku de nianiata mangale ngomi, ma Jou Madutu aha womihihalamatoli ngomi o huhaino. Ma Jou Madutu wöigo womihibarakati ngomi hokä mabobaluhu mangale nianiata mangöe mangale ngomi, de' karana gënanga o nyawa mangangöe aha yotemo tarimakasi ma Jou Madutuika.
47001012	Ngomi miahininga ilamoko, hababu de miahininga iboberehi ngomi miangaku mahirete mangale tongomi miangango o duniaka nënanga -- duru mal̄okuoka nangadodohanga ngomi dede ngini Riadodoto -- ngomi mihidagioka de miahininga rikoto de' itebini. Ngomi miadiai gënanga, koigoungua de nyawa mabarija, mä de o kuata ma Jou Madutu womihidöaka.
47001013	-
47001014	Ngomi mitulihi nginika ganga duga-duga mangale o hali-o hali ngini yakunu niabasa de' nimamangarati. Orahanënanga ngini nimangaratiua de madiai mangale ngomi, mä ngohi tonganono damä ngini aha igou-goungu nimangarati mangale ngomi. De hokogënanga, damä maöraha ma Jou Yesus woböa, ngini aha niahininga ilamoko mangale ngomi, hokä sarakia de ngomiö miahininga ilamoko mangale ngini.
47001015	Karana o ngongaku gënanga ngohi kamahirahi tatatoroka mangale tinilega ngini la ngini niamäke o barakati o lape hinoto.
47001016	Ngohi ahidungutu tinilega ngini ahidodagi magoronaka o Makedoniaika, de' tomakilioro ahidodagi magoronaka, ngohi tiniduluoli nginika, hupaya ngini yakunu nihiriwo tongohi ahidodagi tohigila-gila o Yudeaika.
47001017	Mä ngohi tatagalioka ahidungutu gënanga; aa, boteka gënanga ihimatoko tongohi ahihininga itatapua? Maöraha todiai o datoro, boteka ngohi todiai o datoro imoteke tongohi ahimau mahirete, botino totemo, "Ia", de' botino "Kowali"?
47001018	De ma Jou Madutu yakunu hingaku, tongohi ahi jaji Riadodotika koigoungua "Ia" de' "Kowali".
47001019	Hababu o Yesus Kristus, ma Jou Madutu ai Ngohaka, inihingahuoka nginika o Silas, o Timotius, de' ngohi mahirete igoungua o nyawa "Ia" de' "Kowali". Idulu yaino Unanga marupa ma bobaluhu "Ia" ma Jou Madutuino.
47001020	Hababu de madodagi ma Jou Madutu wotemoka "Ia" Ai jajika mata-mata. De matiti gënanga, ngone hotemo "Amin" ma Jou Madutuika karana o Yesus Kristus. Ngomi midiai hokogënanga hupaya ma Jou Madutu iwihimulia.
47001021	Ma Jou Madutu mahirete wadiai ngomi de Riadodoto hobitumu horimoi de o Kristus; Unangö wonairikoka ngone mangale Toünanga aidiri woma dingakoka.
47001022	Mangale gënanga ma Jou Madutu wohigoungoka, ngone nënanga Toünanga madutu, de' wonahidöaka ai Womaha tongone nangahininga magoronaka, hokä o roriwo ënanga aha inahi döaka ngoneino mata-mata inahijäjajioka.
47001023	Ma Jou Madutu tongohi ahihakihi -- hababu Unanga wohiöriki tongohi ahihininga madol̄a -- ngohi tadadiua toiki o Korintusika, karana ngohi töluku tadiai niahininga tahuha.
47001024	Ngohi tiniributua ngini mangale okia kiani ngini niangaku, hababu ngini duru niwingakuoka o Kristusika. Ngohi duga-duga homateke manarama moi la ngini iholoi niutumu.
47002001	Mahababu gënanga ngohi taputuhoka mangale taikaokauaoli nginika, tiniädono de yadiai niahininga ihuha.
47002002	Hababu nako ngohi tahuha tingini niahininga, o nagonahi yakunu ihilaru ngohi, nako manyawa genangua ngohi tahuhaka manga hininga?
47002003	Hababu gënanga ngohi totulihi o hurata nginika. Ngohi toluku tini lega ngini, daha tohihuha tingini niahininga enahioko kokiani ngini nia mörene tongohi ahihininga. Hababu ngohi tongaku nako ngohi tomörene, done Riadodoto mata-mataö nimörene.
47002004	Ngohi totulihi nginika de ahihininga ihuha de' itubuho de' koha amoko ahi köngo itifa. Ngohi ahi dungutu i goungua la ngini idadi niahininga ihuha, mä hupaya ngini nihiöriki ngohi duru tini hininga ngini.
47002005	Nako naga o nyawa yodiai o hininga mahuha, o hali gënanga ünanga wadiai ngohinoua, mä Riadodotika mata-mata ekola duru hokoiwa yamuruono nagaika Riadodoto niahidogoronaka. Ngohi toluku iholoi kuata mameta unangika.
47002006	Mangale o nyawa marupa gënanga, yaoaka o Riadodoto mangangöe iwigelenga o hukumanga unangika.
47002007	Orahanënanga ngini kiani niwihiapongo ünanga de' niwihidöakoli o hihitomo unangika la uha ünanga kalioli aihininga i huha hiädono ainganono itoaka.
47002008	Hababu gënanga ngohi togahoko, hupaya ngini nihimatokoli unangika igou-goungu ngini niwihininga.
47002009	Ngohi tinidulihi o hurata gënanga nginika de ahidungutu mangale tinitaili ngini, boteka ngini hokogenangika nimau niamoteke o himatoko-o himatoko ngohioka.
47002010	Nako ngini niahiapongo o nyawa yodiaioka o howono nginika done ngohiö tahiapongo o nyawa gënanga. Hababu okia ngohi tahiapongoka -- nako igoungu naga iparalu tahiapongo -- gënanga ngohi tahiapongo o Kristus aihimangoka mangale tingini niaoa.
47002011	Ngohi todiai gënanga hupaya o Ibilihi uha imal̄ë öraha mangale inakuaha ngone; hababu ngone hohiöriki toënanga madatoro.
47002012	Maöraha ngohi tomahiädono o Troas mabereraika de ahidungutu mangale tohingahu o Abari ma Oa mangale o Kristus, ma Jou wohidobelengaka o ngëkomo ngohino mangale tomanarama o ngï genangoka.
47002013	Mä ngohi tosanangua, hababu mimamäkeua dokengoka de o Titus, tongone nanga riadodoto. Ho ngohi tomahi demo o nyawaika o ngï genangoka, daha toiki o Makedoniaika.
47002014	Mä sukur ma Jou Madutuika! Unanga womituda ngomi hokogenangika mangale mianïki mihidagi mihigiloliti o Kristus aiutumu, karana ngomi miwango kamoi dede Unanga. Ma Jou Madutu womipäke ngomi la o abari mangale o Kristus yodogerewoto hokä o bounu ihëmo-hëmoro yaparono okiaika honanga.
47002015	-
47002016	Hababu ngomi ganga hokä o manyanyi mabounu ihëmo-hëmoro, watuhuku o Kristus mangale ma Jou Madutu. O nyawa manga dumutu yohimangikaka o binaha, ngomi nënanga hokä o honenge mabounu itoma-toma; mä o nyawa yahihohalamatioka, ngomi hokä o bounu i hëmo-hëmoro iao o wowango. Aa, o nagona yakunu yangodumu o manarama nënanga?
47002017	Ngomi hokä o nyawa yowöe-wöeua o abari ma Jou Madutuino yadiai hokä o bubukunu dika. Mia dungutu-mia dungutu ngomi ganga itebini, hababu ma Jou Madutu womi hulokoka ngomi. De ma Jou Madutu mahirete wamäke ngomi mihingahu o abari gënanga hokä o Kristus ai gogilaongo.
47003001	Bote nënanga niapulono matero-tero ngomi mihigogiririoli tongomi miadiri? Ekola mudukua ngomi mioparalu o higiriri mahurata mangale ngini, ekola nginino, hokä o nyawa mahomoa yoparalu?
47003002	Riadodoto mahirete tongomi miahigiriri mahurata, itulihi tongomi miahininga magoronaka de' o nyawa moi-moi yakunu ihiöriki de yabasa.
47003003	Onanga mahirete yakunu yamäke Riadodoto matero-tero o hurata o Kristus watulihi, wohidingoto ngomi miao. O hurata gënanga itulihua de o tinta, mä de ma Jou Madutu ai Womaha iwango-wango; koigounguaö o karatahi malokuoka, mä o nyawa manga hiningaka.
47003004	Ngomi mitemo hokogënanga karana ngomi mingaku ma Jou Madutuika mangale de o Kristus.
47003005	O hohol̄e kamoiö de koiwa ngomioka mangale mihimatoko ngomi miakunu miadiai o manarama nënanga, mä ma Jou Madutu womihidöaka o kuata gënanga ngomino.
47003006	Unanga womidiai ngomi mia akunu midadi o leleani mangale o jaji moi mahungi; o jaji imahigagao ma Jou Madutu ai Womahika, i goungua o tita ituli-tulihika. Hababu itotuli-tulihi gënanga iao o honenge, mä ma Jou Madutu ai Womaha gënanga ihidöaka o ngango.
47003007	Maöraha o jaji iao o honenge gënanga idiai de garade o helewoika, ma Jou Madutu aicahaya maletongo yodararono o Musa aibionika. Ma cahaya hokogënanga maletongo hiädono o Israeloka manyawa yakunua yölega o Musa aibiono, ngaroka ma cahaya aibionoka gënanga mulaengoka ihihanga öraha gënanga. Aa, nako o jaji ma manarama iao o honenge gënanga ihitatapuoka hokogënanga ma amoko mamulia,
47003008	marai o jaji yadodiai ihidöa-döaka ma Jou Madutu ai Womaha, ihitatapu de iholoioli mamulia.
47003009	Nako o jaji inagogelenga o hukumanga o nyawa gënanga, hokogënanga mamulia, marai iholoioli mamulia, o jaji yakunu inahigumal̄a o nyawa homateke oa-oa de ma Jou Madutu.
47003010	Hotemo hakunu okia mahira imulia, i muliaokauaoli karana de mamulia öraha nënanga.
47003011	Nako okianaga moi itäna duga-duga öraha mahuhutulu, hoko gënanga mamulia, marai iholoioli imulia okianaga moi ikokakali.
47003012	Karana tongomi miangonganono hokogënanga, ngomi mitemo mibarani hokogënanga.
47003013	Ngomi hokä o Musaua watamunu aibiono de o kukudu la o Israeloka manyawa yakunua yamäke ma Jou aicahaya magogiria i tararonokaua de ihihanga aibionoka.
47003014	Toönanga manga dibanga itamunoka. De' hiädono mawange nenangö toönanga manga dibanga kaitamunohi de o kukudu maöraha önanga yobasa o buku-buku mangale o jaji mahira gënanga. O kukudu gënanga duga-duga yakunu ipaä nako o nyawa kamoi de o Kristus.
47003015	Orahanenangö, nako önanga yobasa o Musa aibuku-buku, o kukudu gënanga kaya tamunukuohi toönanga manga dibanga.
47003016	Mä nako o nyawa moi-moi yoböa iwihimanga ma Jou, o kukudu genangö yahelenga o nyawa manga bionoka gënanga.
47003017	Aa, ma Jou aidungutu nenangoka ganga o Womaha. De' kiaka naga ma Jou ai Womaha, genangokaö naga o lapahi.
47003018	Orahanënanga tongone nanga biono mata-mata itamunua de o kukudu, de' ngone homahi kahinä de ma Jou Yesus aimulia. De' hababu gënanga ngone i togu-togumua inangali hodadi hokä Unanga; iholoi itedekana ngone hodadi iholoi homulia. O mulia gënanga o Womahino, de' o Womaha gënanga ganga ma Jou.
47004001	Ngomi miadiai o manarama nënanga karana ma Jou Madutu aihininga madora. Hababu gënanga ngomi mianganono itoakua.
47004002	Ngomi miapäkeua madodagi ihohuhutu inahidadi mal̄eke. Ngomi mïoluku mimanarama de miasawaro mitipu ekola miatakaidulu ma Jou Madutu aidemo. Ngomi miwïleleani ma Jou Madutu de miahininga itebi-tebini imoteke aimau. Hababu gënanga, ngomi minganono o nyawa mata-mata imitakihiri ngomi kayaoa-oa manga hininga doka magoronaka.
47004003	Nako o Abari ma Oa ngomi mihingahu-ngahu gënanga kaimangaratiuahi dika, duga-duga o nyawa magogiria mangameta o binaha dika la imangaratiua.
47004004	O gikiri madorou yakokuaha o dunia nënanga yatamunu manga dibanga o nyawa yongaku-ngakua gënanga. Enanga yätätatoko önanga la önanga uha yamäke o Abari ma Oa ino madararono gënanga mangale o Kristus aimulia, marupa ma Jou Madutu aidulada.
47004005	O abari ngomi mihingahu-ngahu gënanga igoungua mangale ngomi mahirete. O abari gënanga ganga o abari mangale o Yesus Kristus; Unanga ganga o Jou; de' ngomi nänga niagogilaongo karana Unanga.
47004006	Ma Jou Madutu wotemo, "Kokiani o huhutu magoronaino ipuda o dararono," ma Jou Madutu genangala wohipudaö o dararono gënanga tongone nanga hininga magoronaka, hupaya tongone nanga dibanga idadi tararono mangale homangarati ma Jou Madutu aimulia yatararono o Kristus aibionika.
47004007	Mä o rohani ma arata ihohailoa gënanga ngomi miao tongomi miadirioka ibobaragunaua nënanga yadodiai o tonakino. De hokogënanga inyata o mulia de o kuaha ikelenga ma Jou Madutuoka de' igoungua ngomioka.
47004008	Ngomi imi parangi hagala o ngïino, mä ngomi imihidobilatua. Ngomi mimahiörikokaua, mä hiädono mianganono itoakua.
47004009	Ngomi mangangöe imihaturu, mä komaiwahi imimal̄aika o nyawa o diri mimatëngoka. De' ngaroka mamoi-mamoi ngomi imigohara hiädono miruba, mä ngomi mihonengua.
47004010	Hokogenangika ngomi miamäo o Yesus aihonenge tongomi miaröehoka, la aiwowango ö idadi inyata tongomi miaröehika.
47004011	Tongomi miangango madekana, hokogenangika ngomi imitapal̄u o honenge karana o Yesus, hupaya de hokogënanga o Yesus aiwowango yakunu ihimatoko tongomi miaröehino ihohïhihanga nënanga.
47004012	Nënanga mamangarati tongomi miadiri magoronaka o honenge hokogënanga magiria ihidagi makuaha, mä ngomi mimörene o wowango magogiria imanarama niadiri magoronaka.
47004013	Ma Jou Ai Demo ma Buku magoronaka hamäke o demo nënanga, "Ngohi tongaku, hababu gënanga ngohi totemo." Aa, de o ngongaku makuata hokä hokogenangö, ngomi mitemo hababu ngomi mingaku.
47004014	Ngomi mingaku ma Jou Madutu wihiwangookali o Jou Yesus, aha womihi wango ngomiö de o Yesus, de' inaao ngini de ngomi Ai himangika.
47004015	Mata-mata gënanga, ganga mangale tingini niaparalu. Hababu iholoi yowöe o nyawa yatarima ma Jou Madutu aidora, iholoi iwöeoli o niata o sukur ihiädono ma Jou Madutuika; de hokogënanga ma Jou Madutu iwihimulia.
47004016	Hababu gënanga ngomi mianganono itoakua. Ngaroka ngomi hamö mäke-mäke iholoi idogo itorou, mä hamomäke-mäkeua ngomi imihidadi mahungi o wange ihigetongo.
47004017	De' o huha hokokiaua nënanga, kiaka ngomi miamäo itedekanua aha mahasili ngomino o utumu moi kabiahaua de' ikakali. O utumu gënanga iholoi ikurutika ilamoko nako hohitotero de o huha gënanga mahirete.
47004018	Hababu ngomi duru miohiningaua o hali-o hali hamo mäke-mäke, mä duga-duga hamo mäke-mäkeua. Hamo mäke-mäke itäna duga-duga öraha mahuhutulu, mä hamäke-mäkeua gënanga ikakali kahiado-adonika.
47005001	Hababu ngomi mihiöriki nako o tau -- enagënanga o röehe -- ngone högögogere o duniaka nënanga ikilianga, ma Jou Madutu aha wasadia otau moi mangale ngone o horogaka, ma Jou Madutu mahirete wadodiai de' itäna kahiado-adonika.
47005002	O tau öraha nënanga magoronaka, ngone hotaiana hababu ngone duru hönahihu högogere tongone nanga tau magoronaka o horogaka gënanga.
47005003	O tau gënanga tongone nanga röehe mahungi.
47005004	Hokokia madekana ngone hogogere o tau magoronaka o duniaino nënanga, ngone hotaiana karana tongone nanga momoku itubuho. Koigoungua karana ngone honahihu homahuputu nanga röehino o duniaino nënanga, mä karana ngone honahihu homahinoa o röehe o horogaino gënanga, la tongone nanga röehe yakunu ihone-honenge nënanga yakuaha o ngango.
47005005	Inahidiai ngone mangale gënanga, ganga ma Jou Madutu mahirete, de' hokä wonatagongo Unanga wonahi döaka ai Womaha ngoneino.
47005006	Karana gënanga tongomi miahininga kahokogenangika miamäo ikuata. Ngomi mihiöriki hokokia madekana ngomi miogogerohi tongomi miaröehe magoronaka nënanga, ngomi mikurutika de o tau ngomi aha miogogogere de ma Jou.
47005007	Hababu ngomi miwango imoteke miangongaku o Kristusika, imotekua okia miamäke-mäke,
47005008	hababu gënanga tongomi miahininga itatapu ikuata. Ngomi iholoi mioigo mimatingaka de tongomi miaröehe nënanga, hupaya yakunu migogere de ma Jou.
47005009	Karana gënanga ngomi mihidailako miagou-goungu mangale Ai hininga miadäene, yaoa maöraha ngomi kä nagahi tongomi miatauoka nenangoka ekola dokengoka.
47005010	Hababu de madiai ngone mata-mata aha inaao inahihimanga o Kristus wohihaki-hakimika, de' moi-moi aha hamäke mabalahi imamoteke de nanga manarama o duniaka nënanga -- manarama yaoa ekola itorou.
47005011	Ngomi mihiöriki mamangarati okia, o modongo ma Jou Madutuika; hababu gënanga ngomi mihidailako o nyawa yangaku mangale tongomi miadiri. Ma Jou Madutu wominäko ngomi kohalukuku, de' ngohi tonganono nginiö niminäko ngomi niahininga magoronaka.
47005012	De nënanga ngomi migahokua hupaya ngini nimihigiriri tongomi miadiri. Ngomi duga-duga mimau mihidöaka o hohol̄e moi maoa-oa nginika mangale idadi niahininga ilamoko ngomino, la ngini nihiöriki sarakia ngini kiani niahaluhu o nyawa ihilamoko o nyawa mangarupa de' koigoungua mangabiaha.
47005013	Nako igoungu ngomi nimimäke imitogohangoka, ganga gënanga doka mangale ma Jou Madutu aiparalu. De' nako ngomi nimimäke miahininga itotumuloa, gënanga mangale tingini niaparalu.
47005014	O Kristus aidora imikuaha ngomi; de' ngomi mihiöriki nako o nyawa womatëngo wohonengoka mangale o nyawa mata-mata, gënanga mamangarati o nyawa mata-mata yohonengoka.
47005015	O Kristus wohonenge mangale o nyawa mata-mata, hupaya o nyawa yowango-wango, yowangokaua mangale manga diri mahirete, mä mangale o Kristus wohonengoka de' iwihiwangokali mangale toönanga manga paralu.
47005016	Karana gënanga, ngomi miätakihiriokaua o nyawa, imoteke o nyawa maduduga. Igoungu ngomi miwi takihirioka o Kristus de o nyawaino malolega, mä orahanënanga kowalioka.
47005017	O nyawa yorimoioka de o Kristus, yodadi mata-mata o nyawa mahungi. Ihira-hira koiwaka -- mata-mata idadioka mahungi.
47005018	Mata-mata gënanga ma Jou Madutu wamanarama. Madodagi de o Kristus ma Jou Madutu wona diai ngone homateke oa-oakali dede Unanga, daha womihuloko ngomi la o nyawa mahomoaö yakunu imateke oa-oa de ma Jou Madutu.
47005019	Ngomi mihingahu de miadodohanga o Kristus, ma Jou Madutu wodiai o nyawa imateke oa-oaokali de Ai diri. Ma Jou Madutu womanarama gënanga watuntutua o howono-o howono, o nyawa yamomanaramoko manga dirika. De' ngomi ma Jou Madutu womihulokoka mangale mihingahu o abari gënanga.
47005020	Ho' ngomi ganga o Kristus aihuhuloko-huhuloko. Madodagi de ngomi ma Jou Madutu mahirete wohingahu Ai behehongo. De o Kristus airomanga, de magiria ngomi migahoko, niatarima ma Jou Madutu ai giama mangongike i yakunu ngini nima teke oa-oa dede Unanga.
47005021	O Kristus wobaradohaua, mä ma Jou Madutu widiai Unanga wihitagongo tongone nanga baradoha, la ngone homa teke oa-oa okali de ma Jou Madutu karana kamoi de o Kristus.
47006001	Karana ngomi mimanarama mimakao de ma Jou Madutu, de magiria ngomi migahoko uha ngini nihiparahaja ma Jou Madutu aihininga maoa gënanga.
47006002	Ma Jou Ai Demo ma Buku magoronaka, ma Jou Madutu wotemo, "Maöraha kainahigumal̄ahi, Ngohi toni gihenoka ngona, de' mawange o halamati, Ngohi toni riwooka ngona." Niohininga nihidodiai, örahanënanga öraha kainahigumal̄ahi gënanga. Orahanenangala o wange mangale inahihalamati!
47006003	Ngomi mioluku tongomi mialeleani nihihowono. Karana gënanga ngomi mihidailako mihidöakua o hohol̄e kao nyawa moikaö mangale yadiai o hali gënanga.
47006004	Iidulu yaino, hagala o hali magoronaka, ngomi mihimatoko ngomi nënanga ma Jou Madutu aigogilaongo. Hababu, hagala o huha irupa ngomi miatagongoka de miasabari:
47006005	ngomi imihangihara, imibuika, de' imiguruhe; ngomi mimanarama miagoungu, mamoi-mamoi mimäidua de mamoi-mamoiö koiwa miainomo.
47006006	De idadi miahininga mariko-rikoto, mibarija, misabari de' mia hininga maoa-oa, ngomi mihimatoko ngomi nënanga ma Jou Madutu aigilaongo. De mimahigagao ma Jou Madutu ai Womaha maroriwoika, de' miadora itebi-tebini,
47006007	mihikinïki de mihingahu o abari ma Jou Madutuino de Ai kuaha ma Jou Madutu, ngomi mihidumutu ngomi nënanga ganga ma Jou Madutu aigogilaongo. Ngomi mimahijojö ma Jou Madutu aimauika, hokä tongomi miadaë mangale miparangi ekola mangale miodatoko miadiri.
47006008	Ngomi imihoromati, mä imihikauku dika; imihigiriri, de' imidiaiö o romanga madorou. Ngaroka ngomi miahininga irikoto, ngomi imitemo mielu-eluku.
47006009	Ngomi imipulono hokä iminäkoua, mä ngomi iminäko o nyawa mata-mata. Yatobote ngomi mihonenge, mä inyata ngomi kami wangohi. Ngaroka ngomi imianiaya, ngomi mihonengua.
47006010	Ngaroka tongomi miahininga yahuha, mä ngomi kahokogenangika dika mimörene. Ngomi imipulono mimihikini, mä ngomi miadiaioka o nyawa manga ngöe yodadi kaya. Ngomi imipulono komia kia-kiaua, mä de madiai ngomi miaparetaino hagala kia honanga.
47006011	Roriadodoto tinihohininga o Korintus mabereraka! Ngomi mihitotararonika iböto nginika. Tongomi miahininga madol̄a mata-mata ngomi mihingahuoka.
47006012	Ngomi miatamunua miahininga mangale ngini, duga-duga ngini niatamunu niahininga ngomino.
47006013	Orahanënanga, mal̄aika ngohi totemo hokä tongohi ahi ngoha-ngohakika mahirete. Niahelengaö niahininga ngomino.
47006014	Uha ngini nimau nidadi nirimoi de o nyawa iwingaku-ngakua o Yesusika; gënanga imadäenua. Kiaka yakunu o oa-oa imaganu idadi kamoi de o dorou! Yakunua o dararono imatoomu kamoi de o huhutu.
47006015	Yakunua o Kristus imahininga moi de o Ibilihi. Bote kaima däene o Haranioka manyawa de o Haraniokaua manyawa?
47006016	Bote imadohanga mahi dogoronaka o Jou ai Tau de o gomanga matau? Ngone nënanga o Jou ai Tau, enagënanga ma Jou Madutu wowango-wango. Ma Jou Madutu mahirete wotemo, "Ngohi aha togogere to önanga manga hidogoronaka, de' towango de de önanga. Ngohi aha todadi to önanga manga Jou Madutu, de' onanga aha yodadi Ahi umati.
47006017	Hababu gënanga, niamal̄aika o nyawa iwinäko-näkoua ma Jou Madutu gënanga, de' nimahi tingaka niadiri dede önanga. Uha hakali-kali nimahi dohanga de i pese-peseke, done Ngohi aha tinitarima ngini.
47006018	Ngohi aha todadi nia Ama, de' ngini aha nidadi Ahi ngoha-ngohaka, hokogënanga ma Jou woköko Kuaha wotemo."
47007001	Roriadodoto tinihohininga! O jaji mata-mata gënanga inahi meta ngoneino. Mahababu gënanga kokiani ngone homa debini nangadiri de hagala ipese-peseke nanga jiwa de nanga röehe. Kokiani ngone himodongo ma Jou Madutuika, la ngone hakunu howango mangale Unanga de i tötotomo.
47007002	Nimi tarima ngomi niahininga magoronaka. Ngomi miahowonua kao nyawa moikaö, de ngomi komaiwahi naga o nyawa miahirugi. Ngomi kautuö de kowali milingiri o utumu o nagonaino dika.
47007003	Ngohi totemo hokogënanga, igoungua mangale tinihihowonua ngini. Hababu, kahuruono hokä ngohitotemoka, ngomi duru minihininga ngini, de' ngone ganga o dodiawo hohonenge de howango.
47007004	Ngohi takelenga ahingongaku nginika ioma-omanga. Iholoi idogo ngohi ahihininga ilamoko nginika! Ngaroka ngomi miaohana o huha mangöe, tongohi ahihininga duru yalaru karana ngini. Tongohi ahihininga igoungu duru imörene!
47007005	Maöraha ngomi mimahiädono o Makedoniakaö, öraha kautuö de koiwa ngomi mihiaiki miabole-bole. Okiaino honanga ngomi miamäke o huha: mahomoaino o ributu, miahininga magoronaino mahirete o hawana.
47007006	Mä sukur ma Jou Madutu hokogenangika wohiamoko manga hininga o nyawa itoa-toaka manga nganono; Unanga walaru tongomi miahininga de o Titus aiböa.
47007007	Tongomi miahininga yalaru karana kao Titusua dika woböaka, mä karana unangö wohingahuoka sarakia aihininga yalaru karana ngini. Unanga wohingahuoka ngomino ngini duru niönahihu homakamäke dede ngohi; ngini aha nimatoduba niamanarama kahuruono de öraha nënanga nio igo nihihi böa ngohi. O hali gënanga ngohi ihidiai iholoi tomorenoli.
47007008	Ngaroka tongohi ahihurata yadiai niahininga idadi ihuha, ngohi tomatodubaua totulihi o hurata gënanga. Igoungu maöraha ngohi tamäke tongohi ahihurata yadiai niahininga yahuha -- ngaroka niahininga mahuha gënanga duga-duga öraha mahuhutulu -- marupa ngohiö tomatoduba.
47007009	Mä orahanënanga ngohi tosanangi -- igoungua karana niahininga idadi ihuha, mä karana niahininga mahuha gënanga yadiai niamanarama yangali. Igoungu niahininga mahuha gënanga imangëkomo moi de ma Jou Madutu aimau. Ho', ngomi minihirugiua ngini.
47007010	Hababu o hininga mahuha hokä hokogënanga ihihupu o hininga madoduba iyao o halamati. De' o nyawa aha imatodubaua mangale o hali gënanga. Iidulu yaino, o hininga mahuha duga-duga imangëkomo moi de o nyawa mamau ihihupu o honenge.
47007011	Abeika ngini niohohininga, okia mahasili nginika mangale niahininga mahuha imangëkomo moi de ma Jou Madutu aimau! Mahasili ënanga ngini nihidailako niagou-goungu, mangale igögawa-gawa niadodono! Ngini idadi niodohata o baradohaika, ngini nihawana, ngini nioigo, ngini niahininga ilamoko, ngini nioigo niahukumu yahowo-howono! O hali mata-mata magoronaka nënanga ngini nihidumutoka ngini niahowonua.
47007012	Ho', ngaroka ngohi totulihoka o hurata gënanga, ngohi totulihi igoungua karana o nyawa yahowo-howono gënanga. Igounguaö karana o nyawa yohangihara karana o howono gënanga. Ngohi totulihi o hurata gënanga la ma Jou Madutu aihimangoka, ngini niamäo mahirete hokokia maamoko nimihininga ngomino.
47007013	Mahababu gënanga yalaru tongomi miahininga. De mahomoa imilaru, iholoioli ngomi mimörene karana miamäke o Titus aihininga mamörene; aihininga yalaru mangale Riadodoto mata-mata.
47007014	Ngohi igoungu tinihi amo-amokoka ngini unangika. Sukur, ngini nihihi mal̄ekua ngohi. Mata-mata ngomi mitemo-temoka nginika ganga itiai. Hoko genangö okia ngomi mihiamo-amoko mangale ngini o Titusika inyata itiaioli.
47007015	Orahanënanga ünanga duru kai holoi winihininga ngini, hababu ünanga wohininga sarakia Riadodoto mata-mata nimau niamoteke aitutuda de' sarakia ngini niwitarima ünanga de niahoromati de' niahingounu.
47007016	Ngohi duru tosanangi, hababu ngini yakunu iningaku hagala o hali magoronaka.
47008001	Roriadodoto, ngomi mioigo nginiö nihiöriki mangale sarakia ma Jou Madutu aioa o jemaat-jemaatika o Makedoniaka.
47008002	Onanga yaujioka de o huha-huha itotubuho. Mä o huha-huha mahidodogoronaka gënanga, önanga kayo more-morene de' duru manga hininga mangigo ihidöaka manga ngongike magoronaka mangale yäriwo o nyawa mahomoa, ngaroka önanga duru yomihikini.
47008003	Ngohi yakunu tohitatapu önanga ihidöaka de toönanga manga kuata, de kaiholoi. Moiua yähuloko,
47008004	önanga duruhë yogahoko ngomino nako yakunu dede önanga ihidöaka o roriwo ma Jou Madutu ai umatika o Yudea madaeraoka.
47008005	Onanga ihi döaka duru iholoi de ngomi miongano-nganono. Madodihiraka önanga imahilapahi manga diri ma Jouika, dahao ngominoö, imamoteke de ma Jou Madutu aimau.
47008006	Hababu gënanga ngomi duru miwihihitomo o Titus -- womuläenge o manarama nënanga -- hupaya ünanga wohigila-gila o manarama maoa-oa nënanga nginiö niahidogoronaka.
47008007	Ngini iholoi ikurutil̄e hagala mata-mata magoronaka: Ngini iholoi ikurutil̄e o hali o ngongaku magoronaka, o hali nihimatoko niadamäke magoronaka, o hali niaganäko magoronaka, hagala o hidailako marupa magoronaka, de' niadora magoronaka ngomino. Hababu gënanga, kiani nginiö iholoi ikurutil̄e niahidailako ma oa-oa nënanga magoronaka.
47008008	Ngohi tinihigaroua gënanga hokä o pareta moi. Mä de o himatoko hokokia manga magawe o nyawa mahomoa yariwo imahi koko önanga, ngohiö toigo tohiöriki hokokia yaika niadora.
47008009	Hababu ngini nihiöriki de madiai o Yesus Kristus tongone nanga Jou, duru wonahininga ngone. Unanga wokaya, mä Unanga womadiai Ai diri wodadi womihikini mangale tingini niaparalu, hupaya de Ai mihikini gënanga, ngini nidadi nikaya.
47008010	Imoteke ahidamäke, mangï iböto ngini nihidiai okia ngini nimulaengoka o taongo ipaha-paha. Hababu nginila madodihiraka niatibangoka de' niamuläenge o hidailako nënanga.
47008011	Aa, örahanënanga kokiani ngini nihigila-gila imamoteke niakuata. Kiani ngini de niahininga ilamoko nihitiai o manarama gënanga, hokä sarakia kahuruono nginiö niahininga ilamoko nihidatoroka.
47008012	Nako ngini de niaigo nihidöaka, ma Jou Madutu aha watarima niangongike gënanga imoteke okianaga nginioka, igoungua i moteke okia koiwa naga nginioka.
47008013	-
47008014	Ngohi kautuö de koiwaahi dungutu mangale tahipidili o nyawa mahomoa manga momoku, de' tinihitubuho ngini. Mä karana ngini öraha nënanga magoronaka mata-mata kadema enangoka, iyaoa iböto ngini niahidöaka toönanga manga kuranga magoronaka. Damä nako ngini nikuranga, de' önanga naga mata-mata de maenangoka, önanga aha iniriwo ngini. De hokogënanga hohinotoö nimateke leleani.
47008015	Ma Jou Ai Demo ma Buku magoronaka itulihi, "O nyawa manga hasili ilamoko, yoholoiua, de' o nyawa manga hasili mahuhutulu, yokurangua."
47008016	Hokokia ngomi misukur ma Jou Madutuika hababu ünanga widiaioka o Titus de aimagawe o manarama moi de ngomi mangale winiriwo ngini!
47008017	Hababu o Titus igoungua dika woigo wohitotomo tongomi mia gogahoko, mä unangö hokogënanga ai magawe womanarama womau winiriwo ngini hiädono imoteke aimau mahirete ünanga waputuhoka mangale woiki nginika.
47008018	Imakinïki dede ünanga ngomiö miwihidingoto womatëngo o riadodoto duru iwihoromati o jemaat mata-mataika karana aimanarama wohingahu o Abari ma Oa ma Jou Madutuino.
47008019	Madatekoka gënanga, o nyawa iwiheto-hetongo iwiirikoka de ihitatapuoka o jemaat-jemaat mangale womidodiawo ngomi miadodagi magoronaka. Hababu ngomi aha midiai miadodagi mangale mitotaka o roriwo gënanga, hupaya ma Jou iwihimulia de' hupaya ngini niamäke ngomi mioigo miniriwo.
47008020	Ngomi duru mimahidodiai hupaya uha naga o nyawa imihihowono ngomi o hali mitotaka o roriwo ma amo-amoko nënanga magoronaka.
47008021	Ngomi mimau midiai irikoto igoungua duga-duga ma Jou aihimangoka, mä o nyawa ö manga himangoka.
47008022	Imakinïki de o Titus de' o riadodoto gënanga, ngomiö miwihidingoto womatëngo riadodoto mahomoa. Ngomi miwiujioka ünanga mihigali-gali de' inyata ünanga hokogenangika woigo winiriwo. De' örahanënanga, ünanga iholoi womau winiriwo ngini hababu ünanga wininganono kohaamoko nginika.
47008023	Mangale o Titus, ünanga ganga tongohi ahidodiawo, mimanarama dede ngohi mangale miniriwo ngini. De' mangale o riadodoto yahinoto gënanga, yoiki imakinïki de ünanga, önanga ganga o nyawa yahulo-huloko o jemaat de' yodadi o nyawa yahiamo-amoko mangale o Kristus.
47008024	Ngomi mininganono ngini nihimatoko niadora onangika, hupaya o jemaat mata-mata ihiöriki ngini niähininga önanga, de okia ngomi mihiamo-amoko mangale ngini ganga itiai.
47009001	De madiai iparalu okauaoli ngohi tinihurata nginika, mangale niaroriwo magogiria nihidingoto ma Jou Madutu aiumatika o Yudeaka.
47009002	Ngohi tohiöriki ngini nioigo niariwo, de' ngohi ahihininga ilamoko mangale ngini o Makedonia manyawaika. Ngohi totemoka onangika, ka o taongo ipaha-pahahi roriadodoto o Akhayaka imahidiaioka mangale ihidöaka o roriwo. De' niamörene yahaukokaö manga mörene o hidoku moi ma amo-amoko onangino.
47009003	Orahanënanga ngohi tihuloko o Titus de' o riadodoto yahinoto gënanga nginika, hupaya okia ngomi miahininga ilamoko mangale ngini uha marupa ka o demo mahomoa mata-mata. Ho', ngini kiani nimahidiaioka, hababu ngohi tohingahuoka onangika ngini nima hidiaioka mangale gënanga.
47009004	Ngohi tohawatere nako naga o Makedonia manyawa yonïki dede ngohi, damä maöraha ngohi toiki nginika. De' nako önanga inimäke nimahidiaiuahi, uwee, kao goguleua ngomi miamal̄eke, karana ngomi miahetongoka ngomi duru miningaku nginika! De' ngini mahireteö aha inimal̄ekoli.
47009005	Hababu gënanga ngohi tamäo iparalu iholoi ihira tähuloko önanga gënanga nginika, mangale ihidailako tingini niangongike nihijäjajioka gënanga. Ngohi todiai gënanga hupaya damä nako ngohi toböa, niangongike ngini gënanga ingodumoka. De hokogënanga, inyata niangongike gënanga nihidöaka de niahininga imore-morene, de' karana kadema pakisaua.
47009006	Niohininga! O nyawa yodatomo o gihihi yahutu-hutulu, aha yautuku mahohoko mahuhutuloli. Mä o nyawa yodatomo o gihihi ya amo-amoko, aha yautuku mahohoko koha amokoli.
47009007	O nyawa moi-moi kiani ihidöaka imamoteke manga hininga mangigo. Uha önanga ihidöaka yodododato ekola karana ka imapakisa, hababu ma Jou Madutu wahininga o nyawa ihidöaka de manga hininga imore-morene.
47009008	Ma Jou Madutu wokokuaha winihidöaka nginika o barakati duru dema boloioka, hupaya hokogenangika nginioka okia ngini nioparalu; de ngini aha de maboloioka mangale nidiai o oa de' nimanarama maoa-oa.
47009009	Ma Jou Ai Demo ma Buku magoronaka itulihi hokonënanga mangale ma Jou Madutu, "Unanga wohigerewoto o mihikini manyawaika; Ai hininga maoa ikakali kahiado-adonika."
47009010	Ma Jou Madutu wasadiaka o gihihi mangale yodato-datomo de' o inomo mangale ngone. Unangö aha wasadia de wohiwöe okia ngini nidatomo, hupaya niahininga madora mahohoko idogoli.
47009011	De hokogënanga ngini aha de maenangoka hagala o hali magoronaka hiädono ngini hokogenangika yakunu nihidöaka de niahininga madora. De' niangongike-ngongike ngomi mihikokodokuoka, dadi hababu o nyawa mangangöe yotemo tarimakasi ma Jou Madutuika.
47009012	Hababu o manarama maoa-oa ngini niadodiaioka nënanga igoungua duga-duga aha ihitotomo ma Jou Madutu aiumati manga kuranga dika, mä ahao idadi hababu o nyawa yowöe yotarimakasi ma Jou Madutuika.
47009013	De' niamanarama maoa-oaino ngini nihimatokoka gënanga, o Haranioka manyawa mangangöe o Yudeaka aha iwihigiriri ma Jou Madutu karana önanga yamäke niasetia o Abari ma Oaika, mangale o Kristus ngini niwininïkoka gënanga. Ikali, önanga iwihigiriri ma Jou Madutu, karana ngini niahininga duru de madora mangale niahikodoku onangika de o nyawa mahomoaika mata-mata okianaga nginioka.
47009014	Ma önanga aha ininiata ngini de mangamamäo o dora, karana ma Jou Madutu duru aihininga maoa nginika.
47009015	Kokiani ngone hosukur ma Jou Madutuika mangale aingongike kabiahaua gënanga!
47010001	Orahanënanga ngohi, o Paulus, tomau tohihimanga kianaga utu nginika. Ngohi nënanga, imoteke o nyawa manga demo, tokeöko nako homateke rihimangino de ngini, mä tonauru nako homaki tingaka ikurutika. Aa, karana o Kristus aihininga mabole-bole de' aihininga maoa,
47010002	ngohi togahoko de magoungu, uha nihidiai ngohi hiädono todiai iputurungu nginika damä nako ngohi toböa. Hababu ngohi ahidungutu mangale totemo tohitotiaika o nyawaika yotemo ngomi mimanarama de miadumutu idodunia.
47010003	Igoungu ngomi kamiwangohi o dunia magoronaka, mä ngomi komiparangiua mihihol̄e o dunia madumutu.
47010004	O daë-o daë ngomi miapäke tongomi mia parangi magoronaka o dunia inoua nënanga madaë, mä ma Jou Madutu aidaë makuaha. De o daë-o daë gënanga ngomi miawederoka manga dadatoko-da datoko; ngomi mimäbarihi o ributu-ributu,
47010005	de' miakilianga o bebeno o mehele o hininga magurutil̄e ihigoko mangale yalawani okianaga yanäko-näko mangale ma Jou Madutu. Ngomi miautumu o nyawa manga dibanga de miadiai önanga imaponu o Kristusika.
47010006	De' nako ngini niahingounoka mata-mata, ngomi mima hidiaioka mangale miahukumu o nyawa mata-mata manga hingounu koiwa-iwa.
47010007	Kokiani ngini niamäo niawowango de madiaioka. Nako o nyawa moi-moi imangaku önanga to Kristus, kokiani ünanga wohidaaere aidiri mahirete de' wamäo ngomiö to Kristus hokä ünanga.
47010008	Ngohi ihimal̄ekua nako ngohi kiani iholoi iwöe ahihininga ilamoko o kuaha ma Jou wohidöa-döakoka ngomino, hababu imihidöaka o kuaha gënanga mangale inihimomiki ngini, igoungua mangale miakilianga.
47010009	Ngohi toluku ngini niamäo ngohi tinihikoka modongo ngini de tongohi ahihura-hurata.
47010010	O nyawa yato, "O Paulus aihura-hurata gënanga wohitotararonino de' makumati, mä nako ünanga mahirete naga nangahidogoronaka womaboleuku, de' aidemo-demo okia-kiaua mamangarati!"
47010011	O nyawa hoko gënanga kokiani imamäo nako ngomi naga niahidogoronaka, ngomi midiai itiai hokä okia ngomi mitulihi miahura-hurata magoronaka.
47010012	Maraioka dika ngomi mibaraniua mihitotero ekola mihigogere miadiri mimaketero de o nyawa imapulono manga diri ikurutil̄e. Hokokia önanga manga bodo! Onanga imadiai o duduga mahirete de' yatakihiri manga diri mahirete de o duduga gënanga.
47010013	Ngomi hokogenangua. Nako ngomi miahininga mihilamoko, ngomi miatilakurua mabatingi. Ngomi migogere miamanarama madaera mabati-batingi magoronaka ma Jou Madutu wohitotatapuoka mangale ngomi. De' ngini iwohama o daera gënanga magoronaka.
47010014	Ho', maöraha ngomi minilega ngini de' miao o Abari ma Oa mangale o Kristus nginika, igoungu ngomi mihupua de tongomi miamanarama madaera mabati-batingino.
47010015	Ngomi mihigiririua miadiri mangale o nyawa mahomoa manga manarama naga o batingi maporetoka wohitotatapuoka ma Jou Madutu mangale ngomi. Ikiliorino ngomi mitatapu mabatingi-batingi magoronaka ma Jou Madutu wohitatapuoka mangale ngomi de' minganono ngini iholoi niwingaku o Kristusika, hupaya ngomi yakunu miadiai o manarama iholoi ilamoko niahidogoronaka.
47010016	De hokogënanga ngomiö yakunu mihiabari o Abari ma Oa gënanga o berera-berera mahomoaika, de koiwa kiani mimahi lamoko mia diri mangale o manarama miadodiaioka o nyawa mahomoa manga leleani madaeraoka.
47010017	Ma Jou Ai Demo ma Buku magoronaka itulihi, "O nyawa yomau manga hininga ihilamoko okianaga moi, kokiani manga hininga ihilamoko, okia ma Jou Madutu wadodiaioka."
47010018	Hababu o nyawa duru yähigiriri o nyawa ganga ma Jou wahi giriri, igoungua o nyawa ihigogiriri manga diri mahirete.
47011001	Nihihïgumal̄a, ngohi tomadiai marupa tobodo mahuhutulu. Koigoungua iyakunu?
47011002	Ngohi duru tinihininga nginika, hokä ma Jou Madutu mahirete mä duru winihininga nginika. Ngini ganga hokä o moholehe maboro momatëngo kamo tebinohi, kiaka ngohi tojajioka la inihikawingi de o rokata womatëngo enagënanga o Kristus.
47011003	Mä ngohi tohawatere niadibanga aha yacoba mangale nisetiaokauaoli o Kristusika, matero hokä o ngo Hawaö kahuruono imicoba de o dodiha maakali itotorou.
47011004	Hababu marupahi ngini nisanangi dika niatarima o nyawa yoböa nginika de' inidotoko mangale o Yesus mahomoa -- o Yesus gangua ngomi minihinäko-näko nginika. De' nginiö nimau niatarima o womaha de' "o abari maoa" duruhe imahowono de ma Jou Madutu ai Womaha de' o Abari ma Oa ngini niatotarimaka ngomino.
47011005	Ngohi kautuö de koiwa tamäo iholoi toëteke de "rasul-rasul" kabiahaua gënanga!
47011006	Mudukua ngohi tosawaroua totemo-temo, mä mangale ohiöriki, ngohi o nyawa yobodo-bodoua. Gënanga ngomi mihi nyataka nginika hagala o hali magoronaka.
47011007	Maöraha ngohi tinihi ngahu o Abari ma Oa ma Jou Madutuino nginika, kautuö de ngohi togahokua ngini nihihidöaka o tiwi; de' de hokogënanga tadiai ahidiri ngohi todadi topoluluku. Ngohi todiai gënanga mangale tinihikurutil̄e ngini. Bote gënanga tongohi ahihowono moi nginika?
47011008	Maöraha ngohi tinileleani ngini, ngohi ihihidöaka o tiwi o jemaat-jemaat mahomoa. Iyakunu hotemo tahirugi o jemaat-jemaat gënanga hupaya iyakunu ini riwo ngini.
47011009	Nako öraha gënanga ngohi ahikia-kiaua, ngohi komaiwahi kä o nyawa moiö de tinïdiai o huha. Mata-mata ngohi topöparalu yangodumoka o roriadodoto yoböa-böa o Makedoniaino. Ngohi tomagöana tohidodiai hupaya ngohi tinihihuhaua ngini o hali okia dika magoronaka, de' ngohi aha gila-gila togöana hupaya gënanga itatapu hokogënanga.
47011010	Tongohi ahihininga maamoko nënanga iyakunua yaehe kiaka dika o Akhaya madaera magilolitino, karana o Kristus aidodötoko madiai naga ngohioka.
47011011	Yadodoa ho ngohi totemo hokogënanga? Bote hababu ngohi tinidoraua ngini? Ma Jou Madutu wohihiöriki ngohi tinidora!
47011012	Orahanënanga okia ngohi tadiai de ngohi aha gila-gila tadiai hupaya "rasul-rasul" mahomoa gënanga koiwa manga hohol̄e mangale imahi lamo-amoko manga diri de' yotemo önanga yomanarama hokä ngomi.
47011013	O nyawa hokogënanga ganga o rasul-rasul madutua. Onanga yomomanarama ihitatoko o nyawa manga lolegaka de imahirupa hokä o Kristus airasul-rasul.
47011014	Hohërangua önanga yodiai hokogënanga, hababu o Ibilihiö mahirete imahirupa hokä o malaekat itotararono!
47011015	Ho', iherangokauaö nako yolö leleani o Ibilihi imahirupa hokä yolöleleani yadodiai ma Jou Madutu aimau. Mabahaka onangö aha yatarima mabalahi imadäene de hagala toönanga manga manarama.
47011016	Ngohi togilio tohigalioli: Uha hiädono naga ihipulono ngohi tobodo. Mä nako nginiö ma, nihipulono ngohi hokogënanga, nihihigumal̄a ngohi tobodo-bodo nënanga tomahi amoko ö mahuhutulu.
47011017	Ipaha nënanga ngohi aha tahetongo mangale ngohi tomaamoko, mä igoungua ma Jou wohihuloko ngohi totemo gënanga. O hali nënanga magoronaka ngohi tagou-goungu totemo hokä o nyawa bodo.
47011018	Igoungu naga o nyawa manga ngöe imahi amoko o dunia mahali-hali, hongohiö tomau toma amoko.
47011019	Ngini de niahininga masanangi nisabari o nyawa bodoika, karana ngini niamäo niadiri hokogënanga niasawaro!
47011020	Ngini niamal̄aika dika nako o nyawa imagilaongo ngini, ekola initeö de' ya l̄ë o utumu nginino, ekola imamäo manga diri iholoi ikurutil̄e de ngini de yobarani inipoka ngini.
47011021	Ngohi ihimal̄eke tomangaku ngomi kaikiriali mibole mangale midiai hoko gënanga. Mä okia o nyawa mahomoa yobarani imaamoko, ngohiö tobarani! (Ngohi totemo-temo hokä o nyawa bodo).
47011022	O Ibranioka manyawa önanga? Ngohiö hokogënanga! O Israeloka manyawa önanga? Ngohiö o Israeloka manyawa. O Abraham aidifauku önanga? Ngohi ö hokogënanga!
47011023	O Kristus iwilöleleani önanga? Hoihene hokä ngohi ahiakali ihihangoka, mä ngohi igoungu o leleani iholoi yaoa de önanga mata-mata! Ngohi tomanarama iholoi ikiria, ngohi i holoi mamoi-mamoi ihihi ngohama o bui magoronaika, ngohi iholoi iwöe ihihangihara de' mamoi-mamoi ngadeke tohonenge.
47011024	Mamotoa iböto ngohi ihihangihara o Yahudioka manyawa, de o gogohara ihihigohara mamoruange de mahiwo.
47011025	Ma hange ngohi ihigohara o Roma manyawa; idadiokaö ngohi ihikaweli de o helewo. Mahange ngohi taohana o kapa iwöro o ngötoka, de' mamoi ngohi kato puda-puda o ngötoka o jam monaoko de iata madekana.
47011026	Hara mangöe ngohi ahidodagioka o bahaya; ihibänga o bahaya o nguihi, bahaya yo ora-ora, o bahaya o Yahudiokaino, ekola o Yahudi okauaino, o bahaya o kotaka, o bahaya o kota maporetoka, o bahaya o ngötoka, de' o bahaya o nyawaino ima hetongo manga diri hokä o riadodoto o Haranioka, enahioko kowali.
47011027	Ngohi ahi kobongo idofaeoka de' tomanarama yatokä tohonenge; mamoi-mamoi tomaiduua, tol̄omua, tokerua, hara mangöe tobitikangil̄e o hahini magoronaka, o dumamäta karana iwöeua ahi pakeanga, de koiwa o ngï ahi gogere.
47011028	Madatekoka mata-mata gënanga, o wange mahigetongo ngohi ö aha ahi hininga ihuha dika, mata-mata o jemaat manga wowango.
47011029	Maöraha naga yobole ngohiö tanïki tamäo toboleoli. Maöraha naga yäotaka o baradoha magoronauku, tongohi ahihininga ma iwedere.
47011030	Aa, nako ngohi kokiani tomahiamoko okianaga moi, done ngohi tohi amoko o hali-o hali ihi matoko tongohi ahibole-bole.
47011031	Ma Jou Madutu o Ama o Jou Yesusino wohiöriki ngohi toelukua. Iwihigiriri Ai romanga kahiado-adonika.
47011032	Maöraha ngohi naga o Damsyikoka, magubernur wokokuaha genangoka ma Koano Aretas aikuaha matimioka, wähuloko o tentara yögöana o kota mangoranoka gënanga la ihi tagoko ngohi.
47011033	Mä de o karaja o gahumu moi, ihiwora daukuku o bebeno mapidahuku. Hokogënanga ngohi tolapahi magubernur gënanga aigiamoka.
47012001	Igoungu koiwa naga mautumu mangale homahiamoko. Mä ngohiö tomau tomahiamoko o hali-o hali ma Jou Madutu wohihi mato-matokoka ngohino ma Jou aihimatoko magoronaka ekola o lolega magoronaka.
47012002	Ngohi tinäko o Haranioka manyawa womatëngo o taongo ngimoi de iata ipahaika iwigoraka o ngï magögurutil̄e o horogaka. (Ngohi tohi örikua boteka igou-goungu airöehe igoraka ekola gënanga duga-duga o lolega moi -- ma Jou Madutu dika wohiöriki.)
47012003	-
47012004	Ngohi togilio tohigalioli: Ngohi tohiöriki o nyawa nënanga iwigoraka wowohama o Firdausika. (Ngohi tohiörikua boteka igou-goungu airöeheigoraka ekola gënanga duga-duga o lolega moi -- ma Jou Madutu dika wohiöriki.) Dokengoka o nyawa gënanga woihene ohali-o hali o nyawa yakunua i hidemo de' yahigumal̄aua ö o nyawaika mangale ihidemo.
47012005	Mangale o nyawa gënanga womau ngohi tihiamoko, igoungua mangale tongohi ahidiri mahirete. Imakorona tongohi ahidiri, duga-duga ihidumutu o hali-o hali gënanga tongohi ahibole-bole, i mau ngohi tohilamoko.
47012006	Hohi ade okianaga moi ngohi katoigo dika toma amoko, ngohi toluku todadi kato tetemo de o demo madol̄a koiwa; ngohi aha totemo madiai. Mä ngohi tatumungu ahidiri, hupaya moiua naga o nyawa ihipulono ngohi iholoi de okia ünanga wamäkeoka ngohi tadiai ekola ünanga woihenoka ngohi totemo-temoka.
47012007	Mä hupaya uha ngohi kalioli tomahilamoko karana o lolega-o lolega kabiahaua gënanga, ihihidöaka ngohi marupa o panyake ahi röehoko marupa o Ibilihi mapakakaha. O panyake gënanga i hihi döaka la ihigohara ngohi, hupaya ngohi idadiua tomahilamoko.
47012008	Hara mahange ngohi tomaniatama Jouika hupaya o panyake gënanga wagoraka ngohioka.
47012009	Mä o Jou wohaluhu, "Ngohi tonidora ngona de mangale ngona gënanga iyaoaka; hababu ahi kuaha duru ikuata nako maöraha ngona nobole magoronaka." Hababu gënanga ngohi iholoi tosanangi tohiamoko tongohi ahibole-bole, hababu öraha okia ngohi tobole, maöraha genangala ngohi tamäo o Kristus wohihohongino ngohi de aikuata.
47012010	Ho' tomörene de tongohi ahi bole-bole. Ngohiö tomörene nako karana o Kristus ngohi ihidiai o romanga madorou, ngohi taohana o huha, ihi goginïki de' ngohi taohana o hangihara. Hababu nako ngohi tobole, maöraha genangala ngohi tokuata.
47012011	Igoungu ngohi toma diaioka hokä o nyawa bodo mä nginila nihidiai ngohi todadi hokogënanga. Demadiai ngini kiani nihihi giriri ngohi. Hababu ngaroka ngohi okia-kiaua ahibaraguna, ngohi kautuö de tokurangaua "o rasul-rasulika" kabiahaua gënanga!
47012012	Ihohëra-hëranga de' o hali-o hali kabiahaua imanïki o manarama-manarama ilago-agomo tohimatokoka de ahi sabari nginika mangale tohimatoko ngohi o rasul moi.
47012013	O hali okia magoronaka ngini niohiningaikaua, hohitotero de o jemaat-jemaat mahomoa? Kemal̄okuoka duga-duga o hali nënanga magoronaka: ngohi tinihi huhaua ngini mangale nihidöaka o tiwi. Nihiapongo ngohi, mangale o howono gënanga!
47012014	Orahanënanga mangale mahange iböto, ngohi tomahi diai la ngohi tinilega ngini. De' ngohi toluku tinihihuha ngini, hababu ngohi toigo-igo koiwa naga nginioka, mä niadiri. Karana kongohakua kiani ihi lingiri mangale o dimono manga ngol̄omo o wangeil̄e, mä o dimono kiani ihilingiri mangale o ngoha-ngohaka manga ngol̄omo o wangeil̄e.
47012015	Karana gënanga, de ahihininga i sosanangi ngohi toigo tohi huba okia dika mangale ngini de ahidiri mahireteö. Nako hokogënanga ngohi tinihininga ngini, boteka ipatutu ngini ikuranga nihihininga ngohi?
47012016	Aa, ngini nihihimoteke ngohi komaiwahi tinihihuha ngini. Mä naga yotemo ngohi nënanga totipu tosawaro; ngohi tamäke o utumu ngohino karana ahitipu.
47012017	Kiaka de yakunu! Boteka i tilakuru o nyawa ngohi tahulo-huloko nginika gënanga ngohi tol̄ë utumu nginino?
47012018	Ngohi tihulokoka o Titus woiki winilega ngini, de' ngohi tahuloko o riadodoto o Haranioko mahomoa gënanga yoiki imakinïki dede ünanga. Boteka o Titus wol̄ë o utumu nginino? Mä ngomi imihinoto mimanarama de miadungutu imadäene de okianaga midiai de mangëkomo imadäene!
47012019	Yakunu idadi ngini niatobote ngomi madekana nënanga mihi dailako magogiria mimahi tatoko miadiri nginika? Ngini duru niahowono! Ma Jou Madutu wohiöriki mata-mata ngomi mitemoka gënanga ganga doka imamoteke o Kristus aimau. De' mata-mata miadodiai ngomi, ganga mangale mihimomiki niarohani mawowango.
47012020	Ngohi tohawatere damä maöraha ngohi tinilega ngini, tinimäkeikaua ngini hokä okia ngohi töngano-nganono, de' nginiö aha nihi mäkeua ngohi hokä ngini niongano-nganono. Uha-uha damä naga nimakangamo, niahininga isanangiua niadodiawoika, niahininga ihauku, nihiamoko duga-duga niadiri mahirete, nimateke diai o romanga madorou nidodiai o gangamo, niedenge de niroruae.
47012021	Ngohi tomodongo damä nako maorahoka ngohi taika ma Jou Madutu aha wohihikauku ngohi tingini niahimangoka de' ngohi aha toari karana niangöe niahidogoronaka ngini ihira yobaradoha, yoluku imägali yoluku imatogumu yadiai toönanga manga manarama isosafarune, i peseke de' i patu-patutua.
47013001	Nënanga ganga mangale hara mahangeoka ngohi taika tiniädono ngini. Ma Jou Ai Demo ma Buku magoronaka itulihi, "O parakara magetongo kiani yögoko yahinoto ekola yaruange o nyawa yahakihi, daha o parakara gënanga madiai."
47013002	O nyawa maöraha ipaha-paha yodiaioka o baradoha de' o nyawa mata-mata mahomoahi, ngohi tahidöakoka o hohininga iholoi ihira maöraha ngohi tiniädono ngini hara mahinotoka. Orahanënanga, maöraha ngohi homaki tingaka ikurutikahi dede ngini, ngohi tinihi döakoli o hohininga nako ngohi taikali, ka o nyawa moiö de moiua onangino aha yolapahi de o hukumanga.
47013003	Ma ngini aha niamäke mata-mata manyonyata ngini nioigo-igo igou-goungu o Kristus wotemo itilakuru ngohi. Nako o Kristus wodiai nginika, Unanga wodiai wabole-boleua, mä Unanga wohimatoko aikuaha niahidogoronaka.
47013004	Igoungu maöraha Unanga iwisalib, Unanga wobole, mä öraha nënanga Unanga wowango karana ma Jou Madutu aikuaha. Ngomi ö mibole miangango magoronaka kamoi de o Kristus, mä oraha minihimanga ngini, ngomiö mikuata de o Kristus, karana ma Jou Madutu aikuaha.
47013005	Abeika niauji tingini niadiri mahirete boteka igou-goungu ngini niwango imoteke niangongaku o Kristusika! Maraioka ngini nimanäko o Kristus Yesus naga nginioka! -- hara moioli nako ngini niagou-goungua ningaku.
47013006	Ngohi tonganono ngini nihi öriki koigoungua ngomi manyawa mitänua o cocoba.
47013007	Ngomi mima niata ma Jou Madutuika tanu Unanga womau winiriwo ngini la nidiaiokaua o howono. Koigoungua mangale mihimatoko ngomi nënanga igoungu misawaro mihidagi mia manarama, mä hupaya ngini niadiai okia ma Jou Madutu aimau -- mal̄aika nimipulono ngomi miadadiua, yadodoaua!
47013008	Hababu ngomi kamoiö de miadiaiua imahowono de o diai; ngomi kiani miamoteke o diai.
47013009	Ngomi misanangi nako ngomi mibole, de' ngini nikuata. Ngomi mima niatö hupaya ngini nidadi itiai.
47013010	Hababu gënanga ngohi totulihi o hurata nënanga maöraha ngohi koihiwahi niahidogoronaka. De hokogënanga damä nako ngohi taika, ngarouha ngohi todiai i puturungu nginika de tapäke o kuaha o Jou wohihidöa-döakoka ngohino. O kuaha gënanga ihidöaka mangale tinihimomiki ngini, i goungua mangale inihibinaha.
47013011	Mabobahaka, Roriadodoto, kiani ngini nimamörene, de' nihi dailako nidadi nitiai. Nia tarima hagala ahidodaaere. Kokiani ngini nihininga moi de' niwango nirimoi. Ma Jou Madutu ai Dora i Lamo-amoko de' woigo o dame gënanga aha wini tomoteke ngini.
47013012	Nima hikodöaka o horomati moi de moi de mangëkomo yaoa-oa hokä riadodoto o Haranioka. Mata-mata ma Jou Madutu ai umati ihi dingoto manga tabea nginika.
47013013	O Jou Yesus Kristus winihi barakati ngini, ma Jou Madutu wini hininga ngini, de' ma Jou Madutu ai Womaha initomoteke ngini mata-mata! Tongomi mia horomati, o Paulus
48001001	-
48001003	O Roriadodoto o jemaat-jemaat o Galatia madaeraoka. Ngohi, o Paulus, de' o riadodoto Haranioka mata-mata mima komoteke de ngohi, minganono tanu ma Jou Madutu tongone nanga Ama de ma Jou Yesus Kristus wohi döaka o barakati de' o lolä nginika. Ngohi todadi o rasul de o nyawaua mahuhuloko ekola karana o nyawa ihi göraka, duga-duga de o Yesus Kristus de' ma Jou Madutu nanga Ama wihiwango okali Unanga o honenge mahidogoronaka.
48001004	Wamoteke de wadiai ma Jou Madutu tongone nanga Ama ai mau, o Kristus wohi döaka Ai diri idadi o huhuba mangale hagala tongone nanga baradoha, hupaya ngone inahi halamati o öraha i totorouino nënanga.
48001005	Ma Jou Madutu iwihi gogiriri kahi ado-adonika! Amin.
48001006	Ngohi tinï hëranga Roriadodoto! Ngini ma Jou Madutu winï ahoko mangale karana o Kristus Ai hayanga de ai dora, mä o öraha nanga ngini hoko gënanga majapati niwïporete ma Jou Madutu de' nia moteke "o abari ma oa" hara moioli de o Abari ma Oa ma Jou Madutuino.
48001007	I moteke madiai koiwa naga "o abari ma oa mahomoa". Duga-duga naga o nyawa inihi ngahu nginika "o abari ma oa" mangale o Kristus ma önanga yataka idulu hiädono inï ruae ngini.
48001008	O nyawa ihi ngahu-ngahu "o abari ma oa" haramoioli de o Abari ma Oa ngomi mihi ngahu-ngahuoka, mal̄aikala Unanga ma Jou Madutu wïhukumu -- ngarokö o nyawa gënanga ngomi mahirete ekola o malaekat o horogaino!
48001009	Mahira ngomi mihi ngahuoka ganga, öraha nanga ngohi tohi ngahu mamoioli: O nyawa i hi ngahu-ngahu nginika "o abari ma oa" hara moioli de o Abari ma Oa ngini nia totarimaka ngomino, o nyawa ge önanga kokiani ma Jou Madutu wähukumu!
48001010	Boteka de gënanga nihi mäke ngohi hokä tönganono o nyawa ihï igo? Hakali-kali kowali! Ngohi duga-duga tönganono o mangaku ma Jou Madutuino. Boteka ngohi tohi dodailako tal̄ë o nyawa manga hininga hupaya o nyawa ihi sanangi? Nako ngohi katodiaiohi hoko gënanga, ngohi o Kristus ai gilaongua.
48001011	Roriadodoto kokiani nihi öriki o Abari ma Oa ngohi tohi ngahu-ngahu gënanga ma ahali o nyawa inoua.
48001012	Ngohi tatarima o abari gënanga o nyawa inoua, de' moiua ihihi dotoko ngohino. O Yesus Kristus mahirete wohi demo o Abari ma Oa madol̄a gënanga, ngohino.
48001013	Marai ngini ni ihenoka mangale tongohi ahi wowango mahira hokä o agama Yahudi tamote-moteke. Ngini nihi öriki sarakia ngohi tähidiai de mahayanga koiwa ma Jou Madutu ai jemaat de' sarakia takai goungu tohidailako takilianga.
48001014	Mangale todiai o agama Yahudi mamau-mau ngaro de o Yahudi manyawa biaha mimaku umuru moi dede ngohi ma ngohi tomahiholoi. Ngohi duru töigo tadiai mangale mia ete de mia tohora manga adati de manga biaha.
48001015	Mä karana ma Jou Madutu ai hininga maoa, Unanga wohi iriki ngohi ihira de ngohi tomakil̄au de' wohi ahoko ngohi la tïleleani Unanga.
48001016	Ma Jou Madutu wihi nyata Ai Ngohaka ngohino hupaya o Abari ma Oa mangale Ai Ngohaka yakunu ngohi tohi ngahu o Yahudi manyawa ikaua. O öraha gënanga ngohi kotoikua ka o nyawa moikaö de la togahoko o nasihati.
48001017	Ngohi ö toikua o Yerusalem manyawaika kiaka ihiraka önanga yodadi rasul de ngohi. Mä ngohi toiki o Arab mabereraika, dahaö genangoka de tomaki lioro o Damsyikikaoli.
48001018	O taongo hange ipaha, ngohi toiki o Yerusalem mabereraika la mimanäko de o Petrus. Ngohi togogere dede ünanga duga-duga o wange ngimoi de motoa madëkana.
48001019	Ngohi mima ka mäkeua de o rasul-rasul mahomoa, sowaliua o Yakobus ma Jou ai dodoto.
48001020	Okia ngohi totuli-tulihi nënanga itiai. Ma Jou Madutu wohi öriki ngohi koto elukua!
48001021	I böto de gënanga ngohi toiki o Siria de' o Kilikia madaera-daeraika.
48001022	Hiädono o öraha gënanga o Harani ma jemaat-jemaat o Yudea madaeraoka ihi näko owahi marupa mimateke rihimangino.
48001023	Onanga duga-duga yoihene o nyawa yahëtongo, "Manyawa mahira wonä aniaya ngone, öraha nanga wohingahu okia naga hangaku-ngaku, kiaka mahira womau wahohohihanga."
48001024	Ho önanga i wi higiriri ma Jou Madutu karana ngohi.
48002001	O taongo ngimoi de iata ipahaika, ngohi toma idulu o Yerusalemika mima nïki de o Barnabas, de o Tituso ma tiao.
48002002	Ngohi toiki o Yerusalemika hababu ma Jou Madutu wohi nyataka ngohino, ngohi kokiani toiki. De' moi o gamäke biahaua magoronaka de o tutuda-tutuda dokengoka, ngohi tohi ade-ade de tohitararono o Abari ma Oa ngohi tohi ngahu-ngahu hagala o Yahudi manyawa ikaua. Hababu ngohi toluku ahi hidailako mahira, kayaoa öraha nanga, duga-duga parahaja.
48002003	O Titus, wohi dödodiawo ngohi, ganga o Yunani manyawa mä unanga miwi pakisaua wamoteke o huna madatoro,
48002004	ngarokö naga o nyawa iwihi gëgoto o hali gënanga. Onanga ganga o nyawa imahö huru-huruku nanga doomu ma goronaino, de' manga diri imahirupa hokä o riadodoto. Onanga mademo koiwa de kayowohama la yatailako ngone hogilaongokaua karana ngone horimoi de o Kristus Yesus. Onanga yomau ina higilio ngone okianaga mahiraika hokä o gilaongo,
48002005	mä ngomi kamahuhutulö de mima ikeua onangika, karana ngomi mimau mio göana hupaya o Abari ma Oa gënanga kahirahi itebini mangale ngini.
48002006	Ma hokogënanga hagala o nyawa, yädododato o nyawa koiwanaga o hali mahungi ihï gahoko ngohino -- mangale ngohi koiwa naga mahowono, nako önanga o nyawa yädo dodato ekola kowali, hababu ma Jou Madutu woirikua o biono.
48002007	I idulu yaino hagala o nyawa yäpulono o nyawa yädododato gënanga ihi goungu ma Jou Madutu wohihi manaramoka ngohi mangale tohi ngahu o Abari ma Oa gënanga o Yahudi manyawa ikaua, hokä imatero ünanga wihimanaramoka o Petrus mangale wohi ngahu o Abari ma Oa gënanga o Yahudioka manyawaika.
48002008	Hababu ma Jou Madutu wihi döaka o dagakunu o Petrusika la wodadi o Yahudi manyawa manga rasul, wohi döakö ngohino o dagakunu la todadi o Yahudi okaua manga rasul.
48002009	O Yakobus, o Petrus, de' o Yohanis, yämäke yodadi o jemaat-jemaat manga tutuda, ihi goungu ma Jou Madutu wohidöakoka ngohino o manarama biahaua nënanga. De önanga manga giama imako sö de o Barnabas de' ngohi hokä manonako mimateke rimoi. Daha önanga de ngomi mima teke fakati ngomi aha mimanarama o Yahudi okaua manga hidogoronaka, de' onanga o Yahudioka manga hidogoronaka.
48002010	Duga-duga nanga moi manga gogahoko ganga hupaya ngomi mia hidailako o mihikini manyawa. De' ngohi ahi hininga yadäene tadiai o hali gënanga.
48002011	Maöraha o Petrus woböa o Antiokhia mabereraino, ngohi tïlawani ünanga tihi totiaika, hababu okia wadodiai ihowono.
48002012	Madodihiraka ünanga wol̄omo wogogere kamamoi de o roriadodoto o Yahudi okaua. Mä de o Yakobus ai nyawa wähulo-huloko imahi adonino, ünanga ai diri wohitingaka de o roriadodoto o Yahudi okaua de' wolukoka wol̄omo dede önanga, hababu wämodongo o nyawa yomau-mauika la yähuna, mata-mata.
48002013	Roriadodoto o Yahudioka mahomoaö imahi moteke yoelu-eluku hokä o Petrus, hiädono o Barnabas ma iwïhora womadiai hokä önanga.
48002014	Hoko gënanga ngohi tämäke önanga manga düku imateroua de o Abari ma Oa madiai, ngohi tïtemo o Petrusika o nyawa yoböa-böaino genangoka dau manga himangoka, "Nako Riadodoto hokä o Yahudi manyawa, nowangoka hokä o Yahudi manyawaua, yadodoa ho Riadodoto öraha nanga nomau näpakisa o nyawa mahomoa yowango hokä o Yahudi manyawa?"
48002015	Igoungu imoteke o ahali, ngomi nanga o Yahudi manyawa, de' igoungua "o Yahudi manyawaua yoböbaradoha".
48002016	Ngaro hoko gënanga ngomi mihi öriki o nyawa homa teke oa-oaoli de ma Jou Madutu duga-duga karana hïngaku o Yesus Kristusika, de' igoungua karana hadiai o agama matita. Ngomi ö mahirete mingaku o Yesus Kristusika, hupaya ngomi mima teke oa-oa de ma Jou Madutu de madodagi tongomi mia ngongaku gënanga, koigoungua karana ngomi miadiai o agama matita. Hababu de hodiai o agama matita moiua o nyawa yakunu ima teke oa-oali de ma Jou Madutu.
48002017	Ngomi mihidailako mima teke oa-oali de ma Jou Madutu de madodagi miwango mirimoi de o Kristus. Mä nako i böto mi diai gënanga, inyata ngomi ka "o nyawa yoböbaradohaohi" inoli hokä o nyawa o Yahudi okaua, boteka nënanga mamangarati o Kristus wodadi o hababu ngomi mibaradoha? Maraioka dika kowali!
48002018	Nako ngohi tomuläenge tohi gokoli o agama matita mapahitaka ngohi takokiliangoka, done ngohi tohi dumutu ngohi nënanga o tita tatotilakuru.
48002019	Mä ngohi tohonengoka o agama matitaika -- o tita gënanga mahirete ihi hohonenge -- hupaya ngohi yakunu towango mangale ma Jou Madutu. Ngohi ihi saliboka de o Kristus.
48002020	Oraha nanga ngohi okaua towango, mä o Kristus wowango ahi diri magoronaka. O wowango ngohi tamäo-mäo öraha nanga ganga o wowango mangale o ngongaku ma Jou Madutu ai Ngohakika wohi dora-dora ngohi de' wohihubaka Ai diri mangale ngohi.
48002021	Ngohi tohikaukua ma Jou Madutu ai hayangi de Ai dora. Nako o nyawa manga dodohanga de ma Jou Madutu idadi yaoaoli karana yadiai o agama matita, gënanga mamangarati o Kristus ai honenge koiwa mafaidä!
48003001	O Roriadodoto o Galatia manyawa mata-mata! Ngini igoungu nibodo! Boteka ngini inï koronaoka o nagona naga manga bobaja? O Kristus ai honenge o saliboka ngohi tohitararonoka nginika tohi totiaika.
48003002	Beika nihihi ngahu ngohino o hali moi nënanga: Boteka ngini nia tarimaka ma Jou Madutu ai Womaha karana niadiai o agama matita, ekola karana ngini ni ihene o Abari ma Oa ma Jou Madutuino de' niwi ngaku o Kristusika?
48003003	Yadodoa ho ngini hoko gënanga nia bodo! Ngini nimulaengoka o wowango mahungi de ma Jou Madutu ai Womaha, sarakia öraha nanga ngini nimau nia mäke itötotomo de tingini nia kuata mahirete?
48003004	Parahaja dika mata-mata ngini nia mäo-mäoka gënanga? O nagona yato parahaja!
48003005	Ma Jou Madutu wohi döaka ai Womaha nginika de' naga idadi o nonako ihëra-hëranga ngini nia hidogoronaka. Boteka ma Jou Madutu wodiai gënanga karana ngini niadiai o agama matita ekola karana ngini ni ihene o Abari ma Oa gënanga de' ningaku o Kristusika?
48003006	Gënanga imatero hokä yatuli-tulihi Ma Jou Ai Demo ma Buku magoronaka yakorona o Abraham -- hoko nënanga, "O Abraham wo ngaku ma Jou Madutu ika de' karana ai ngongaku gënanga ünanga ma Jou Madutu wïtarima hokä o nyawa yasosanangi ma Jou Madutu ai hininga."
48003007	Ho' kokiani ngini nima mäo igou-goungu o nyawa o Abraham ai difauku ganga o nyawa yongaku-ngaku ma Jou Madutuika.
48003008	Ma Jou Ai Demo ma Buku yamäkeoka ihira ma Jou Madutu wahi gumal̄a hagala o nyawa o Yahudi okaua imateke oa-oaoli de ma Jou Madutu, nako önanga iwi ngaku ma Jou Madutuika. O Abari ma Oa gënanga ihi ngahu ihira o Abrahamika o jaji nënanga magoronaka, "De mangëkomo ngona, ma Jou Madutu aha wahi barakati mata-mata o hoana de o berera manyawa o dunia mal̄okuoka."
48003009	O Abraham wongaku, ho ünanga iwihi barakati. Hoko genangoli mata-mata o nyawa yongaku-ngaku, aha wahi barakati kamamoi de o Abraham.
48003010	Hagala o nyawa imahi gogagao o agama matitaika, mata-mata yowango o lolai matimiuku. Hababu Ma Jou Ai Demo ma Buku magoronaka itulihi, "O nyawa yososetiaua yadiai mata-mata yatuli-tulihoka o Agama ma Tita ma Buku magoronaka, ma Jou Madutu wahilolai!"
48003011	Kamoiö de moiua o nyawa imateke oa-oa de ma Jou Madutu de karana yadiai o agama matita. O hali gënanga i hi nyataka Ma Jou Ai Demo ma Buku magoronaka, "Duga-duga o nyawa yongaku-ngaku ma Jou Madutuika hiädono manga dodohanga de ma Jou Madutu yaoaoli, aha yowango!"
48003012	Mä o agama matita ihihol̄eua o ngongaku mal̄okuoka. Ma Jou Ai Demo ma Buku magoronaka yatulihi o nyawa yadodiai o agama matita, aha yowango karana o tita gënanga.
48003013	Mä o Kristus wonahi lapahi ngone de o agama matita malolai. Unanga wodiai gënanga de wohigumal̄a Ai diri yalolai karana ngone. Hababu Ma Jou Ai Demo ma Buku magoronaka itulihi, "Yädäene o lolai o nyawa yohonenge yonuneuku o liate magotaka."
48003014	O Kristus wodiai hoko gënanga hupaya o barakati ma Jou Madutu wihi jäjaji o Abrahamika yahi döakoli hagala o nyawaika o Yahudi manyawaua. De hoko gënanga ngoneö hongaku-ngaku ma Jou Madutuika, yakunu hatarima o Womaha ma Jou Madutu wohi jäjaji gënanga.
48003015	Roriadodoto! Irahai ngohi tapäke o hitotero o wange higëtongo hadodiai. Nako o nyawa yadiai o jaji moi de o jaji gënanga yaputuhoka, done kao nyawa moiö de yakunua yatöaka o jaji gënanga, ekola yödogo okia naga moi enangika.
48003016	Ma Jou Madutu ai jaji-jaji gënanga ma Jou Madutu wodiai mangale o Abraham de' mangale o nyawa o Abraham ai difauku. Ma Jou Ai Demo ma Buku magoronaka itulihua "de' mangale hagala o nyawa o Abraham ai difauku", mamangarati kamanga ngöe. Yatulihi genangokadau ganga "de' mangale o nyawa ani difauku", ma mangarati womatëngo dika Unanga gënanga o Kristus.
48003017	Ngohi tomau tohihihira nenangoka genangala nenanga doka: ma Jou Madutu ai jaji ihira yadiaioka de' yaputuhoka. O agama matita ihi döa-döaka o taongo o ratuhu iata de moruange ipahaika, yakunua yatöaka maputuhu de yaehe ma Jou Madutu ai jaji gënanga.
48003018	Hababu nako ma Jou Madutu ai ngongike imahigagao o agama matitaika, done gënanga igoungokaua o ngongike wohi jäjaji. Imakorona karana ma Jou Madutu wihijajioka o Abrahamika, ho ma Jou Madutu wihidöaka gënanga unangika.
48003019	Nako hoko gënanga, mangale okia o agama matita ihidöaka? Mabobaluhu ena genangala o tita gënanga ihidogo la inyata o nyawa nanga dodilakuru. O agama matita gënanga ilaku duga-duga hiädono woböa womatëngo o Abraham ai difauku, kiaka yahëto-hëtongo ma Jou Madutu ai jaji magoronaka o Abrahamika. O agama matita gënanga o malaekat-malaekat ihi ädono de iwi päke womatëngo o nyawa.
48003020	Aa, kokiani naga o regu hinoto, dahao iparalu o huhuloko. Mä ma Jou Madutu woparalua o huhuloko, hababu Unanga mahirete wohijobo.
48003021	Boteka gënanga mamangarati o agama matita ima lawani de ma Jou Madutu ai jaji? Maraioka kowali! Hababu nako o agama matita ihi döaka mangale inahidöaka o wowango o nyawaika, done o nyawa yakunu homateke oa-oa de ma Jou Madutu de madodagi o agama matita.
48003022	Mä Ma Jou Ai Demo ma Buku magoronaka itulihi mata-mata o hoana de o berera manyawa naga o baradoha makuaha matimiuku. Karana gënanga, o ngongike ihi jäjaji de matiti o ngongaku o Yesus Kristus yahidöaka onangika yongö ngaku-ngaku.
48003023	Ihira de iböa maöraha mangale hïngaku o Kristusika, ngone inagöana o agama matita ihidodiai; ngone hokä ina kurungaino hiädono o ngongaku gënanga ihi nyata.
48003024	De hoko gënanga, o agama matita imadadi hokä tongone nanga gogöana hiädono o Kristus woböa la wona diai ngone homa teke oa-oaoli de ma Jou Madutu karana ngone hïngaku o Kristus.
48003025	Oraha nänga, karana maorahoka o nyawa yakunu hïngaku o Kristusika, ho ngone o agama matita inä göanokaua.
48003026	Karana ngini ningaku o Kristus Yesusika, ho ngini nirimoi dede Unanga; de' mangale karana gënanga ngini nidadi ma Jou Madutu ai ngoha-ngohaka.
48003027	Ngini mata-mata inï ohikoka de o gohiki itebi-tebini de o Kristus ai romanga, ho' ngini niatarima nia dirioka o Kristus mahirete ai wowango mabiaha.
48003028	O hali nënanga magoronaka koiwaka naga mahowono o Yahudi manyawa de' o Yahudi manyawaua, o gilaongo de' o gilaongua, o nauru de' o ngoheka. Riadodoto mata-mata kamoi karana o Kristus Yesus.
48003029	Nako ngini tö Kristus, done ngini ganga o Abraham ai difauku. De' ngini aha nia tarima okia ma Jou Madutu wohi jäjaji.
48004001	-
48004002	Mä iparalu ngohi tohi ade-ade tohi totiaika; madëkana womatëngo o puhaka majojö kao ngohakohi, naga o nyawa iwï göana ünanga de' ihi dailako okia wopö paralu hiädono ünanga ai umuru yadono ai ama wohitötantu. Unanga iwi hidiai hokä o gilaongo womatëngo, ngarokö imoteke madiai mata-mata o arata gënanga ünanga madutu.
48004003	Hoko genangö de ngone: Madëkana de magurutu ngone hobaluhuwahi, hagala o womaha yakokuaha o dunia nënanga imä gilaongo ngone.
48004004	Mä maöraha yakokoronauku, ma Jou Madutu wïhuloko ai Ngohaka o duniauku. O ngohaka gënanga o ngoheka momatëngo mihi ngohakuku de' wowango o agama matita makuaha matimiuku.
48004005	De hoko gënanga Unanga wahilapahi hagala o nyawa yowango-wango o agama matita matimiuku; hupaya ngone ö yakunu hodadi ma Jou Madutu ai ngoha-ngohaka.
48004006	Karana ngini ganga ma Jou Madutu ai ngoha-ngohaka, ma Jou Madutu wïhuloko ai Ngohaka ai Womaha iwohama nia hiningaika Riadodoto de' ahi hiningaika, enagënanga o Womaha ihiböaka, "Ama, ya ahi Ama."
48004007	Ho', ngini o gilaongokaua, duga-duga o ngohaka. De' karana ngini ma Jou Madutu ai ngohaka, ho ma Jou Madutu aha winihidöaka nginika hagala okianaga wasosadia mangale ai ngoha-ngohaka.
48004008	Mahira ngini niwi nakoua ma Jou Madutu, mahababu gënanga o kuaha-kuaha nia pulono hokä o gikiri nidadi magilaongo mä imoteke madiai hakali-kali ma Jou Madutua.
48004009	Mä oraha nanga ngini niwinako ma Jou Madutu, ekola iholoi yadäene ma Jou Madutu winï näko ngini. Aa, yadodoa ho ngini nimau nima iduloli o dunia nënanga mawomaha madorouika? Yadodoa ho ngini nimau nimahi gilaongoli o womaha madorouika gënanga?
48004010	Ngini nihi amoko hagala o wange ihi tötantu, o mede-o mede ihi tötantu, de' o taongo-o taongo ihi tötantu.
48004011	Ngohi tömodongo, uha-uha la tongohi ahi kangela mangale ngini kaparahaja dika.
48004012	Roriadodoto! Ngohi togahoko de magiria hupaya ngini nimadadi hokä ngohi. Karana ngohiö tomadadioka hokä ngini. Ngini okianaga ihowo-howono kamoiö de nidiaiua ngohino.
48004013	Marai ngini kanio hiningahi okia idadi o hababu ho ngohi madodihirakahi tohi ngahu o Abari ma Oa gënanga nginika. Mahababu enagënanga karana ngohi topanyakeuku.
48004014	O öraha gënanga ngini nihi emonua ngohi, ngarokö madodagi tongohi ahi röehe marupa o cocoba ilamo-amoko nginika. Kaidogo ngini nihitarima ngohi hokä nia tarima ma Jou Madutu ai malaekat ekola hokä niwitarima o Kristus Yesus mahirete.
48004015	Ngini duru niutumu o öraha gënanga. Mä oraha nanga, kiaka yaika niautumu gënanga? Ngohi tohi öriki o öraha gënanga ngini niomodeke nia tubalenge nia lako mahirete la nihihi döaka ngohino, nako gënanga yakunu niadiai.
48004016	Boteka öraha nanga ngini nihi pulonoka ngohi hokä niahaturü, karana ngohi tohi nyata o diai nginika?
48004017	Hagala o nyawa mahomoa gënanga de manga garago inïlingiri ngini, mä toönanga manga dungutu itorou. Onanga duga-duga yöigo yatöaka nia hidohanga dede ngomi, hupaya ngini niä nïki önanga de niagarago.
48004018	Igoungu yaoa mangale de niagarago o hali ma oa-oa magoronaka, itiyakunu salalu hoko gënanga de' uha duga-duga nako ngohi naga dede ngini.
48004019	Ahi ngoha-ngohaka tini haya-hayangi! Ngohi o öraha nënanga tatagongoli o hangihara karana ngini. Ngohi tatagongo o hangihara hokä ayo momatëngo matagongo o hangihara maöraha ami ngohaka imakil̄au. Ngohi aha igila-gila tatagongo o hangihara, nako o Kristus ai wowango mabiaha idatomowahi nia diri oka!
48004020	Ngohi duru tö hininga de tö igo ngohi naga öraha nanga tingini nia hidogoronaka, hupaya ngohi tinï temo nginika de o ilingi hara moioli, karana ngohi tohi orikokaua okiali tomau todiai dede ngini!
48004021	Roriadodoto niomau niwango o agama matita-matita makuaha matimiuku, abeika ni ihene ngohino! Ngohi aha tinihi ngahu nginika imoteke madiai okia yatulihi o Musa ai Tita ma Buku magoronaka.
48004022	Genangoka dau yatulihi o Abraham ai ngohaka yahinoto: Womatëngo ganga ngoi ayo mogilaongo, de' womatëngoli ngoi ayo molapahi.
48004023	O ngohaka ngoi ayo mogogilaongo womakil̄au biaha karana o nyawa manga mau. Mä o ngohaka ngoi ayo mololapahi, womakil̄au karana ma Jou Madutu wihi jäjajioka.
48004024	Nënanga yakunu hapäke hokä o hitotero. O ngoheka yahinoto gënanga ganga hohi totero de o jaji hinoto; moi ma ahali o Sinai ma ^Lokuino -- genangala o ngo Hagar; ami ngoha-ngohaka ima kil̄au hokä o gilaongo.
48004025	Ho', o ngo Hagar genangala o Sinai ma ^Loku, o Arab mabereraka. Münanga mohinonako o Yerusalem maberera de mata-mata yogögogere genangokadau kiaka o öraha nënanga idadioka o gilaongo.
48004026	Mä o Yerusalem o horogaka gënanga ganga o Yerusalem ilolapahi, de' enanga ganga tongone nanga ayo.
48004027	Hababu Ma Jou Ai Demo ma Buku magoronaka yatulihi, "Nomörene hei ngoheka nofafätua, de komaiwahi nongohaka! Nomörene de' noulili de nohagaga hei ngona komaiwahi namäo nongohaka nohangihara! Hababu o ngoheka manga rokata yämal̄a-mal̄aika aha yamäke o ngohaka iholoi iwöe de o ngoheka yowango-wango de manga rokata."
48004028	Roriadodoto! Ngini mahirete ganga ma Jou Madutu ai ngoha-ngohaka nimakil̄au karana ma Jou Madutu ai jaji; ngini nima ketero hokä o Ishak.
48004029	O öraha gënanga o ngohaka woma kokil̄au imoteke o nyawa manga mau, wïaniaya ma ngohaka woma kokil̄au karana ma Jou Madutu ai Womaha mamau. Hoko genangö öraha nanga.
48004030	Mä okia yatulihi Ma Jou Ai Demo ma Buku magoronaka? Genangokadau yatulihi hoko nënanga: "Nimiduhu magilaongo o ngoheka gënanga kamamoi de ami ngohaka, hababu magilaongo o ngoheka ami ngohaka gënanga aha wodadiua o puhaka majojö kamamoi de o ngoheka mololapahi ami ngohaka."
48004031	Ho', Roriadodoto, ngone nënanga koigoungua magilaongo o ngoheka ami ngoha-ngohaka; ngone ganga o ngoheka mololapahi ami ngoha-ngohaka.
48005001	Ngone öraha nanga holapahi, hababu o Kristus wona hilapahioka ngone! Hababu gënanga nia sosö nialolapahi, de' uha nimau inï gilaongoli.
48005002	Nio hohininga, nako yogahoko ngini ini huna, gënanga mamangarati o Kristus ai faidä koiwa nginika. Yahëto-hëtongo nënanga ganga ngohi mahirete, o Paulus.
48005003	Mamoiohi ngohi tohidöaka o hohininga o nyawa yogaho-gahokika yähuna, önanga ipatutu yadiai mata-mata o agama matita!
48005004	Nako ngini nimahi dailako nima teke oa-oa de ma Jou Madutu de madodagi o agama matita, gënanga mamangarati nia hidohanga de o Kristus itöakoka. De hoko gënanga ngini niwango ma Jou Madutu ai hayanga de Ai dora madaera maporetoka.
48005005	Mä mangale ngomi, ngomi mimahi nganono de ma Jou Madutu ai Womaha maroriwo de' de matiti mia ngongaku o Kristusika, ma Jou Madutu womihi akunu ngomi mima teke oa-oa dede Unanga.
48005006	Hababu nako ngone horimoioka de o Kristus Yesus, o hali hamoteke ekola hamotekua o huna madatoro idadiokaua o lolehali. Kahohi amoko duga-duga hongaku o Kristusika, de' genanga inyata nanga dora magoronaka o nyawa mahomoaika.
48005007	Mahira ngini nirorebe kayaoa! Oraha nanga yadodoa ho ngini nihi ngounokauali ma Jou Madutu ai mauika? Onagona inï bajaka ngini?
48005008	Marai yadodiai gënanga ma Jou Madutua winï aho-ahokoka ngini!
48005009	"O ragi mahuhutulu aha yahëro mata-mata o tarigu yapëha-pëhakoka," o nyawa yato.
48005010	Ngarokö hoko gënanga ngohi kato ngakuohi ngini aha nia motekua o damäke okianaga mahomoa, hababu ngone horimoioka de o Kristus. De' ngohi tohi goungu o nagona dika yaruae nia dibanga aha ma Jou Madutu wähukumu.
48005011	Mangale ngohi, Roriadodoto yadodoa ho ngohi hoko genangika dika ihi haturü nako ngohi katohi ngahuohi o huna madatoro gënanga iparalu? Nako ngohi igoungu tohi ngahu hoko gënanga, done tohi ngahu-ngahu mangale o Kristus ai salib yapudaua o loleha.
48005012	Iholoi yaoa hagala o nyawa yaroruae nia dibanga gënanga gila-gila dika yohupu kamamoi o jemaatoka!
48005013	Riadodoto ngona ini ahokoka la nodadi o nyawa yololapahi. Mä uhali nia päke nia lapahi madodagi gënanga la kahoko genangika niadiai okia dika ngini nionö nahihu niadiai. Iidulu yaino, ngini kokiani nimakodora de' nima teke leleani.
48005014	Mata-mata o agama matita yatipokoino o tita moi nënanga magoronaka, "Kokiani ngona nädora ani dodiawo o nyawa hokä ngona nödora ani diri mahirete."
48005015	Mä nako ngini nima kokoroputu, nimahidodiai, done ngini kamamoi niwedere.
48005016	Ngohi ahi dungutu hoko nena: Mal̄aikala ma Jou Madutu ai Womaha inï tuda ngini de' uhali niwango imoteke o nyawa nanga biaha manahihu.
48005017	Hababu o nyawa nanga nahihu ima roributu de ma Jou Madutu ai Womaha mangigo, de' ma Jou Madutu ai Womaha mangigo ima roributu de o nyawa nanga nahihu. Hinotö ima roributu, hiädono ngini niakunua niadiai okia ngini nio igo-igo.
48005018	Mä nako ma Jou Madutu ai Womaha inïtuda ngini, done ngini ini kuahaua o agama matita.
48005019	O nyawa nanga biaha manahihu inyata o manarama isösafarune magoronaka, ipese-peseke, de' ipatutua;
48005020	o gomanga yahuba-huba magoronaka, o guna-guna; imateke höhaturü magoronaka, imakoka ngamo, imaka ngakua, itaiti yätohata, de' ihi akunu manga diri mahirete; o gitingaka, de imakokafara,
48005021	o hininga imä kogogono, kayä dalu-dalukika, kayo rame-rame de' mangöeohi mahomoa. Gënanga dau honangika mata-mata öraha nanga ngohi tinihi döaka o hohininga nginika hoka sarakia mahiraö ngohi tinihidöaka o hohininga nginika, hagala o nyawa yododiai o hali-hali hokä hoko gënanga aha yodadiua o gegëtongo ma Jou Madutu ai umati.
48005022	I idulu yaino, nako o nyawa yätuda-tuda ma Jou Madutu ai Womaha, mahasili genangala: Onanga imäkodora, önanga yogarago, önanga manga hininga irïdi, önanga yosabari de' manga hininga ihailoa, önanga yaoa o nyawa mahomoaika, önanga yosetia,
48005023	önanga manga hininga itipokouku, de' salalu yakunu yakuaha manga diri. Koiwa naga o agama matita yöduhunu o hali-hali hokä hoko gënanga.
48005024	Hagala o nyawa yodädadioka to Kristus Yesus, o nyawa geönanga yahohonengoka o nyawa mabiaha de hagala o hininga i totorou de' toëna manahihu.
48005025	Ma Jou Madutu ai Womaha inahi döakoka ngoneino o wowango mahungi; mangale hababu gënanga enangö kokiani yakuaha nanga wowango.
48005026	Yakunua ngone hodadi nanga hininga ikurutil̄e, de' manga hininga hahiri, de o hininga homako gogono moi de moi.
48006001	Roriadodoto! Nako o nyawa womatëngo niwi mäke o baradoha moi wodiai, kokiani niwö wango-wango niamoteke ma Jou Madutu ai Womaha, niwituda o nyawa gënanga womakilioro o ngëkomo madiai ika. Mä kokiani ngini niadiai gënanga niwi bole-bole, de' nimä göana uha hiädono ngini mahirete inï däene o bobaja.
48006002	Kokiani ngini nima kokabatumu nia tagongo o nyawa manga gina, hupaya de hoko gënanga ngini nia motekoka o Kristus ai pareta.
48006003	Nako o nyawa womatëngo watobote ai diri duru i baraguna, ena hioko kowali, o nyawa gënanga waeluku ai diri mahirete.
48006004	O nyawa amomoi kokiani yatailako manga diri boteka ai kalakuanga yaoa ekola kowali. Nako yaoa, ünanga yakunu wamäo ai hininga ilamoko de o hali gënanga. Mä ngaro uha ünanga wohi tero-tero de okia o nyawa mahomoa yadodiai.
48006005	Hababu moi-moi o nyawa kokiani yamoku mahirete imahi tagongo mabobaluhu.
48006006	O nyawa yatotarima o Kristus ai dodötoko, kokiani imahidoku de ai guru okia naga unangoka maoa-oa, mata-mata.
48006007	Uha inï tipu. Ma Jou Madutu idadiua imahi gogule! Okia yadatomo, genangala yautuku.
48006008	Nako o nyawa yodatomo imoteke o nyawa mabiaha, ünanga aha wautuku o honenge mabiahaino gënanga. Mä nako ünanga wodatomo imoteke ma Jou Madutu ai Womaha matutuda, ünanga aha wautuku o ngango madutu de' ikakali ma Jou Madutu ai Womahino.
48006009	Hababu gënanga, uha ngone högihounu hodiai o hali maoa-oa; hababu nako ngone homatogumua hodiai o hali gënanga mamoiuku ngone ahaö hautuku mahasili.
48006010	Ho' madëkana de magurutu naga o öraha ngoneoka, kokiani ngone hodiai o oa-oa o nyawa mata-mataika, maboboloi nanga roriadodotika homa teke o ngongaku moi.
48006011	Nia tailako nihidodiai o hidoku nënanga ngohi mahirete totulihi de madulihi mapako-pako.
48006012	Hagala o nyawa yomau-mau ihi hohihira manga diri de o hali hamö mäke-mäke, geönanga ihidödailako inï pakisa ngini nia moteke o huna madatoro. Mä onanga yadiai gënanga duga-duga hupaya önanga yä aniayaua o Yahudi manyawa mangale karana o Kristus ai salib.
48006013	Hagala o nyawa yanö ninïki o huna madatorö ma ihi dagiua o agama matita. Mä onanga yomau ngini inï huna, hupaya önanga yakunu imahi amoko bari ngini nia moteke o datoro gënanga.
48006014	Mä ngohi mahomoa de tongone nanga Jou Yesus Kristus wohone-honengoka o saliboka, hakali-kali kaokianaga moiö de toluku tohi amoko. Hababu itiai karana Unanga wohonengoka o saliboka, ho o dunia okiakaua mamangarati ngohino. De' o duniaika nënanga, ngohiö ma hokä tohonengoka.
48006015	Ima huna ekola ima hunaua, gënanga hohi amokua. Hohi amo-amoko genangala hodadi o nyawa mahungi.
48006016	Hagala o nyawaika yowö wango-wango de manga da mäke gënanga de' hoko genangoli mata-mata ma Jou Madutu ai umatika, ngohi tonganono ma Jou Madutu aha wahidöaka o lolä de' Ai hayangi de ai dora.
48006017	De ikali, ka o nyawa moiö de uhali o huha nihidiaioli, hababu tongohi ahi röehoka naga manyonyata igoungu ngohi o Yesus tinö ninïki.
48006018	Tanu o Yesus Kristus tongone nanga Jou salalu winihi barakati Roriadodoto. Amin. Tongomi mia horomati, o Paulus
49001001	Ma Jou Madutu ai umati o Efesus ma bereraoka, niso setia o Kristus Yesusika!
49001002	Ngohi, o Paulus, o Kristus Yesus ai rasul mangale de ma Jou Madutu ai mau, tonganono tanu tongone nanga Ama ma Jou Madutu de' o Jou Yesus Kristus winihidöaka o barakati de o lolä nginika.
49001003	O higiriri ma Jou Madutu, tongone nanga Jou Yesus Kristus ai Ama! Unanga wonahi barakati ngone de hagala o barakati o rohani mabarakati o horoga magoronaka, karana ngone horimoi de o Kristus.
49001004	O dunia nënanga wohidadi uwahi, ma Jou Madutu wo na irikoka ngone itilakuru o Kristus de madungutu hupaya ngone hodadi to Unanga madutu woma dinga-dingakoka de' makuranga koiwa Ai himangoka. Karana ma Jou Madutu ai dora,
49001005	Unanga wohi tantuoka iholoi ihira itilakuru o Yesus Kristus, aha Unanga wonä goraka ngone hodadi Ai ngoha-ngohaka mahirete. De' igoungu woigo wadiai gënanga.
49001006	O higiriri ma Jou Madutu womomulia, karana itilakuru Ai Ngohaka wi igo-igo Unanga duru wona dora ngone.
49001007	Hababu, de o Kristus ai honenge, ma Jou Madutu wonahi lapahioka ngone, mamangarati Unanga wonahi apongoka tongone nanga baradoha.
49001008	Unanga wodiai gënanga karana Unanga duru wona dora ngone, de' Ai dora gënanga de maboloioka ngoneino de i tötotomo Ai barija de' Ai mangarati.
49001009	Imoteke Ai mau mahirete, ma Jou Madutu wohi ngahuoka ngoneino Ai datoro ma rahasia; Unanga waputuhoka Ai datoro gënanga aha wohitiai itilakuru o Kristus.
49001010	O datoro gënanga ganga hupaya hagala moi-moi, yaoa o duniaka yaoa o horogaka idadi kamoi de o Kristus hokä wohi häeke. De' o hali gënanga ma Jou Madutu aha wohi tiai nako maöraha yadonoka.
49001011	Ma Jou Madutu womanarama hagala moi-moi imoteke Ai ngigo de' Ai putuhu mahirete. Kamahirahi Unanga wona irikoka ngone hababu Unanga woigo hupaya ngone hodadi Ai umati karana horimoi de o Kristus.
49001012	Mal̄aika ngone, madodihiraka hïnganono o Kristusika, higiriri ma Jou Madutu karana Ai mulia!
49001013	Nginiö nidadioka ma Jou Madutu ai umati maöraha ngini ni ihene ma Jou Madutu ai behehongo, enagënanga o Abari ma Oa inihidöaka o halamati nginiika. Ngini ningaku o Yesus Kristusika, karana gënanga ma Jou Madutu wohidöaka o nonako nginika to Unanga madutu, enagënanga ai Womaha wohi jäjajika.
49001014	O Womaha gënanga ina tagongo, ngone aha hatarima okia ma Jou Madutu wohi jäjajioka Ai umatika. Nënanga ihidöaka o ngongaku ngoneino ma Jou Madutu aha wonahilapahi Ai umati. O higiriri ma Jou Madutuika karana Ai mulia!
49001015	Hababu gënanga, maöraha ngohi toihene ngini niwi ngaku ma Jou Yesusika, de' ngini nia hininga ma Jou Madutu ai umati mata-mata,
49001016	itoa-toakua ngohi totarima kasi ma Jou Madutuika mangale ngini. Salalu ngohi tahëtongo nia römanga maöraha ngohi tomä niata.
49001017	Ngohi togahoko la' nanga Jou Madutu tongone nanga Jou Yesus Kristus, o Ama womomulia, winihidöaka ai Womaha nginika. O Womaha gënanga aha ngini ini diai nibarija, de' aha ihi matoko ma Jou Madutu nginika hiädono ngini niwi näko Unanga.
49001018	Ngohi togahoko hupaya ma Jou Madutu wahelenga nia dibanga hiädono idadi itararono; la ngini nimangarati okia ngini yakunu nio nganono ma Jou Madutuino ngini wini ahoko. Hoko genangö la ngini nihi öriki hokokia de maboloioka o barakati-o barakati ihohailoa ma Jou Madutu wohidiai ukuoka mangale Ai umati;
49001019	de' hokokia magiria ma Jou Madutu womanarama de Ai kuaha itötomo ngoneoka hongaku-ngaku. Ma Jou Madutu ai kuaha gënanga hokä imatero o kuaha kabiahaua,
49001020	wa päke-päke maöraha wihiwango okali o Kristus o honengino de' wihi döaka Unangika ai pangkati magö gurutil̄e imaki nïki de ma Jou Madutu o horogaka.
49001021	O Kristus ai pangkati gënanga iholoi ikurutil̄e de hagala o popareta manga pangkati, hagala yokokuaha, hagala o tutuda, hagala o tua-tuanga de' o nagonaö dika yahi döaka o pangkati magögurutil̄e; yaoa yowango öraha nënanga, yaoa yowango öraha aha iböa.
49001022	matimioka, de' wahidöaka o Kristus o jemaatika hokä wohi häeke hagala moi-moi.
49001023	O jemaat ganga o Kristus ai röehe, wohi totomoka mangale Unanga hagala moi-moi kiaka ö dika.
49002001	Ngini mahira nihonenge hokä rohani, karana ngini nibaradoha de nia tilakuru ma Jou Madutu ai pareta-pareta.
49002002	Oraha gënanga ngini nianïki o dunia nënanga mabiaha; mamangarati ngini nihingounu o gitawa ma amo-amoko makuahaika, enagënanga o womaha öraha nënanga yakuaha o nyawa manga hininga iwihi ngou-ngounua ma Jou Madutuika.
49002003	Ngone ma hira mata-mata kaho make tero dika dede önanga; ngone howango hamoteke tongone o nyawa nanga biaha de' hadiai okia yasanangi nanga röehe de' nanga dibanga. Oraha gënanga ngone ganga manyawa ina korona ma Jou Madutu ai dohata, hokä imatero o nyawa mahomoa.
49002004	Mä hokokia ma amoko ma Jou Madutu ai hininga maoa! Hoko gënanga Unanga wonahininga ngone,
49002005	hiädono maöraha ngone kaho honengohi de madodagi o rohani karana nanga dodilakuru ngone, Unanga wonahi wango okali ngone homa kinïki de o Kristus. Ho, duga-duga karana ma Jou Madutu ai hininga maoa de gënanga ngini inihi hälamatoka.
49002006	Karana ngone horimoi de o Kristus Yesus, ma Jou Madutu wonahi wango okali ngone homakinïki dede Unanga, hupaya ngoneö hopareta homakinïki dede Unanga o horoga magoronaka.
49002007	Ma Jou Madutu wodiai gënanga hupaya maöraha aha iböa, o nyawa yakunu yamäke, hokokia ma amoko ma Jou Madutu ai dora. O dora gënanga ma Jou Madutu wohimatoko itilakuru Ai hininga maoa ngoneino, de madodagi o Kristus Yesus.
49002008	-
49002009	Ma Jou Madutu wini hininga ngini, hababu gënanga Unanga wini hihalamati ngini karana ngini niwi ngaku o Yesusika. Nia halamati gënanga nia manaramua mahirete mahohoko. Enagënanga ma Jou Madutu ai ngongike. Ho, o nyawa moiuaö de koiwa yakunu ima hil̄e manga diri mangale o hali gënanga.
49002010	Ngone nënanga ma Jou Madutu ai dodadi, de' itilakuru o Kristus Yesus, ma Jou Madutu wonatiai ngone hupaya ngone hadiai o hali maoa-oa watiai ukuoka mangale ngone.
49002011	Roriadodoto o Yahudi okaua manyawa! Nio hininga nia wowango öraha mahira: Ngini inï hetongo "o nyawa ima hunaua", o Yahudioka manyawa ima ngaku manga diri ima huna (madungutu önanga yamäkeoka o nonako o nyawa yadodiai manga röehoka önanga).
49002012	Maöraha gënanga ngini nirimoiua de o Kristus, ngini ganga o nyawa maporetino iwohamua umati ma Jou Madutu ai ngongiriki. Ngini iwohamua o jaji maliliko magoronaka ma Jou Madutu wadodiai de Ai umati. Ngini niwango o dunia magoronaka nënanga nia nganono koiwa, nia Jou Madutu makoiwa.
49002013	Mä oraha nënanga, karana ngini nirimoioka de o Kristus Yesus, ngini mahira nikurutika, mangale o Kristus ai honenge inihi tigioka.
49002014	Hababu o Kristus mahirete ganga wonahidö dame-dame ngone. Unanga wahirimoioka o Yahudioka manyawa de' Yahudi okaua manyawa yodadi o hoana moi. O bebeno yahi kokitingaka toönanga manga hidogoronaka, enagënanga ima teke haturu, o Kristus wawederoka de Ai diri mahirete wohihuba.
49002015	O Yahudioka manga agama matita de mapareta-pareta de madatoro-madatoro waeheoka o Kristus hupaya o hoana hinoto gënanga yodadi o nyawa kao hoana moi o nyawa mahungi, kamoi dede Unanga. De madodagi gënanga o Kristus wodiaioka o dame.
49002016	Mangale Ai honenge o saliboka, o Kristus wahirimoioka o hoana hinoto gënanga, de' wahika dameoka önanga de ma Jou Madutu, hiädono o haturu gënanga ihihangoka.
49002017	Hababu gënanga o Kristus woböa mangale wohi ngahu o Abari ma Oa mangale o dame gënanga nginika; ya oa nginika o Yahudi okaua manyawa, kahuruono nikurutika de ma Jou Madutu, yaoa o Yahudi manyawa yotigi ma Jou Madutuika.
49002018	De madodagi o Kristus, ngone mata-mata -- yaoa o Yahudi manyawa ya oa o Yahudiua manyawa -- mangale ma Jou Madutu ai Womaha kamoi, yakunu hitigika o Ama womomulia.
49002019	Hababu gënanga, ngini iwohamoka uaoli o nyawa o berera madutua ekola o nyawa maporetino. Oraha nënanga ngini ganga ma Jou Madutu ai umati manyawa mata-mata. Ngini ganga ma Jou Madutu ai tau madol̄a manyawa.
49002020	Nginiö ihi gokoka o hohol̄e mal̄okuoka yakelengaka o rasul-rasul de' o nabi-nabi, de o Kristus Yesus hokä o helewo duru mal̄okuoka.
49002021	Unanga watatoro wohi goko mata-mata gënanga, idadi ma Jou Madutu ai Tau watinga-tingakoka mangale o Jou.
49002022	Karana o ngango irimoi de o Kristus, nginiö inihi goko magogiria nimakinïki de o nyawa mahomoa nidadi o tau moi mangale ma Jou Madutu; genangoko ma Jou Madutu wogogere de Ai Womaha.
49003001	Hababu gënanga ngohi, o Paulus, ihi buika karana o Kristus Yesus mangale tingini o Yahudi okaua nia oa.
49003002	Marai ngini ni ihenoka ma Jou Madutu, karana Ai hininga maoa, wohihidöakoka ngohino o manarama nënanga mangale nia oa.
49003003	Ma Jou Madutu wohi demoka Ai datoro irorahasia de' wohingahuoka ngohino. (Imakorona o hali nënanga de madipoko ngohi tatulihoka däkena,
49003004	de' nako ngini nia basa, ngini aha nimangarati o rahasia ima korona o Kristus hokä ngohi tomangarati.)
49003005	Mahira o rahasia gënanga komaiwahi yahingahu o nyawaika, mä oraha nënanga ma Jou Madutu ai Womaha ihi matokoka o rasul-rasul de' Ai nabi-nabiika.
49003006	O rahasia gënanga ganga nënanga: Itilakuru o Abari ma Oa gënanga, o Yahudi okaua manyawa imakinïki yamäo ma Jou Madutu ai barakati-barakati mahira wadiai duga-duga mangale o Yahudioka manyawa. O Yahudi okaua manyawa yodadioka o röehe moi mahidoku, de' imakinïki yatarima okia ma Jou Madutu wohi jäjajioka itilakuru o Kristus Yesus.
49003007	Ma Jou Madutu wohihidöaka ngohino o ngongike -- enagënanga o manarama -- mangale tohigerewoto o Abari ma Oa gënanga. Ngohi tatarima o ngongike gënanga itilakuru ma Jou Madutu ai kuaha imanarama ahi diri magoronaka.
49003008	Ma Jou Madutu ai umati yongodumu manga hidogoronaka ngohi duru topatutua. Mä ma Jou Madutu wohihidöaka ngohino o ngongike nënanga: o manarama mangale tohi abari o Abari ma Oa o Yahudi manyawa ikaua mangale o Kristus ai kaya koi mata-mataua;
49003009	de' itilakuru ngohiö hupaya mata-mata o nyawa ihiöriki sarakia ma Jou Madutu wohi dadadi o dunia magilolitino nënanga, wadiaioka Ai datoro ka öraha mahirahi warahasiahi o duniaika.
49003010	Ma Jou Madutu ai dungutu enagënanga hupaya öraha nënanga, itilakuru o jemaat, mata-mata yasosö o kuaha o gitawaka ihi öriki ma Jou Madutu ai barija hagala marupa magoronaka.
49003011	Ma Jou Madutu wodiai gënanga imadäene de Ai datoro ikokakali, wadiaioka de madodagi o Kristus Yesus tongone nanga Jou.
49003012	De nanga ngongaku o Kristusika de karana horimoi de Unanga, ngone inahigumal̄a mangale homahi tigi ma Jou Madutu de nanga ngongaku itototomo.
49003013	Hababu gënanga, tongohi ahi gogahoko enagënanga: uha nihawatere mangale okia ngohi taohana o hangihara karana ngini, hababu mata-mata gënanga ganga mangale nia oa.
49003014	Hababu gënanga ngohi tatilabuku o Ama ai himangoka.
49003015	Unangino moi-moi o tau madol̄a o horogaka de' o duniaka yatarima manga rupa imomulia.
49003016	Ngohi toma niata tanu ma Jou Madutu womomulia mangale woigo wohikuata nia hininga de ai Womaha.
49003017	Tanu karana ngini ningaku o Kristusika, o Kristus wogogere nia hininga magoronaka, de' nia ngango nihihol̄e de yakuaha de o dora.
49003018	Ngohi toma niata tanu nimakinïki de ma Jou Madutu ai umati mata-mata, ngini yakunu nio dumunu hoko kia ma amokika de' magurutu de' ma gurutil̄e de' malukuku o Kristus ai dora,
49003019	de o nyawa ma akali hakunua homangarati hi ädono iloluku-lukuku. Tanu ngini nia näko o Kristus ai dora gënanga, hiädono ngini ini ömanga de ma Jou Madutu ai diri itototomo.
49003020	De ma Jou Madutu ai kuaha imanarama magiria tongone nanga diri magoronaka, ma Jou Madutu wakunu wadiai iholoi ikurutika iwöe de okia ngone hakunu hogahoko ekola hatibanga.
49003021	Kokiani niwihimulia ma Jou Madutu nia ngohaka de nia danonguku o jemaat magoronaka, i tilakuru o Kristus Yesus. Niwihigiriri ma Jou Madutu kahi ado-adonika! Amin.
49004001	Hababu gënanga ngohi -- o bui manyawa moi, ihi bui karana tileleani o Jou -- kohagiria togahoko nginika: niwango imamoteke nia pangkati hokä o nyawa ma Jou Madutu wini aho-ahokoka.
49004002	Kokiani ngini hoko genangika nia hininga itipokouku, nia hininga yabole, de' nisabari. Nihidumutu nia dora de nima kiriwo moi de moi.
49004003	Nihidailako nia gou-goungu mangale niwango de o dame hupaya nia rimoi ma Jou Madutu ai Womaha yadodiai tatapu ipaliara.
49004004	Duga-duga naga o röehe moi, de' o Womaha moi. Hoko genangö ngini ini ahoko mangale kao ngonganono moi.
49004005	Duga-duga naga o Jou moi, o ngongaku moi, o gohiki madebi-debini moi,
49004006	de' ma Jou Madutu moi wodadi o nyawa mata-mata manga Ama. Unanga o Jou o dunia magilolitino, womanarama itilakuru mata-mata, de' wakuaha magoronaka mata-mata.
49004007	Ngone moi-moi hatarima o ngongike moi imoteke okia o Kristus wohidöaka.
49004008	Ma Jou Ai Demo ma Buku magoronaka itulihi, "Maöraha Unanga wodoa o ngï magögurutil̄e, Unanga wä ao manga ngöe yobui-buika; de' Unanga wahidöaka o ngongike-ngongike o nyawaika."
49004009	Aa, nako mademo "Unanga wodoa" mamangarati Unanga madodihiraka woutioka hiädono o ngï duru koha dipokouku o duniaka nënanga.
49004010	De' Unanga wouti-utioka gënanga, Unangö wodöaka hiädono o ngï duru koha gurutil̄e de hagala o dihanga hiädono o dunia magilolitino mata-mata yödol̄a genangoka dede Unanga.
49004011	Unanga "wohidöaka o ngongike-ngongike o nyawaika"; utu yägoraka yodadi o rasul, mahomoa yodadi o nabi; mahomoali yodadi ihi ngahu-ngahu o Abari ma Oa gënanga, de' ma homoali yägoraka yodadi o guru-guru de' yopopaliara o jemaat.
49004012	Wadiai nënanga hupaya ma Jou Madutu ai umati yahidiai ingodumu hupaya yakunu iwi leleani ma Jou de' ihi goko o Kristus ai röehe.
49004013	De hoko gënanga ngone mata-mata hodadi kamoi mangale o ngongaku kaimadäene de' o mangarati kaimadäene mangale ma Jou Madutu ai Ngohaka. De' ngone hodadi o nyawa o baluhu iholoi itedekana iholoi idogo itiai hokä o Kristus.
49004014	Ma ngone hodadiokaua o ngoha-ngohakohi, kahopuda-puda de' ina ao yakaika yakaino mangale o dodötoko mabauhu irupa-rupa o nyawaino iwöe-wöe manga akali madorou. Onanga yahirehene o nyawa de manga akali madorou.
49004015	Kowali! Ikilioro yaino ngone kiani hohimatoko o hali-o hali madiai de nanga hininga iomanga o dora, hiädono hagala o hali magoronaka ngone iholoi itedekana iholoi idadi hotiai hokä o Kristus, wodadi wonahi häeke ngone.
49004016	Ai tutuda matimioka, o röehe mahidoku gënanga mata-mata itatoro irahai, de' ihi kokodohanga mangale o kobongo mangafoko moi-moi. De' nako o röehe mahidoku moi-moi gënanga imanarama hokä hoko kiani, done o röehe ingodumu gënanga aha ihero idadi ibaluhu de' ikuata yatilakuru o dora.
49004017	Hababu gënanga de o Jou ai romanga, nënanga ngohi aha totemo de tohi totiaika: uhali niwango hokä o nyawa iwi näko-näkoua ma Jou Madutu, de' yatibanga ipoparahaja.
49004018	To önanga manga dibanga ihuhutuoka. Onanga yanakoua o wowango ma Jou Madutu wahi döa-döaka, hababu önanga kautuö de koiwa okia toönanga manga ganäko mangale ma Jou Madutu. Hoko gënanga önanga, karana manga häeke itogowini.
49004019	To önanga manga mal̄ekö makoiwa, hiädono önanga yamoteke hagala manga nahihu madorou, de yowango howono de manga hininga mahuka.
49004020	Mä o Kristus Yesus ngini niwi näko-näko hoko genangua!
49004021	Ngini ni ihenoka mangale Unanga! De' hokä niwininïki, ngini ini dotokokaö mangale ma Jou Madutu Unangoka naga Ai biaha!
49004022	Hababu gënanga nia mal̄a o nyawa ihira-hira de o wowango madulada ihira-hira magogiria yadadi dorou mangale o nahihu-o nahihu inihi rehene.
49004023	Kokiani nia hininga de' nia dibanga nia hungi mata-mata.
49004024	Kokiani ngini niwango hokä o nyawa mahungi nihïdadioka imoteke ma Jou Madutu ai dulada; enagënanga de nia biaha madiai, irikoto de' itebini.
49004025	Karana gënanga Roriadodoto mata-mata, uhali nieluku. Nidiai nia hininga irikoto moi de moika, hababu ngone mata-mata ganga o Kristus ai röehe mahidoku mata-mata.
49004026	Nako ngini ningamo, uha nia mal̄aika nia gangamo gënanga, ngini inidiai hababu nibaradoha. Uha ningamo o wange moi iahumu,
49004027	hupaya o Ibilihi ima mäkeua o öraha.
49004028	O nyawa manga biaha yotohi-tohiki kiani imatogumu yotohiki. I idulu yaino önanga yomanarama hupaya yamäke manga inomo o wangeil̄e de manga hininga iriko-rikoto de' yakunu yäriwo o nyawa yokura-kuranga.
49004029	Nako ngini nitemo-temo uha nihi demo, o demo ipese-peseke. Nia päke dika o demo-demo yahimomiki de' yahidöaka o roriwo o nyawa mahomoaika. O demo-demo hoko gënanga aha yägao o oa o nyawa yoihe-ihenika.
49004030	Uha nia huha ma Jou Madutu ai Womaha mahininga. Ngini ini sapuoka de o Womaha, nidadi to Jou Madutu. O Womaha genangö hokä o roriwo o Lapahi ma Wange aha iböa nginika.
49004031	Nia hihanga hagala o mamäo o hininga mahiri, nima kogogono o hininga madohata de' o gangamo. Uhali nima pöa-pöaka de' nidoa-doana. Uhali naga o mamäo o dohata ekola o mamäo mahomoa marupa hoko gënanga.
49004032	I idulu yaino, ngini kiani nia hininga maoa, de' nimakodora moi de moika, de nimahika apongo hokä ma Jou Madutuö winihi apongo ngini itilakuru o Kristus.
49005001	Ngini ganga ma Jou Madutu ai ngoha-ngohaka wini hohininga, hababu gënanga ngini kiani nima hiaha nia nïki ma Jou Madutu ai dulada.
49005002	Nia ngango kiani yodol̄a de o dora, hokä o Kristusö wonahininga ngone. Unanga womahi hubaka Ai diri mangale ngone hokä o huhuba moi mabounu ihëmo-hëmoro, de' yasanangi ma Jou Madutu ai hininga.
49005003	Ngini ganga ma Jou Madutu ai umati. Hababu gënanga, o manarama-o manarama isosafarune de' patu-patutua ekola o kal̄il̄u, ipatutua naga ngini nia hidogoronaka. Uha hiädono o nyawa mahomoa ima l̄ë o hababu mangale yotemo ngini nidiai o hali-o hali hoko gënanga.
49005004	Nginiö ipatutua nihidemo o demo ipese-peseke, isosafarune de' ipatu-patutua. Ma kokiani ngini nitemo sukur ma Jou Madutuika.
49005005	Nio hininga nihidodiai; o nyawa manga manarama isosafarune, ekola ipatu-patutua, ekola yokokal̄il̄u (o manarama hoko gënanga kaima däene dika de yahuba o gomanga), o nyawa gënanga yakunua yodadi o umati wapopareta o Kristus de ma Jou Madutu.
49005006	Uha ngini ini tipu o demo-demo mahomoa. Hababu o hali-o hali nënanga ihi puda ma Jou Madutu ai gangamo o nyawaika iwihi ngou-ngounua Unangika.
49005007	Ho', uha hakali-kali nima kodohanga de o nyawa manga rupa hoko gënanga.
49005008	Ngini mahirete mahira naga o huhutu magoronaka. Oraha nënanga ngini nidadioka ma Jou ai umati, ho ngini naga o dararono magoronaka. Karana gënanga ngini kiani niwango o dararono magoronaka.
49005009	Hababu o dararonino gënanga ipuda hagala rupa o manarama maoa-oa, o adili de' o hininga marikoto ma Jou Madutu ai bubulonoka.
49005010	Nihi dailako nia näko okia yasanangi ma Jou ai hininga.
49005011	Uha niadiai o manarama-o manarama mabaraguna koiwa-iwa yadodiai o nyawa yowango o huhutu magoronaka. Ma kokiani ngini nia hekono o hali-o hali marupa hoko gënanga. (
49005012	Hababu o hali-o hali önanga yadiai de ima ngiu-ngiunu gënanga, mangale ihi demo ö mayamal̄ekoka.)
49005013	Hagala moi-moi yodacahaya o dararono magoronaka, aha yamäke madodiai.
49005014	Hababu mata-mata yakunu hamäke de madodiai, ganga doka o dararono. Hababu gënanga i temoka: "Nomomiki, hei ngona noma idu-iduoka, de' no momiki o honengino! O Kristus aha woni tararono ngonaika."
49005015	Hababu gënanga, nohininga nohidodiai ani ngango madodagi. Uha nowango hokä o bodo manyawa; ma nowango hokä o nyawa yososawaro.
49005016	Nia päke nihidodiai öraha mahigetongo naga nginioka, karana öraha nënanga naga öraha madorou.
49005017	Uha nibodo, mä niatailako okia ma Jou wöigo.
49005018	Uha ngini nihidaluku o angguru, hababu gënanga aha inihidadi dorou ngini. Ma kokiani, ngini ini kuaha ma Jou Madutu ai Womaha.
49005019	Nia päke o mazmurino mademo-demo, o puji manyanyi de' malugo o rohani, nia ade-ade magoronaka. Kokiani ngini de nia hininga imore-morene o puji nihi nyanyi ma Jouika.
49005020	Kahoko genangika de' mangale okiaö dika, kiani ngini nitemo tarima kasi ma Jou Madutu o Amaika, de o Yesus Kristus tongone nanga Jou ai romanga.
49005021	Mangale niwi horomati o Kristus, kiani ngini nimahiki gihene moi de moi.
49005022	Hekata, nihigihene ani rokatika hokä o Jouika.
49005023	Hababu o rokata ganga o häeke mangale ngoi hekata, hokä imatero o Kristusö wodadi o häeke mangale o jemaat de' Unanga mahireteö o Koano Wohihohalamati mangale o jemaat idadi Ai röehe.
49005024	Hokä ima tero jemaatö iwihi gihene o Kristusika, hoko gënanga hagala o hali magoronaka o hekata kiani mihigihene ami rokatika.
49005025	Rokata, nomihininga ngoni hekata, hokä imatero o Kristus wohininga Ai jemaat de wohihuba Ai diri mangale o jemaat gënanga.
49005026	O Kristus wodiai gënanga hupaya Unanga wakunu wohitebini o jemaat gënanga de Ai dodötoko de' itilakuru o gohiki madebi-debini ma akere, la maduruino Unanga wakunu wohilapahi ma Jou Madutuika.
49005027	De hoko gënanga o Kristus wadiai o jemaat gënanga ima oko de mamulia de' itebini Ai himangoka, koiwa naga mabodito ekola yätorou okiaö.
49005028	Hoko genangö o rokata kiani womihininga ngoi hekata hokä ünanga wo hininga ai diri mahirete. O nyawa imi hininga manga hekata mamangarati önanga yohininga manga diri mahirete. (
49005029	Komaiwahi naga o nyawa yödohata manga röehe mahirete. Ma kokiani, ünanga wapaliara de' wogöana hokä o Kristusö wogöana Ai jemaat.
49005030	Ngone hohi öriki gënanga, karana ngone ganga o Kristus ai röehe mahidoku-hidoku.)
49005031	Ma Jou Ai Demo ma Buku magoronaka itulihi, "Hababu gënanga o nyawa o nauru womatëngo aha wamal̄a ai ama de ngoi ayo mangale ima rimoi de ngoi hekata, de' yahinoto aha yodadi kamoi."
49005032	O hidoku gënanga iwohama mamangarati iluku. De' ngohi tohilakete gënanga de o dodohanga o Kristus de' jemaat mahidogoronaka.
49005033	Mä o hidoku gënanga nagaö madohanga de ngini: Kokiani moi-moi rokata imihininga manga hekata hokä önanga yohininga manga diri mahirete de' kiani moi-moi o hekata ihidailako mangale yahoromati manga rokata.
49006001	Ngoha-ngohaka! Hokä iwininïki o Kristus, nia hingounu nia dimono karana gënanga ipatutu niadiai.
49006002	"Nia horomati nia ayo de' nia ama" ganga o pareta madodihiraka dema jaji ma Jou Madutuino,
49006003	enagënanga: "Hupaya ngona noutumu de' ani umuru ikurutu o duniaka nënanga."
49006004	Roriadodoto nidadadi o ama! Uha niadiai hoko gënanga marupa nia ngoha-ngohakika, hiädono idadi önanga yongamo. Ma kokiani, nia hidalamoko önanga de o datoro maoa-oa de' o Jou ai dodötoko.
49006005	Roriadodoto nidadi o gilaongo! Nia moteke nia tuanga ai pareta o duniaka nënanga. Niadiai gënanga de nia mamäo dema horomati de' nia hingounu de magou-goungu, matero-tero ngini niadiai o Kristusika mahirete.
49006006	Uha nidiai hoko gënanga duga-duga maöraha ngini ini göana, duga-duga mangale nia mäke o nyawa mahigiriri. Mä kokiani ngini niadiai hokä o Kristus ai gilaongo magogiria nia moteke ma Jou Madutu ai mau, de nia hininga itototomo.
49006007	O manarama ngini nia dodiai hokä o gilaongo gënanga, kiani ngini nimanarama de nia hininga imore-morene, matero-tero ngini niwi leleani o Jou de' duga-duga o nyawaikaua.
49006008	Nio hininga o nyawa moi-moi, yaoa o gilaongo yaoa o gilaongua, aha yatarima mabalahi o Jouino mangale o hali maoa-oa yadodiai.
49006009	Roriadodoto nidadi o tuanga! Kokiani ngini nidiai hoko genangoli nia gogilaongika. Ibötohi niadiai o huha. Nio hininga ngini de' nia gogilaongo gënanga mata-mata kania tuanga womatëngo, enagënanga o Jou o horogaka. Unanga wapulonua o biono.
49006010	Mabaha, kiani ngini nidadi nikuata de o kuata ngini nia mäke o Jou ai kuahaino, karana ngini nirimoi de Unanga.
49006011	Nia päke o kudoti madaë ingodu-ngodumu winihi döakoka ma Jou Madutu nginika, hupaya ngini niyakunu nima tumungu nia lawani ma akali madodagi isosawaro o Ibilihino.
49006012	Hababu ngone hakudoti o nyawaua halawani, mä halawani hagala hetanga makuata yakuaha öraha itotorou nënanga. Ngone halawani o womaha madorou makuata yakuaha o gitawaino.
49006013	Hababu gënanga, öraha nënanga nia päke ingodumu ma Jou Madutu ai kudoti madaë, hupaya ma wange itotorou ngini niyakunu nia lawani nia haturu makudoti. De' hupaya tingini nia kudoti hiädono mabaha ipaha, ngini kani kua-kuatohi.
49006014	Kiani ngini nimahidodiai nima göana. Nia päke o setia ma Jou Madutuika hokä o gorona maninikutu, de' nia hininga madebi-debini hokä nia baju o behi.
49006015	Kiani de nia igomangale nihingahu o Abari ma Oa iyao o lolä, idadi nia hapato.
49006016	Oraha mahigetongo nia päke o ngongaku ma Jouika hokä o dadatoko; de o ngongaku gënanga ngini yakunu nia honenge mata-mata o toimi madoto o uku iwi totorouino.
49006017	Nia l̄ë o halamati hokä sapeo o waja, de ma Jou Madutu ai demo hokä o oworo ma Jou Madutu ai Womahino.
49006018	Nia diai mata-mata gënanga de nimä niata mangale nigahoko o roriwo ma Jou Madutuino. Oraha mahigetongo, nimaniata hokä sarakia ma Jou Madutu ai Womaha inituda ngini. Kiani hoko genangika ngini nimagöana de' uha nimaike. Hoko genangika nima niata mangale mata-mata ma Jou Madutu ai umati.
49006019	De' nima niatö mangale ngohi, hupaya maöraha ngohi totemo-temo, ma Jou Madutu wohihi döaka ngohino o demo-demo madiai. De' hupaya ngohi de ahi barani takunu tohi ngahu o Abari ma Oa marahasia gënanga.
49006020	Karana o Abari ma Oa gënanga, ngohi todadi o huhuloko, de' oraha nënanga naga o bui magoronaka. Nima niata hupaya ngohi tobarani totemo-temo mangale o Abari ma Oa gënanga, hokä sarakia kokiani ngohi totemo-temo.
49006021	O Tikhikus, tongone nanga riadodoto de' woleleani wososetia o Jou ai manarama magoronaka, aha winihi ngahu nginika hagala moi-moi mangale ngohi, hupaya ngini nihi öriki tongohi ahi wowango de' tongohi ahi manarama.
49006022	Hababu gënanga ngohi tihuloko ünanga nginika mangale winihi ngahu nginika mangale tongomi mia wowango mata-mata, hupaya nihikuata nia hininga.
49006023	Tanu o Ama ma Jou Madutu, de' o Jou Yesus Kristus wohigumal̄a o jemaat yongodumu mangale yorimoi de' ima teke hininga inoli itatapu iwi ngaku o Kristusika.
49006024	Tanu ma Jou Madutu winihibarakati Riadodoto mata-mata niwi hohininga tongone nanga Jou Yesus Kristus de o dora ihone-honengua. Tongomi mia horomati, o Paulus
50001001	Ngohi, o Paulus kamamoi de o Timotius o Kristus Yesus ai gogilaongo,
50001002	minganono tanu ma Jou Madutu tongone nanga Ama, de' ma Jou Yesus Kristus winihidöaka Ai barakati de' o lolä nginika.
50001003	Mamoi-mamoi ngohi tomahininga nginika, ngohi totemo tarima kasi ma Jou Madutuika.
50001004	De' mamoi-mamoi ngohi tinï niata Riadodoto mata-mata, ngohi tomä niata de ahi hininga i sosanangi.
50001005	Ngohi totarima kasi ma Jou Madutuika karana kama wange madodihirakahi hiädono öraha nanga, ngini nihibatumoka ngohi nihibarihi o Abari ma Oa ma Jou Madutuino.
50001006	Ma Jou Madutu mahirete wamuläenge o manarama maoa-oa gënanga nginioka, de' ngohi tönganono de tohigoungu Unanga aha wohi gila-gila o manarama gënanga hiädono iböto ma Wange o Kristus Yesus woböali.
50001007	Igoungu to ëna mangï de tongohi ahi mamäo hokä hoko gënanga nginika, hababu Riadodoto mata-mata salalu nitigi ahi hiningaika. Inoli hababu ngini homakomoteke dede ngohi hatarima o ngongike ma Jou Madutu wohihi döa-döaka ngohino; kaya oa o öraha nënanga itai-taitino ngohi o bui magoronaka kaya oali maöraha ngohi naga maporetoka mangale töriwo de törigao o Abari ma Oa gënanga.
50001008	Ma Jou Madutu wohihi öriki i goungu ngohi duru tinï hininga de tinï nganono nginika de o mamäo o dora i bitu-bitumu o Kristus Yesusino mahirete.
50001009	Nënanga doka tongohi ahi niniata mangale ngini; tanu ngini kai dogo-dogo niwï dora ma Jou Madutu de nia dodiawo o nyawa de' i gila-gila idogo iluku o ganako madiai magoronaka de' o lolega i sosawaro.
50001010	De hoko gënanga ngini nihi öriki nimä ngiriki okia duru maoa-oa, de' nia wowango aha i tebini de o howono, ekola o galaki okia dika ma wange o Kristus woböali.
50001011	Nia wowango aha dema boboloi de o manarama i gou-goungu maoa kiaka duga-duga yakunu o Yesus Kristus mahirete wohi döaka mahasili; done ma Jou Madutu aha i wihimulia de' i wihigogiriri.
50001012	Ngohi tomau ngini nihi öriki, hagala o hali i dädadioka ngohioka kai dogo idadi o hababu i holoi yowöe o nyawa yoihene de yongaku o Abari ma Oa gënanga.
50001013	Mabaha, mata-mata o kadato magogöana de' o nyawa mahomoahi o bereraka nënanga ihi öriki ngohi ihi bui karana ngohi tïleleani o Kristus.
50001014	De' ngohi i hi bui idadioka o hababu manga ngöe o Haranioka manyawaino o bereraka nënanga iholoi ihi goungoli mangale ma Jou, hiädono önanga idogo-dogo yobarani i hi abari ma Jou Madutu ai behehongo de yohawa-hawanua.
50001015	Itiai naga yamuruono toönanga manga higoronaka ihi ngahu o Kristus karana o hininga imä kogogono de' yomau imateke ributu, mä mahomoali ihi ngahu o Kristus karana manga dungutu madebi-debini.
50001016	O nyawa neönanga yodiai karana önanga iwï dora ma Jou Madutu de' ngohi, hababu önanga ihi öriki ma Jou Madutu wohi hulokoka ngohi mangale tohidumutu o Abari ma Oa gënanga itiai.
50001017	Mä mahomoa o nyawa ihi ngahu o Kristus de madungutu itorou; önanga ihi ngahu mangale ima tëngo-tëngo manga paralu. De gënanga önanga yönganono yakunu yadiai ngohi iholoi tohuha o bui magoronaka.
50001018	Mä yadodoaua! Hababu ngaro sarakia nagali, kayaoa gënanga yodiai de ma dungutu i tebini, kayaoaoli de manga dungutu ihowono, ka o Kristus dika ihi ngahuoli; ho ngohi tosanangi. De' ngohi aha i tatapu tamäo hoko gënanga.
50001019	Hababu ngohi tohiöriki de hagala tingini nia niniata de' de o bobatumu o Yesus Kristus ai Womaha, ngohi aha ihihi lapahi.
50001020	Ngohi duru töigo-igo de' töngano-nganono ena genangala uha hakali-kali ngohi tohasilua tongohi ahi manarama magoronaka. I idulu yaino ngohi tönganono hupaya o öraha higëto-gëtongo, maboboloioli öraha nanga, ngohi takunu tomasadia tobarani hiädono de tongohi ahi jiwa de ahi röehe magahumu -- kayaoa ngohi towango ekola tohonenge -- iti o Kristus iwi himulia.
50001021	Karana mangale ngohi, tongohi ahi wowango madumutu duga-duga o Kristus! De' o honenge mamangarati o utumu.
50001022	Mä nako de o wowango o duniaka nënanga, ngohi takunu tadiai o manarama iholoi ifofaidä, done ngohi tohiorikua kiaka kokiani ngohi tairiki.
50001023	Ngohi ihi tauru ari hohononga. Ngohi duru töigo tamal̄a o dunia nënanga la toiki togogere de o Kristus, hababu gënanga doka duru yaoa;
50001024	mä mangale tingini nia paralu, ganga iholoi yaoa nako ngohi i tatapu togogere o duniaoka nënanga.
50001025	Ngohi i goungu tongaku mangale o hali gënanga. Mahababu gënanga ngohi tohiöriki ngohi aha i tatapu togogogere dede ngini Riadodoto mata-mata, hupaya takunu tinï riwo ngini idadi iholoi nikuata de' i dogo-dogo nisanangi nia ngongaku magoronaka ma Jouika.
50001026	Hababu gënanga, nako ngohi dahaö toma iduloli nginino, ngini nirorimoioka de o Kristus Yesus aha iholoi i wöeoli nia hababu la nima mäo nilamoko de tongohi ahi diri.
50001027	Aa, duru hohiamoko öraha nanga ena genangala ngini niwango imatero de okia i gaho-gahoko o Abari ma Oa mangale o Yesus Kristus gënanga. De hoko gënanga boteka ngohi yakunu homaka mäke dede ngini ekola kowali, ngohi aha toihene ngini ikuata nirimoi de' nimateke rorebe nima kokutuono mangale duga-duga o dungutu moi de' kamoi nia ngigo; enagënanga mangale o ngongaku imatero de o Abari ma Oa ma Jou Madutuino gënanga.
50001028	Kokiani ngini salalu nibarani; uha niä modongo nia haturü-haturüika. De hoko gënanga ngini nihidumutu maraioka önanga aha yohihanga, de' ngini aha niutumu, karana ma Jou Madutu mahirete winihi döaka o utumu nginika.
50001029	Hababu ma Jou Madutu winihi döakoka o ngongike nginika koigoungua duga-duga kaniwi ngaku o Kristusika, mä inoli la nia tagongo o hangihara de o Kristus.
50001030	Oraha nanga nginiö homakokomoteke dede ngohi o magoronaka; ena genangala ngini nia mäkeoka ngohi mahira to, de' kahirahiohi to hiädono öraha nanga, hokä öraha nanga ngini ni ihenoka.
50002001	Ngini nikuata, karana ngini nirimoi de o Kristus. De' ngini i nï laru karana o Kristus winï dora. Ngini inï tuda ma Jou Madutu ai Womaha, de' nginiö nimäkodora de nima kahayangi moi de moi.
50002002	Aa, abeika ngini nia gou-goungu tongohi ahi hininga nia sanangi de o hali-o hali nënanga: Niwango o hininga moi de o dora ima koketero, de o dibanga ima koketero de' o dumutu ima koketero.
50002003	Uhali nidiai okia naga moi karana inihititila nia diri mahirete maparalu, ekola mangale nihikurutil̄e nia diri. I idulu yaino kokiani ngini moi-moi de nia hininga madodipokouku niä pulono o nyawa mahomoa iholoi yaoa de nia diri mahirete.
50002004	Nia tailako nia gou-goungu o nyawa mahomoa mangaparalu; uha duga-duga nia diri mahirete ma paralu.
50002005	Kokiani ngini nia jiwa hokä o Yesus Kristus:
50002006	Kade mahirahi Unanga imatero de ma Jou Madutu, mä Unanga womamäoua ai hali okia naga hokä o Jou gënanga ko kiani Wasosö.
50002007	I idulu yaino, Unanga wapidili mata-mata daha womadadi hokä o gilaongo moi. Unanga womadadi hokä o nyawa, de' hïmäke wowango hokä o nyawa.
50002008	Unanga wohitipokouku Ai diri, de' wowango de ai momoteke ma Jou Madutuika hiädono wohonenge -- enagënanga wohonenge o saliboka.
50002009	Hababu gënanga ma Jou Madutu wïgöraka Unanga wakö kurutil̄e, de wihidöaka Unangika o kokuaha i holoi i lamoko de hagala o kokuaha mahomoa.
50002010	Ho mangale iwi horomati o Yesus, mata-mata o dodadi o horogaka, de' o duniaka, de o dunia matimiuku aha iwi huba Unanga.
50002011	Onanga mata-mata aha yoma ngaku o Yesus Kristus ma Jou; de hoko gënanga ma Jou Madutu o Ama iwi himulia.
50002012	Hababu gënanga, Roriadodoto tinï hohininga, hoka sarakia ngini salalu nitomoteke ngohino maöraha ngohi naga tingini nia hidogoronaka, ho maboboloi öraha nanga maöraha homaki tingaka magurutika, kokiani ngini i tatapu nitomoteke ngohino. Ngini ma Jou Madutu wini hihalamatoka, ho' nihidailako nihi gila-gila hupaya nia ngango isosanangi idadi itotomo. Niadiai gënanga de mahoromati de' nioigo nitomoteke ma Jou Madutu ika,
50002013	karana ma Jou Madutu mahirete womanarama nia diri magoronaka la yadiai ngini de nia hininga mangigo de' sadia aha nia sanangi ma Jou Madutu ai hininga.
50002014	Nia manarama hagala moi-moi de uha nitotaiana ekola nima teke roributu.
50002015	-
50002016	De hoko gënanga ngini nihidumutu ngini ganga ma Jou Madutu ai ngoha-ngohaka koiwa nia kuranga niwango de nia hininga itebini de itiai o nyawa madorou de' yoböbaradoha manga hidogoronaka. De' maöraha ngini nihi ngahu onangika o abari ihi döa-döaka o ngango, kokiani ngini nimadadi onangika hokä o cahaya i hiwa-hiwara yatotararono o dunia. Nako ngini niwango hokä hoko gënanga, dahaö naga o titi ngohino mangale tomamäo tolamoko mangale ngini maöraha o Yesus Kristus woböali. Gënanga manyonyata igoungu to ngohi ahi parahajaua de' tongohi ahihi dailako naga de mahasili.
50002017	Yakunu idadi ngohi aha ihi toma de' ahi awunu imadadi hokä o huhuba yakokopoa okia ngini nihi huba-huba ma Jou Madutuika toënanga mal̄okuoka hokä o nonako ngini niwi ngaku Unangika. Nako igoungu gënanga kokiani hoko gënanga, ngohi tosukur de o hali gënanga de' tomörene dede ngini.
50002018	Hoko genangoli kokiani nginiö niamäo nisanangi de' nimörene dede ngohi.
50002019	Ngohi tongaku de ma Jou Yesus ai roriwo, de majapati ngohi yakunu tïhuloko o Timotius nginika, hupaya ngohi tamäke o lolaru de o abari mangale ngini.
50002020	Duga-duga o Timotius woma tëngo-tëngo o nyawa mima jiwa moi dede ngohi, de' igou-goungu wödibanga tingini nia utumu.
50002021	Mahomoa mata-mata duga-duga ihi dailako manga diri mahirete maparalu, ma o Yesus Kristusua ai paralu.
50002022	Ngini mahirete nia mäkeoka manyonyata igoungu o Timotius de ai faidä. Unanga womanaramoka wakai goungu mima nïki dede ngohi mangale mihï barihi o Abari ma Oa ma Jou Madutuino. Ngomi imi hinoto hokä o ama de o ngohaka dika.
50002023	De mahababu gënanga, nako itaiti tohi orikoka sarakia tongohi ahi parakara ipaha dahaö, ngohi aha tïhuloko ünanga nginika.
50002024	Ngohi tongaku de ma Jou ai roriwo, ngohi mahirete ma itedekanokaua aha tini ädono nginiö.
50002025	Mangale tongone nanga riadodoto o Epafroditus ngini niwihuloko wohibatumu ngohi, ngohi tamäo iparalu ho tïhuloko ünanga womakilioro nginika. Unanga wohi dodiawoka ngohi tongohi ahi manarama de' ahi magoronaka.
50002026	Unanga duru wi nï igo de winï nganono nginika Riadodoto mata-mata, de' unanga ai hininga i huha karana ngini ni ihenoka o abari ünanga wo panyake.
50002027	I tiai i goungu ünanga wopanyake ngade-ngadeke wohonenge. Mä ma Jou Madutu wïdora unangika; de' kaduga-dugaua unangika dika, mä ngohinoö, hupaya uha ngohi iholoi ahi hininga ihuhali.
50002028	Mahababu gënanga idogoli i lamoko tongohi ahi ngigo mangale tïhuloko ünanga nginika, hupaya ngini nimorenoli nako ngini nimaka mäke dede, de' tongohi ahi hininga ma irïdi.
50002029	Ho', niwitarima ünanga de hagala nia hininga isosanangi hokä o riadodoto womatëngo o ngongaku moi. Niä horomati mata-mata o nyawa hokä una.
50002030	Mangale o Kristus ai manarama maparalu, ünanga ngade-ngadeke de wohonenge; ünanga wohidöaka ai nyawa mangale wohidöaka o roriwo ngohino de tingini nia romanga.
50003001	Mabobaha, ahi Riadodoto, kokiani ngini nimörene karana ngini nirimoioka de ma Jou. Ngohi tamäoua madubuho mangale togilioli mahira totuli-tulihoka nginika; hababu o hali gënanga yaoa mangale tingini nia halamati.
50003002	Nimahi dodiai hagala o nyawaika yodö dodiai o hali itotorou hagala o nyawa mapatutu yähëtongo 'o kaho'. Onanga yogëgoto hupaya o nyawa mata-mata ima huna.
50003003	Ena hioko ngone nanga hagala o nyawa hatotarimaka o huna madutu, ko onangua. Ngone hïhuba ma Jou Madutu de ma Jou Madutu ai Womaha mahirete matutuda, de' ngone hosukur karana ngone howango horimoioka de o Kristus Yesus. Ngone homa higagaoua yadodiai o agama ma mau-mauika hamö mäke-mäke.
50003004	Imoteke madiai ngohi yakunu toma higagao okia o agama mamau-mau yododiai gënanga. Hababu nako naga imatëngoani wamäo ünanga naga iwihi kuata la woma higagao o agama mamau-mau yadodiaika hamö mäke-mäke, ngohi yomoholoioli.
50003005	Ngohi ihi huna ahi umuru o wange tufange. Ngohi tomakil̄au hokä womatëngo o Israel manyawa, o Benyamin ai ahaluku; ngohi o Ibrani manyawa madutu. O momoteke magoronaka o agama Yahudi matitaika, ngohi nanga o gegetongo o Farisi madoomuoka.
50003006	Ngohi hoko gënanga ahi hininga mahauku hiädono ngohi tä aniaya o jemaat. Nako yaetongo o agama Yahudi matitaka, ngohi o nyawa maoa moi, koiwa tahowono.
50003007	Mä karana o Kristus, mata-mata mahira tapulono hokä okia naga moi ihihi utumu, öraha nanga imadadi okia naga moi ihihirugi.
50003008	Koigoungua kao hali yahëto-hëtongo dika; mä imadogo hagala moi-moi ngohi tapulono hokä o hali ihihi rugi-rugi dika. Naga ngohioka öraha nanga ganga iholoi iragane: enagënanga tïnäko o Kristus Yesus ahi Jou. Karana o Kristus, ho ngohi tapidiloka hagala mata-mata. Ngohi tapulono mata-mata gënanga hokä o wal̄ë dika, hupaya ngohi yakunu tïmäke o Kristus,
50003009	de' igou-goungu torimoi dede Unanga. O hidohanga maoa-oa de ma Jou Madutu ngohi tohidailako okaua mahirete de madodagi tohingounu o agama matitaika. Oraha nanga ngohi de ahi rimoi maoa-oa de ma Jou Madutu, karana ngohi tïngaku o Kristusika. Ho', o hidohanga maoa gënanga iböa ma Jou Madutuino, de' i mahi hol̄e o ngongaku o Yesus Kristusika.
50003010	Genangö moi ngohi töigo enagënanga hupaya ngohi tïnäko o Kristus, de' tamäo o kuaha iwihiwö wango-wango Unanga o honenge mahigoronaka. Ngohi töigo tatagongo o hangihara dede Unanga de' tomadadi hokä Unanga Ai honenge magoronaka.
50003011	De' ngohi tönganono ngohi mahirete aha i hihi wangoli o honenge mahidogoronaka.
50003012	Ngohi koto temoua ngohi tohasiloka, ekola tototomoka. Mä ngohi gila-gila dika tohidailako tal̄ë o ngongike o Kristus Yesus wasösadiaka. Mangale gënanga doka Unanga wohi l̄ëoka ngohi de' ngohi todadi to Unangoka.
50003013	Maraioka Roriadodoto, i gou-goungu ngohi tamäoua ngohi tohasiloka tal̄ë o ngongike gënanga. Mä naga o hali moi ngohi todiai, enagënanga ngohi tawohanga okia naga tongohi ahi poretoka de' tohidailako tagoungu ta ädono okia naga ahi himangoka.
50003014	Mahababu gënanga ngohi toma popäta gila-gila tödumu-dumutu mabobahaika la tamäke o utumu, enagënanga o ngango o horogaka; mangale gënanga doka ma Jou Madutu wohi ahoko ngohi de madodagi o Kristus Yesus.
50003015	Ngone mata-mata hobalu-baluhoka cara rohani, kokiani nanga jako hoko gënanga. Mä nako nia higoronaka naga haramoioli manga damäke, done ma Jou Madutu aha wohi ngahuoli i tararono nginika.
50003016	Ma inoli o hali nënanga kokiani nia tailako nihidodiai: Ngone kokiani howango itatapu hamoteke o datoro hanï nïkoka ngone hi ädono öraha nënanga.
50003017	Roriadodoto mata-mata! Nia nïki ahi dulada. Ngomi mihi döakoka o dulada itotiai, hababu gënanga niatailako nihidodiai hagala o nyawa yonöninïki tongomi mia dulada gënanga.
50003018	Ngohi kahamanaroka tinihi ngahu nginika, de' oraha nanga ngohi togilioli de toari, naga manga ngöe o nyawa manga wowango yakilianga o Kristus ai honenge o saliboka mamangarati.
50003019	Hagala o nyawa manga wowango hokä hoko gënanga aha mabaha i kilianga iwede-wederuku, hababu toönanga manga jou ganga to ona manga röehe mahirete ma nahihu. O hali de mamal̄e-mal̄ekoka, gënanga doka önanga ihi lamo-amoko; hababu önanga yatibanga duga-duga o hali yakokorona de o dunia nënanga dika.
50003020	Mä ngone ganga o gegëtongo o horoga makawaha. Genangoka de wainoli nanga Koano Wohihohalamati, ma Jou Yesus Kristus aha woböa. Unanga ganga ngone hidodamä de nanga ngigo de nanga nganono.
50003021	Nanga röehe yabole-bole de' yakunu iwedere nënanga, o Kristus aha watururu imadadi hokä to Unanga Ai röehe mahirete imomulia. Unanga wakunu wadiai gënanga karana Unanga de Ai kuahaoka mangale wapareta hagala moi-moi.
50004001	Gënanga mahababu, ahi Roriadodoto tinï hohininga, kokiani hoko gënanga ngini niwango nia gou-goungu niwi ngaku ma Jouika. Tongohi ahi hininga tinï hohininga de tinï ngano-nganono nginika! Ngini hö ahihininga tohi lamo-amoko de yadiai ngohi tomörene.
50004002	Ngohi hiranga o ngo Euodia de' ngohi hiranga o ngo Sintike! Ngohi togahoko de magiria hupaya ngohi hiranga nima hininga moi hokä o nyawa yongaku-ngaku o ngongaku moi.
50004003	Tongohi ahi dodiawoika yososetia, ngohi togahokoli hupaya Riadodoto niä batumu o ngoheka yahinoto gënanga. Onanga yomanaramoka yakai goungu mima kokinïki dede ngohi, mangale mihi ngahu o Abari ma Oa ma Jou Madutuino; imatero hokä o Klemen de' mata-mata o nyawa mahomoahi yomomanarama mima kokinïki dede ngohi. To önanga manga roma-romanga naga o Nyawa yo Wango-wango manga Buku magoronaka.
50004004	Tanu ngini salalu nimörene karana ngini niwangoka nirimoi de ma Jou. Mamoiohi ngohi tinï temo: kani more-morene!
50004005	Kokiani mata-mata o nyawa yakunu yamäke nia jako o hininga maoa-oa. Hababu i tedekanokaua ma Jou aha woböa.
50004006	Mangale okia dika mangarouha ni hawatere. Hagala o hali magoronaka, nimä niata de' niao nia gogahoko ma Jou Madutuika. Okia ngini niparalu, salalu nihi ngahu gënanga ma Jou Madutuika de nitemo tarima kasi.
50004007	Done o lolä ma Jou Madutuino idädadiua o nyawa yakunu i mangarati, aha yögöana niahininga de niadibanga nirorimoioka de o Kristus Yesus.
50004008	Mabobaha, Roriadodoto, nionoa nia dibangika, de o hali dema ija-ijaka, ipatutu ihi gogiriri, enagënanga hagala o hali i totiai, demahoromati, iadi-adili, itebi-tebini, imuti-mutiti, de' maoa-oa.
50004009	Niadiai okia ngini nimä doto-dotokoka de' nia tarimaka ngohino; kayaoa ahi demo-demoka kayaoa tongohi ahi manaramoka. Ma Jou Madutu o lolä matiti, aha winitomoteke ngini.
50004010	Tongohi ahi wowango o rimoi de ma Jou magoronaka ngohi tamäo duru toutumu, hababu hoko gënanga madëkana ipahaika, öraha nanga ngini niakunoli nio dibanga naga idädadi ngohioka. Ngohi ahi dungutu koigoungua ngini nihi wohangoka ngohi; ngini itiai nihihininga ngohi, mä ngini nia mäkeua o ngëkomo la nihidumutu.
50004011	Ngohi tahëtongo nënanga koigoungua karana ngohi tokuranguku, hababu ngohi tomä dotokoka tamäo yaoaka okia demaënanga naga.
50004012	Ngohi tabiahaka towango ihihidukuranguku, de' inoli towango dema boboloioka. Ngohi tohi orikoka marahasia mangale töhimanga ngaro sarakiali naga idadi; kayaoa naga ahi hasili iwöe kayaoa naga tomihikini, kayaoa naga de maboloi kayaoa naga tokuranguku.
50004013	De o kuaha o Kristus wohihi döa-döaka ngohino, ngohi naga de ahi kuata mangale töhimanga hagala rupa naga idädadi.
50004014	Mä nako ngini nihiriwoka tongohi ahi huha magoronaka; de' okia nia diaioka gënanga itiai yaoa.
50004015	Roriadodoto o Filipi manyawa! Ngini mahirete nihi öriki itiai, maöraha ngohi mahira tamal̄a o Makedonia, maöraha o Abari ma Oa gënanga ngohi tohibarihi madodihiraka, kangini o jemaat nima tëngo-tëngoka nihi batumu ngohi; ngini nimatö tëngo-tëngo nimahi moteke nia mäo marugi de mautumu dede ngohi.
50004016	Maöraha ngohi o Tesalonika mabereraka de' töparalu o bobatumu, i holoi de mamoi ngini nihidingoto o babatumu ngohino.
50004017	Gënanga mamangaratiua ngohi duga-duga töigo tatarima o ngongike. Ngohi töigo-igo enagenangala hupaya ngohi yakunu tamäke hagala mahasili yödogo niautumu.
50004018	Ngohi tatarimaka mata-mata -- inoli kadema boloioli! Nia ngongike mata-mata ngini nihidö dingo-dingoto, ngohi tatarimaka o Epafroditusino. Oraha nanga mata-mata ngohi topöparalu mata-mata tongohi de maënanga. Nia ngongike-ngongike nginioka gënanga ganga hokä o huhuba mabounu mahëmo-hëmoro ihi huba-huba ma Jou Madutuika de' watarima ma Jou Madutu de Ai hininga i sosanangi.
50004019	Ma Jou Madutu ngohi tïhuba-huba, Ai kaya dema boboloi o Kristus Yesusoka, aha wohitotomo hagala nia paralu.
50004020	Iwihi gogiriri ma Jou Madutu tongone nanga Ama kahi ado-adonika! Amin.
50004021	Nihi ngahu ahi tabea yongodumu ma Jou Madutu ai umatika yororimoi de o Kristus Yesus. De' nia tarimali o tabea o roriadodotoka naga dede ngohi mima kokinïki nenangokadau.
50004022	Yongodumu ma Jou Madutu ai umati o kota magoronaka nënanga, maboboloi önanga ma Kaisar ai kadatoka yogögogere, i hi dingoto manga tabea nginika.
50004023	Tanu ma Jou Yesus Kristus winihi barakati ngini Riadodoto mata-mata. Tongomi mia horomati, o Paulus de' o Timotius
51001001	-
51001002	O Roriadodoto ma Jou Madutu ai umati o Koloseoka nisetia nirimoi de o Kristus! Hokä o Kristus Yesus ai rasul, -- mangale ma Jou Madutu wohigoraka -- ngohi, o Paulus mima kinïki de tongone nanga riadodoto o Timotius, minganono tanu ma Jou Madutu tongone nanga Ama winihi döaka o barakati de o lolä nginika.
51001003	-
51001004	Ngomi mi ihenoka ngini niwi ngaku o Yesus Kristusika de ngini niahininga ma Jou Madutu ai umati mata-mata. Hababu gënanga maöraha ngomi mima niata mangale ngini, hoko genangika ngomi mitemo tarima kasi ma Jou Madutuika, tongone nanga Jou Yesus Kristus ai Ama.
51001005	Ngini niwi ngaku de' ngini niwihininga, hababu ngini nionganono ma Jou Madutu okia aha wasadia o horogaka mangale ngini. Ngini ni ihenoka mangale o hali gënanga maöraha o Abari ma Oa madiai ihi ädono nginika.
51001006	O abari ma Jou Madutuino gënanga yodogerewoto o dunia ingodumu, de' o nyawa manga ngango gila-gila yahibarakati de o abari gënanga, hokä imatero nia ngango ihi barakati kadeni ihene ngini mangale ma Jou Madutu ai hayanga de Ai dora igou-goungu nia ngaku.
51001007	O hali gënanga wohi adonoka Riadodotika o Epafras, mia dodiawo ngomi miwi höhininga. Unanga ganga o Kristus wimo mänarama wosetia womanarama mangale tongone nanga oa.
51001008	Unangino ngomi mi ihene de ma Jou Madutuino ai Womaha makuaha ngini yakunu nimateke hininga.
51001009	Hababu gënanga ngomi hoko genangika mima niata mangale ngini, ngomi kademi ihene mangale ngini. Ngomi migahoko ma Jou Madutuika la ma Jou Madutu ai Womaha winihi döaka nginika o barija de' o mangarati, hiädono ngini nihi öriki de madiai okia ma Jou Madutu ai mau.
51001010	De gënanga ngini yakunu niwango imamoteke ma Jou Madutu ai mau, de' hoko genangika ai hininga nia sanangi, hiädono hagala moi-moi magoronaka ngini yakunu nihihupu o hali maoa-oa. De' tingini nia ganäko mangale ma Jou Madutuö aha idogoli.
51001011	Tanu de ma Jou Madutuino ai kuaha i momulia, inihi kuata ngini hiädono ngini yakunu nia tagongo o hali moi-moi de nia sabari de' nia hininga i sosanangi,
51001012	de' mia demo tarima kasi o Amaika. Hababu o Ama gënanga winidiai ngini ibaraguna nia tarima okia wasadiaka ma Jou Madutu mangale Ai umati, ai pareta i totararono magoronaka.
51001013	Unanga wona hilapahioka ngone o huhutu ma kuahaino, de' wonatururuoka ngone ai Ngohaka wihohininga ai pareta magoronaika.
51001014	Mangale ai Ngohaka gënanga ngone inahilapahioka; mamangarati tongone nanga baradoha i apongoka.
51001015	O Kristus ganga ma Jou Madutu ai diri ino madulada manyata hamo mäke-mäkeua; o Kristus ganga o ngohaka o riaka, iholoi mal̄okuoka de hagala idadadioka.
51001016	Hababu itilakuru Unanga ma Jou Madutu wohidadioka hagala moi-moi o horogaka de' o dunia mal̄okuoka, hagala moi-moi hamäke-mäke de' hamäke-mäkeua, yongohamö hagala o womaha ikukuaha de' ipareta. O dunia nënanga ingodumu wohidadi itilakuru o Kristus de' mangale o Kristus.
51001017	Hagala moi-moi koiwahi, o Kristus iholoi ihira nagaka. De' karana Unanga dika hagala mata-mata naga mangïoka moi-moi.
51001018	Unanga ai röehe mahäeke, enagënanga o jemaat, karana Unanga gënanga o jemaat mawowango matiti. Unanga o ngohaka o riaka, madodihiraka iwihiwangokali o honengino, hupaya Unanga mahirete dika wodadi duru mal̄okuoka de ngaro hagala mata-mata.
51001019	Ma Jou Madutu mahirete womau hupaya hagala mata-mata hamäke-mäke ma Jou Madutu ai dirioka, hamäkeö de mangodumu ai Ngohaka ai dirioka.
51001020	De' itilakuru o Ngohakö gënanga, ma Jou Madutu waputuhoka mangale hagala mata-mata wadiai imateke oa-oakali dede Unanga -- yaoa hagala mata-mata o duniaka, yaoa o horogaka ma Jou Madutu wadiai gënanga i tilakuru ai Ngohaka ai honenge o salib magotaka.
51001021	Ma hira ngini nikurutika de ma Jou Madutu. Ngini niwi haturu karana nia manarama de' nia dibanga itotorou.
51001022	Mä oraha nënanga, de ai Ngohaka ai honenge, ma Jou Madutu wodiai o dodohanga ngini dede Unanga idadi yaoa okali. De madodagi gënanga yakunu ngini ini ao niwi himanga ma Jou Madutu ai debi-debini magoronaka, itebini de koiwa makuranga.
51001023	Mä marai ngini kiani tatapu nisetia ningaku de' nima oko nibitumu nia ngongakuoka. Uha hiädono ngini nia pidili nia nganono ini hi döa-döakoka nginika maöraha ngini nia tarima o Abari ma Oa ma Jou Madutuino. O abari gënanga ihi ngahuoka o nyawa moi-moika o dunia ingodumu. De' mangale genangö ngohi, o Paulus todadioka yoleleani.
51001024	Oraha nënanga ngohi tosanangi tatagongo o hangihara mangale tingini niaoa. Hababu de tongohi ahi röehe mahangihara, ngohi tangodumu okia kokiani o Kristus watagongo o hangihara mangale Ai jemaat, enagënanga Ai röehe.
51001025	Ma Jou Madutu wohihuloko ngohi todadi Ai jemaat maleleani mangale tingini niaoa. Ngohi tohi ngahu kiani o abari ma Jou Madutuino, ingodu-ngodumu,
51001026	enagënanga o abari o taongo iratu-ratuhu madekana ipahaika, ma Jou Madutu warahasiahi o nyawa mata-mataika, mä oraha nënanga wohimatoko Ai umatika.
51001027	Ma Jou Madutu womau wohimatoko Ai umatika gënanga, hokokia marahai de' mamulia Ai rahasia gënanga mangale o umati o nyawa yongodumu. O rahasia ganga gënanga: O Kristus naga nia diri ma goronaka, mamangarati ngini aha nia moteke nia mäo ma Jou Madutu ai mulia.
51001028	O Kristus genangala ngomi mihingahu o nyawa moi-moika. Ngomi mihi döaka o hohininga de' miä dotoko önanga mata-mata de hagala o barija. Tongomi mia dungutu enaganga hupaya o nyawa moi-moi yakunu yäao ma Jou Madutuika, hokä o nyawa yobaluhoka o rohani mahali magoronaka, karana yorimoioka deo Kristus.
51001029	Mangale tadono o hali gënanga, ngohi tohauku tomanarama. Ngohi tomanarama tagou-goungu de ahi kuata i ngodumu wohihidöakoka o Kristus ngohino, de' womanarama tongohi ahi diri magoronaka i ömanga de o kuaha.
51002001	Ngohi toigo ngini nihi öriki sarakia magiria ngohi tomanarama tagou-goungu mangale ngini de' mangale önanga o Laodikiaka de mata-mata ihi näko-näkoua tongohi ahi diri.
51002002	Ngohi tadiai mata-mata nënanga la toönanga manga hininga idadi i kuata de' onanga imateke hininga hiädono önanga manga rimoi i kekete. De hoko gënanga önanga igou-goungu imangarati de' yongaku de yanako ma Jou Madutu ai rahasia, enagënanga o Kristus mahirete.
51002003	O Kristus wahelengaka hagala ma Jou Madutu ai barija, de' ai sawaro ma hira i iu-iunu.
51002004	Ngohi tinihi ngahu nënanga la uha ngini ini baja o nagona ö dika de manga uru mamutiti nginika.
51002005	Karana ngaroka ngohitokurutika de ngini, nia pulono ngohi naga nia hidogoronaka ngini. De' ngohi tomörene tini mäke ngini nihininga moi de' nia ngongaku i bitumu o Kristusika.
51002006	Roriadodoto niwi totarimaka o Kristus Yesus hokä o Jou. Hababu gënanga kiani ngini niwango nirimoi dede Unanga,
51002007	de' nimahi ngutuku Unangoka. Kiani ngini nima hikomomiki nia wowango de o Kristus hokä mahohol̄e. Kiani ngini duru ningaku o Kristusika, imoteke okia ini dotokoka nginika. De' kiani nia hininga i hebu-hebulu de mademo tarima kasi.
51002008	Kiani ngini nimahi dodiai, uha hiädono naga ini liko ngini de o nyawa masawaro iluku-luku koiwa mabaraguna, mä duga-duga inihirehene. Manga sawaro i luku-luku gënanga o Kristus inoua, mä o nyawaino dika manga damäke de' o womahino o dunia yakokokuaha.
51002009	Hababu ma Jou Madutu ai rupa i ngodumu i gogere o Kristusoka, enagënanga o hidoku o nyawaka.
51002010	De' karana o ngango kamoi de o Kristus, nginiö inihidöaka o ngango i ngodu-ngodumu. Hababu o Kristus ganga wohihäeke mangale moi-moi o womaha i kokuaha de' ipopareta.
51002011	Karana kamoi de o Kristus, ngini ini hunaka, de o huna o nyawaua yadodiai, mä de o huna o Kristus wadodiai, inihi lapahioka ngini o biaha makuaha i bobaradohaino.
51002012	Hababu maöraha ngini ini ohiki de o gohiki madebi-debini ngini ini hidulungunoka de o Kristus; de' o gohiki madebi-debini dika gënanga, nginiö inihi wangokali nima kinïki de o Kristus karana ngini ningaku ma Jou Madutu ai kuaha iwihi wangoka o Kristus o honengino.
51002013	Mahira, ngini nihonengoka hokä o rohani karana ngini nibaradoha, de' karana ngini ini hunaua hokä o röehe mahidoku. Mä oraha nënanga ma Jou Madutu winihi wangoka ngini nimakinïki de o Kristus. Ma Jou Madutu wonahi apongoka hagala tongone nanga baradoha,
51002014	de' nanga nagimi mahurata ngoneino wahihangoka, de madodagi-madodagi itotubuho ina tapal̄u ngone. De wasaliboka o hurata gënanga o salib magotaka, ma Jou Madutu wahihangoka mata-mata inakokalaki ngoneino.
51002015	O saliboka o Kristus wadiai hagala o womaha-womaha i popareta, de' i kokuaha i dadi i mangakunoka uaoli. Onanga yädiai o kumedi o nyawa yowöe-wöe manga himangoka maöraha o Kristus wäliliara önanga hokä o dagokino wahiduono Ai gutumu magoronaka.
51002016	Hababu gënanga uha nia mal̄aika o nyawa inihihowono ngini mangale o ngol̄omo de o ngokere, ekola mangale o agama mawange ma ago-agomo, ekola o mede magil̄au marameanga, ekola imakorona o Yahudioka manga Puji mawange.
51002017	Mata-mata gënanga duga-duga magurumini dika o hali-o hali aha ibo böa-böa, mä manyonyata o hali-o hali gënanga ganga o Kristus!
51002018	Uha nihi gumal̄aika tingini nia diri i hi rugi o nyawa poparahaja ima hitipokouku manga diri de' yahuba-huba o malaekat. O nyawa gënanga yoëdenge de yatiba-tibanga o dunia de' ihi lamo-amoko manga lolega-lolega mahirete,
51002019	hiädono i ma hi jojö oka ua oli o Kristus ika wo dadi wo hi häeke. O Kristus ai tutuda matimioka, o röehe i ahumu yapaliara de' ihirimoi mangale madonga-donga, de ihero imoteke ma Jou Madutu ai mau.
51002020	Ngini nihonengoka nimakinïki de o Kristus, de' winihilapahioka o womaha-o womahaino yakokuaha o alami nënanga. Aa, yadodoa ngini niwango hokä o nyawa kaya kuahahi o dunia nënanga? Yadodoa ngini nihimoteke o datoro-o datoro hokä hoko nënanga,
51002021	"Uha nia sö nënanga", "Uha nia taili gënanga", "Uha nia tigi nënanga"?
51002022	O datoro mata-mata gënanga ganga imakorona o hali-o hali yapäke hoko gënanga koiwaka mabaraguna. Gënanga duga-duga o datoro-o datoro de' o dodötoko-o dodötoko mangale o nyawa yadodiai.
51002023	I goungu hapulo-pulono o hali gënanga i sawaro de mahigaro la o nyawa yahuba o malaekat, ima hitipokouku manga diri de' manga diri yahangihara; mä mata-mata gënanga koiwa mabaraguna mangale yatumungu o nyawa manahihu.
51003001	Ngini inihi wangokali nima kinïki de o Kristus. Hababu gënanga ngini kiani nihidailako mangale nia mäke o hali-o hali o horogaka, kiaka o Kristus wopareta imanïki de ma Jou Madutu.
51003002	Nia dibanga nihimeta o hali-o hali genangika, uha o hali-o hali o duniaka.
51003003	Hababu ngini nihonengoka de' nia ngango i iunika de o Kristus ma Jou Madutuoka.
51003004	Aa, nia ngango madutu matiti ganga o Kristus de' damä nako Unanga winimäke, nginiö aha nimahiwalimi mahimangiha nimakinïki dede Unanga Ai mulia magoronaka!
51003005	Hababu gënanga, nia hohonengoka o dunia manahihu ihihü huha nia diri, hokä o hudali, o hali-o hali i patu-patutua yamoteke manga hininga ma nahihu, o nahihu i to torou, de' o kal̄il̄u (karana o kal̄il̄u ganga kaima däene de yahuba o gomanga).
51003006	O hali-o hali marupa hokogënanga yamomiki maJou Madutu ai murukä o nyawa iwihi ngou-ngounikaua.
51003007	Ma hira nginiö mahirete nia moteke o nahihu-o nahihu gënanga, maöraha ngini ini kuaha ënanga.
51003008	Mä oraha nënanga kiani ngini nia umo o hali-o hali itotorou nia dirino; i bötohi ningamo, ekola nitodohata, ekola niä igoua nia hiningaka o nyawa mahomoaika. Uha hakali-kali i hupu nia uruiha o doa-doana mademo ekola o demo ipese-peseke.
51003009	Uha nima kokeluku moi de moi, hababu nia ngango i hira-hira de hagala mabiaha ngini nia mal̄aka.
51003010	Oraha nënanga ngini inihi döakoka o ngango mahungi. Ngini ganga o nyawa mahungi, magogiria de madodogumu koiwa wahungi mangale wohidö dadadi, enagënanga ma Jou Madutu, i moteke Ai rupa mahirete. Madungutu enagënanga la ngini niwi näko de madiai ma Jou Madutu.
51003011	Hokä mahasili genangino yahihanga hagala i tingaka de fara o Yahudi okaua nyawa de' o Yahudioka ua manga hidogoronaka, o nyawa ima huna-huna de o nyawa ima huna-hunaua, koiwaka naga itingaka de' ifara o nyawa mahomoaino de o adati yanäko-näkoua manga hidogoronaka, o gilaongo de' o nyawa yololapahioka manga hidogoronaka, hababu o Kristus ganga hagala okia dika de' unanga worimoi de önanga mata-mata!
51003012	Riadodoto ganga ma Jou Madutu ai umati. Ma Jou Madutu winihininga ngini de' wini iriki ngini mangale nidadi to Unanga womadinga-dingakoka. Hababu gënanga ngini kiani nihimatoko nia dora de nia hayanga, ngini kiani nia hininga yaoa, nia hininga i tipokouku, nia hininga i bole-bole, de' nitäna o hangihara.
51003013	Ngini kiani nisabari moi de moika, de' nimahika apongo nako naga o hininga nia gogono mahomoaika. O Jou de Ai hininga i sosanangi winihi apongo ngini, ho nginiö kiani nimau nimahika apongo moi de moi.
51003014	De' duru mal̄okuoka, enagënanga: Ngini kiani nimakodora hababu o dora gënanga inihidadi moioka Roriadodoto mata-mata hiädono nidadi itiai.
51003015	Kokiani nia putuhu-putuhu ihi tatapu o dame o Kristus winihi döa-döakoka nia hininga magoronaka. Hababu ma Jou Madutu wini ahoko ngini mangale nidadi o röehe moi mahidoku, hupaya ngini niwango o dame magoronaka o Kristusino gënanga. Kokiani ngini nitarima kasi.
51003016	Kokiani o Kristus ai dodötoko i omanga o barakati yawomo nia hininga magoronaka. De kiani duru nimasosawaro nima kodotoko de' nima hikodöaka mangale. Ni hi nyanyi o mazmur de' nipuji de o rohani manyanyi, ninyanyi mangale ma Jou Madutu de nia mamäo o sukur nia hininga magoronaka.
51003017	Hagala okia ngini niadiai ekola nihi demo, kiani niadiai de' nihi demo gënanga de ma Jou Yesus ai romanga. Ni sukur o Ama ma Jou Madutuika mangale o Yesus okia wadiai nginika.
51003018	Roriadodoto nidadi o hekata! Nia hingounu nia rokatika, hababu kokiani hoko gënanga nia manarama hokä o Haranioka manyawa.
51003019	Roriadodoto nidadi o rokata! Nia dora nia hekatika. Uha nia dodobuturungu onangika.
51003020	Ngoha-ngohaka! Ganga tingini nia momoteke hokä o Haranioka manyawa mangale hoko genangika nia hingounu nia ayo de nia amaika, karana genangala yasosanangi ma Jou Madutu ai hininga.
51003021	Roriadodoto nidadi o ama! Nia ngoha-ngohaka uha manga hininga niahiri hiädono to önanga manga ngonganono itoaka.
51003022	Roriadodoto nidadi o gilaongo! Hagala o hali magoronaka, kiani ngini nia hingounu nia tuangika o duniaka nënanga. Uha nia hingounu onangika duga-duga maöraha önanga magogiria ini lega-lega ngini, karana ngini nioigo ini higiriri. Nia hingounu önanga de nia hininga mariko-rikoto, karana ngini niwi horomati ma Jou.
51003023	O manarama okia dika inihi döaka nginika, kiani ngini nia manarama de nia hininga magahumu, matero-tero ngini niwi leleani ma Jou, de duga-duga ko o nyawa ikaua.
51003024	Nio hininga tingini nia hewa aha nia tarima ma Jouino. Okia ma Jou watiaioka mangale Ai umati, gënanga aha inihi döaka nginika. Hababu nia baluhu madiai magogiria niwi leleani ngini ganga o Kristus mahirete.
51003025	De' o nagonaö yodiai o howono, aha yatagongo manga howo-howono gënanga; karana ma Jou wapulonua o biono.
51004001	Roriadodoto nidadi o tuanga! Kiani ngini nidiai nia gogilaongika de madiai de' iadili. Nio hininga tinginiö womatëngo nia baluhu o horogaka.
51004002	Kiani ngini nima niata de nia hininga magou-goungu de' nima göa-göana, de nitemo sukur ma Jou Madutuika.
51004003	Nima niatö mangale ngomi la ma Jou Madutu womihi döaka ngomino öraha maoa mangale mihigerewoto o abari mangale o Kristus ai rahasia. Karana o hali gënanga öraha nënanga ngohi naga o bui magoronaka.
51004004	Nima niata la ngohi takunu tohitararono o rahasia gënanga duru itararono hoka sarakia i goungu.
51004005	Ngini nia dodohanga magoronaka de o nyawa yongaku-ngakuua, kiani ngini niwango nisawaro de nia päke öraha mahigetongo nihidodiai.
51004006	Kiani ngini o hali-o hali nihi demo salalu yasanangi de' yätauru manga hininga. Kiani ngini nihi öriki sarakia ngini kiani nio baluhu o nyawa manga loleha-lo leha.
51004007	O Tikhikus, tongone nanga riadodoto hihohininga, aha winihi ngahu nginika hagala moi-moi mangale ngohi. Unanga womanarama wosetia mima kinïki de ngomi mangale ma Jou.
51004008	Ngohi tihuloko ünanga nginika de matiti, hupaya ngini nihi öriki tongomi mia wowango de' ngini nia mäke o lolaru.
51004009	O Onesimus aha woiki imanïki de o Tikhikus; ünanga o nyawa womatëngo nginino. Unanga o nyawa wososetia, de' ngomi miwi hohininga. Unanga de' o Tikhikus aha inihingahu nginika hagala okia honanga idadi tongohi ahi ngïoka nënanga.
51004010	Kis. 19:29, 27:2, Flm. 24, Kis. 12:12, 25, 13:13, 15:37-39* O Aristarkhus, naga o bui magoronaka dede ngohi, mihidingoto mia tabea nginika. Hoko genangö o Markus, riadodoto o ahali moi de o Barnabas. (Ngini nihi dingotoka o abari mangale niwi buhuku ünanga nako ünanga woböa nginika.)
51004011	Ai tabeali o Yesusino ai romangö o Yustus. O Yahudioka manyawaino yongakuoka ma Jou Yesusika, duga-duga önanga yaruange dika öraha nënanga yomanarama mima kinïki dede ngohi mangale mihidagi mia manarama ma Jou Madutuino. Onanga duru yagou-goungu ihi riwo ngohi.
51004012	Ai tabea o Epafrasoka. Unangö nginino. Unanga o Kristus Yesus ai gilaongo, hoko genangika woma niati wagou-goungu mangale ngini. Unanga duru wogahoko ma Jou Madutuika la ngini nia ngongaku idadi ikuata de' ngini i gou-goungu nibaluhu, hupaya ngini de madiai nihi ngounu ma Jou Madutu ai mauika.
51004013	Ngohi mahirete tahakihi ünanga womanaramoka kohagiria mangale ngini de' mangale o Laodikia manyawa de' o Hierapolis.
51004014	Madotere o Lukas, ngone hihohininga, de' o Demas i hi dingoto manga tabea nginika.
51004015	Nihi adonikahi tongomi mia tabea o roriadodotoika o Haranioka o Laodikiaka; o Nimfaikaö, de' o jemaatika yopo puji-puji ai tauoka.
51004016	O hurata nënanga nima teke dabasa i böto nginika, nihidailako la gënanga nia basaö o Laodikia ma jemaatika. Hoko genangoli ngini mahirete kiani o hurata nia basa aha ihi dingoto o Laodikia de yaino nginika.
51004017	De' niwihi ngahu o Arkhipus, "Nohitiai ani manarama inihi döakoka ngonaika mangale nileleani ma Jou."
51004018	Ahi tabea ngohioka, o Paulus. Ngohi mahirete totulihi o hidoku nënanga. Uha nia wohanga ngohi kanagahi o bui magoronaka! Tanu ma Jou winihi barakati ngini! Tongomi mia horomati, o Paulus
52001001	Roriadodoto jemaat o Tesalonika mabereraka, nidädadi ma Jou Madutu o Ama ai umati de' ma Jou Yesus Kristus. Ngomi, enagënanga o Paulus, o Silas de' o Timotius minganono tanu ma Jou Madutu wohidöaka Ai barakati de' Ai lolä nginika.
52001002	-
52001003	Ngomi salalu misukur ma Jou Madutuika karana Riadodoto mata-mata. Mihi ëto-ëtongo ngomi mimä niata ma Jou Madutu de' nanga Amaika, ngomi salalu minihininga ngini. Ngomi salalu minï niata ngini. Ngomi mio hininga sarakia nihimatoko nia manarama magoronaka ngini niwi ngaku o Kristusika, sarakia ngini nia dora o nyawa mahomoa hiädono niä leleani önanga, de' sarakia ngini nimahi nganono dema kekete nanga Jouika o Yesus Kristus.
52001004	Ngomi mihi öriki, Roriadodoto, ma Jou Madutu winï dora ngini de' winï irikoka ngini nidadi to Una ai nyawa woma dinga-dingakoka.
52001005	Hababu ngomi mihi ngahu o Abari ma Oa kade o demo-demoua dika, mä made o kuahaö de' de ma Jou Madutu ai Womaha. De' ngomi mihi goungu duru mangale o diai o Abari ma Oa ino gënanga. Ngini nihi öriki sarakia ngomi miwango mangale nia paralu maöraha ngomi naga tingini nia hidogoronaka.
52001006	Ngini nia nïki tongomi mia dulada de' ma Jou ai dulada. Ngarokö hoko gënanga duru nia tagongo o hangihara, ngini nia tarima de nia mörene o abari ngomi miao-ao nginika. O mörene gënanga ma Jou Madutu ai Womaha inihi döaka.
52001007	De hoko gënanga ngini nidadi o dulada mata-mata o Haranioka manyawaika o Makedonia de' o Akhaya mabereraka.
52001008	Hababu i muläenge nginioka, o abari mangale ma Jou yodogerewotoka hiädono o Makedonia de' o Akhaya mabereraka. De' kagenangokadaua dika; i goungu o abari mangale sarakia ngini ningaku ma Jou Madutuika yadonoka okiaika dika, hiädono ngomi i paralu okaua okianaga mihiade-ade.
52001009	O nyawa mata-mata gënanga yoade-ade mangale sarakia nimï tarima ngomi maöraha madodihiraka ngomi miböa nginika. Onanga yoade-ade sarakia önanga yamal̄a o gomanga-o gomanga de' yoböa ma Jou Madutuika woma tëngo-tëngoka wowango-wango la niwï leleani Unangika.
52001010	Onanga yoade-adeoli mangale sarakia önanga yönganono ma Jou Madutu ai Ngohaka ai böa o horogaino, enagënanga o Yesus, ma Jou Madutu wihi wangoka o honenge mahidogoronaka. O Yesus kage Unangoli wonahihalamati ngone de ma Jou Madutu ai murukä aha i bö böa-böa.
52002001	Roriadodoto! Ngini mahirete nihi öriki, ngomi minï ädono nginika parahajaua.
52002002	Ngini nihi öriki i hira de ngomi miböa nginika o Tesalonika mabereraka, ngomi imï aniaya de imï hoheduoka o Filipi mabereraka. Mä ngarokö o nyawa manga ngöe imï lawani ngomi, tongone nanga Jou Madutu womihi döakoka o barani la mihi ngahu o Abari ma Oa nginika ma ahali Unangino.
52002003	Ngomi migëgoto migahoko nginika ganga mia howonua; inoli mia dungutua itö tebi-tebinua ekola lamitipu.
52002004	Kowali! Ngomi miade-adeua la' mia sanangi o nyawa manga hininga, duga-duga la mia sanangi ma Jou Madutu ai hininga, wauji tongomi mia hininga. Hababu ngomi ma Jou Madutu womï pulonoka ipatutu mihi barihi o Abari ma Oa gënanga.
52002005	Ngini mahirete nihi öriki komaiwa ngomi mia uru dema mutiti ekola nia lako mia tamunu la mia gogono o kal̄il̄u madungutu. Ma Jou Madutu wohakihi!
52002006	Ngomiö mihi dailakoua la mia mäke o higiriri o nyawaino -- kayaoa nginino kayaoa o nyawa mahomoaino. Imoteke madiai hokä o Kristus ai rasul, ngomi yakunu dika migahoko okianaga nginino.
52002007	Mä ngomi de mia jako ibole-bole maöraha naga ngini nia hidogoronaka, hokä momatëngo o ayo mapaliara de mögöana ami ngoha-ngohaka.
52002008	Karana tongomi mia dora de mia hayanga, ngomi mimasadia minihi döaka nginika koigoungua ka o Abari ma Oa dika ma Jou Madutuino gënanga mä tongomi mia ngangö. Hababu ngomi duru minï dora ngini!
52002009	Marai ngini kanio hiningahi sarakia mia kaigoungu ngomi mihidailako de miparangi. O hutu de o wange ngomi mimanarama hupaya kao nyawa moiö de nia hidogoronaka ngomi minï diaiua o huha, maöraha ngomi mihi barihi o Abari ma Oa ma Jou Madutuino gënanga nginika.
52002010	Ngomi miwango itebini, itiai de' ma howono koiwa nginika ningaku-ngakuoka o Kristusika. Kangini tongomi mia hakihi, kogenangoli ma Jou Madutu.
52002011	Ngini nihi öriki ngomi minihidiai ngini moi-moi hokä womatëngo o ama wahi diai ai ngoha-ngohaka.
52002012	Ngomi minï nasihati ngini, ngomi minï hititila ngini de' ngomi minï gëgoto hupaya ngini niwango hoko gënanga marupa hiädono ma Jou Madutu ai hininga nia sanangi. Karana ma Jou Madutu winï ahoko ngini la nidadi ma Jou Madutu ai Dunia ma Hungi makawaha de' nia mäo to ëna mamulia.
52002013	Nagaohi o hali moi mahomoa yadiai ngomi salalu mitemo tarima kasi ma Jou Madutuika. O hali gënanga ena ganga maorahoka ngomi mihi ngahu o abari ma Jou Madutuino nginika, ngini ni ihene de' nia tarima o abari gënanga, hokä o abari o nyawa inoua, mä hokä o abari i gou-goungu ma Jou Madutuino. Una ganga magogiria womanarama nia diri magoronaka ningö ngaku-ngaku o Kristusika.
52002014	Roriadodoto, o hali kiaka ngini nia ohana yaohanokali ma Jou Madutu ai jemaat o Yudea madaeraoka, yodä dadioka to Kristus Yesus. Ngini nia ohana o huha de o hangihara nia hoana o nyawaino mahirete, imatero hokä yaoha-ohana ma Jou Madutu ai jemaat o Yudea madaeraoka gënanga hagala o Yahudi manyawaino.
52002015	Kis. 9:23, 29, 13:45, 50, 14:2, 5, 19, 17:5, 13, 18:12* Hagala o nyawa gënanga iwi toma ma Jou Yesus de' o nabi-nabi, inoli ngomi imï aniaya. Onanga yähaturü o nyawa mata-mata, de' ma Jou Madutu kautuö de wäsanangiua onangika.
52002016	Igoungu önanga imï tätatoko ngomi mangale mihi ngahu o Yahudi manyawa ikaua, o abari yakunu yahihalamati o hoana de o berera manyawa gënanga. De hoko gënanga hagala o Yahudi manyawa gënanga yö dogo gila-gila toönanga manga baradoha hiädono yadono magegëtongo itiai. De öraha nanga mabobaha önanga yatapal̄u ma Jou Madutu ai murukä!
52002017	Mä Roriadodoto, kade madero ngomi mima tingaka jai-jai dede ngini -- homa kitingaka nanga lakooka ma nanga hiningaka kowali -- ngomi kai dogo minï igo de minï nganono nginika de' mihidailako mia gou-goungu la homaka mäkeoli dede ngini!
52002018	Ngomi mia niati minï ädono ngini; de' ngohi tohi tailoka mamoi mahinoto, mä o Ibilihi imï tatoko ngomi.
52002019	Igoungu kangini tongomi mia ngonganono de' mia mörene. Hababu nako dahaö ma Jou Yesus woböaoli, de' ngone hihimangika, done kangini aha nia dadi tongomi mia hininga iamoko!
52002020	Itiai kangini de mia hininga i amoko de' tongomi mia mörene!
52003001	Mabobaha tongomi mia ngigo de mia nganono miatumungu miakunokaua. Hababu gënanga ngomi mima pikiri iholoi yaoa ngomi imï mal̄aika mima tëngoka o Atena mabereraka,
52003002	mihi jai-jai ngomi miwi huloko nanga riadodoto o Timotius. Unanga o nyawa moi wilö leleani ma Jou Madutu womanarama mima kokomoteke dede ngomi mangale mihi ngahu o Abari ma Oa mangale o Kristus. Ngomi miwi huloko o Timotius nginika hupaya ünanga winihi kuata ngini de winihi titila ngini la iholoi niwi ngaku o Kristusika.
52003003	De hoko gënanga kamoiö de moiua nginino nima dohuku karana nanga huha de nanga hangihara nënanga. Ngini mahirete nihi öriki o huha de o hangihara gënanga iwohama ma Jou Madutu ai datoro magoronaka mangale ngone.
52003004	Maöraha ngomi ka dede nginiohi, ihiraka ngomi minihi ngahuoka nginika ngone aha hatagongo o huha de o hangihara. De' itiai gënanga i gou-goungu idadioka; ngini mahirete nihi orikoka.
52003005	Mahababu gënanga ngohi tïhuloko o Timotius, karana ngohi töigo duru tohi öriki sarakia nia dodagi mahimangika mangale nia ngongaku magoronaka o Kristusika. Ngohi tohawatere o Ibilihi i hasili inï baja ngini hi ädono mata-mata tongomi mia kangela idadi kaparahaja.
52003006	Oraha nanga o Timotius womakilioroka de' wohi ngahuoka ngomino o mörene ma abari mangale sarakia ngini niwi ngaku o Kristusika de' nimä kodora moi de moi. Unanga wohi ngahu ngomino ngini salalu de nia hohininga maoa-oa nia hiningaka mangale ngomi. De' ngini nio nahihu homakamäke dede ngomi, imatero hokä ngomiö mio nahihu homakamäke dede ngini.
52003007	Mahababu gënanga, Roriadodoto, hagala tongomi mia huha de mia hangihara magoronaka, ngomi imï laru de o abari mangale ngini. Nia ngongaku o Kristusika ya amoko tongomi mia hininga,
52003008	hiädono öraha nanga ngomi mia mäo igou-goungu miwango, itiyakunu ngini nitatapu nima okoino nibitumu, ni rimoi de ma Jou.
52003009	Hoko kia ma amoko o ma mäo to ngomi mia tarima kasi ma Jou Madutuika mangale o mörene mata-mata mia mäke-mäke ai himangoka karana ngini.
52003010	O hutu de o wange ngomi migahoko Unangika de mia hininga magahumu, hupaya ngomi miakunu homakamäke dede ngini mahirete la mia ngodumu okia ngini nipö paralu, mangale nia ngongaku o Kristusika hokä sarakia kokiani.
52003011	Tanu ma Jou Madutu tongone nanga Ama mahirete, de tongone nanga Jou Yesus wohidiai o ngëkomo mangale ngomi la homakamäke dede ngini!
52003012	Tanu ma Jou wadiai ngini idogo-dogo nimä kodora moi de moi, de idogo-dogo niä dora o nyawa mata-mata hiädono nia dora gënanga kai dogo-dogo, imatero hokä tongomi mia dora nginika.
52003013	De hoko gënanga ma Jou aha wohikuata nia hininga, hiädono ngini nitebini de' koiwa nia howono ma Jou Madutu tongone nanga Ama ai himangoka maorahoka tongone nanga Jou Yesus woböa imakomoteke de o nyawa mata-mata yodä dadi touna Ai nyawa.
52004001	Mabobaha Roriadodoto, ngomi mihi döakoka o dulada nginika imakorona de sarakia kokiani ngini niwango la nia sanangi ma Jou Madutu ai hininga. Itiai ngini niwangoka hoko gënanga. Mä oraha nanga de ma Jou Yesus ai kuaha ngomi migahoko de magiria nginika de' minï gëgoto hupaya ngini iholoi nimahiahaoli o hali gënanga magoronaka!
52004002	Hababu ngini nihi orikoka o hidumutu-hidumutu ngomi mini hidöa-döakoka nginika de ma Jou Yesus ai kuaha.
52004003	Nënanga doka ma Jou Madutu ai mau: Hupaya ngini niwango nimä dingakika mangale Una, nitebini, nimahi tingaka ikurutika de o manarama isösafarune.
52004004	O nau-nauru nia hidogoronaka kokiani ihi öriki sarakia yowango yorimoi de manga hekata de madodagi yasanangi ma Jou Madutu ai hininga de' o nyawa manga hininga.
52004005	Uha niwango nia moteke nia nahihu nia hekatika, hokä yadodiai o nyawa iwi näko-näkoua ma Jou Madutu.
52004006	O hali hoko gënanga magoronaka kao nyawa moiö de uhali nidiai o howono nia dodiawoika, ekola niä tipu. Mahira ngomi mihi döakoka o hohininga de makuata nginika, ma Jou wähukumu hagala o nyawa yododiai o howono hokä hoko gënanga.
52004007	Ma Jou Madutu wonä ahoko ngone, koigoungua hupaya ngone howango isafarune, duga-duga hupaya ngone howango de madodagi Ai hininga hasanangi.
52004008	O nyawa yaolu-oluku o dodötoko nënanga ko o nyawaua yäoluku, duga-duga iwi oluku ma Jou Madutu wohi döa-döaka ai Womaha itebi-tebini nginika.
52004009	I paralu okaua ngomi mitulihi nginika, mangale sarakia kokiani ngini niä dora nia roriadodoto o ngongaku moi. Ngini mahirete ma Jou Madutu winï dotokoka la nimä kodora.
52004010	De' o hali nënanga ngini nihi matokoka o roriadodotika o ngongaku moi, o Makedonia madaera mata-mataika. Mä Roriadodoto ngomi migahoko de magiria, hupaya niawowango iholoioli yaoa.
52004011	Nihidailako niwango de nia hininga irïdi de' nia ganu-ganuua o nyawa mahomoa manga hali. Kokiani ngini nimanarama nimä lingiri mahirete nia ngol̄omo de nia ngokere, hokä sarakia mahira ngomi mihiparetaka nginika.
52004012	Nako ngini niwango hoko gënanga, ngini kamoi ikaö de nima higagaoua, de' hagala o nyawa yongaku-ngakua o Kristusika aha inï horomati ngini.
52004013	Roriadodoto, ngomi mioigo hupaya ngini nihi öriki demadiai mangale hagala o nyawa yohone-honengoka; hupaya ngini nia hininga ihuhaua hokä o nyawa mahomoa manga ngonganono koiwa-iwa.
52004014	Ngone hongaku o Yesus wohonengoka de wowango okali. Mahababu gënanga ngomi mingakuö ma Jou Madutu aha wahi wango okali mata-mata o nyawa yongaku-ngaku o Yesusika de' yohonengoka, hupaya önanga yowango dede Unanga.
52004015	Yakorona o hali gënanga, nënanga doka ma Jou ai dodötoko ngomi mimau minihi ngahu nginika: Ma Jou Yesus woböa maorahoka, ngone kaho wango-wangohi aha hohihiraua de o nyawa yohone-honengoka ihira.
52004016	Damä o malaekat womomulia aha wopöaka de' ma Jou Madutu ai trompet aha yawuwu hokä o nonako o pareta ima sadia. Daha ma Jou Yesus mahirete aha wouti o horogaka de wauku, de o Haranioka manyawa yohone-honengoka aha itihira wahiwango.
52004017	Iböto de gënanga, ngone kaho wango-wangohi o öraha gënanga aha kama moi inä göraka dede önanga o lobi-lobi ma goronaika la homakamäke de ma Jou o gitawaoka. Daha ngone aha hogogere de ma Jou kahi ado-adonika.
52004018	Hababu gënanga, kokiani ngini nima hikukuata nia hininga de nia päke o demo-demo nënanga.
52005001	Roriadodoto, iparalua ngomi mitulihi nginika muruonoka maöraha yakokoronauku o hali-o hali gënanga aha idadi.
52005002	Hababu ngini mahirete nihi öriki demadiai ma Jou ai böa ma Wange gënanga aha imahi ädono hokä yotohi-tohiki yaino o hutu-hutu.
52005003	Nako o nyawa yotemo yato, "Mata-mata kai rorahai de' kai rirïdi," done maorahoka gënanga itodokanino önanga aha yätapal̄u o binaha, de' kao nyawa moiö de yakunua yo otana. O hali gënanga aha idadi itodokanino, hokä o ngoheka momatëngo aha mongohaka mamäo mahiri momä gilianga.
52005004	Mä ngini koigoungua o nyawa niwö wango-wango o huhutu magoronaka, hiädono o wange gënanga ngini inï todokana hokä o nyawa yotohi-tohiki yaino.
52005005	Riadodoto mata-mata ganga o nyawa niwö wango-wango o dararono magoronaka; ngini niwohama o ginitara madodararonika. Ngone koigoungua o nyawa yowö wango-wango o huhutu magoronaka ekola howohama o hutu maho huhutuika.
52005006	Hababu gënanga ngone yakunua kahomä idu-idu dika hokä o nyawa mahomoa. Ngone kokiani homahi dodiai ho mä göana de' to ngone nanga dibanga ko kiani itararono.
52005007	O hutu-hutu o nyawa imä idu, de' o hutu-hutuö o nyawa idadi yädaluku.
52005008	Mä ngone nënanga inä etongo o ginitaroka manyawa; hababu gënanga nanga dibanga kokiani itararono. Ngone kokiani itatapu hïngaku ma Jouika de' hädora o nyawa mahomoa inoli hönganono hagoungu ma Jou Madutu aha wona hihalamati ngone. Gënanga doka o daë inä göa-göana ngone o parangi magoronaka halawani o huhutu.
52005009	Ma Jou Madutu wonä iriki ngone koigoungua la inä hukumu, mä mangale ina hihalamati de madodagi tongone nanga Jou Yesus Kristus.
52005010	Unanga wohonenge mangale ngone hupaya maorahoka Unanga aha woböa -- bote ngone kaho wango-wangohi, bote ngone hohonengoka -- ngone yakunu howango dede Unanga.
52005011	Hababu gënanga, kokiani ngini itatapu nimahiki liara de' nima hikukuata, imatero hokä ngini nia gogiria nia diai o öraha nënanga.
52005012	Roriadodoto, ngomi migahoko de magiria hupaya ngini niä horomati o nyawa yomomanarama nia hidogoronaka; enagënanga önanga ma Jou wäiri-irikoka la ngini inï tuda de' inï nasihati.
52005013	Nia hidiai önanga duru demahoromati de' de nia hayangi de nia dora karana homa hininga okia önanga yodiaioka. Niwango salalu nimahi teke dodiai.
52005014	Roriadodoto, ngomi migahokoli, nia hidaaere nihididiai o nyawa yo olu-oluku yomanarama; nihi bitumu manga hininga o nyawa yohö hawa-hawana; nia riwo o nyawa ipöparalu nia riwo, de' nia hisabari o nyawaika mata-mata.
52005015	Nio göana hupaya uha naga yabalahi o dorou de o dorou. Nihi dailako salalu mangale o oa nidiai, o nyawa moi de moiika de' o nyawa mata-mataika.
52005016	Kokiani ngini salalu nimörene,
52005017	de' nimä niata kahoko genangika.
52005018	Hagala okianaga idädadi magoronaka kokiani ngini nisukur, hababu gënanga doka ma Jou Madutu wö igo-igo nginino hokä o nyawa yowango yorimoi de o Kristus Yesus.
52005019	Uha nia tätatoko ma Jou Madutu ai Womaha.
52005020	Uhali nia pulono okiaua yadäene o abari ihi döa-döaka ma Jou Madutu ai Womaha.
52005021	Hagala moi-moi kokiani nia uji, de' maoa-oa kokiani nia moteke.
52005022	Nimahi tingaka nia kokurutika hagala rupa o dorou.
52005023	Tanu ma Jou Madutu mahirete wonahi döa-döaka o lolä, winihi dadi ngini o nyawa yagou-goungu niwango nihi tingaka mangale ma Jou Madutu. Tanu ma Jou Madutu wögöana nia diri ingodumu, kayaoa nia womaha, nia jiwa kayaoa nia röehe, hi ädono koiwa naga itotomua maorahoka nanga Jou Yesus Kristus woböali.
52005024	Ma Jou Madutu winï ahokoka ngini la nia diai o hali gënanga hababu Unanga wosetia.
52005025	Roriadodoto, nimi hihubayanga ngomi!
52005026	Nima teke tabea nimahi teke dodiai, hokä o roriadodoto Haranioka.
52005027	De ma Jou ai kuaha, ngohi togahoko de magiria hupaya ngini nia basa o hurata nënanga mata-mata o roriadodotika o ngongaku moi.
52005028	Tanu nanga Jou Yesus Kristus winihi barakati ngini. Tongomi mia horomati, o Paulus
53001001	Roriadodoto jemaat o Tesalonika mabereraka, nidädadi ma Jou Madutu ai umati tongone nanga Ama de' nanga Jou Yesus Kristus! Ngomi, enagënanga o Paulus, o Silas de o Timotius,
53001002	minganono tanu ma Jou Madutu nanga Ama de' nanga Jou Yesus Kristus winihidöaka o barakati de' o lolä nginika.
53001003	Roriadodoto, ngomi salalu kokiani mitemo tarima kasi ma Jou Madutuika karana ngini. De' itiai mapatutu ngomi midiai hoko gënanga, hababu ngini kai dogo-dogo niwingaku o Kristusika, de' ngini kai dogo-dogo nimä kodora moi de moi.
53001004	Mahababu gënanga yadodoa ho ngomi mitemo-temo mangale ngini mihi gëto-gëtongo ngomi miä ädono ma Jou Madutu ai jemaat-jemaat. De mia hininga iamoko ngomi mihi ade-ade sarakia ngini itatapu ibitumu nia ngongaku o Kristusika o aniaya magoronaka de' o huha de o hangihara ngini nia oha-ohana.
53001005	De' nenangokadau i nyata hokokia ma Jou Madutu ai adili hokä o hakimi: Ngini nia tagongoka o huha de o hangihara karana ma Jou Madutu ai Dunia ma Hungi, de' karana gënanga ngini aha inï etongo nipatutu niwohama o Dunia ma Hungika.
53001006	Unanga aha wodiai okia iadi-adili, de' aha wabalahi de o huha de o hangihara o nyawaika yodö dodiai ngini nia tagongo o huha de o hangihara.
53001007	De' nginika o öraha nënanga nia tago-tagongo o huha de o hangihara -- hoko genangoli ngomino -- ma Jou Madutu aha wonahidöaka o hininga masanangi ma Jou Yesus ai wangeoka wouti o horogaka de wauku de' womahimatoko Ai diri de to Una Ai mömalaekat yonö nau-nauru
53001008	de' o uku i toka-tokara. Unanga wouti la wähukumu hagala o nyawa iwi hohaduliua ma Jou Madutu de' yo olu-oluku yowango hokä imoteke de o Abari ma Oa mangale o Yesus tongone nanga Jou.
53001009	Hagala o nyawa gënanga aha yatarima o hukumanga o bobinaha kahi ado-adonika, yäumo yohupu de ma Jou ai bobareta de' Ai kuaha i kokurutil̄e;
53001010	mata-mata gënanga aha idadi ma wange Unanga ai böa oka la Ai umati iwi himulia de' mangale iwi horomati hagala o nyawa iwi ngaku-ngaku. Nginiö ma aha naga ma Jou Madutu ai umati manga hi dogoronaka gënanga, hababu ngini ningakuoka o abari minihi ngahu-ngahuoka nginika.
53001011	Mahababu gënanga ngomi salalu minihi hubayanga ngini. Ngomi mimä niata hupaya ma Jou Madutu winihidadi ngini ipatutu mangale niwango imoteke Ai mau; mangale gënanga doka Unanga winï ahoko ngini. Tanu ma Jou Madutu de Ai kuaha, wohi ömanga nia ngigo mangale o oa nidiai, de' wohitotomo o manarama mata-mata ngini nia dodiai karana niwingaku o Kristusika.
53001012	De hoko gënanga ngini niwihi mulia nanga Jou Yesus, de' ngini mä o Yesus winihi mulia karana ma Jou Madutu de' ma Jou Yesus Kristus manga hininga maoa.
53002001	Mangale nanga Jou Yesus Kristus ai böa, de' mangale aha ngone inä toomu kamamoi dede Unanga, nënanga doka ngohi togahoko de magiria nginino:
53002002	Uhali itai-taiti ningaku ekola nia hininga ihuha karana naga o abari, bari yadonoka ma wange ma Jou Yesus woböaokali. Mudukua o abari nënanga ma ahali moi o nubuatino, ekola moi o dodotokino; ekola yakunoli idadi naga yotemo bari ngomi mamoi iböto mitulihi mia hurata moiani magoronaka.
53002003	Ngaro sarakiali mauha nima higumal̄a ngini o nyawa inï tipu. Hababu ihira de o Wange gënanga iböa, kokiani o hali nënanga ihira idadi: O nyawa manga ngöe aha yosetia okaua o agamaika, iwihi pongono o Kristus; de' o Nyawa ma Dorou mahirahi de hitantuoka la wowohama o narakaika, aha ai diri wohimatoko.
53002004	De woma hil̄e ünanga aha wolawani de' ai diri wohikurutil̄e ma l̄okuoka hagala mata-mata o nyawa yähuba-huba, ekola mata-mata o gikiri o nyawa yadodiai manga Jou Madutu. De igoungu ünanga aha wo gogeruku ma Jou Madutu ai Tau magoronaka de' wohingahu wohi kawahaoko una ganga ma Jou Madutu.
53002005	Nio hohininga mamoi iböto ngohi tinihi ngahuoka mata-mata gënanga maöraha ngohi naga dede nginiohi.
53002006	De' ngini nihi öriki okia öraha nanga kaya tätatokohi la mata-mata gënanga idadi. Damä maöraha ma Jou Madutu wohi totantuoka, o Nyawa ma Dorou gënanga aha wohupu womahimatoko.
53002007	O kuata imomanarama o dorou gënanga imulaengoka imanarama kaya rörahasia, mä kaya tumu-tumungohi. Damä näko yatumu-tumungu ihi rehenoka,
53002008	dahaö o Nyawa ma Dorou gënanga iwi mäke. Ho maöraha ma Jou Yesus woböa, de to Una ai womaha Ai uruiha, Unanga aha wa toma o Nyawa ma Dorou gënanga de' wabinaha de to Una ai böa maleletongo.
53002009	O Nyawa ma Dorou gënanga aha wohupu womahimatoko de o kuaha malamo-amoko moi o Ibilihino. Unanga aha wodiai hagala rupa ihëra-hëranga de' o hali-o hali ibobiahaua iömanga de o tipu.
53002010	Unanga aha wapäke hagala rupa o tipu mausaha itotorou la hagala o nyawa aha yobobinaha yorehene o ngëkomo itotorouika. Onanga aha yobinaha hababu yatila de yoigoua o abari madiai ma Jou Madutuino yakunu yahihalamati önanga.
53002011	Mahababu gënanga ma Jou Madutu wadotagao onangika moi o kuaha la yorehene o ngëkomo itotorouika, hi ädono önanga yangaku okianaga madiaiua.
53002012	Mabaha o nyawa mata-mata yoigo o baradoha de' yongakua o diai ika gënanga, aha yähukumu.
53002013	Roriadodoto ma Jou winï dora-dora! Kokiani ngomi salalu mitemo tarima kasi ma Jou Madutuika mangale ngini, hababu kadema hirahi ma Jou Madutu winï irikoka ngini la ini hihalamati. O hali gënanga idadi de okia yamomanarama ma Jou Madutu ai Womaha nginika la winihidadi ngini ma Jou Madutu ai umati itebi-tebini de' ma karana ngini ningaku o abari madiaika ma Jou Madutuino.
53002014	Mangale gënanga doka ma Jou Madutu winï ahoko ngini de madodagi o Abari ma Oa ngomi mihi ngahu-ngahu nginika. Ma Jou Madutu winï ahoko ngini, karana Unanga womau hupaya dede ngini nia mäo nanga Jou Yesus Kristus ai mulia.
53002015	De mahababu gënanga Roriadodoto, nima oko nimatotiail̄e de' nimahi jojö gila-gila o dodötoko-dodötokika ngomi minihi döa-döakoka nginika, kayaoa mio uruika kayaoa de mia dulihi.
53002016	-
53002017	Tanu nanga Jou Yesus Kristus mahirete, de' ma Jou Madutu tongone nanga Ama winï laru de' wohi kuata nia hininga, hupaya ngini yakunu nia manarama de' nihi ngahu okianaga maoa-oa. Hababu ma Jou Madutu wonä dora ngone, de' karana Ai hininga maoa Unanga wadiai ngone i tatapu nanga hininga ikuata, inoli hönganono maoa-oa.
53003001	Mabobaha, Roriadodoto nimä niata mangale ngomi. Nimä niata hupaya o abari ma Jouino yakunu igila-gila ikerewoto de majapati de' yatarima kai rorahai, ima tero hokä mahira idadioka nginioka.
53003002	Nimä niatö hupaya ma Jou Madutu womi hihalamati ngomi de hagala o nyawaino yonö naka-nakali de' manga hininga i totorou. Hababu o nyawa mata-mataua yongaku o abari ma Jouino gënanga.
53003003	Mä ma Jou wosetia. Unanga aha winihi kuata ngini de' winï göana ngini la nihalamati o Dorouino.
53003004	De' ngomi mingaku iömanga ma Jouika mangale ngini, magogiria ngini nidiai de' aha igila-gila nidiai okianaga ngomi minihi garo-garo nginiika.
53003005	Tanu ma Jou winï tuda ngini la iholoi nimangarati ma Jou Madutu winï dora ngini de' o Kristus winihi döaka o hininga makuata nginika.
53003006	Roriadodoto, de ma Jou Yesus Kristus ai kuaha, ngomi minihi pareta hupaya ngini niä tingaka ikokurutika o riadodoto mata-mata, yowango imatotebeturu de' yoluku yamoteke hagala o do dötoko ngomi miahidöa-döaka onangika.
53003007	Ngini mahirete nihi öriki ngini kokiani nimä duru ngomi mia dodiai. Ngomi mima totebeturua maöraha ngomi naga tingini nia hidogoronaka.
53003008	Ngomi mia ol̄omua o nyawa manga inomo de komi fangua. Ilio yaino o hutu de o wange ngomi mimäkarajanga mimahohonenguku hupaya ka o nagonaö de nia hidogoronaka mia diaiua o huha.
53003009	Ngomi midiai gënanga koigoungua karana ngomi mia haku koiwa hupaya migahoko ngini nimï riwo ngomi, mä karana ngomi mimau midadi o dulada nginika.
53003010	Maöraha ngomi naga kania hidogoronakahi, ngomi mihidöaka o datoro nënanga, "O nyawa yoluku imä karajanga, yakunua yol̄omo."
53003011	Ngomi mitemo nënanga hababu ngomi mi ihene naga o nyawa nia higoronaka yowango imatotebeturu. Ka okia naga moiö de önanga yadiaiua, sowaliua yotasibu yosapuru o nyawa mahomoa manga hali.
53003012	De ma Jou Yesus Kristus ai kuaha ngomi mia pareta o nyawa ge önanga de' mia hidöaka o hohininga, hupaya önanga imä manarama ihidodiai de' imä lingiri manga ngol̄omo de manga ngokere mahirete.
53003013	Mä ngini uha nio gihounu nidiai o oa-oa.
53003014	Mudukua dahaö naga o nyawa yoluku yamoteke okia ngomi mia heto-hetongo o hurata nënanga magoronaka. O nyawa hoko gënanga nimä göana nimahi dodiai, de' uha nima teke dodiawo dede ünanga hupaya iwi mal̄eke.
53003015	Mä uhali niwi diai ünanga hokä nia haturü; duga-duga ünanga niwi nasihati hokä o riadodoto.
53003016	Ma Jou ganga nanga lolä matiti. Tanu Unanga salalu winihi döaka nginika o lolä hagala o hali magoronaka. Tanu ma Jou wini tomoteke ngini Riadodoto mata-mata.
53003017	O tabea ngohioka, o Paulus. Ngohi mahirete totulihi o hidoku nënanga. Nënanga doka manonako tögogelenga tongohi ahi huratoka mata-mata.
53003018	Tanu tongone nanga Jou Yesus Kristus winihi barakati ngini Riadodoto mata-mata. Tongomi mia horomati, o Paulus
54001001	-
54001002	Timotius, ahingohaka madutu mangale ma Jou! O hurata nënanga ngohioka de yaika, o Paulus, o Kristus Yesus ai rasul imoteke ma Jou Madutu ai pareta, Wonahi hohalamati ngone, de' imoteke o Kristus Yesus ai pareta, tongone nanga ngonganono. Tanu ma Jou Madutu o Ama de' o Kristus Yesus tongone nanga Jou wonihi döaka o barakati, Ai hayanga de Ai dora de' o lolä ngonaika.
54001003	Ngohi toigo hupaya ngona nogogere norïdi o Efesusoka, hokä ngohi tonihi ributuoka ngonaika maöraha ngohi toiki o Makedoniaika. Hababu, o Efesusoka naga o nyawa yamuruono naga ihi gerewoto o dodötoko itotiaiua, de' ngona kiani nahibareti önanga.
54001004	Natemo onangika la' ibötohi ihi gihenika o demo ito totiaiua de' o ade-ade kai hira-hira ikahi koi toa-toakua. Mata-mata gënanga, duga-duga ihipuda o ributu dika, de' koi tagiua ma Jou Madutu ai datoro duga-duga hakunu hanako de madodagi o ngongaku Unangika.
54001005	Tongohi ahi hitiari gënanga madungutu ganga, hupaya o nyawa yakunu yapäke o hininga idododono de' manga hininga magoronaka madebi-debini, de igou-goungu iwi ngaku ma Jouika, de' de hokogënanga önanga yakunu yahininga manga dodiawo o nyawa.
54001006	Naga o nyawa o hidoku moi yowango okaua hokä hoko genangoli, de' yorehene o ributu-ributu magoronaka mabaraguna koiwa-iwa.
54001007	Onanga yomau yodadi o agama maguru-guru, ena hioko önanga mahirete imangaratiua o demo yapö päke-päke önanga, ekola o hali-hali ihihimanga önanga de hoko gënanga ihi goungu.
54001008	Ngone hohiöriki o agama matita ganga yaoa, nako hokä sarakia yapäke demadiai.
54001009	Maraioka kiani nohininga o tita idiai o nyawa maoaikaua, mä o nyawa o tita yatotilakurika, yododiai o dorou, o nyawa yororuae, o nyawa baradohaika, o nyawa yo o agamaua, o dunia manyawa, o nyawa yätoma-toma manga ayo de manga amaika, yototoma-toma mata-mataika,
54001010	o nyawa manga wowango isösafaruneika, yodiai o howono imahi kokanauru, yotohi-tohiki o nyawa, yo elu-eluku; o hakihi ielu-eluku, de' o nagona dika yodiai o hali-o hali ima däenua de o dodötoko madiai.
54001011	O dodötoko gënanga hamäke o Abari ma Oa magoronaka de ihi ngakuoka ngohino la' tohibarihi, enagënanga o Abari ma Oa ma Jou Madutuino womomulia de' kiani hihigiriri.
54001012	Ngohi totemo tarima kasi o Kristus Yesusika tongone nanga Jou. Unanga wohihi döakoka o kuata ngohino mangale tileleani Unanga, de' Unanga wohipulono ngohi topatutu mangale o manarama gënanga,
54001013	ngaro mahira ngohi tidiai o romanga madorou, de' tianiaya, de tïhikauku Unanga. Mä ma Jou Madutu wohihininga ngohi, karana öraha gënanga ngohi tongaku uahi, ho' ngohi tohiörikua okia ngohi tadiai.
54001014	De' ngohi kai holoi Ai hininga mahayanga de madora tongone nanga Jou. Unanga wohihi döaka o kuata ngohino mangale tingaku Unangika de' tahininga ahi dodiawo o nyawa. O kuata gënanga wonahi döakoka ngoneino mata-mata, horimoioka de o Kristus Yesus.
54001015	Igoungu itiai o demo nënanga -- hababu gënanga ipatutu nia tarima de' nia ngaku i tototomo --: "O Kristus Yesus woböa o duniaka nënanga mangale wahi halamati o nyawa yobobaradoha." De' ngohila o baradoha manyawa duru itötotorou.
54001016	Mä mangale hababu gënanga ma Jou Madutu wohihininga ngohi, la' o Kristus Yesus yakunu wohi dumutu Ai sabari ingodumu ngohino, o nyawa duru tobobaradoha nënanga. De' nenanga idadi o dulada moi mangale o nyawa mata-mata, damä aha yongaku Unangika de' yamäke o ngango madutu de' ikakali.
54001017	Ma Jou Madutu, hagala o öraha ma Koano, ipatutu hihoromati de' hihigiriri ka hoko genangika, hababu Unanga wokakali, himäke-mäkeua de' woma tëngo-tëngoka! Amin.
54001018	Timotius, ahingohaka! O manarama nënanga ngohi tonihi gögoanoka ngonaika, hohininga aha ma Jou Madutu ai behehongika ihiado-adonoka o nabi-nabi o jemaat magoronaka imakorona Ani diri. O behehongo gënanga kiani idadi o bilaono ngonaika ani manarama maoa-oa magoronaka.
54001019	Nomanarama de noma hijojö o ngongaku madiaika, de' ani hininga magoronaka itebi-tebini. Naga o nyawa yohaduliua manga hininga madobote magoronaka, hiädono iwedere toönanga manga ngongaku.
54001020	Mahi dogoronaka o Himeneus de' o Aleksander. O nyawa yahinoto gënanga ngohi tahukumoka de tahilapahi o Ibilihika, la' onanga imadotoko mangale imatogumu iwi hikauku ma Jou Madutu.
54002001	Mahira-hiraka, ngohi togahoko de magiria la' nia gogahoko, nia hubayanga, de' nia niata o dodohanga de o demo tarima kasi nihi ädono ma Jou Madutuika mangale o nyawa mata-mata;
54002002	mangale o kokoano de' mangale o nyawa mata-mata yasösö o kuaha. Hogahoko la' ngone yakunu howango ho ogoro de horïdi mangale ma Jou Madutu de nanga manarama ipatu-patutu.
54002003	Gënanga yaoa de ma Jou Madutu ai hininga yasanangi, ngone Wonahi hohalamati.
54002004	Unanga womau la' mata-mata o nyawa wahihalamati de ihi öriki o diai.
54002005	Hababu, duga-duga naga ma Jou Madutu womatëngo, de' duga-duga womatëngo womahi togoronauku ma Jou Madutu de o nyawa nanga hidogoronaka, enagënanga Kristus Yesus.
54002006	Unanga o nyawa womatëngo wohi döakoka Ai diri mangale wahilapahi o nyawa mata-mata toönanga manga baradohaka. De gënanga ma Jou Madutu wohidumutu maöraha yakokokorona, Unanga woigo la o nyawa mata-mata wahihalamati.
54002007	De' hababu gënanga ngohi ihi huloko toiki o Yahudi manyawa okaikaua mangale tohi abari onangika o abari mangale o ngongaku madiai. Ngohi tohihimanga nënanga ganga itiai, ngohi toëlukua.
54002008	Ngohi tomau la' kiakaö dika o nyawa o nau-nauru ima niata de manga hininga itebi-tebini, koiwa o gangamo ekola o ributu.
54002009	Kokiani o nyawa o ngoheka ima päke manga diri de biaha dika de' imahi päke o pakeanga de ma ada-adatoka. Uha ima päke manga tadauru imadobikoka yatorou o lolegaka ekola imahi poromu o gurasi de o muhutika ekola o pakeanga ihali-hali.
54002010	Mä, kokiani o ngoheka imapäke manga diri de o manarama maoa-oa hokä sarakia ipatutu mangale o ngoheka iwi puji-puji ma Jou Madutuika.
54002011	O ngoheka kiani imadotoko de ima rirïdi manga diri, de' manga hingounu.
54002012	Ngohi tohi goungua o ngoheka yädotoko ekola yäpareta o nau-nauru; önanga kiani ima rirïdi.
54002013	Hababu madodihiraka iwihi dadi ganga o Adam de' daha ituru o ngo Hawa.
54002014	De' ko o Adamua, mä o ngoheka imi taili hiädono matilakuru ma Jou Madutu ai pareta.
54002015	Ngaroka hoko gënanga, o ngoheka aha mohalamati de mohidadi o ngohaka, iti münanga de ami hininga madipokouku tatapu mingaku o Kristusika, de' tatapu mahininga o nyawa mahomoa de ami wowango mohi taioka mangale ma Jou Madutu.
54003001	Igoungu itiai o demo nënanga, "O nyawa yöigo yodadi o jemaat yototailako, yöigo o manarama moi duru de maraganeoka."
54003002	O nyawa moi wototailako o jemaat, o nyawa kiani koiwa ai kuranga, ngoi hekata duga-duga momatëngo, wanako watumungu ai diri, wobarija, de' ai datoro irahai; ünanga woigo wätarima o nyawa ai tauoka; de' wakunu wadotoko o nyawa;
54003003	uha o nyawa wotoba daluku, ekola woigo imakangamo. I idulu yaino, kokiani ünanga ai hininga mabole-bole de' aha woigo o dame. Unanga yakunua wokal̄il̄u o tiwi.
54003004	Unanga kiani wohi öriki watatoro de madiai ai tau madol̄a, de' wadotoko ai ngoha-ngohaka mangale manga hingounu de' manga horomati unangika.
54003005	Hababu nako o nyawa ihi örikua yatatoro manga tau madol̄aka mahirete, sarakia ünanga wakunu watatoro ma Jou Madutu ai jemaat?
54003006	O nyawa womatëngo wototailako o jemaat yakunua dahaö wo Haranino, hababu done ünanga idadi ai hininga ikurutil̄e daha wamäke o lolai hokä o Ibilihi mahira.
54003007	Unanga kiani o nyawa ai romanga maoa-oa kawaha manga hidogoronaka; hababu nako hoko genangua, done o nyawa aha iwihikauku ünanga, hiädono wo otaka o Ibilihi madadagoko magoronaika.
54003008	O jemaatoka yäriwo-riwo kianiö o nyawa yaoa de' manga hininga irikoto; wokal̄il̄ua o tiwi de' woigoua wokere o angguru duru koha amoko.
54003009	Onanga kiani yasö ibitumu de manga hininga madobote idödodono, o Haranioka manga ngongaku madodotokika wohimato-matokoka ma Jou Madutu.
54003010	Kiani önanga yätailako okahi ihira, de' nako inyata önanga koiwa manga kuranga, daha önanga yakunu yäriwo o jemaat magoronaka.
54003011	To önanga manga hekatö kiani o nyawa maoa-oa, igoungua o nyawa yoigo i hi ade-ade o demo itotiaiua. Onanga kiani ihi öriki yatumungu manga diri, deyorikoto hagala o hali magoronaka.
54003012	Yariwo-riwo o jemaatoka kiani manga hekata momatëngo dika. Unanga kiani wohi öriki watatoro ai ngoha-ngohaka de' ai tau madol̄a de kaya oa-oa.
54003013	O nyawa yäriwo-riwo irahai o jemaat magoronaka, aha yahoromati de' idadi iholoi yobarani yotemo-temo imakorona to önanga manga ngongaku o Kristusika.
54003014	Ngohi tonganono i tedekanoka uaoli ngohi aha tonilega. Ngaro hoko gënanga, ngohi totulihi dika o hurata nënanga ngonaika,
54003015	la' nako ngohi totedekanika, ngona nohi örikoka sarakia ngone kiani howango hokä ma Jou Madutu ai tau madol̄a manyawa, enagënanga ma Jou Madutu ai jemaat iwango-wango. O jemaat nënanga matero-tero o liate madidiki de maroriwo o dodötoko madiai ma Jou Madutuino.
54003016	O nyawa moiuaö yakunu ihi pongono, hokokia ma amoko tongone nanga agama marahasia: Unanga womahi matoko ai diri o nyawa ma rupa ma goronaka, de' ihi matoko o diai ma Jou Madutu ai Womaha, de yamäke o malaekat-malaekat. Ma abari ihi boakoka o hoana iago-agomo mahi dogoronaka, de' Unanga iwi ngaku o dunia ingodumu de' iwi goraka o horogail̄e.
54004001	Ma Jou Madutu ai Womaha itemo ihi totararonuku maöraha aha iböa, o nyawa utu aha yodohuku, de iwihi pongono o Kristus. Onanga aha ihi ngounu o womaha yahirö rehe-rehenika, de' yanïki o womaha madorou madodötoko,
54004002	ihi ngahu de madodagi o nyawa madorou de yototengeluku. Manga hininga madararono o nyawa gënanga, ihuhutuoka.
54004003	Onanga yädotoko o nyawa, mangale uha yokawingi, de' yaol̄omua o inomo ihi totatapuoka. Enahioko o inomo gënanga ma Jou Madutu wohidadioka mangale yäol̄omo de yotemo tarima kasi Unangika mangale o nyawa iwi ngakuoka o Kristusika, de' yanakoka o dodötoko madiai ma Jou Madutuino.
54004004	Hagala moi-moi ma Jou Madutu wohi dadioka gënanga yaoa, de' kamoiö de koiwa kiani hapulono maharamu nako hatarimaka de hotemo tarima kasi ma Jou Madutuika.
54004005	Hababu o barakati ma Jou Madutuino de' o niata yadiai o inomo gënanga idadi i halali.
54004006	Nako ngona nädotoko mata-mata gënanga o roriadodotika o ngongaku moi, ngona aha nodadi o Kristus Yesus ai leleani de nomanarama yaoa. De' ngona aha gila-gila naburere ani hininga de ma Jou Madutu ai demo ngone hangongaku-ngaku, de' o dodötoko-do dötoko madiai ngona nanïkoka madekanino nënanga.
54004007	Nomahi kurutika o ade-ade o ngongaku ipoparahaja de mabaraguna ko ö iwa-iwa. Kiani nomahibiaha ani diri mangale o puji mawowango.
54004008	O hibiaha o röehe mahidoku mahuhutulu dika mafaidä, mä o hibiaha o rohani mafaidä hagala o hali magoronaka, hababu yongohamika o jaji mangale o ngango maöraha nënanga de' oraha aha iböböa-böa.
54004009	O hali gënanga itiai de' kiani hätarima de hängaku itototomo.
54004010	Hababu gënanga ngone hoparangi de homanarama hohauku, hababu ngone honganono itötotomo ma Jou Madutuika wowö wango-wangoika; Unanga Wohihö hohalamati o nyawa mata-mata, duru mal̄okuoka o nyawa yongöngaku-ngaku.
54004011	Nadotoko mata-mata gënanga de' nähuloko o nyawa yamoteke.
54004012	Uha namal̄aika o nyawa moiö ini pulono ngona okiaua ini däene karana ngona kanomagö ikahi. I idulu yaino, kokiani ngona nodadi o dulada mangale o nyawa yongaku-ngaku ani ade-ade de' ani kalakuanga magoronaka, madodagi magoronaka ngona nahininga ani dodiawo o nyawa mahi dogoronaka de' ani ngongaku o Yesus Kristusika, de' ani wowango nadebi-debini.
54004013	Oraha gënanga, damä ngohi hi ädono toböa, ngona kiani nagou-goungu nadabasa Ma Jou Ai Demo ma Buku o nyawaika, de' nähitomo de nadotoko önanga.
54004014	Uha ngona nawohanga napäke o ngongike ma Jou Madutu ai Womahino, inihi döakoka ngonaika maöraha o jemaat matutuda-tutuda toönanga manga giama yogelengaka ani häeke mal̄okuoka, de' o nabi-nabi ihi adonoka ma Jou Madutu ai behehongo imakorona ani diri.
54004015	Namanarama mata-mata gënanga de magou-goungu la' ani manarama mahasili yamäke o nyawa mata-mata.
54004016	Nolega nohidodiai ani diri, de' nolega nohidodiaiö ani dodötoko. Kiani ngona nosetia nadiai mata-mata gënanga, hababu de hoko gënanga ngona aha nohihalamati, yaoa ani diri mahirete yaoa o nyawa inihigö gihe-gihene.
54005001	Uha ngona nängamo ikiria o nyawa iholoi yobaluhu de ngona, mä nihigaro ünanga wohigihene ani demo-demo matero-tero ünanga ani ama. Nadiai o gogoduru hokä ani riadodoto,
54005002	de' o ngongoheka yobalu-baluhu hokä ngoni ayo. O momoholehe kiani ngona nadiai hokä ani biranga, de ani jako idödodono.
54005003	Nahoromati o bobao-bobao igou-goungu yowango o diri ima tengokahi.
54005004	Mä nako o bobao moma tëngo de tomünanga ami ngoha-ngohaka ekola ami dano-danongo, önanga gënanga madodihiraka kiani nahidöaka o mangarati, önanga kiani yahohininga toönanga manga riadodoto, de' yabalahi manga gogao toönanga manga dimono de' manga el̄e. Hababu o hali gënanga yasanangi ma Jou Madutu ai hininga.
54005005	O bobao igou-goungu o diri momatëngoka, de moiua münanga yakunu imipaliara, duga-duga mïnganono ma Jou Madutuika. O hutu de o wange münanga momatogu-togumua moma niata ma Jou Madutuika mangale mogahoko Ai roriwo.
54005006	Mä o bobao moigo mowango momahi sosanangi, mohonengoka ngaroka münanga kamowangohi.
54005007	Nahi ädono o hidumutu-o hidumutu nënanga onangika, la' onanga yowango de koiwa manga kuranga.
54005008	Mä nako naga o nyawa yäpaliaraua manga roriadodoto, maboboloi manga riadodoto mahirete, o nyawa gënanga ihi pongono manga ngongaku; önanga iholoi itorou ngaro de o nyawa yongaku-ngakua.
54005009	Duga-duga o bobao itotomo madodagi hokä hoko nënanga yakunu ihi ngohama o bobao-bobao mabuku magoronaika: manga umuru kiani ikurangua de o taongo mori butanga, mahira duga-duga mamoi mokawingi,
54005010	imi näko hokä o ngoheka modiai o hali maoa-oa, hokä hohitotero: ami ngoha-ngohaka mä amokoka de maoa-oa, mosanangi matarima o nyawa imi adonino de ima hidodogumu ami tauoka, maleleani o nyawa yongaku-ngaku, mariwo o nyawa yohuhuha, de' madiai dema gou-goungu hagala marupa o manarama maoa-oa.
54005011	Uha nohingohama o buku magoronaika gënanga o bobao-bobao kayogö gö ohi. Hababu nako önanga yamäo manga nahihu idadi duru kohakuata, önanga yomau yokawingoli, de' iwi mal̄aka o Kristus.
54005012	Ma önanga yahowono hababu yatiaiua manga jaji yahi döa-döakoka onangika.
54005013	Hoko genangoli önanga yaumo-umo öraha de yohupu yowohama o nyawa manga tau. De' iholoi itorouoli, enagënanga önanga imadotoko yadadi dorou o nyawa mahomoa manga romanga de' yaganu-ganu o nyawa manga hali de ihi ade-ade o hali-o hali ipopatu-patutua ihi ade-ade.
54005014	Hababu gënanga ngohi tomau hupaya o bobao-bobao magö yokawingoli, yamäke o ngohaka de' yatatoro manga tau madol̄a, la' nanga haturu imä mäkeua öraha mangale yadadi dorou tongone nanga romanga.
54005015	Hababu naga o bobao-bobao yorehenoka yanïki o womaha madorou.
54005016	Mä nako o ngoheka o Haranioka momatëngo tomünanga ami tau madol̄aka yodadioka yofäo, münanga kiani mariwo o bobao-bobao gënanga; uha mamal̄aika o jemaat yätagongo önanga. De hoko gënanga o jemaat yakunu yariwo o bobao-bobao nako manga dutu duru komoi okaua.
54005017	O jemaat matutuda yadiai manga manarama de madiai, kiani yahidöaka o horomati o lape hinoto, de duru mal̄okuoka önanga yamomagawe yoriwayati de' yodotoko.
54005018	Hababu Ma Jou Ai Demo ma Buku magoronaka itulihi, "O hapi magogiria yadoko-doko o gandum mangale yarero o gandum mamui magobe oka, mauru uha nia aro-aro", hoko genangoli, "O nyawa yomanarama, yakunu yatarima manga hewa".
54005019	Uha nia tarima o galaki o jemaat matutuda womatëngoika, sowaliua nako ihi kuata mangale o nyawa yoho hakihi yahinoto ekola iholoi.
54005020	O nyawa yodiai o baradoha, kokiani nia hidaaëre o jemaat yongodumu manga himangoka, la' mahomoa idadi yohawana.
54005021	Ma Jou Madutu, o Kristus Yesus manga himangoka, de' o malaekat-malaekat yairi-irikoka, ngohi togahoko de magiria la' ngona namoteke o hidumutu-o hidumutu nënanga koiwa ani takihiri o nagonaikaö, de' koiwa natingaka de nafara.
54005022	Uha kalioli itaiti nogelenga ani giama o nyawa moi-moi manga l̄okuoka mangale nahitatapu nägoraka hokä ma Jou iwilö leleani. Nako o nyawa mahomoa yobaradoha, uha nanïki ini hidiliko o baradoha gënanga magoronaka. Nogöana ani diri la' tatapu idodono.
54005023	Uhali kao akere dika nokere; nokerö o angguru mahuhutulu mangale nohiriwo ani inomo mangengedere, hababu mamoi-mamoi ngona nopanyake.
54005024	O nyawa o hidoku moi yobaradoha, yatailakouahi, yamäkeoka de madiai. Mä o nyawa mahomoa manga baradoha ipahaino daha ihi öriki.
54005025	Hoko genangö o manarama-o manarama maoa-oa gila-gila yamäke. De' ngaroka igapangua yamäke koi yakunua gila-gila i iunu.
54006001	O Haranioka manyawa yodadi o gilaongo, kiani yapulono toönanga manga tuanga patutu yahoromati, la' o nyawa yakunua yadadidorou ma Jou Madutu ai romanga ekola tongone nanga dodötoko.
54006002	O gogilaongo manga tuanga o Haranioka manyawa, yakunua manga tuanga yapulono yahibaragunaua karana önanga imahi teke ho Haranioka manyawa. Mä onanga kokiani yaleleani toönanga manga tuanga gënanga de iholoi yaoaoli, hababu de yaoa yaleleani manga tuanga gënanga ganga o nyawa yongaku-ngaku yahohininga imahara-hara. Mata-mata nënanga ngona kiani nädotoko de' nahitiari.
54006003	O nagona honanga yodotoko o dodötoko mahomoa de gënanga, de' imadäenua o dodötoko madiai tongone nanga Jou Yesus Kristusino, de' tongone nanga agama madodötoko,
54006004	ganga o nyawa yoedenge de' okia-kiaua ihi öriki! Mapanyake enagënanga yoigo imateke ributu de' imaka ngamo ima korona o demo mamangarati kabiahaua hi ädono ihi puda yotaleana, o gitingaka, yodiai o romanga madorou, yotae itotorou,
54006005	de' imaka däenua o damäke ipaha-pahaua. Manga dibanga mangëkomo o nyawa gënanga itamunoka de itiaiokauaoli. Onanga yatobote o agamaino yakunu idadi yokaya.
54006006	I goungu o agama ihi döaka o utumu ma amoko, nako o nyawa yamäo iyaoaka de okia yapäkeino.
54006007	Hababu okia naga utuö de koiwa ngone haö o dunia magoronaino nënanga, de' okia naga utuö de koiwa ngone hakunu haö hohi hupu!
54006008	Ho', nako naga o inomo de' o pakeanga, gënanga iyaoaka.
54006009	Mä o nyawa yomau yodadi yokaya, yamäke o cocoba de' o modoi mangale irupa-rupa o nahihu ibodo-bodo de' yakokilianga. O nahihu-o nahihu gënanga yadiai o nyawa yodadi yowedere de' yobodito.
54006010	Hababu o kal̄il̄u o tiwi ika, ipuda hagala rupa o dorou. Naga utu o nyawa yanïki o tiwi, hi ädono yamotekoka uaoli o Haranioka madodötoko, daha önanga yatapal̄u o hangihara kohangöe yawedere toönanga manga hininga.
54006011	Mä ngona ganga toma Jou Madutu ai nyawa madutu, ho' ngona kiani nomahi kurutika mata-mata gënanga. Nohi dailako nodadi o nyawa madiai ma Jou Madutu ai lakoka, nogilaongo ma Jou Madutuika, nongaku o Kristusika, nahininga ani dodiawo o nyawa, de notatapu o hangihara magoronaka, de' ani jako mabole-bole.
54006012	No parangi nagou-goungu mangale nowango hokä o Haranioka manyawa, la' ngona naora o ngongike iwango-wango madutu de' ikakali. Hababu mangale gënanga ma Jou Madutu woni ahoko ngona nomangaku o nyawa yowöe-wöe manga himangoka ngona ningaku o Kristusika.
54006013	De' oraha nënanga, ma Jou Madutu ai himangoka wohi döa-döaka o jiwa hagala moi-moi ika, de' o Kristus Yesus ai himangoka wohi döa-döaka o hakihi madiai o Pontius Pilatusika, ngohi togahoko nënanga ngonaino:
54006014	Nohi ngounu mata-mata o pareta gënanga de madodagi idododono de' koiwa makuranga hiädono tongone nanga Jou Yesus Kristus ai böa mahinotoka.
54006015	Ai böa, ma Jou Madutu mahirete aha wohitatapu maöraha yakokorona. Unanga kawoma tëngo-tëngo woko Kuaha; Unanga womulia, o Koano hagala koano, de' o Jou hagala tuanga.
54006016	Unanga dika iwi kuahaua o honenge; Unanga wowango o dararono magoronaka o nagonaö dika yakunua imahitigi. Koiwa o nyawa moiö iwi mäkeoka, ekola yakunu iwi mäke. Unangika o horomati de' o kuaha mangale kahi ado-adonika! Amin.
54006017	O nyawa yokaya-kayaika o duniaka nënanga, ngona kokiani nogahoko la' uha önanga ima edenge de' uha yonganono okia honangika itotatapua -- hokä o hali de o kaya. Onanga kiani winganono ma Jou Madutuika, wohi döa-döaka hagala moi-moi ngoneino de maboloioka hupaya ngone hamäo majame.
54006018	Nogahoko onangika mangale ihi dumutu o oa-oa, mangale yodiai iwöe o hali-o hali maoa, manga hininga imura, de' yoigo ihi döaka.
54006019	De hoko gënanga önanga yatoomu o arata idadi manga dai matiti maoa-oa, mangale maöraha aha iböa-böa. De' de gënanga önanga aha yamäke o ngango ikokakali, enagënanga o ngango madutu.
54006020	Okia inihi gogöana ngonaika, nogöana gënanga nohidodiai, Timotius! Nomahi kurutika o ade-ade koiwa-iwa mabaraguna de' o ributu-ributu ima korona o hali-o hali madodagi ihowono yahetongo "O sawaro".
54006021	Hababu naga o nyawa yotemo onangoka naga o sawaro gënanga, hiädono yorehenoka o Harani okaino madodötoko mahira önanga yangö ngaku-ngaku. Tanu ma Jou winihi barakati Roriadodoto. Tongomi mia horomati, o Paulus
55001001	-
55001002	Timotius, ahingohaka tonihohininga! Ngohi, o Paulus totulihi o hurata nënanga ngonaika, de' tönganono tanu ma Jou Madutu o Ama tongone nanga Jou Kristus Yesus wonihidöaka Ai barakati, Ai hayanga de Ai dora de' Ai lolä ngonaika. Mangale de ma Jou Madutu ai mau, ngohi wohigorakoka todadi o Kristus Yesus ai rasul de' wohihuloko mangale tohi ngahu mangale o ngango ma Jou Madutu wohi jäjajioka. O ngango gënanga ngone hatarima karana horimoi de o Kristus Yesus.
55001003	Ngohi totemo tarima kasi ma Jou Madutuika ngohi tileleani de ahi hininga madobote itotararono de itebi-tebini, hokä mahira yadiai tongohi ahi ete de ahi tohora. Ngohi hoko genangika totemo tarima kasi ma Jou Madutuika, öraha mahigetongo tonihininga ngona ahi niata magoronaka, yaoao wange yaoaö o hutu.
55001004	Ngohi tohininga ani hininga mahuha. Hababu gënanga ngohi duru toigo homamäke dede ngona la' ngohi yakunu idadi igou-goungu tomörene.
55001005	Ngohi tohininga ani ngongaku magou-goungu o Kristusika, hokä imatero manga ngongaku ngoni el̄e o ngo Lois de' ngoni ayo o ngo Eunike. De' ngohi tongaku ngonaö ani ngongaku hokä hokogënanga.
55001006	Hababu gënanga ngohi tonihidöaka ngona o hohininga mangale nohiwango o ngongike ma Jou Madutu wonihi döa-döakoka ngonaika maöraha ngohi togelenga ahi giama ani l̄okuoka.
55001007	Hababu ma Jou Madutu ai Womaha wonahi döaka ngoneino, igoungua o Womaha inadiai ngone idadi hohawana. Ilio yaino ma Jou Madutu ai Womaha gënanga inadiai ngone idadi hokuata, iomanga de o dora de' hakunu nanga diri hatumungu.
55001008	Hababu gënanga uha inimal̄eke nohidöaka o hakihi mangale tongone nanga Jou, de' uhaö ini mal̄eke imakorona ngohi, ihi buika karana Unanga. Ilio yaino, kiani ngona de ma Jou Madutuino ai kuata, no moteke nohangihara mangale o Abari ma Oa gënanga.
55001009	Ma Jou Madutu wona hihalamati de' wona ahoko ngone la' ngone hodadi Ai umati mahirete. Unanga wodiai gënanga igoungua matiti okia ngone hamo manaramoka, mä matiti Ai datoro mahirete de' Ai hayanga de Ai dora itötotomo. Unanga wonahi döaka ngoneino Ai hayanga de Ai dora i tilakuru o Kristus Yesus, o dunia nënanga kaidadiö de kowahi.
55001010	De' oraha nënanga, ma Jou Madutu wohi dumutu Ai hayanga de Ai dora i tötotomo gënanga ngoneino, de Ai böa tongone nanga Koano Wohi hohalamati o Kristus Yesus. O Kristus wautumoka o honenge makuaha de' woao o ngango ikokakali itilakuru o Abari ma Oa gënanga.
55001011	Mangale tohingahu o Abari ma Oa gënanga ma Jou Madutu wohigoraka ngohi todadi o rasul de' o guru.
55001012	Hababu gënanga ngohi tatagongo mata-mata nënanga, mä ngohi tatapu tongaku, hababu ngohi tohi öriki de madiai o nagona ngohi tängaku. Ngohi tongaku okia Unanga wohihi ngongakuoka ngohino, Unangö wakunu wögöana hiädono o Kiamati ma Wange.
55001013	Nanïki dema gou-goungu o dodötoko madiai ngohi tonihi döa-döakoka ngonaika. De' kokiani ngona tatapu näsö o ngongakuika de' o dora idadi tongone madutu, karana horimoi de o Kristus Yesus.
55001014	De ma Jou Madutu ai Womaha ma roriwo iwango ngoneoka, kiani ngona nogöana nohidodiai o hali-o hali maroraganeoka, inihi ngongakuoka ngonaika.
55001015	Ngona nohi öriki o nyawa mata-mata o Asia ma daeraka ihi mal̄aka ngohi, yodogoikaö o Figelus de' o Hermogenes.
55001016	Mä o Onesiforus ai tau madol̄a ihigali muruono naga iböto yamörene tongohi ahi hininga. Tanu ma Jou woigo wohidumutu Ai dora de Ai hayangi onangika. Ngaroka ngohi o bui magoronaka, o Onesiforus aha iwi mal̄ekua tongohi ahi hali gënanga.
55001017	Kade womahi ädono o Romaka, gila-gila ünanga wohidailako wohilingiri ngohi, hiädono ünanga mimamäke dede ngohi.
55001018	De' ngona nohi öriki o Efesusoka hara mangöe ünanga wohiriwo ngohi. Tanu ma Jou wohidumutu Ai dora de Ai hayangi unangika, ma wange o Jou watailako o nyawa o umati yongodumu.
55002001	Timotius, ahingohaka! Kiani ngona nokuaha de o dora de o hayangi itotomo inahi döa-döaka ngoneino, karana ngone horimoi de o Kristus Yesus.
55002002	O dodötoko mahira ngona noihenoka ngohino o nyawa yowöe-wöe manga himangoka, kiani ngona nahingongaku o nyawaika yakunu yangaku de' yosawaro yadotoko o nyawa mahomoa.
55002003	Ngona kiani nonïki natagongo o hangihara hokä o Kristus Yesus ai tentara wososetia.
55002004	O tentaraoka womatëngo magogiriaka womanarama, aha wotasibua ai diri de wohidailako ai diri mahirete, hababu ünanga woigo ai kapita ai hininga wasanangi.
55002005	Womatëngo woigo wohibiaha ai röehe ikuata aha wodadiua mahimangoka o rorebe moi magoronaka, nako ünanga wamotekua madatoro-madatoro.
55002006	Yototumule yomanarama imahi kokangelaka, önanga manga haku madodihiraka yamäke yodato-datomo mahasili.
55002007	Natibanga naluku-luku okia ngohi tohihimangoka gënanga, hababu ma Jou aha wonihi döaka ngonaika mangale nakunu nomangarati mata-mata.
55002008	Nohininga nënanga: O Abari ma Oa ngohi tohi ngahu-ngahu gënanga ganga o abari mangale o Yesus Kristus, o Daud ai difauku; Unanga o Kristus wowangokali o honengino.
55002009	Karana tohingahu o Abari ma Oa gënanga, ngohi tatagongo o hangihara; iholoi idogo hiädono ihi rante hokä o nyawa madorou moi. Mä ma Jou Madutu ai demo yakunua yaliko de o rante.
55002010	Hababu gënanga ngohi totongohono tatagongo o hangihara mata-mata gënanga mangale manga paralu o nyawa wairi-irikoka ma Jou Madutu, la' onanga yamäke o halamati wahidöaka itilakuru o Kristus Yesus, de' ima nïki o mulia ikokakali.
55002011	I goungu itiai o demo nënanga, "Nako ngone hohonengoka homakinïki dede Unanga, ngone aha howango homakinïki dede Unanga.
55002012	Nako ngone hotatapu hotongohono, ngone ö aha hopareta homakinïki dede Unanga. Nako ngone hihipongono Unanga, Unangö aha wonahipongono ngone.
55002013	Nako ngone hosetiaua, Unanga tatapu wosetia, hababu Unanga wakunua walawani Ai diri mahirete."
55002014	Kiani ngona nahidöaka o hohininga o nyawa mangale mata-mata nënanga. Ma Jou Madutu ai himangoka, nahitiari önanga la' uha imateke ributu mangale o demo-o demo kabiahaua. Gënanga koiwa mabaraguna, ma iholoi idogo duga-duga yaruae o nyawa manga gogihene.
55002015	Kiani ngona nohi dailako nagou-goungu la' woni nako ma Jou Madutu hokä o nyawa i patu-patutu yomanarama Unangika. Nohidailako la' ngona koini mal̄ekua imakorona ani manarama, mä duga-duga nadotoko de madiai o dodötoko-o dodötoko madiai ma Jou Madutuino.
55002016	Nomahi kurutika o ade-ade koiwa-iwa mabaraguna de' iwi hikauku ma Jou Madutu. O ade-ade hokä hoko gënanga duga-duga yadiai o nyawa iholoi itorou.
55002017	O nyawa manga dodötoko itahe hokä o panyake o totengedere ibiha-biha. Toönanga manga hidogoronaka yodogoika o Himeneus de' o Filetus.
55002018	Onanga yorehenoka deo dodötoko madiai, de' yaruae o nyawa utu manga ngongaku. Onanga yotemo, o momiki o honengino idadioka.
55002019	Mä o hohol̄e ipo puturungu ma Jou Madutu wadodiai yakunua yagiwi. Mal̄okuoka itulihi nënanga, "Ma Jou wänako to Unanga ai nyawa", de' "O nyawa yotemo önanga toma Jou, o nyawa gënanga kiani imatogumu yodiai o manarama ihowo-howono".
55002020	O tau ma amoko magoronaka hamäke irupa-rupa mapakakaha. Naga yadiai o haäkaino ekola o gurasi, mä nagaö o gotaino ekola o tonaka. Naga ihi päke mangale iparalu irorahaika, de' nagaö yapäke mangale maparalu biaha.
55002021	O nyawa ima tebini manga diri mata-mata itotorouino, o nyawa gënanga aha yapäke mangale irorahaika. Unanga wodadi madutu woma dinga-dingakoka de' wobaraguna mangale ai tuangika. Unanga iwi hi diai oka mangale iwi päke moi-moi o manarama maoa-oa.
55002022	Nomahi kurutika o nyawa yogogoduru manga sanangi. Nohidailako mangale nowango imamoteke ma Jou Madutu ai mau, nosetia Ai dodotokika de' nahininga ani dodiawo, de imanïki tongona ani hininga irirïdi. Hoko gënanga nowango dede önanga imahi boaka yogahoko o roriwo ma Jouika de manga hininga idodono.
55002023	Uha nanïki o nyawa bodo manga ributu magoronaka, kokia-kiaua ihi öriki. Ngona nohi öriki mata-mata gënanga ihi puda duga-duga o gangamo.
55002024	O nyawa yomanarama mangale ma Jou ipatutua ima kokangamo; ünanga kiani woigo wododiawo o nyawa mata-mataika, de' wakunu wadotoko o nyawa iyaoa de' ai sabari.
55002025	Unanga kiani de ai hininga mabole-bole wadotoko o nyawa yoigo yotoba lawani; tanu ma Jou Madutu wahidöaka o öraha o nyawaika gënanga mangale önanga i bötohi yodiai o baradoha de' yanako o dodötoko madiai.
55002026	De hoko gënanga önanga idadi ima todokanokali, de' yolapahioka o Ibilihi madadagokoka yautumoka önanga de' yapakisa önanga yanïki mamau.
55003001	Nohininga nënanga: O wange mabobahaka aha naga o huha kohangöe.
55003002	O nyawa aha yohininga manga diri mahirete, yokal̄il̄u o tiwi, ima hil̄e, de' yoigo yotemo-temo koiwa magoungu. Onanga yoigo yahikauku o nyawa, yota lawani manga dimonika, yanakoua yotarima kasi, de' yolega ikaua o rohani.
55003003	Onanga yahiningaua manga dodiawo, yoluku yahi apongo, önanga yoigo yadadi o dorou o nyawa mahomoa manga romanga, yoigo yapäke o pakisa, koiwa manga hayangi, de' yoigoua o oa-oa.
55003004	Onanga yosetiaua, yoedenge, de' yatibanga ikurutua. Onanga yoigo iholoi, o dunia makaramata de ngaro iwi moteke ma Jou Madutu.
55003005	Ngaroka madodagi maporetino, önanga ihi ngounu ihidagi o agama mamau-mau, mä yatila o agamaino matiti mahirete gënanga. Nomahi tingaka o nyawa hokä hoko gënanga.
55003006	Naga toönanga manga hidogoronaka yowohama o tau-tauika, daha manga hininga yadäene o ngongoheka ima sosikaua manga baradoha duruhe kohä amoko de' yakuaha irupa-rupa o nahihu.
55003007	O ngongoheka gënanga ima togu-togumua yogahoko yadotoko, mä komaiwahi yakunu yanako o dodötoko madiai ma Jou Madutuino.
55003008	Hokä sarakia mahira o Yanes de' o Yambres iwi lawani o Musa, hoko genangö o nyawa geönanga yalawani o dodötoko ma Jou Madutuino. To önanga manga dibanga itorouoka, de' to önanga manga ngongaku itirïoka.
55003009	Mä onanga aha okia-kiaua yamäke, hababu toönanga manga bodo aha ihi öriki mata-mata o nyawa, hokä yamäke ö o Yanes de' o Yambres.
55003010	Mä ngona nanïkoka ahi dodötoko-dodötoko, tongohi ahi kalakuanga, de' ahi ngango madumutu. Ngona mahirete namäkeoka sarakia ngohi tagou-goungu tingaku o Yesus Kristusika, de' tahininga ahi dodiawo o nyawa. Ngonaö nohi öriki ahi sabari de ahi dongohono.
55003011	Ngona namäkeoka ngohi ihi aniaya de' ngohi tatagongo. Ngona nohi öriki mata-mata idadioka ngohino o Antiokhia madaeraoka, o Ikoniumoka, de' o Listraoka; de' ngona nohi öriki mata-mata ngohi tatagongo! Mä ma Jou wohihihalamatioka ngohi mata-mataino gënanga.
55003012	Igoungu o nyawa mata-mata yomau yowango yopuji de' yowango yorimoi de o Kristus Yesus aha ya aniaya,
55003013	mä o nyawa madorou de' o nyawa yotipu-tipu aha iholoi manga dorou. Onanga yatipu o nyawa mahomoa enahioko önanga mahireteö maya tipu dika.
55003014	Mä mangale ngona, Timotius, ngona kiani nomahi jöjö ikekete o dodötoko-o dodötoko madiai ika ini doto-dotokoka ngonaika, de' ngona nangaku ingodumu; hababu ngona nohi öriki o nagona ani guru-guru.
55003015	Ngona kiani nohininga kani ete-etekohi ngona nänakoka Ma Jou Ai Demo ma Buku. Ma Jou Ai Demo ma Buku gënanga yakunu inihi döaka o mangarati ngonaika, mangale namäke o halamati itilakuru nia ngongaku o Kristus Yesusika.
55003016	Mata-mata itulihi Ma Jou Ai Demo ma Buku magoronaka, de ma Jou Madutu ai tutuda, de mabaraguna mangale yädotoko o diai, mangale yahidaaere, de' yatiai ihöhowo-howono, de' mangale yadotoko o nyawa hupaya yowango i mamoteke ma Jou Madutu ai mau.
55003017	De Ma Jou Ai Demo ma Buku gënanga o nyawa iwi leleani ma Jou Madutu yakunu yadongodumu itötotomo, mangale hagala marupa o manarama maoa-oa.
55004001	O Kristus Yesus aha woboali o duniaino nënanga, mangale watailako o nyawa yowango-wango de' yohone-honenge; de' Unanga aha woböa mangale wopareta hokä o Koano. Hababu gënanga ngohi to gahoko kohagiria ngonaika ma Jou Madutu ai himangoka de o Kristus Yesus:
55004002	Kokiani ngona nohiabari o abari ma Jou Madutuino gënanga, de' gila-gila nahiributu hupaya o nyawa yoihene, boteka önanga yomodeke ekola kowali. Kokiani ngona nahi ngaku o nyawa nohi matoko manga howono, de' nahi döaka o hihitomo onangika. Nadotoko o nyawa de duru de ani sabaroka.
55004003	Hababu maöraha aha iböa, o nyawa yolukoka yatarima o dodötoko madiai. I idulu yaino, önanga aha yanïki manga nahihu mahirete, de' yatoomu o guru-guru komangangöe la' yadotoko o hali-o hali önanga yarahai manga ngauku magogihenoka.
55004004	Onanga aha manga ngauku yatamunu o diai ika, mä manga ngauku aha ihidakunu o ade-ade mahomoaika.
55004005	Ngarokö hoko gënanga, ngona kiani nogöana ani diri sarakiaö dika marupa magoronaka. Notongohono natagongo o hangihara magoronaka, nadiai ani manarama hokä ihi ngahu-ngahu o Abari ma Oa gënanga de nohidagi nohidodiai ani manarama hokä ma Jou Madutu iwio leleani.
55004006	Imakorona tongohi ahi diri, yadonoka maöraha ngohi aha tohonenge hokä o huba ma Jou Madutuika. Kabötino okahi ngohi aha tamal̄a o dunia nënanga.
55004007	Ngohi tanïkoka o rorebe tohidodiai, de' tadonoka mabatingi mabahaika. Ngohi tatapu tosetia o Kristusika hiädono mabaha.
55004008	De' oraha nënanga o utumu mangongike ihi damäoka ngohi. O Kiamati ma Wangeoka, ma Jou, o Hakimi woadi-adili gënanga aha wohi döaka o ngongike gënanga ngohino, karana ngohi towango yaoa de ma Jou Madutu. De' kangohiua dika aha tatarima o ngongike gënanga, mä o nyawa mata-mataö ma Jou ai böa yododamä de duru manga ngigoka.
55004009	Nohidailako duru demadataitoka naino ngohino,
55004010	hababu o Demas wohimal̄aka ngohi, karana wohininga o dunia nënanga. Unanga woikoka o Tesalonikaika. O Kreskes woikoka o Galatiaika, de' o Titus o Dalmatiaika.
55004011	Duga-duga o Lukas wogogogere dede ngohi. Ningoho o Markus, de' niao ünanga nimanïki, hababu ünanga wakunu wohiriwo ahi manarama magoronaka.
55004012	Ngohi tihulokoka o Tikhikus woiki o Efesusika.
55004013	Nako ngona naino, nao ahi mantele, ngohi tamal̄aika o Troasoka o Karpus ai tauoka. De nohidotao tongohi ahi buku-buku, duru mal̄okuoka ahi buku-buku yadodiai o karatahi o aiwani makaino.
55004014	O Aleksander, o tabaga wododiai gënanga wodiaioka o hali duru itotorou ngohino. Ma Jou aha wäbalahi unangika imoteke ai manarama.
55004015	Ngona mahirete kiani nomahi dodiai unangika, hababu ünanga duru walawani tongone nanga abari.
55004016	Maöraha madodihiraka ngohi tohingahu tomademo ahi diri, kao nyawa moi de koiwa ihi datekuku; mata-mata ihi mal̄aka ngohi. Tanu ma Jou Madutu wahihowonua önanga, o hali nënanga magoronaka!
55004017	Mä ma Jou wohi datekuku ngohi. Unanga wohihi döaka o kuata hiädono ngohi takunu tohi ngahu o Abari ma Oa gënanga ingodu-ngodumu, la' yoihene mata-mata o Yahudi okaua manyawa. De' ngohi tolapahi o honenge mahangiharaino.
55004018	Igoungu, ma Jou aha wohihi lapahi ngohi moi-moi itotorou mamanarama ngohino. Unanga aha wohiao ngohi de mahalamatoka o horoga ai Pareta ma goronaika. Kokiani Unanga hihimulia kahi ado-adonika! Amin.
55004019	Tongohi ahi tabea o ngo Priskila de' o Akwilaika de' o Onesiforus ai tau madol̄aika.
55004020	O Erastus wogogogere o Korintusoka, de' o Trofimus o panyake magoronaka timal̄aika o Miletusoka.
55004021	Nohi dailako hoko gënanga marupa mangale naino o dumamäta maöraha uahi. O Ebulus, o Pudes, o Linus, de' o ngo Klaudia ihidingoto toönanga manga tabea ngonaika hoko genangö mata-mata o roriadodoto mahomoa o ngongaku moi.
55004022	Tanu ma Jou woni datekuku ngona. Tanu ma Jou winihi barakati Roriadodoto! Tongomi mia horomati, o Paulus
56001001	Titus ahingohaka! Ngohi, o Paulus, totulihi o hurata nënanga hokä ma Jou Madutu ai gilaongo de' o Yesus Kristus ai rasul. Ngohi ihi iriki de' ihi huloko la täriwo ma Jou Madutu ai ngongiriki manyawa hupaya yodadi yokuata toönanga manga ngongaku magoronaka. Ngohiö kokiani tätuda önanga hupaya ihi öriki o dodötoko madiai tongone nanga agama yädoto-dotoko.
56001002	O dodötoko gënanga imahi hol̄e o ngonganono ngone aha hatarima o wowango madutu de' i kokakali. Ma Jou Madutu wohi jajioka o ngango gënanga ihira de o öraha madodihiraka -- de' ma Jou Madutu idadiua woeluku.
56001003	Maöraha yakokorona, ma Jou Madutu wohinyata Ai jaji gënanga Ai behehongo magoronaka. O behehongo gënanga wohihi gogöanoka ngohino, de' ngohi ënanga tohingahu de ma Jou Madutu ai pareta Wonahi hohalamati ngone.
56001004	Titus, ngona ganga igou-goungu tongohi ahingohaka, hababu ngona dede ngohi homa mote-moteke hingakuoka o Kristusika. Ngohi tonganono tanu ma Jou Madutu o Ama de' o Kristus Yesus nanga Koano Wonahi hohalamati, wonihi döaka o barakati de' o lolä ngonaka.
56001005	Ngohi toni mal̄aika ngona o Kreta mabereraka hupaya ngona yakunu nohidailako o hali-o hali kai pöparalu ohi natatoro. Inoli hupaya ngona nägöraka o jemaat-jemaat matutuda o kota yögëtongo. De' nöhohininga tongohi ahi hidumutu-hidumutu nënanga:
56001006	O jemaat matutuda womatëngo kokiani womatëngo koiwa ai howono; ünanga kokiani ngoi hekata duga-duga momatëngo; ai ngoha-ngohaka kokiani iwi ngakuoka o Kristusika de' koigoungua yahi öriki hokä o ngoha-ngohaka yo ora-ora de' yakunua yätatoro.
56001007	O jemaat yotötailako ganga o nyawa ihidö dailako ma Jou Madutu ai manarama, ünanga yakunua de ai howono. Unanga yakunua woma hil̄e ekola wotoba ngamo, ekola wotoba daluku, ekola wöigo imaka ngamo, ekola yokal̄il̄u o tiwi.
56001008	Unanga kokiani wosanangi wätarima o nyawa ai tauoka, wöigo o hali maoa-oa, yakunu watumungu ai diri, wolälalimua, wotebini, o atoranga wanäko.
56001009	Unanga kokiani wasosö ikëkete o dodötoko yakunu yangö ngaku-ngakuika, hokä iwï dotokoka unangika. De hoko gënanga ünanga wakunu wänasihati o nyawa imahi hol̄e o dodötoko madiai de wohimatoko hagala o nyawa iwi lawa-lawani manga howono.
56001010	Hababu o nyawa manga ngöe yöigo yomalawani, maboboloi hagala o nyawa hoko kangano manga agama o Yahudioka manga agama; önanga yätipu o nyawa mahomoa de toönanga manga demo ihi hohomoa.
56001011	Hagala o nyawa hoko gënanga kokiani hatamunu manga uru, hababu önanga yäruae manga ngöe o roriadodoto de manga tau madol̄a, de o dodötoko-dodötoko magoungua. Onanga yadiai gënanga duga-duga karana yomau yolingiri o utumu i patu-patutua!
56001012	Mamoi iböto toönanga mahirete manga nabi womatëngo, ai ahali o Kreta maberera inoli, wotemo, "Hagala o Kreta manyawa salalu yoelu-eluku, de hokä o aiwani madorou ikokal̄il̄u de yätebeturu."
56001013	Okia wahëto-hëtongo manabi gënanga i goungu itiai. Mahababu gënanga kokiani ngona nataaere önanga nahi totiai ika; hupaya önanga itatapu ima hijojö o dodötoko madiai ika,
56001014	de' imahi jojö okaua o Yahudioka manga jojarita i hira-hiraika ekola o datoro-datoro yadodiai hagala o nyawa yaolu-oluku o dodötoko madiai gënanga.
56001015	Hagala moi-moi ganga itebini o nyawa yotebi-tebinika. Mä hagala o nyawa manga dibanga ipese-pesekika de' manga ngongaku koiwa-iwa okianaga moiö de koiwa naga itebini, hababu toönanga manga dibanga de manga hininga mädobote itebi-tebini ipesekoka!
56001016	Onanga yotemo bari önanga iwi nako ma Jou Madutu, enahioko toönanga manga manarama iwi hipongono. Onanga kahä emono, de' onanga yoluku yotomoteke; önanga ganga o nyawa ya aku-akunua yodiai okianaga moi maoa-oa.
56002001	Mä ngona, Titus, kokiani ngona nodotoko o dodötoko madumutu itiai.
56002002	Nanasihati o bobereki o nau-nauru, hupaya önanga manga diri yatumungu, yobarija de' yowango hokä o nyawa yopatu-patutu yähoromati. Onangö kokiani imahi jojö o dodötoko madiai ika ma Jou Madutuino, manga dora itotomo de' yotongohono yatagongo o huha de o hangihara.
56002003	Hoko genangoli kokiani ngona nanasihati o bobereki o ngongoheka hupaya to önanga manga kalakuanga ima däene de okia ipatu-patutu mangale o nyawa yowö wango-wango imä dingakika mangale ma Jou Madutu. Onanga yakunua o nyawa yahi ade-ade itorou, de' yakunua yabiaha yoke-okere o daluku i biha-biha. Onanga kokiani yodotoko o hali maoa-oa,
56002004	hupaya de gënanga önanga yakunu yahibiaha yädotoko o ngongoheka yogö gö la yädora manga rokata de' manga ngoha-ngohaka,
56002005	idadi yobarija, yowango i tebini, de' yodadi o ayo maoa o tau magoronaka yotomoteke manga rokatika. De hoko gënanga moiua naga o nyawa yakunu yahohedu o abari ma Jou Madutuino.
56002006	Hoko genangö, nanasihati hagala o nyawa yogö gö hupaya önanga idadi yobarija.
56002007	Hagala o hali magoronaka, kokiani ngona nodadi o dulada o kalakuanga maoa-oa. Nako ngona nodotoko, kokiani ngona ani hininga irikoto de' nakai goungu.
56002008	Napäke o demo-demo i bobarija, o nyawa yakunua yahohedu, hupaya hagala ani lawani yämal̄eke karana koiwa naga o hali-o hali madodorou önanga yakunu yahëtongo mangale ngone.
56002009	O gogilaongo kokiani yotomoteke manga tuangika, de' yasanangi manga hininga hagala o hali magoronaka. Onanga yakunua yoroributu,
56002010	ekola yotohiki. Kokiani önanga ihi matoko salalu önanga manga jako yaoa de' yosetia, hupaya de to ona manga jako gënanga o nyawa ihi giriri o dodötoko mangale ma Jou Madutu, Wonahi hohalamati ngone.
56002011	Hababu ma Jou Madutu wohi dumutoka Ai hayanga de Ai dora la wahihalamati hagala o nyawa mata-mata.
56002012	Ma Jou Madutu Ai hayanga de ai dora gënanga inahibiaha inä dotoko ngone hupaya yakunokaua howango ima lawa-lawani de ma Jou Madutu ai mau, de' hamotekua o dunia manahihu. Ngone inahibiaha inä dotoko la howango o dunia nënanga magoronaka de hanäko nanga diri hatumungu, nanga hininga itiai de' hosetia ma Jou Madutuika.
56002013	Oraha nanga magogiria ngone hododamä ma Wange ngone höngano-nganono gënanga; ma Wangeoka gënanga o dunia aha yamäke o Yesus Kristus ai mulia, enagënanga ma Jou Madutu Duru wo Lamo-amoko de' nanga Koano Wonahi hohalamati.
56002014	Mzm. 130:8, Kel. 19:5, Ul. 4:20, 7:6, 14:2, 1Pet. 2:9* Unanga wohi hubaka Ai diri mangale ngone la wonahilapahi ngone de hagala o dorou, de' wonahidadi ngoneo umati moi hololapahi de o baradoha de' hodadi madutu Unanga dika, inoli inamagawe o oa hodiai.
56002015	Nädotoko mata-mata gënanga, de' nänasihati ikali nätaaere inihigö gihe-gihene de ini ömanga de o kumati. Ka o nyawa moiö de uha namal̄aika inihi kauku ngona.
56003001	Nahidöaka o hohininga ani jemaat-jemaat mangoha-ngohaka hupaya önanga yotomoteke o tutuda-tutudaika de' yakokuaha o negara, de' ihi ngounu de' imasadia yodiai moi-moi o hali maoa-oa.
56003002	Nätemo onangika hupaya uha hi ade-ade itotorou ekola imateke roributu de o nagonaö dika, duga-duga hupaya önanga manga jako yongamo-ngamoua. Kokiani önanga salalu manga jako manga hininga ibole-bole o nyawaika mata-mata.
56003003	Hababu mahira ngoneö mahirete hobodo, hanïki o ngëkomo ihowo-howono de' hohi ngounua. Ngone imägilaongo hagala rupa o hininga itotorou de' o nahihu; de' ngone howango de nanga niati itotorou de' o hininga homa kogogono, de kahoma kokodohatika.
56003004	Mä ma Jou Madutu, Wonahi hohalamati ngone wohimatoko ngoneino Ai dora de' Ai hininga maoa.
56003005	Unanga wonahi halamati ngone, koigoungua karana ngone hodiaioka okianaga moi maoa-oa, duga-duga karana Unanga mahirete wonä dora ngone. Unanga wonahi halamati ngone madodagi de ma Jou Madutu ai Womaha, inahi döaka ngoneino o dodadi mahungi de' o ngango mahungi de mangëkomo ina ihoro ngone.
56003006	Ma Jou Madutu wona doburaraha ai Womaha ngoneuku de mangëkomo o Yesus Kristus, nanga Koano Wonahi hohalamati,
56003007	hupaya de o Yesus ai hayanga de Ai dora, ngone homateke oa-oa okali de ma Jou Madutu de' ngone hamäke o ngango madutu de' ikokakali ganga ngone höngano-nganono.
56003008	O demo nënanga igoungu itiai. Ngohi tomau ngona nohiduku o hali-o hali nënanga, hupaya hagala o nyawa iwi ngaku-ngaku ma Jou Madutuika i gou-goungu yousaha mangale yodiai o manarama maoa-oa de' iföfaidä mangale o nyawa mata-mata.
56003009	Ma' nomahi rehene ima teke roributu o demo maföfaidäua, o jarita kiaino nanga ahali, o ributu de' o gangamo mangale o agama matita. Mata-mata gënanga koiwa mafaidä de' koiwa mautumu.
56003010	O nyawa yododiai o hababu o gitingaka o jemaat magoronaka, kokiani ngona nätaaëre nohigali mamoi mahinoto; iböto de gënanga uhali nimateke dodiawoli dede önanga.
56003011	Ngona nohi öriki o nyawa hoko gënanga marupa manga kalakuanga itorou, de' hagala manga baradoha ihi nyata igoungu önanga yahowono.
56003012	Ipaha de ngohi tähuloko o Artemas ekola o Tikhikus ngonaika itaiti nomahi dailako de majapati la' naino ngohino o Nikopolisino, hababu ngohi ahi dungutu togögogere dokengoka madëkana o duma mäta maöraha.
56003013	Nohi dailako nagou-goungu mangale näriwo o Zenas, wosö sosawaro mangale o hukumu gënanga, de' o Apolos, hupaya önanga yakunu yoiki yosobo de' makuranga okia-kiaua.
56003014	Hagala nanga nyawa kokiani imä dotoko yodiai o hali maoa-oa hupaya yakunu yäwëdono okia naga yapö päke-päke duru yopöparalu; uha hiädono önanga yowango mafaidä koiwa.
56003015	O riadodoto mata-mata mima kokomoteke dede ngohi, ihi dingoto manga tabea ngonaika. Nohingahu mia tabea nanga dodiawoika homa teke o ngongaku moi. Tanu ma Jou wahi barakati o Riadodoto mata-mata. Tongomi mia horomati, o Paulus
57001001	Riadodoto Filemon, mia dodiawo de' ngomi homateke manarama moi! Ngohi o Paulus, o bui manyawa moi karana o Kristus Yesus, mimanïki de o Timotius tongone nanga riadodoto, totulihi o hurata nënanga ngonaika
57001002	de' o jemaatika ima totoomu ani tauoka; kogenangö tongone nanga birangika, o ngo Apfia de nanga doomu o manarama moi o Arkhipus.
57001003	Ngomi minganono tanu ma Jou Madutu o Ama de' ma Jou Yesus Kristus wonihi döaka o barakati de' o lolä ngonaika.
57001004	Tomä niata mahigetongo, ngohi tahetongo Riadodoto ani romanga de' totemo tarima kasi ma Jou Madutuika.
57001005	Hababu ngohi toihene i gou-goungu Riadodoto nïngaku ma Jou Yesusika de nahininga ma Jou Madutu ai umati mata-mata.
57001006	Ngohi toma niata tanu ho riadodoto hokä o nyawa yongaku-ngaku ihihasili o mangarati i holoi i lamoko mangale hagala o barakati ngoneoka karana homa teke rimoi de o Kristus.
57001007	Riadodoto Filemon, ani dora ma Jou Madutu ai umatika mata-mata ihi mörene ngohi, de' ihi döaka o hihitomo ngohino! Ma Jou Madutu ai umati mata-mata yadiaioka yomörene karana ngona Riadodoto.
57001008	Mahababu gënanga, hokä o nyawa o riadodoto o ngongaku moi, ngohi kai yakunu dika toni pareta Riadodoto mangale okia Riadodoto kiani nadiai.
57001009	Mä karana ngohi tonihininga Riadodoto, duga-duga ngohi kato gahoko dika. Ngohi nënanga o dimono moi de' oraha nënanga magogiria ihi tumunguku o bui magoronaka karana o Kristus Yesus.
57001010	Ngohi, o Paulus la' nohi öriki o gogahoko moi tohi ädono ngonaika mangale o Onesimus, ahingohaka mangale o Kristus. Hababu o bui magoronaka nënanga ngohi todadioka ai ama o rohanioka.
57001011	Mahira ünanga wobaragunaua mangale ngona, mä oraha nënanga ünanga wobaraguna, kangonaua dika, mä mangale ngohiö.
57001012	Oraha nënanga o nyawa tihohininga gënanga tihidingotoli ngonaika.
57001013	Imoteke madiai ngohi tomau titumungu ünanga wogogere dede ngohi hokä ani dagali, la' unanga yakunu wohi riwo-riwo ngohi, hokokia madekana ngohi ihi tumunguku o bui nënanga magoronaka karana tohi ngahu o Abari ma Oa ma Jou Madutuino.
57001014	Mä ngohi toluku okianaga todiai nako Riadodoto nomodekuahi. Ngohi iholoi toigo nako Riadodoto nodiai de ani hininga mangigo mahirete; ngohi toluku toni pakisa.
57001015	Marai o Onesimus woma tingaka öraha mahuhutulu, la' Riadodoto mangale nimäke okali ünanga kahi ado-adonika.
57001016	Oraha nënanga ünanga igoungua duga-duga o nyawa o gilaongo moi mangale Riadodoto; ünanga iholoi de gënanga. Unanga ganga nanga dodiawo o Haranioka manyawa duru hihohininga. Unanga duru wobaraguna mangale ngohi okia hongoli mangale ngona! Marai ünanga duru wobaraguna yaoa hokä o gilaongo yaoa hokä o nyawa moi o riadodoto mangale ma Jou!
57001017	Mahababu gënanga, karana Riadodoto nohipulono ngohi ani dodiawo homahiho Harani, nitarimali o Onesimus hokä imatero Riadodoto nohitarima ngohi.
57001018	Nako ünanga wahowono ekola wonagimi ngonaika, mal̄aika la' ngohi tatagongo mata-mata gënanga.
57001019	Aa, yaoa ngohi mahirete totulihi nenangokadau: Ngohi, o Paulus aha tafangu tamata-mata. (Marai iparalu okaua ngohi toni hitoihene Riadodoto mahirete de ani nagimi ngohino, enagënanga ani wowango mahungi hokä o Haranioka manyawa.)
57001020	Hababu gënanga, de ma Jou abeika nohiriwo ngohi, namörene ahi hininga hokä o riadodoto o Kristusoka.
57001021	Totulihi o hurata nënanga karana tongaku Riadodoto aha nadiai okia ngohi togahoko. Igoungu ngohi tohi öriki Riadodoto aha nadiai iholoi de gënanga.
57001022	Oraha mahuhutulu gënanga, tögahoko nasadia ani tauoka o kamari mangale ngohi, hababu ngohi tonganono ma Jou Madutu watarima o Riadodoto mata-mata nia niata, de' wohi aokali ngohi nginika.
57001023	O Epafras, naga dede ngohi o bui magoronaka karana o Kristus Yesus, wohidingoto ai tabea ngonaika.
57001024	Natarimaö manga tabea ahi dodiawo-ahi dodiawo: o Markus, o Aristarkhus, o Demas de' o Lukas.
57001025	Tanu ma Jou Yesus Kristus winihi barakati ngini. Tongomi mia horomati, o Paulus
58001001	Mahiraino haramangöe ma Jou Madutu wotemo-temo nangaete de nangatohoraika wäpäke o nabi-nabi de wäpäke irupa-rupa madodagi.
58001002	Mä o öraha mabobahaoka nënanga Unanga wotemo-temo ngoneino imadohanga Ai Ngohaka. De madodagi Ai Ngohaka nënanga ma Jou Madutu wohidadi o alami de madol̄a. De' ma Jou Madutu wohitantuoka Ai Ngohakö gënanga wahaku hagala mata-mata ka Unanga madutu.
58001003	Unangino ihupu ma Jou Madutu aimulia ilöleto-letongo; Unanga ganga ma Jou Madutu aidiri mahirete madulada inyata-nyata. Unangoli ganga wapaliara o alami mata-mataika kamagahu-gahumu de to Unanga aidemo duru ikokuaha. Ipahaika Unanga wohigumal̄a o nyawa yolapahi de toona manga baradoha, Unanga wögogere Ai kuruhi imomulia o horogaka imatuonino de ma Jou Madutu, Wokokuaha wokökurutil̄e.
58001004	O ngohaka gënanga wamäke aigogere iholoi ikurutil̄e de o malaekat, de' o romanga iwihidöa-döaka ma Jou Madutu iholoi ikurutika mahoromati de o romanga yahidöa-döaka o malaekatika.
58001005	O malaekatika kamoikaö mä ma Jou Madutu komaiwa wotemo hokonënanga, "Ngona ahi Ngohaka; o wange nënanga Ngohi todadi ani Ama." Yäkorona o malaekat okia dika, komaiwa ma Jou Madutu wotemo hokonënanga, "Ngohi aha todadi ai Ama, de' Unanga aha wodadi ahi Ngohaka."
58001006	Mä maöraha ma Jou Madutu wïhuloko Ai Ngohaka o riaka o duniauku nënanga, ma Jou Madutu wotemo hokonënanga, "Mata-mata ma Jou Madutu aimalaekat mapatutu iwihuba ma Ngohaka gënanga."
58001007	Yakorona hagala o malaekat, ma Jou Madutu wotemo hokonënanga, "Ma Jou Madutu wadiai hagala aimalaekat yodadi o hidal̄oko, de' hagala iwïlöleleani yodadi o uku madokara."
58001008	Mä ma Ngohakika gënanga, ma Jou Madutu wïtemo, "Ani kuruhi imomulia ya Jou Madutu, aha ikakali kahi ado-adonika! Ani popareta ganga o popareta iadi-adili.
58001009	Ngona nöigo o adili de' nödohata o lalimi; mahababu gënanga ma Jou Madutu, Ani Jou Madutu Ngona woniiriki de' Ngonaika wonihidöaka o horomati ya ao-ao o mörene, noholoi de anidodiawo."
58001010	Ma Jou Madutu wotemoli, "Ngona ma Jou, madodihirakahi o dunia nohidadi, de' Ngona mahirete nodiai o dihanga.
58001011	Mata-mata gënanga aha ihihanga, de' idadi madorou hokä o pakeanga; mä Ngona nongaliua.
58001012	O alami mata-mataika nënanga aha natupukoro hokä o baju, de' aha mahomoali nohitururu. Mä Ngona komaiwa aha nongali, de' Ani ngango aha koiwa mabobaha."
58001013	O malaekat kamoikaö ma komaiwahi ma Jou Madutu wotemo hokonënanga, "Nogogeruku Ahi nirakoka, hiädono hagala Ani haturü tahidodokouku anil̄ou matimioka."
58001014	Nako hokogënanga, imoteke madiai hagala o malaekat gënanga okia? Onanga ganga hagala o womaha iwïlölöleleani ma Jou Madutu, de' ma Jou Madutu wahulo-huloko la yariwo hagala o nyawa aha yatotarima o halamati.
58002001	Mahababu gënanga kokiani ngone iholoi hagou-goungu homahijöjö o dodötoko-dodötokika ngone hoihe-ihenoka, hupaya uha ngone hodogumal̄aika tongone nanga ngongaku.
58002002	Hagala o behehongo ihingö ngahu-ngahuoka omömalaekat nangaete de nangatohoraika inyata itiai, de' o nyawa ihimote-motekua ekola ihingounua yatarima o hukumanga imatero de manga manarama.
58002003	Okia hongoli de o halamati iholoi ikökua-kuata o behehongo-behehongino gënanga! Nako ngone hatailako hohidodiaiua o halamatika gënanga, ngone maraioka aha holapahiua de o hukumanga. Hababu ma Jou mahirete madodihiraka wohingahuoka o halamati gënanga, de' hagala o nyawa yoihe-ihene madodihiraka igoungu ihinyataoka toënanga madiai ngoneino.
58002004	Imako moteke degënanga, ma Jou Madutu womahimoteke wohikuata hagala o nyawa gënanga mangahakihi de wodiai hagala irupa ihëra-hëranga de' hagala o hali kabiahaua, inoli wohikokodoku o ngongike-ngongike ma Jou Madutu ai Womahino imoteke to ünanga Ai mau mahirete.
58002005	Hagala o malaekat yamäkeua o kuaha ma Jou Madutuino la yapareta o dunia mahungi aha iböböa-böa, ënangaganga o dunia magogiria ngone hohi ade-ade nënanga.
58002006	Iidulu yaino, mahidoku moioka Ma Jou Ai Demo ma Buku magoronaka itulihi hokonënanga, "Okia gënanga o nyawa, ya Jou Madutu, hiädono Ngona nomau nähininga? O nyawa duga-duga kao nyawa dika, mä Ngona kanä totailako!
58002007	O öraha madodipokoino Ngona nihidadioka ünanga ma huhutulu iholoi wotipokouku de o malaekat. Ngona nihidöaka unangika o ngï imomulia de' duru dema horomati,
58002008	inoli nihidadi ünanga wakokuaha hagala moi-moi." Aa, nako hahëtongo ma Jou Madutu wahidadi o nyawa "yakokuaha hagala moi-moi", gënanga mamangarati kamoiö de koiwa naga o nyawa manga kuaha matimiukuua. Mangaro hokogënanga, ngone hamäkeua örahananga o nyawa yakuaha hagala moi-moi.
58002009	Mä ngone hamäkeoka örahananga o Yesus wokuaha! Unanga iwidiai mahuhutulu iholoi wotipokouku de o malaekat o öraha madodipokoino, hupaya de ma Jou Madutu aihininga maoa Unanga yakunu wohonenge mangale o umati mata-mata. Ngone hamäkeoka örahananga iwihidöaka Unangika o ngï imomulia de' duru de mahoromati, karana Unanga watagongoka o huha de o hangihara hiädono wohonenge.
58002010	Igoungu mapatutu ma Jou Madutu -- wohidödadadi hagala moi-moi mangale Ai dungutu mahirete -- wadiai o Yesus wohihohalamati itötotomo dema ngëkomo o huha de o hangihara. De gënanga ma Jou Madutu yakunu wahigaro o nyawa mangangöe mangale imakomoteke de o Yesus yahimulia. Hababu Unanga o ngëkomo mabobelenga onangika la yakunu yahihalamati.
58002011	O Yesus watebini o nyawa manga baradoha; de' Unanga wahi tebi-tebini, de inoli önanga wahitötebi-tebinoka gënanga mata-mata manga Ama kamoi. Mahababu gënanga o Yesus iwimal̄ekua womangaku önanga ganga hokä Ai riadodoto.
58002012	O Yesus wïtemo ma Jou Madutuika, "Ngohi aha tohingahu Ahi roriadodotika mangale Ngona. Ngohi aha tonihigiriri Ngona to önanga manga doomu magoronaka."
58002013	O Yesus wotemooli, "Ngohi aha takelenga Ahi nganono ma Jou Madutuika." De' Unanga wotemoli, "Nënanga Ngohi, kamamoi de o ngoha-ngohaka ma Jou Madutu wohihidöa-döakoka Ngohino."
58002014	Mangale mahababu hagala o nyawa Unanga wähëtongo o ngohaka gënanga, ganga o nyawa o dodadi yakunu ihonenge, ho o Yesus mahirete wodadi imaketero dede önanga de' wowango marupa o nyawa magoronaka. Unanga wodiai hokogënanga, hupaya de to Una Ai honenge Unanga wakunu wawedere o Ibilihi yakokuaha o honenge.
58002015	De madodagi hokogënanga Unanga wahilapahi o nyawa manga umuru magurutu yogilaongo karana yömodongo o honengika.
58002016	Inyata o malaekatua Unanga wöriwo, duga-duga o Abraham aidifauku.
58002017	Nënanga mamangarati kokiani Unanga imaketero de Ai roriadodoto hagala o hali magoronaka. De' de gënanga Unanga wakunu wodadi o Imam womo Mulia de wososetia de' de Ai dora de Ai hayanga. De Ai leleani gënanga o nyawa manga baradoha yakunu iapongo.
58002018	De' mangale gënanga Unanga mahirete mamoi iböto watagongo o huha de o hangihara de' iwi taili, Unanga wakunu wäriwo hagala o nyawa yäkokorona o bobaja, hababu Unanga mahirete mamoi iböto iwitaili de' watagongo o huha de o hangihara.
58003001	Roriadodoto homahiteke ho Haranioka, ma Jou Madutuö winïahokoka. Abeika niatibanga nialuku-lukuku mangale o Yesus nënanga! Ma Jou Madutu wïhuloko Unanga madungutu magilamoko la wodadi o Imam womo Mulia tongone nanga agama magoronaka.
58003002	Unanga wosetia ma Jou Madutuika wiiri-irikoka Unanga mangale o manarama gënanga, hokä o Musaö mahiraino wosetia wagöraka aimanarama ma Jou Madutu aitauoka.
58003003	Mä o Yesus ipatutu wamäke o horomati iholoi ilamoko de o Musa. Hababu o nyawa higoko-goko o tau kokiani yamäke o horomati iholoi ilamoko de o tau gënanga mahirete.
58003004	Itiai moi-moi o tau naga ihigögoko-goko, mä ihigögoko-goko moi-moi ganga ma Jou Madutu mahirete.
58003005	O Musa wosetia hokä wolöleleani ma Jou Madutu aitau magoronaka de' wohiädono hagala o hali aha ma Jou Madutu wohingahu maöraha nanga himangika iböböa-böa.
58003006	Mä o Kristus wosetia hokä o Ngohaka womahimoku mabobaluhu mangale ma Jou Madutu aitau. Dë ngone nënanga ma Jou Madutu aitau, nako ngone itatapu inamagawe de' itatapu hongaku la hamäke okia ngone höngano-nganono.
58003007	Gënanga mahababu, hokä ma Jou Madutu ai Womaha yato, "Nako o wange nënanga ni ihene ma Jou Madutu aiilingi,
58003008	uha ngini niahäeke niatogowini, hokä niaete de niatohora, maöraha önanga yolawani ma Jou Madutuika de' ma Jou Madutu iwiuji o tonaka i kökokakahaoka.
58003009	'Dokengoka niaete de niatohora ihi taili ngohi, de' ihiuji ngohi,' ma Jou Madutu wato, 'enahioko önanga yamäkeoka Ahi manarama madëkana o taongo moruata.'
58003010	Mahababu gënanga ngohi tängamo onangika de ngohi totemo, 'Onanga salalu yosetiaua, de' yöigoua ihingounu hagala Ahi pareta.'
58003011	Ngohi tongamo de' tokoboto, 'Onanga aha koyöngohamua o berera gënanga la yamäke o dodogumu dede Ngohi.' "
58003012	Roriadodoto, nimahidodiai uha hiädono naga niahidogoronaka womatëngo aihininga hokogënanga mamodorou de' koiwa aingongaku, hiädono ünanga womaidulu de' wïtingaka ma Jou Madutu wowango-wango!
58003013	Ho', hupaya kao nyawa moiö makoiwa naga niahidogoronaka o baradoha yätipu hiädono iwilawani ma Jou Madutu, kokiani ngini nimateke nasihati o wange higetongo hokokia madëkana ngone kahowangohi o öraha magoronaka yahëto-hëtongo "O Wange Nënanga" Ma Jou Ai Demo ma Buku magoronaka.
58003014	Ngone mata-mata ganga homa tekedodiawo o parangi oka de o Kristus, iti ngone hiädono mabobaha hasosö ibitumu o ngongaku magoungu kade mahirahi naga ngoneoka.
58003015	Nënanga doka yatötuli-tulihi Ma Jou Ai Demo ma Buku magoronaka, "Nako o wange nënanga ngini niihene ma Jou Madutu aiilingi, uhali ngini niahäeke niatogowini, hokä niaete de niatohora, maöraha önanga yolawani ma Jou Madutuika."
58003016	Aa, o nyawa nagona yoihe-ihene ma Jou Madutu aiilingi de yolawani Unangika? Genanga mata-mata o nyawa watötuda-tuda o Musa, yohupu o Mesir mabereraino, koigoungua?
58003017	De' o nagonaika ma Jou Madutu wängamo madekana o taongo moruatino? Onanga yoböbaradohaika, yohöhone-honenge o tonaka ikö kokakahaoka, koigoungua?
58003018	Maöraha ma Jou Madutu wokoboto hoko nënanga, "Onanga aha koyö ngohamua o berera gënanga la yamäke o dodogumu dede Ngohi" -- o nagonali ma Jou Madutu wädungutu? Wädungutu ganga hagala o nyawa yolölawa-lawani ma Jou Madutuika, koigoungua?
58003019	Orahananga ngone homangarati önanga yakunua yowohama karana önanga yongakua ma Jou Madutuika.
58004001	Aa, ma Jou Madutu aijaji kaipäkeohi, de' ngone aha inahidöaka o dodogumu wonahijäjaji. Ho', kokiani ngone högöana hupaya kao nyawa moiö mauha naga niahidogoronaka inyata yajameua o dodogumu inahijäjaji gënanga.
58004002	Hababu o Abari ma Oa gënanga ihingahuoka ngoneino imatero hokä onangika. Mä onangika, o abari gënanga koiwa mafaidä. Hababu maöraha önanga yoihene, önanga yongakuua.
58004003	Mä ngone hangöngaku-ngaku hatarima o dodogumu ma Jou Madutu wonahijäjaji gënanga. Gënanga imadäene de okia ma Jou Madutu wahëto-hëtongo, hokonënanga, "Ngohi tongamo de' tokoboto, 'Onanga aha koyowohamua la yamäke o dodogumu dede Ngohi.' " Ma Jou Madutu wotemo hokogënanga ngarokö Ai manarama ibötoka kade madero Unanga wohidadi o dunia nënanga.
58004004	Hababu mangale o wange matumidi, naga itulihi Ma Jou Ai Demo ma Buku magoronaka hokonënanga, "O wange matumidoka ma Jou Madutu womahibatongo de touna Ai manarama mata-mata."
58004005	Yakorona o hali gënanga ituliholi hokonënanga, "Onanga aha yowohamua o bereraika gënanga la yamäke o dodogumu dede Ngohi."
58004006	Ho', önanga madodihiraka yoihe-ihene o abari mangale o Abari ma Oa gënanga, yatarimaua o dodogumu gënanga karana önanga yongakuua. Nako hokogënanga itararonoka naga o nyawa mahomoa yakunu yatarima o dodogumu gënanga.
58004007	Hababu ma Jou Madutu wohitantuoka moi o wange mahomoaoli, yahëtongo "O Wange Nënanga". Ipahaika de matao-taongo ma Jou Madutu wotemo-temo yakorona o hali gënanga de madodagi ma Koano Daud, ma ayat yahëto-hëtongo kangano magoronaka, "Nako o wange nënanga ngini niihene ma Jou Madutu ai ilingi, uhali ngini niatogowini niahäeke."
58004008	Ade-ade nako o Yosua wahidöakoka o nyawa geönanga o dodogumu ma Jou Madutu wohijäjajioka, done ma Jou Madutu aha wohiade-adeokaua mangale o wange mahomoa.
58004009	Ho', mangale ma Jou Madutu aiumati kanagahi o jaji la imahibatongo hokä ma Jou Madutu womahibatongo o wange matumidoka gënanga.
58004010	Karana o nyawa yatotarima o dodogumu ma Jou Madutu wahijäjajioka onangika gënanga, aha imahibatongoli de toona manga manarama mata-mata, imatero hokä ma Jou Madutu.
58004011	Mangale gënanga, niaino ngone homahidailako hagou-goungu la hatarima o dodogumu ma Jou Madutu wohijäjajioka gënanga. Uha hiädono nanga hidogoronaka womatëngo wodadiua hokä önanga mahiraino, karana yongakuua ma Jou Madutuika.
58004012	Ma Jou Madutu aidemo ganga o demo mangango de' ikuata; iholoi idöto de o oworo madöto mahimanga de maporete kaidöto. O demo gënanga yatohoko hiädono mabatingi o jiwa de' o womaha mahigorona; yadono mabatingi nanga donga-donga de nanga kobongo maniara mabatingi, hiädono ihiöriki o nyawa madibanga iluku-lukuuku de' o nyawa mahininga mamau.
58004013	O dodadi moiö ma koiwa naga yakunu iiunu ma Jou Madutu ailolegaoka. Hagala moi-moi i talajanga de' ihelengaika Ai himangoka. De' ngone kokiani hohidöaka nanga bobaluhu Unangika.
58004014	Mahababu gënanga kokiani ngone homa hijojö hakëkekete tongone nanga ngongakuika hohimato-matokoka. Hababu ngone dema ënanga nanga Imam womo Mulia wolamo-amoko, wowohamoka hiädono ma Jou Madutu aihimangika -- ge Unanga doka o Yesus ma Jou Madutu Ai Ngohaka.
58004015	Tongone nanga Imam womo Mulia gënanga koigoungua o imam wakunua wamoteke wamäo tongone nanga bole-bole. Iidulu yaino, Unanga iwitailoka hagala o hali magoronaka, imaketero hokä ngone mahirete; duga-duga Unanga wodiaiua o baradoha!
58004016	Hababu gënanga, niaino la ngone hogogomangil̄e de homanau-nauru hïhïmanga ma Jou Madutu, wopopareta de aihininga maoa. Ma Jou Madutu aha wonädora ngone de' wonahibarakati ngone hupaya ngone hamäke o roriwo maöraha yakokorona.
58005001	Moi-moi o imam yomomulia yäiriki o umati manga higoronaka, de' yägöraka la iwïleleani ma Jou Madutu hokä toönanga manga dururu. Ai manarama gënanga la wohihuba ma Jou Madutuika o ngongike-ngongike de' o huhuba-huhuba mangale o baradoha ma apongo.
58005002	O imam womomulia gënanga una mahirete wobole o hali mangöe magoronaka, de' karana gënanga ünanga yakunu wadiai wäbole-bole hagala o nyawaika okia-kiaua yanako de' o ngëkomo madiai yahohongohu.
58005003	De' karana gënanga ünanga mahirete wobole, done ünanga kokiani wohihuba o huhuba, karana kaoumatua dika hagala manga baradoha, mä karanaö hagala aibaradoha mahirete.
58005004	Kao nyawa moiö makoiwa naga yagöraka manga diri mahirete yodadi o imam womomulia. O nyawa yodadi o imam womomulia nako mangale gënanga ma Jou Madutu wïahoko -- imatero hokä o Harun.
58005005	Hokogenangö o Kristus. Unanga womagörakua Ai diri mahirete wodadi o Imam womo Mulia. Ma Jou Madutu mahirete wïgöraka Unanga. Ma Jou Madutu wïtemo Unangika, "Ngona ahi Ngohaka; o wange nënanga ngohi todadi Ani Ama."
58005006	O ngï mahomoaka ma Jou Madutu wotemoli, "Ngona ganga o imam kahiado-adonika, hokä ma Imam Melkisedek."
58005007	Maöraha o Yesus wowango o duniaka nënanga, Unanga womäniata de' wogahoko de Ai böaka de wïgari ma Jou Madutuika, wa aku-akunu wihihalamati o honengino. De' karana Unanga womahimoteke ma Jou Madutuika de Ai horomati ioma-omanga, ho Unanga wihigihene.
58005008	O Yesus ganga ma Jou Madutu ai Ngohaka, mä ngarokö hokogënanga Unanga womädotoko wohingounu de madodagi Ai huha de Ai hangihara.
58005009	Ho iböto Unanga wodadioka wohihohalamati itötotomo, Unanga wodadi o halamati matiti ikokakali mangale o nyawa mata-mata yomote-moteke Unangika,
58005010	de' ma Jou Madutu mawohinyata Unanga hokä o Imam womo Mulia, hokä ma Imam Melkisedek!
58005011	Yakorona o Yesus aipangkati hokä o Imam womo Mulia, mangöe naga iparalu ngomi mihingahu nginika, mä ihuha mangale hohitararono hababu ngini itaituaholi nimangarati.
58005012	Imoteke madiai ngini maorahoka la ngini nidadi o guru, mä manyonyata ngini kaiparaluohi nimädotoko o nyawa mahomoaika mangale mahohol̄e madodihiraka ma Jou Madutu aidodötoko. Ngini yakunowahi niatarima o inomo madodogowini; ngini kokiani niokere kaohuhuohi dika.
58005013	O nyawa kayohuhuohi, mamangarati Unanga kaongohaka magil̄auohi; ünanga koiwahi wödibanga i kurutika mangale okia itiai de okia ihowono.
58005014	O inomo itotogowini ganga mangale o nyawa yobalu-baluhoka karana yamömäke-mäke deyadodiai, yakunoka ihilihowono kiaka maoa de' kiaka madorou.
58006001	Hababu gënanga, niaino ngone hotagi nanga himangika o dodötoko-dodötokika iholoi ikurutika hogila-gila mangale o baluhu o Harani mawowango, de' uha duga-duga höhohininga tongone nanga agama madodötoko mahohol̄e madodihiraka. Uha ngone högilioli o dodötoko mahohol̄e madodihiraka o nyawa kokiani imatogumu yodiai hagala o hali mafofaidäua de' kokiani hingaku ma Jou Madutuika,
58006002	ekola o dodötoko madodihiraka yakorona o gohiki madebi-debini ekola yakorona o giama yägogelenga o nyawauku, ekola yakorona yohonengoka de yowangoli ekola o hukumanga ikokakali.
58006003	Niaino ngone, nako ma Jou Madutu wonahigumal̄a, hotagi nangahimangika o dodötoko-do dötokika iholoi ikurutika igila-gila!
58006004	Hababu hagala o nyawa yosetiaokaua o agamaika, idadiua yätuda yäkilio. Onanga mahira naga ma Jou Madutuino Ai dararono magoronaka, de' onanga yajameoka Ai ngongike. Onangö ma Jou Madutu ai Womaha yäkuahaoka.
58006005	De okianaga yamäke-mäke de yadodiai önanga ihiöriki ma Jou Madutu aidemo gënanga yaoa, de' onanga yamäoka o ngongike-ngongike yäomanga de o kuaha o öraha aha iböboa-boaka de yaino.
58006006	Mä iböto de gënanga önanga yosetiaokauao agamaika! Kiakayakunu önanga yätuda yäkilio la yotobali o baradoha yodiaiokaua. Hababu önanga magogiria iwisaliboli ma Jou Madutu ai Ngohaka de' yadiai Unanga iwihikauku o kawaha manga himangoka.
58006007	O tonaka mamoi-moi yödotawana enanguku yahihihi o awana ma akere, done ihihasili hagala o joro de mafofaidäoka matonaka yamomanaramika, o tonaka gënanga ma Jou Madutu wohibarakati.
58006008	Mä nako o tonaka gënanga ihihasili o nguhumu de' o momo mahohihika, done o tonaka gënanga koiwa mafaidä de' done aha ma Jou Madutu walolai de' mabobahaka yamata yatuhuku.
58006009	Mä o Roriadodoto tinïhohininga, ngarokä ngomi mitemo hokogënanga, mä ngomi mingaku igoungu mangale ngini. Ngomi mingaku igoungu ngini niatarimaka hagala o hali iholoi yaoa, enagënanga hagala o barakati marupa niahalamatino mahidoku.
58006010	Ma Jou Madutu koigoungua ma Jou Madutu woadi-adilua. Unanga kowawohangua okia ngini nimanarama Unangika, de' o dora nihimato-matokoka Unangika maöraha niariwo o roriadodoto o ngongaku moi, örahanënanga de mahira.
58006011	Ngomi duru mioigo hupaya ngini moi-moi gila-gila inïmagawe hiädono mabobaha, hiädono ngini niatarima okia ngini niongano-nganono gënanga.
58006012	Ngomi mioluku ngini idadi inïtebeturu. Mä ngomi mioigo hupaya ngini niwango hokä o nyawa yatotarima okia ma Jou Madutu wohijäjaji, karana ngomi miwingaku Unangika de' karana mitamä de miasabari.
58006013	Maöraha ma Jou Madutu wïjaji o Abrahamika, Unanga wokoboto Unanga aha wadiai okia wohijöjäjajioka. De' karana koiwa naga iholoi yokurutil̄e de ma Jou Madutu ho Unanga wokoboto de touna Ai romanga mahirete.
58006014	Unanga wotemo, "Ngohi tojaji aha tonihibarakati ngona de' Tadiai anidifauku idadi yowöe."
58006015	O Abraham wotamä de aisabari, ho ünanga watarima okia wihijöjäjajioka ma Jou Madutu unangika.
58006016	Nako o nyawa yokoboto, ünanga wokoboto de o nyawa mahomoa manga romanga iholoi yokurutil̄e de ünanga, ho o koboto gënanga yamata-mataka hagala o ributu.
58006017	Ma Jou Madutu womau wohitotiaika hagala o nyawaika yatotarima Ai jaji, Unanga aha kowangaliua touna Ai datoro. Mahababu gënanga Unanga wödogo o koboto o jajika gënanga.
58006018	O hali hinoto gënanga yakunua ingali: Ma Jou Madutu idadiua woëluku yakorona Ai jaji de' Ai koboto. Hababu gënanga, ngone homahöhohongoka ma Jou Madutuika, ihidöaka o hititila ikua-kuata la homahijojö ikëkete o ngonganonika nangahimangoka imahoheika.
58006019	Tongone nanga ngonganono gënanga hokä o tapu imahibaiti duru kahalukuku de' imahirupa o jojö ikua-kuata de' koiwa o hawana nanga ngangoika. O ngonganono gënanga yatotara o Ngï Duru i Tebi-tebini maguba ma Jou ai Tauoka o horoga magoronaka.
58006020	O Yesus wahelengaoka o ngëkomo o ngïika gënanga mangale ngone, de' wowohamoka dokengika wodadi tongone nanga Imam womo Mulia kahiado-adonika, hokä ma Imam Melkisedek.
58007001	O Melkisedek nënanga ganga o koano o Salem mabereraino de' ma Jou Madutu aiimam Duru wokö Kurutil̄e. Maöraha o Abraham o parangiino de womakilioro wahohïhanga o kokoano, o Melkisedek woböa wïbühuku ünanga de' wihibarakati.
58007002	Ho o Abraham wihidöaka o Melkisedekika maregu ngimoi de hagala okia una waora-oraino. (O romanga Melkisedek mamangarati, madodihiraka, "O Adili ma Koano"; de' karana ünanga o koano o Salem mabereraino, ho airomanga mamangaratioli "O Lolä ma Koano".)
58007003	Yakorona o Melkisedek nënanga kiakadika makoiwa naga ihitararono ünanga de aiamaoka ekola ngoiayo ekola aiete de aitohora; koiwali naga ihitararono mangale womakil̄au ekola aihonenge. Unanga imatero hokä ma Jou Madutu ai Ngohaka; ünanga ganga o imam wokokakali.
58007004	Ho', ngone hamäke nenangokadau hokokia ailamoko o Melkisedek nënanga; ünanga hokogënanga ailamoko hiädono o Abraham, nangaete de nangatohora manga ama, wihidöaka unangika maregu ngimoi de hagala moi-moi wamömäke-mäke o parangioka gënanga.
58007005	O agama Yahudi matita magoronaka hamäke hagala o imam o Lewi aidifauku kokiani yatoomu maregu ngimoi o Israeloka manga hasilino, enagënanga toönanga manga riadodoto mahirete, ngarokö önanga imakoketero o Abraham aidifauku.
58007006	O Melkisedek o Lewi aidifaukua, mä unanga watarimali maregu ngimoi de hagala o Abraham waora-oraino, de' wihibarakatioli o Abraham imateke korona watarimaka hagala o jaji ma Jou Madutuino.
58007007	Itiai yakunua hohipongono, o nyawa iwihiböbarakati ganga iholoi wopoluluku de o nyawa wohiböbarakati.
58007008	O imam-imam yatotarima maregu ngimoi ganga o nyawa kayohonenge. Mäimoteke Ma Jou Ai Demo ma Buku, o Melkisedek wototarima o ngongike maregu ngimoi gënanga ganga o nyawa itatapu wowango.
58007009	Yakunu hotemo, o Lewi -- aidifauku yal̄ë maregu ngimoi o Israel manyawaino -- yofanguoli o hidoku gënanga madodagi de o Abraham, maöraha o Abraham wofangu o Melkisedekika.
58007010	Ngarokä o Lewi womakil̄auowahi, mä yakunu hotemo ünanga naga wögogeroka o Abraham aiete de aitohora ai röehe magoronaka, maöraha o Melkisedek imamäke de o Abraham.
58007011	O imam-imam Lewi manga tutuda matimiuku, agama Yahudi matita ihidöaka o Israel manyawaika. Karana o imam-imam Lewi mahiraino gënanga yakunua yadiai itötotomo okia kokiani yamomanarama, ho kokiani naga o imam mahomoa, enagënanga hokä ma Imam Melkisedek, de' koigoungua ma Imam Harun aidoomu inoli!
58007012	Aa, nako o imam-imam manga gogere ingali, o agama Yahudi matita makokiani ingalioli.
58007013	Madungutu nengokadau ganga tongone nanga Jou: Unanga o ahali mahomoaino, de' kao nyawa moiö de komaiwahi aiahalino yomanarama hokä o imam.
58007014	O nyawa mata-mata ihiöriki tongone nanga Jou aiahali o Yehuda ma ahalino; de' o Musa komaiwa wahëtongo o ahali gënanga maöraha ünanga woade-ade mangale o imam-imam.
58007015	O hali hohio ade-ade nënanga idadi iholoioli itararono, de aiböa womatëngo ma imam mahomoa hokä o Melkisedek.
58007016	Unanga iwigöraka wodadi o imam, koigoungua imahihol̄e de o nyawa mangadatoro, duga-duga imahihol̄e de ai wowango ikokuaha de' koiwa mabobaha.
58007017	Hababu ma Jou ai Buku i Tebi-tebini magoronaka yahetongo, "Ngona ganga o imam kahiado-adonika, hokä ma Imam Melkisedek."
58007018	Ho', örahananga o datoro ihira-hira yatingakoka, hababu ikuatokaua de' ibaragunaokaua.
58007019	O agama Yahudi matita okianaga moi mayakunua yadiai idadi itotomo. Mahababu gënanga ngone örahananga inahidöaka o nganono moi iholoi yaoa; de gënanga ngone hakunu homahitigi ma Jou Madutuika.
58007020	Inoli, mata-mata gënanga ihidomoteke de o koboto ma Jou Madutuino. Maöraha o imam-imam mahomoa yägöraka koiwa naga o koboto hokogënanga.
58007021	Mä o Yesus iwigöraka wodadi o imam wapäke o koboto, maöraha ma Jou Madutu wïtemo Unangika, "Ma Jou wokobotoka, de' Unanga aha wangaliua Ai damäke, 'Ngona ganga o imam kahiado-adonika.' "
58007022	De nenangoli o Yesus womahitagongo mangale moi o jaji iholoi yaoa.
58007023	Nagali moi o hali: o imam-imam mahomoa gënanga naga mangangöe, hababu önanga moi-moi yohonenge hiädono önanga yakunua ihigila-gila manga manarama.
58007024	Mä o Yesus wowango kahiado-adonika, ho aimanarama hokä imam imatagaliua mahomoaika.
58007025	Mangale karana gënanga kahiado-adonika o Yesus wakunu wahihalamati hagala o nyawa yaino-ino ma Jou Madutuika de madodagi Unanga, hababu Unanga wowango kahi ado-adonika la wohiädono hagala o nyawa manga gogahoko gënanga ma Jou Madutuika.
58007026	Ho', o Yesus ganga ma Imam womo Mulia ngone hipöparalu. Unanga wotebini; Unangoka hamäkeua o howono ekola o baradoha okianaga. Unanga iwihitingaka de o nyawa yoböbaradoha, de' iwihidöa hiädono iholoi ikurutil̄e de hagala o dihanga.
58007027	Unanga hokä o imam womoMulia mahomoaua, o wange higëtongo kokiani wohihuba o huhuba karana hagala aibaradoha mahirete ihira, dahaö karana o umati manga baradoha. O Yesus wohihuba o huhuba kamamoi dika mangale kahiado-adonika, maöraha Unanga wohihuba Ai diri mahirete hokä o huhuba.
58007028	O agama Yahudi matita yägöraka o nyawa yotötotomua yodadi o imam womomulia. Mä ipaha de o tita gënanga, ma Jou Madutu wodiai o jaji de makoboto Unanga wïgöraka hokä o Imam womo Mulia, ai Ngohaka wodädadioka Wohihohalamati itötotomo mangale kahiado-adonika.
58008001	Nanga ade-ade mata-mata nënanga matiti enagenangala: Tongone de maënanga o Imam womo Mulia hokä hokogënanga, wogogeruku wopareta de ma Jou Madutu Duru wo Lamo-amoko o horogaka.
58008002	Unanga wagöraka o manarama hokä o Imam womo Mulia o Ngï Duru i Tebi-tebinoka, enagënanga ma Jou aitau madutu magoronaka, ma Jou wohigoko, ko o nyawaua.
58008003	Moi-moi o imam womomulia yägöraka la ihihuba o huhuba ekola ihihuba ma Jou Madutuika. Hokogenangoli nanga Imam womo Mulia; Unanga kokiani de touna Ai kianaga moiani la wohihuba.
58008004	O demo maade Unanga naga o duniaka nënanga, Unanga aha wodadiua o imam, hababu naga iböto o imam wohihuba-huba o huhuba yagaho-gahoko o agama Yahudi matitaka.
58008005	O manarama önanga yadodiai hokä o imam gënanga imoteke madiai ganga duga-duga o dulada moi de okianaga o horogaka magurumini. Gënanga mahira ma Jou Madutu wohingahuoka o Musaika, maöraha o Musa womau wohigoko ma Jou ai Tau-tau. Ma Jou Madutu wïtemo o Musaika hokonënanga, "Nohohininga! Mata-mata gënanga kokiani ngona nadiai imoteke inihimato-matokoka mapahitaka o l̄oku mal̄okuoka."
58008006	Mä orahananga o Yesus wamäke o imam mamanarama iholoi ikurutika mamulia de yamo manarama o imam-imam gënanga. Hababu o jaji yadodiai ma Jou Madutu de' o nyawa mahigoronaka, ganga o jaji iholoi yaoa karana imahihol̄e de o jaji mangale o hali-o hali i holoi yaoa.
58008007	O demo maade koiwa naga makuranga o jaji madodihiraka, done i paralua yadiai o jaji mahinotoka.
58008008	Mä ma Jou Madutu wamäkeoka mahowono aiumatoka, hiädono ma Jou Madutu wotemo, "Niohohininga, aha iböa maöraha, Ngohi aha tadiai o jaji mahungi de o Israeloka de' deo Yehudaoka.
58008009	Koigoungua hokä o jaji Tadodiai de mangaete de mangatohora maöraha Ngohi tätuda önanga tähihupu o Mesir mabereraino. Onanga yosetiaua o jajika Ngohi tadodiai dede önanga; mahababu gënanga Ngohi tähaduli okaua önanga.
58008010	Mä oraha nanga, nënangadoka o jaji aha Ngohi tododiai de Ahi umati o Israeloka mawangeoka aha iböböa-böa, ma Jou wato: Ngohi aha tögelenga Ahi tita to önanga manga dibanga magoronaka, de tatulihi toönanga manga hiningaka. Ngohi aha todadi toona manga Jou Madutu, de' onanga aha yodadi Ahi umati.
58008011	Onanga iparaluua imakodotoko imahi kokoönanga, ekola ihingahu manga riadodotika, 'Niwinako ma Jou.' Hababu mata-mata önanga, yoeteke de yopako, aha ihinako Ngohi.
58008012	Ngohi aha tahi apongo toönanga manga howono, de' Tohiningaokaua toönanga manga baradoha."
58008013	De ihihihira moi o jaji mahungi, ma Jou Madutu wadiai o jaji madodihiraka gënanga idadioka madeka-dekanuku de' hokabiahaokaua yapäke; de' okia madeka-dekanuku, aha itaitoli ihihanga.
58009001	O jaji madodihiraka toënanga demapupuji madatoro de toënaö dema pupuji mangï o nyawa yadodiai.
58009002	Gahumu moi o tau-tau ihi goko, mahidoku mahimangoka ihiromanga o Ngï i Tebi-tebini. Genangoka naga o hilo matotodenge de madidiki, de' nagali o meja demaroti ihihuba-huba ma Jou Madutuika.
58009003	Magoronaka, enagënanga o guba mahinotoka maporetoko naga o ngï ihiromanga o Ngï Duru i Tebi-tebini.
58009004	O ngï magoronaka gënanga naga o huhuba mangï o gurasi la o dupa yotuhuku, de' nagali o Jaji ma Peti mata-mataika ihilape de o gurasi. O Peti gënanga magoronaka yamäke o bohoko gurasi madol̄a o manna, o Harun aidiki-diki itötori-torioka, de' o bëlaka hinoto o helewo mal̄okuuku yatulihi o tita ngimoi ma Jou Madutuino.
58009005	O Peti mal̄okuoka gënanga naga o Malaekat hinoto, enagënanga o dodadi dema gögahuhuoka ihinonako genangokadau ma Jou Madutu wohimangika. O dodadi hinoto gënanga magahuhu yoderefeika o Peti madadamunu mal̄okuku, enagënanga o baradoha maapongo mangï. Mä mata-mata gënanga yakunua hohitararono hatëngo-tëngo.
58009006	Hokogënanga mata-mata yatatoro. O wange ihigëto-gëtongo o imam-imam yowohama mahidoku mahimangino o tau magoronaika gënanga la ihidagi toona manga manarama.
58009007	Yöngohama mahidoku duru magogoronaika o tau gënanga duga-duga ma imam womomulia dika. Unanga wodiai gënanga duga-duga o taongo moi mamoi. Gënanga wodiai de wao o awunu la wohihuba ma Jou Madutuika karana aidiri mahirete de' karana hagala o baradoha Ai umati yadodiai imanäko-näkoua.
58009008	De o datoro yahöhëto-hëtongo, ma Jou Madutu ai Womaha ihimatoko de madodiai, madëkana de magürutu o tau mahidoku mahimangoka gënanga kaima okoinohi, o ngëkomo yöngohama o Ngï Duru i Tebi-tebini magoronaika ihelengaowahi.
58009009	Nënanga ihinonako o örahananga; mamangarati o huhuba-huhuba de' o huhuba-huhuba o aiwani ihihuba-huba ma Jou Madutuika, yakunua ihitotomo manga hininga madobote o nyawa yoao-ao manga huhuba.
58009010	Hababu o agama madodiai-madodiai gënanga duga-duga imateke korona de o inomo, haoke-okere, de' irupa-rupa o dedebini madodiai. Mata-mata ganga duga-duga o datoro hamömäke-mäke ilaku hiädono maöraha ma Jou Madutu wahungi.
58009011	Mä o Kristus woböaka hokä o Imam womo Mulia o hali maoa-oaino ibobötoka naga. Ma Jou ai Tau kiakauna wagöraka aimanarama hokä o Imam womo Mulia ganga o tau iholoi imulia de' iholoi itotomo. Gënanga o nyawaua yodiai; mamangarati maahali o duniainoua ihidödädadi nënanga.
58009012	O Kristus wowohama o Ngï Duru i Tebi-tebini o tau magoronaika gënanga duga-duga kamamoi dika de kahiado-adonika. Orahaganga ünanga waoua o kabingi manauru maawunu ekola o hapi mangohaka maawunu la ihihuba; Unanga woao Ai awunu mahirete, de' de gënanga Unanga wonahilapahi ngone mangale kahiado-adonika.
58009013	O kabingi maawunu de' o hapi manauru maawunu inoli o hapi mangohaka ihihuba-huba makafo, yapäke la yädohurero hagala o nyawa yopese-pesekika imoteke o agama madatoro hupaya önanga idadi yotebini.
58009014	Aa, nako o awunu de' o kafo gënanga yakunu yatebini hagala o nyawa gënanga manga peseke, okia hongoli o Kristus aiawunu! De madodagi o Womaha ikokakali, o Kristus wohihuba Ai diri mahirete ma Jou Madutuika, hokä o huhuba itötotomo. Ai awunu yatebini tongone nanga hininga madobote de o agama madodiai mafofaidäua, hupaya ngone hakunu hïleleani ma Jou Madutu wowango-wango.
58009015	Mahababu gënanga o Kristus wodadi o Dodohanga mangale moi o jaji mahungi, hupaya o nyawa wä aho-ahokoka ma Jou Madutu yakunu yatarima o barakati ikokakali wohijäjajioka ma Jou Madutu. Mata-mata gënanga yakunu idadi karana naga iböto yohonengoka, enagënanga o Kristus; de' Ai honenge gënanga wahilapahi o nyawa de hagala manga howono önanga yadodiai maöraha o jaji madodihiraka kailakuohi.
58009016	Nako naga o puhaka mahurata, kokiani nagali manyonyata igoungu o nyawa yododiai o hurata gënanga yohonengoka.
58009017	Hababu o puhaka mahurata ilakuua madëkana de magurutu o nyawa wadodiai kawowangohi. O hurata gënanga ilaku duga-duga o nyawa gënanga wohonengoka.
58009018	Karana gënanga o jaji madodihiraka gënanga ma kokiani ihigoungu de o awunu.
58009019	Madodihiraka o Musa wahiädono o pareta mata-mata ma Jou Madutu aitita o Israel manyawaika. Gënanga iböto o Musa wal̄ë o hapi mangohaka maawunu de' o kabingi manauru maawunu daha wohikaganuino de o akere, ipaha yodohurero o Tita-tita ma Bukuika ma Jou Madutuino de' mata-mata o Israel manyawaika de yapäke o hisop mahoka de' o duba magogo duru madödoka-dokara.
58009020	Magogiriaka wodiai gënanga o Musa wotemo, "Nënanga doka o awunu ihigögou-goungu o jaji ma Jou Madutuino kokiani ngini nihingounu."
58009021	Ipaha de madodagi kaimatero, o Musa wodohurero o awunu genangoli ma Jou ai Tau-tauika de' mata-mata o pupuji mapakakahika.
58009022	Itiai imoteke o agama Yahudi matita, ngadeke hagala moi-moi ihitebini de o awunu; de' o baradoha yakunu i apongo duga-duga nako naga o awunu ikopoa.
58009023	De madodagi hokogënanga dika o bara-baranga ihinononako hagala o hali o horogaka, kokiani ihitebini: Mä mangale o hali-o hali o horogaka gënanga mahirete iparalu o huhuba iholoi yaoa.
58009024	Hababu o Kristus wowohamua o Ngï i Tebi-tebini o nyawa yadodiai, duga-duga ihinonako o Ngï i Tebi-tebini madutu. O Kristus wowohama o horogaika womatëngo; dokengoka örahananga Unanga wïhïmanga ma Jou Madutu mangale tongone nanga paralu.
58009025	O Yahudioka manga imam womomulia o taongo ihigëto-gëtongo wowohama o Ngï Duru i Tebi-tebinika ma Jou ai Tau magoronaka de woao o aiwani o dutumoi maawunu. Mä o Kristus wowohamua mangale wohihuba Ai diri wögogilio.
58009026	Hababu nako hokogënanga, gënanga mamangarati Unanga wögogilioka watagongo o huha de o hangihara kademadero o dunia nënanga ihidadi. Mä manyonyata, örahananga o öraha mabobahaka nënanga, Unanga woböaka mamoidika la waehe o baradoha de wohihuba Ai diri mahirete.
58009027	Ma Jou Madutu wohi tatapuoka o nyawa kamamoi dika yohonenge de' ipaha de gënanga ma Jou Madutu wa hidero o adili.
58009028	Hokogenangoli o Kristus kamamoi dika wohonenge wihihuba hokä o huhuba la yaehe o nyawa manga ngöe manga baradoha. Unanga aha woböali mahinotoka, koigoungua mangale wohitiai o baradoha mahali, mä mangale wahihalamati hagala o nyawa yododamä Ai böa.
58010001	O agama Yahudi matita duga-duga ihidöaka o dulada ihohanänere mangale o hali-o hali maoa aha iböböa-böa, de' koigoungua o hali-o hali gënanga o dulada madiai. Idadiua o tita gënanga yakunu yahitotomo o nyawa yaino iwihuba-huba ma Jou Madutu de yoao o huhuba ngarokä o taongo higëtongo igila-gila ihihuba o huhuba-o huhuba imakoketero.
58010002	O demo maade hagala o nyawa iwihöhuba-huba ma Jou Madutu duru itiai manga baradoha itebinoka, toönanga manga mamäo yobaradoha aha kowalioka, de' o huhuba aha ihihubaokaua.
58010003	Mä manyonyata o huhuba-huhuba ihihöhuba-huba o taongo ihigetongo gënanga duru yakokorona kaihidöaka o hohininga mangale toönanga manga baradoha,
58010004	hababu itiai o hapi maawunu de' o kabingi manauru maawunu yakunua yaehe o baradoha.
58010005	Mahababu gënanga maöraha o Kristus wowohama o duniaino, Unanga wotemo ma Jou Madutuika, "Ngona nomaua o huhuba de' o ngongike ihihuba-huba; i idulu yaino Ngona nasadiaka o röehe mangale Ngohi.
58010006	Ngona anihininga yadäenua mangale o huhuba iharo-harongo ekola o huhuba mangale o baradoha maapongo.
58010007	De ino ngohi totemo, 'Ngohi nënanga, ya Jou Madutu! Ngohi toböa la tadiai Animau, hokä ihitulihoka mangale Ahidiri Ma Jou Ai Demo ma Buku magoronaka.' "
58010008	Madodihiraka o Kristus wotemo, "Ngona nömaua o huhuba de' o ngongike ihihuba-huba; Ngona nömaua mangale o huhuba o aiwani iharo-harongo hokä o ngongike ihihuba-huba de' o huhuba mangale o baradoha maapongo." O Kristus wotemo hokogënanga, ngarokö hagala o huhuba gënanga ihihuba imoteke o agama Yahudi matita.
58010009	Gënanga de iböto o Kristus wotemo, "Ngohi nënanga, ya Jou Madutu! Ngohi toböa la tadiai Animau." Ho' ma Jou Madutu waehe hagala o huhuba ihöhira-hira gënanga, de' wohitururu de o Kristus aihuhuba.
58010010	O Yesus Kristus wadiaioka okia ma Jou Madutu wömau-mau de' wohihubaka Ai diri hokä o huhuba. De o ngongike ihihuba-huba gënanga, idiai duga-duga kamamoi dika de kahiado-adonika, ngone mata-mata itebini nanga baradoha.
58010011	Moi-moi o Yahudioka manga imam ihidagi manga manarama hokä o imam o wange ihigëto-gëtongo de' wögogilio ünanga wohihuba o huhuba-huhuba imakoketero. Mä o huhuba-huhuba gënanga duruë yakunua yaehe o baradoha.
58010012	Iidulu yaino, o Kristus wohidöaka o huhuba duga-duga o huhuba moi dika, mangale o baradoha maapongo, de' o huhuba gënanga idadi ilaku kahiado-adonika. De iböto wohihuba o huhuba gënanga, o Kristus wogogeruku ma Jou Madutu ainirakoka de' wopareta dede Una.
58010013	De' oraha nanga o Kristus wotamä hiädono ma Jou Madutu wadiai Ai haturü-haturü imahi döaka Unangika.
58010014	Ho' de o huhuba moi, o Kristus wahitotomo hagala o nyawa manga baradoha itebi-tebinoka.
58010015	Yakorona o hali gënanga ma Jou Madutu ai Womaha ihidöakoli mahakihi ngoneino. Ma Jou Madutu ai Womaha itemo,
58010016	" 'Nënanga doka majaji aha Tadiai dede önanga mawange aha i böböa-böa,' ma Jou wato, 'Ngohi aha takelenga hagala Ahi tita to önanga manga hininga magoronaka, de' Tatulihi to önanga manga hininga magoronaka.' "
58010017	Ma Jou Madutuö wotemo, "Ngohi aha tawöhanga hagala manga baradoha de' hagala toönanga manga dorou."
58010018	Ho', hagala o baradoha de' hagala o dorou gënanga iapongoka, ho iparaluokaua ihihuba o huhuba mangale o baradoha maapongo.
58010019	Aa, Roriadodoto, mangale ma Jou Yesus aihonenge gënanga ngone örahananga hobarani höngohama o Ngï Duru i Tebi-tebini.
58010020	O Yesus wahelengaka o ngëkomo moi mahungi mangale ngone, enagënanga o ngëkomo inahidöa-döaka o wowango. O ngëkomo gënanga hatilakuru o guba, enagënanga o Yesus airöehe mahirete.
58010021	De' ngone örahananga de nanga imam womomulia womatëngo, womahi tago-tagongo mabobaluhu ma Jou Madutu ai tauoka.
58010022	Hababu gënanga, niaino ngone homahitigika ma Jou Madutuika de nanga hininga madebi-debini de' nanga ngongaku ibitu-bitumu; de nanga hininga ihitebinoka de o mamäo ihöhowo-howono de' de o röehe ihitebi-tebinoka de o akere madödodono.
58010023	Kokiani ngone homahijojö habitu-bitumu o ngonganonika ngone homomangakuoka, hababu ma Jou Madutu yakunu hïngaku de' Unanga aha wohiganapu Ai jaji.
58010024	De' kokiani ngone homateke tailako, hupaya ngone yakunu homahikodöaka o hititila la hädora nanga dodiawo de' hodiai hagala o hali maoa-oa.
58010025	Kokiani ngone itatapu homatoomu homa kokomoteke, de' uhali hoalipä hokä o nyawa mahomoa. Ngone igoungu kokiani iholoi hosetia homa hikukuata, hababu ngone hohiöriki itedekanokaua ma Jou aha woböa.
58010026	Hababu nako o abari madiai ma Jou Madutuino ihiadonoka ngoneino, mä ngone kagila-gila dika hohangaja o baradoha hodiai, done koiwaka naga o huhuba la yaehe tongone nanga baradoha.
58010027	Imatötëngo-tëngo nanga naga mangale ngone enagenangala höhimanga ma Jou Madutu aiadili de Ai dohata mauku de' aha yatuhuku yamata-mata hagala o nyawa iwilawa-lawani Unanga!
58010028	O nyawa ihingou-ngounua o tita o Musa wohidöa-döaka, yähukumu yähohonenge maapongo koiwa, nako de o hakihi yahinoto ekola yaruange, ünanga inyata igoungu wahowono.
58010029	Hokokia iholoi madubuho mahukumanga yägogelenga o nyawauku iwidö doko-doko ma Jou Madutu ai Ngohaka. O nyawa gënanga yapulono okiauayadäene ma Jou Madutu aijaji maawunu, enagënanga o Kristus ai honenge yatö tebi-tebini manga baradoha. Unanga wohikauku o Womaha ihidödöa-döaka o hayanga de o dora.
58010030	Ngone hohi öriki o naguna geünanga wotö temo-temo, "Ngohi aha tabalahi! Ngohi aha tähukumu!" de' yotötemo-temo, "Ma Jou aha wahihakimi Ai umati."
58010031	Hokokia duru maborohono nako hotifa ma Jou Madutu Wo Wango-wango aigiamika!
58010032	Niohohininga sarakia ngini naga Roriadodoto maöraha ipöpaha-paha. Orahagënanga, ipaha de ma Jou Madutu ailetongo inidararono, ngini kania ngöe niatagongo o huha de o hangihara; mä ngini itatapu niparangi niakaigoungu.
58010033	Naga mamoiani inihikauku de' inihidapara itorou o kawaha manga himangoka. Nagali mamoiani ngini niatagongo o huha de o hangihara dede önanga yahidapara hoko gënanga,
58010034	de' nginiö niamäo mahuha de o nyawa yäböbui-bui. De' maöraha mata-mata niakiahonanga tingini yaora, ngini niatarima gënanga de niahininga isosanangi, hababu ngini nianako kanagahi niakianaga moi iholoi yaoa, aha itongohono kahiado-adonika.
58010035	Mangale karana gënanga, uha niangonganono itoaka, hababu nako ngini itatapu ningaku, done naga niahewa iholoi ilamoko o hidoku gënanga!
58010036	Ngini iparalu nisabari, hupaya ngini yakunu niadiai ma Jou Madutu aimau de' dehokogënanga niatarima okia inihijöjäjajioka.
58010037	Hababu Ma Jou Ai Demo ma Buku magoronaka itulihi, "Duga-duga mahutuohi dika, done Unanga woböböa-böa gënanga, aha itaiti woböa; Unanga aha watuda-tudaokaua Ai böa.
58010038	De' Ahi umati yototiai aha yongaku de' yowango; mä nako naga to önanga manga higoronaka imadohuku, done Ngohi tosanangiua onangika."
58010039	Ngone nënanga koigoungua o umati hodohu-dohuku de hohïhihanga. Iidulu yaino, ngone ganga o umati hongaku-ngaku ma Jou Madutuika de' inahi hohalamati.
58011001	De nanga ngongaku mamangarati hohigoungu hagou-goungu mangale o hali-o hali höngano-nganono, mamangarati hohiöriki de madiai mangale o hali-o hali hamäke-mäkeua.
58011002	Karana de manga ngongaku, hohagala o nyawa kahuruonino ma Jou Madutu aihininga yadäene.
58011003	Karana de nanga ngongaku, hongone homangarati o alami nënanga idadi mangale ma Jou Madutu aidemo; ho', okia yakunu hamäke, idadi de okia yakunua imäke.
58011004	Karana de aingongaku, ho o Habel wohihuba ma Jou Madutuika iholoi yaoa de to Kain aihuhuba. Karana aingongaku gënanga, o Habel ma Jou Madutu wïtarima hokä o nyawa maoa, hababu inyataka ma Jou Madutu watarima aihuba. O Habel wohonengoka, mä karana aingongaku gënanga, ho ünanga kawo temo-temohi hiädono örahananga.
58011005	Karana de aingongaku, ho o Henokh wohonengua, duga-duga iwigöraka de' iwiao ma Jou Madutuika. Kao nyawa moiö de yakunua iwimäke ünanga, hababu ünanga ma Jou Madutu wïgorakoka. Ma Jou Ai Demo ma Buku magoronaka yatulihi ihira de o Henokh iwigöraka, ünanga ma Jou Madutu aihininga wadäene.
58011006	De o ngongakua, kao nyawa moiö de yakunua ma Jou Madutu aihininga yadäene. Hababu o nyawa yoböboa-boa ma Jou Madutuika kokiani yongaku ma Jou Madutu naga, de' ma Jou Madutu wohi döaka mabalahi o nyawa iwilingi-lingirika.
58011007	Karana de aingongaku, ho o Nuh ma Jou Madutu wihingahu mangale o hali-o hali aha idödädadi maduruino, kiaka ünanga wamömake-makeua. O Nuh wihingounu ma Jou Madutu hiädono ünanga wodiai o kapa o gahumu moi inyata maduruino iwihihalamati aidiri kamamoi de aitau madol̄a. De hokogënanga o dunia yahukumu, ho de o Nuh mahirete karana aingongaku ma Jou Madutu wohinyata hokä o nyawa maoa moi.
58011008	Karana de aingongaku, ho o Abraham wihingounu ma Jou Madutu maöraha ma Jou Madutu wïahoko de' wïhuloko woiki o bereraika ma Jou Madutu wihijäjaji unangika. Done o Abraham womagöraka de wohiorikua okiaika aha woiki.
58011009	De aingongaku o Abraham wögogere maberera ma Jou Madutu wihijäjajioka unangika gënanga hokä o nyawa mahomoaino. O Abraham wogogere genangoka o tau-tau magoronaka. Hokogenangoli o Ishak de' o Yakub, imaketero yatarima o jaji ma Jou Madutuino.
58011010	Hababu o Abraham magogiria wododamä o kota ma Jou Madutu wohidö dailako de wohigögoko-goko de mapondasi ikökua-kuata.
58011011	Karana de aingongaku, o Abraham yakunu wamäke o difauku o ngo Sarahino, ngarokö o Abraham duru iwiperekioka, de' o ngo Sarah mahirete mofätua. O Abraham wohigoungu ma Jou Madutu aha wohiganapu Ai jaji.
58011012	Ngarokö öraha ganga o Abraham hokä o nyawa airöehe ihonengoka, mä unanga wamäke o difauku kamangangöe, mangangöe hakunua haëtongo, -- mangangöe hokä o murumu o dihangoka de' o dowongi o höhana madatekino.
58011013	Mata-mata o nyawa geönanga itatapu de manga ngongaku hiädono yohonenge. Onanga yatarimaua o hali-o hali ma Jou Madutu wahijöjäjajioka, mä duga-duga kamagurutoka de yamäke de' yödähongo. De' degënanga önanga imahinyata önanga duga-duga o nyawa mahomoaino de o dagi-dagino o duniaka nënanga.
58011014	O nyawa imahëtongo hokogënanga ihidumutu de madiai önanga magogiria yalingiri o berera aha idädadi toona manga berera madutu.
58011015	Koigoungua o berera kiaka önanga yamal̄a-mal̄aka gënanga önanga yatiba-tibanga. Hababu nako hokogënanga, done önanga yamäkeoka o ngëkomo mangöe la imakilioroli o bereraika gënanga.
58011016	Mä manyonyata, önanga yöigo de yönganono moi o berera iholoi yaoa, enagënanga o berera o horogaka. Mahababu gënanga ma Jou Madutu iwimal̄ekua nako önanga iwihetongo Unanga toönanga manga Jou Madutu, hababu ma Jou Madutu wasadiaka o kota o gahumu moi mangale onanga.
58011017	Karana de aingongakuoli, ho o Abraham wihihuba o Ishak hokä o huhuba maöraha ünanga ma Jou Madutu wïuji. O Abrahamika dika ma Jou Madutu wohidöaka Ai jaji, mä o Abraham womödeke wohidöaka aingohaka womatëngo-tëngoka gënanga.
58011018	Ma Jou Madutu wïtemoka o Abrahamika, "De mangëkomo o Ishak nënanga ngona aha namäke o difauku tonihijöjäjajioka ngonaika."
58011019	O Abraham wohiöriki igoungu ma Jou Madutu wakunu wihiwango okali o Ishak o honenge mahigoronaka -- ho', yakunu hahetongo o Abraham wïtarima okali o Ishak o honengino.
58011020	Karana de aingongaku ho o Ishak wahijaji hagala o barakati o Yakub de' o Esauika mangale öraha manga hima-himangika.
58011021	Karana de aingongaku, ho ihira de o Yakub wohonenge, ünanga wahidöaka aibarakati o Yusuf aingoha-ngohakika -- de womahiake aidiki-diki mahäekika de' wïhuba ma Jou Madutu.
58011022	Karana de aingongaku, ho o Yusuf -- maöraha itigi-tigi o dunia wamal̄a -- wotemo-temo mangale o Israeloka o Mesir de yohupu, de' wamal̄a o behehongo mangale okia kokiani yodiai aimayetiika.
58011023	Karana de manga ngongaku, ho o Musa aidimono iwiiunu o mede hange madëkana womakil̄au ipahaika. Onanga iwimäke ünanga o ngohaka moi kaihailoa, de' onanga yohawanua yalawani ma koano aipareta.
58011024	Karana de aingongaku, ho o Musa de wolamokoka, woluku iwihëtongo makoano Mesir ngoiora amingohaka.
58011025	De o wowango iböbaradoha masanangi wajame kajai-jaino dika, ünanga iholoi wöigo watagongo o huha de o hangihara imakokinïki de ma Jou Madutu aiumati.
58011026	De wamäke hagala o Mesir maberera maarata, o Musa wamäo iholoi ikurutil̄e maragane o hidoku wamäke o hikauku karana ma Koano Wohihohalamati ma Jou Madutu wohijöjäjaji gënanga, hababu o Musa wönganono o hewa o wange ma duruino.
58011027	Karana de aingongaku, ho o Musa wamal̄a o Mesir de kowamäoua ma koano aidohatika. O Musa wotagi aihimangika wödumutu touna aidungutu hokä ünanga wimäkeoka ma Jou Madutu himömake-makeua gënanga.
58011028	Karana de aingongaku ho o Musa wadiai o Paskah de' wahipareta hupaya ihieheika o awunu o Israeloka manga tau mangoranika hupaya o Honenge ma Malaekat uha wätoma toönanga manga ngoha-ngohaka o riaka.
58011029	Karana de manga ngongaku ho o Israel manyawa yakunu yatobongo o Ngöto ma Doka-dokara, önanga imädagi hokä o tonaka madüdudungu mal̄okuika, hode o Mesir manyawa o gahi gënanga yälahiri, maöraha önanga ihitaili yatobongoli.
58011030	Karana de manga ngongaku o Israel manyawa yakunu yaruba o Yerikho makota mabebeno o mehele ipahaino önanga yögiloliti o wange tumidino madekana.
58011031	Karana de ami ngongaku dika, ho o ngo Rahab, o ngoheka amiröehe mahuku-hukunu gënanga, imi hidotomaua de o nyawa iwilawa-lawani ma Jou Madutu; hababu münanga kamahidodiai mätarima o Israel manyawa yotötailako.
58011032	Hak. 4:6--5:31, 6:11--8:32, 11:1--12:7, 13:2--16:31, 1Sam. 1:1--25:1, 1Sam. 16:1--1Kok. 2:11* Aa, ngohi katakunu dika tohigila-gila totemo-temo, ma ahi öraha yawedonua. Hababu ngohi tähëtongowahi na o Gideon, o Barak, o Simson, o Yefta, o Daud, o Samuel, de' o nabi-nabi.
58011033	Karana de manga ngongaku, önanga yahohihangoka o kokoano manga popareta. Onanga yodiaioka okianaga madiai, hiädono yatarima okianaga ma Jou Madutu wohijäjajioka. Onanga yatamunu hagala o singa mauru,
58011034	yahohonenge o uku ihohiru-hiru madökara, yahirehene de o oworo madoto. Onanga yobole, mä yodadi yokuata; önanga yonauru o parangi magoronaka hiädono yahohihanga o hoana de o berera mahomoaino manga tentara.
58011035	Karana de manga ngongaku, ho o ngongoheka yakunu yamäke okali manga nyawa yohone-honengoka. Nagali yömodeke yähangihara hiädono yohonenge, de' yoluku yahibebasi, karana yomau yahiwangoli mangale moi o wowango i holoi yaoa.
58011036	Naga yähohedu, yägohara yäliko de o rante, de' yahingohama o bui magoronaika.
58011037	Onanga yäkaweli de o helewo hiädono yohonenge, naga yätobiki de o garagaji, de' yätoma de o oworo. Onanga yonöniarara de manga pakeanga o duba makai ekola o kabingi makai; önanga yomihikini, yä aniaya de' yähangihara.
58011038	O dunia nënanga toönanga manga ngï madutuua. Onanga yonöniarara o tonaka ikökakahaka de' o dodoporonika, inoli yogögere hagala o aruku magoronaka de' o tonaka ipida-pidaha magoronaka.
58011039	Hokokia maamoko o utumu yamäke o nyawa mata-mata gënanga karana toönanga manga ngongaku! Mä onanga yatarimaua okianaga ma Jou Madutu wohijäjaji,
58011040	hababu ma Jou Madutu de Ai datoro iholoi yaoa mangale ngone. Ai datoro enagenangala duga-duga kamamoi dede ngone, önanga aha idadi yototomo.
58012001	Aa, yakorona ngone mahirete, inäkilolitino ngone naga duru kamangangöe o hakihi! Hababu gënanga, niaino ngone haumo mata-mata inahitotubuho ngone de' o baradoha kahoko genangika imahi totataulu ngoneoka. De' niaino ngone hakaigoungu hanïki o rorebe naga tongone nanga himangoka.
58012002	Kokiani tongone nanga lolega madumutu o Yesusika, hababu Unanga dika wamomomiki tongone nanga ngongaku de' wapaliara madodihirakahi hiädono mabobaha. O Yesus wotongohono watagongo o huha de o hangihara o salib magotaka! Unanga wohaduliua wohonenge o salib magotaka gënanga ganga o hali moi iwihi mal̄eke. Unanga duga-duga wohininga mangale o mörene kiaka Unanga aha wamäo maduruino. Orahananga Unanga wogogeruku o kuruhi imomulia ma Jou Madutu ainirakoka de' wopareta dede Unanga.
58012003	Abeika niapikiri sarakia o Yesus aihangihara wähimanga o nyawa yoböbaradoha iwilawani hokogënanga mamogiria! Hababu gënanga uhali niahininga iëteke de' nianganono itöaka.
58012004	Hababu niaparangi magoronaka nialawani o baradoha, ngini komaiwahi niparangi hiädono nia awunu ikopoa.
58012005	De' uhali niawohanga ma Jou Madutu ainasihati nënanga inihidöaka nginika hokä Ai ngoha-ngohaka: "Ahi ngohaka, nohininga nohidodiai ma Jou ai dodötoko, de' uhali ani hininga i ëteke nako Unanga woningamo.
58012006	Hababu ma Jou wädötoko moi-moi o nyawa wädora-dora, de' Unanga wägohara moi-moi o nyawa womoma ngaku hokä Ai ngoha-ngohaka."
58012007	Kokiani ngini niatarima o gogohara ma Jou Madutuino hokä o dodötoko moi o amaino. Hababu boteka o ngohaka womatëngo aiama kowïhukumua?
58012008	Nako ngini inïhukumua hokä mata-mata Ai ngohaka mahomoa nënanga mamangarati ngini koigoungua ngohaka madutu, mä o ngohaka madutuua.
58012009	Ngone de nanga ama o duniaka. Unanga wonädötoko ngone, de' ngone hïhoromati. Aa, okia hongoli tongone nanga Ama rohaniika o horogaka, marai kokiani ngone yömoholoi homaponu Unangika hupaya ngone howango.
58012010	Tongone nanga dimono o duniaka inädotoko ngone duga-duga maöraha madodipoko, imöteke okia önanga yamäo yaoa. Mä ma Jou Madutu wonädotoko ngone mangale tongone nanga oa mahirete, hupaya ngone yakunu idadi hotebini homa kokomöteke dede Unanga.
58012011	Itiai maöraha ngone inädotoko, o hukumanga gënanga nanga hininga yasanangiua, duga-duga kayahuha dika. Mä duruino de gënanga, ngone inädoto-dotokoka, o hukumanga gënanga idadi o hababu ngone howango imöteke ma Jou Madutu aimau, de' mahasili o lolä mamamäo ngoneino.
58012012	Hababu gënanga, nakuata anigiama yaböbole-bole de' anibuku ihähahara gënanga!
58012013	Salalu nomädagi o ngëkomo irata-rataika, hupaya anil̄ou isuga-suga gënanga ipaakorua, makaidogo i tögumu.
58012014	Nohidailako la nowango nimahitekehi dodiai de o nyawa mata-mata. Nohidailakoli la nowango itebini, maboboloi mangale ma Jou. Hababu kamoiö de iwimäkeua ma Jou nako ünanga wowangoua hokä hokogënanga.
58012015	Niogöana uha hiädono naga womatëngoani wohupu de ma Jou Madutu aihininga maoa, hupaya uha naga tingini niahidogoronaka imadadi hokä hadato-datomo de marasongoka hiädono ihipuda o huha de' yabodito o nyawa mangangöe de manga rasongo.
58012016	Nio göana hupaya uha naga yowango isafarune ekola yölegaikaua o rohani mahali, hokä o Esau wadodiai. Unanga wahukunu aihaku hokä o ngohaka o riaka, duga-duga mangale o inomo o udo-udomo moi.
58012017	Ngini nihiöriki de ipahaika o Esau wönahihu wamäke o barakati gënanga aiamaino, mä unanga iwitila. Hababu ngarokö de aigari ünanga wolingiri o ngëkomo la watiaioli aihowono, ma o ngëkomo mangale gënanga koiwaka.
58012018	Roriadodoto niainoua niohimanga okia naga moi hokä o Israel manyawa yöhimanga mahiraino. Onanga yöhimanga okianaga moi yakunu hapal̄anga, enagënanga o Sinai ma ^Loku dema uku i toka-tokara; önanga yöhimanga o huhutu, ikuranga itararono, de' o rato;
58012019	önanga yöhimanga o trompet mailingi, de o ilingi mailingi duru kohakua-kuatil̄e. Maöraha o Israel manyawa yoihene o ilingi gënanga, önanga duruhë yogahoko hupaya o ilingi gënanga bötohi yätemo-temo onangika.
58012020	Hababu önanga yatänua yoihene o pareta o ilingi ihiado-adono gënanga. Karana o ilingi gënanga itemo, "Mata-mata yatötigi-tigi o l̄oku nënanga, haduliua gënanga o aiwani ekola o nagona dika, kokiani yäkaweli de o helewo hiädono yohonenge."
58012021	Okia yamömake-make o Israel manyawa gënanga hokogënanga magiria hiädono o Musa wotemo, "Ngohi tohawana de' tohahara!"
58012022	Iidulu yaino, ngini niböaka o Sion ma Doporono de' ma Jou Madutu aikota iwango-wangoino, enagënanga o Yerusalem o horogaka de toëna mamalaekat dema ribu-ribuhu.
58012023	Ngini nianïkoka moi o gamäke irame-rame -- ma Jou Madutu aingoha-ngohaka yorö ria-riaka manga gamäke, manga roma-romanga yatuli-tulihoka o horoga magoronaka. Ngini niböa niwïhimanga ma Jou Madutu, o nyawa de o umati mata-mata manga Hakimi. Ngini nio himanga o nyawa maoa manga womaha yahidadioka yototomo.
58012024	Ngini niböa niwïhimanga o Yesus, o Dodohanga mangale o jaji mahungi gënanga; ngini niohimanga o awunu yodödohurero imahi tago-tagongo hagala o hali ihoholoi yaoa, de o Habel aiawunu imahi tago-tagongo.
58012025	Hababu gënanga nimahidodiai uha hiädono ngini nioluku niwihigihene Unanga wotötemo-temo gënanga. Onanga yolu-oluku iwihigihene Unanga woböboa-boa o duniaino de' wohiado-adono o abari ma Jou Madutuino, yakunua mangadiriihioara. Okiali ngone nënanga hohigihe-gihene Unanga wotemo-temo o horogaino! Nako ngone holuku hihigihene, kiaka la yakunu ngone ho otana!
58012026	O öraha gënanga Ai ilingi yaburakiti o dunia. Mä oraha nanga ünanga wojaji, "Mamoiohi, ngohi aha taburakiti kaoduniaua dika mä de o dihangö."
58012027	Mademo "ma moiohi" ihi matoko o dunia mata-mataika wohidädadioka aha igiwi de' ihirehene, hupaya yamal̄a-mal̄aika duga-duga iyaku-akunua igiwi.
58012028	Hababu gënanga, kokiani ngone hotemo tarima kasi ma Jou Madutuika, karana ngone hatarima Unangino o koano mapopareta moi iyaku-akunua igiwi. Kokiani ngone hotarima kasi de' hopuji-puji ma Jou Madutuika de mahoromati de' mamodongo, imoteke madodagi Una mahirete wöigo-igo.
58012029	Hababu tongone nanga Jou Madutu hokä o uku ihitö tuhu-tuhuku hiädono yöuku.
58013001	Kokiani ngini itatapu nimäkodora moi de moi hokä o roriadodoto o Haranioka manyawa.
58013002	Uha nidodato niatarima niatauoka o nyawa niänäko-näkoowahi. Hababu de nidiai hoko gënanga, mamoi iböto o nyawa, yanäko-näkoua, yätarimaka o malaekat manga tauoka.
58013003	Niahininga hagala o nyawa o bui magoronaka, hokä nginiö naga dede önanga o bui magoronaka. De' hagala o nyawa yahidapara isabarangika, kokiani ngini nimahininga onangika hokä nginiö inihi dapara hokogënanga.
58013004	O nyawa mata-mata kokiani ihimatoko manga jako de mahoromati o gogil̄akika, mahababu gënanga o hekata de o rokata kiani yosetia moi de moi. O nyawa manga wowango isösafarune de' o nyawa yohowo-howono aha ma Jou Madutu wahidero o adili.
58013005	Uha aniwowango yakuaha yönahihu o tiwika, mä kokiani ngini niamäo yaoaka de okia nginioka naga de maënanga. Hababu ma Jou Madutu wotemoka, "Ngohi aha tonihigumal̄aua ekola aha toni mal̄aika ngona."
58013006	Hababu gënanga ngone hobarani hotemo, "Ma Jou ganga ahi Roriwo, ngohi tohawanua. Okia yakunu o nyawa yodiai ngohino?"
58013007	Uhali niäwöhanga initötuda-tudaika ihingöngahu-ngahu ma Jou Madutu aibehehongo nginika. Niatailako sarakia önanga yowango de' sarakia önanga yohönenge, de' nimäduru toona manga ngongaku.
58013008	O Yesus Kristus itatapu imatero, yaoa ihiraino, öraha nanga, de' hiädono kahiado-adonika.
58013009	Uhali nihigumal̄a hagala o rupa o dodötoko ihëra-hëranga done ngini nianonua o ngëkomo madiai. Nanga hininga kokiani ihikuata de ma Jou Madutu aihininga maoa, gënanga doka yaoa-oa; uha mangale o inomo madatoro. Hagala o nyawa mahira ihingou-ngounu hagala o datoro gënanga koyamäkeua mafaidä.
58013010	Tongone naga de nanga huhuba mangï o gahumu moi la hohihuba o huhuba ma Jou Madutuika. De' o imam-imam yolöleleani ma Jou ai Tau magoronaka, manga haku koiwa yaol̄omo o huhuba naga o huhuba mangï mal̄okuoka.
58013011	O aiwani ma awunu ihi huba-huba hokä o huhuba mangale o baradoha maapongo, ma imam womomulia waö o Ngï Duru i Tebi-tebinika, mä o aiwani mahönenge mahirete gënanga yatuhuku o tau-tau maporetoka.
58013012	Mahababu gënanga doka o Yesusö wohonenge o kota mangorana maporetoka la watebini Ai umati manga baradoha de Ai awunu mahirete.
58013013	Karana gënanga, niaino ngone hoiki Unangika o tau-tau maporetika de' ngone dede Una kamamoi inähikauku.
58013014	Hababu o duniaka koiwa naga o ngï hogogere ikakali mangale ngone; ngone halingiri o ngï hogogere aha iböböa-böa.
58013015	Hababu gënanga, homahidomoteke o Yesus, kokiani ngone hihigogiriri ma Jou Madutu; gënanga marupa tongone nanga huhuba sukur Unangika, kiaka ngone de nanga demo-demo nanga uruiha mangale hohimulia Ai romanga.
58013016	Uha niawöhanga nidiai o oa de' nimäkokiriwo, hababu nënanga doka o huhuba-huhuba ma Jou Madutu aihininga yadäe-däene.
58013017	Niamoteke niatutuda-tutuda mangapareta, de' nimaponu onangika. Hababu önanga salalu ihidailako niajiwa, de' onanga kokiani imahitagongo yohaluhu ma Jou Madutuika. Nako ngini niahingounu onangika, önanga yakunu yomanarama de manga hininga isanangi; nako kowali, done önanga aha yomanarama de manga hininga mahuha, de' genanga koiwa mautumu nginika.
58013018	Kahokogenangika nimäniata mangale ngomi. Ngomi mihigoungu de miahininga madobote idödodono, hababu hagala o hali magoronaka ngomi salalu mimau miadiai okianaga itotiai.
58013019	Maboboloi ngohi togahoko de magiria, hupaya ngini nihïhubayanga ngohi hupaya ma Jou Madutu de madataiti wohiao ngohi toma idulu nginika.
58013020	Ma Jou Madutu wihiwangoka o Yesus tongone nanga Jou, o hönenge mahigoronaka. Karana Ai hönenge gënanga Unanga örahananga wodadi o Gogöana womo Mulia mangale ngone, enagënanga Ai duba-duba. Ai honengö gënanga ihigoungu o jaji ikokakali dede ngone ma Jou Madutu wadödodiai.
58013021	Tanu ma Jou Madutu o lolämatiti gënanga wödogo okianaga ikura-kuranga nginioka de hagala maoa-oa ngini nipöparalu la niadiai Ai mau. Tanu hidomoteke de o Yesus Kristus, ma Jou Madutu womanarama ngoneoka, okia wöigo-igo. Kokiani o Kristus iwihigiriri kahi ado-adonika! Amin.
58013022	Ngohi togahoko hupaya ngini niatailako nihidodiai hagala ahi nasihati nënanga de niasabari, hababu ahihurata nënanga hoko kiaua magurutu.
58013023	Kokiani ngini nihiöriki tongone nanga riadodoto o Timotius wohupuoka o buiino. Nako ünanga wainoka ahi ngï ino nënanga, ngohi aha tiao maöraha ngohi tinïädono ngini.
58013024	Nihingahu miatabea mata-mata niatutudaika, de' mata-mata ma Jou Madutu aiumatika. Nia tarimali manga tabea nanga roriadodotoka o Italia mabereraka.
58013025	Tanu ma Jou Madutu winihi barakati ngini riadodoto mata-mata.
59001001	Roriadodoto ma Jou Madutu ai umati mata-mata yodogilianga o dunia ingodumu! Ahi tabea ngohioka, o Yakobus, ma Jou Madutu ai gilaongo de' ma Jou Yesus Kristus ai gilaongo.
59001002	Roriadodoto! Nako ngini nia ohana o cocoba irupa-rupa, kiani ngini niamäo niutumu.
59001003	Hababu ngini nihi öriki, nako ngini nitatapu ningaku ma Jouika maöraha nia ohana o cocoba, mahasili enagënanga: ngini idadi nitongohono.
59001004	Nio göana la nia hininga madongohono gënanga gila-gila ihero hiädono ngini igou-goungu nidadi nitotomo de' nikurangua o hali okiaö magoronaka.
59001005	Nako naga o nyawa imatëngo nia hidogoronaka ikuranga yobarija, kiani önanga imä gahoko ma Jou Madutuika, ma Jou Madutu aha wahidöaka o barija onangika; hababu o nyawa moi-moika, ma Jou Madutu wahi döaka de Ai hininga mamura de' Ai ma mäo o dora de ai hayanga.
59001006	Mä o nyawa yogo gaho-gahoko, kiani yongaku; ünanga yakunua wobibanga. Hababu o nyawa yobobibibanga ganga matero-tero o lulu o ngötoka o hidal̄oko yawuwu yakaika yakaino.
59001007	-
59001008	O nyawa hoko gënanga manga dibanga itatäpua; ünanga wakunua wal̄ë okianaga maputuhu hagala moi-moi wadodiai magoronaka. Karana gënanga, ngarouhaö ünanga wonganono mangale okia naga wamäke ma Jouino.
59001009	O Haranioka manyawa nimomihikini kokiani niamäo nimörene, nako ma Jou Madutu winihikurutil̄e.
59001010	De o Haranioka manyawa niko kaya-kaya, kokianiö nimäo ni mörene, nako ma Jou Madutu winihitipokouku. Hababu o nyawa yoko kaya-kaya aha yohihanga hokä o momo mahuri irero.
59001011	Maöraha o wange iböa de yodihiwara duru kohahauku, done o momo gënanga aha idadi imaai hiädono i rero mahuri, de makaramatö maihihanga. Hoko genangoli de o nyawa yokö kaya-kaya; ünanga aha wowedere maöraha ünanga wohidagi magogiria ai hidailako.
59001012	Youtumu o nyawa yototongohono maöraha ünanga waohana o cocoba. Hababu ünanga wohasiloka watäna o cocoba magoronaka gënanga, ünanga aha watarima ai hewa, enagënanga o wowango ma Jou Madutu wohi jäjajioka o nyawa iwi hohiningaika ma Jou Madutu.
59001013	Nako o nyawa moi-moi yadäene o bobaja mangale o cocoba marupa hoko gënanga, uha ünanga wotemo, "O bobaja nënanga ma Jou Madutuoka deyaino," hababu ma Jou Madutu wabajaua de o dorou, de' kao nyawa moiö dika mawabajaua.
59001014	Mä o nyawa yadäene o bobaja nako ünanga iwitauru de' yadehoro ai nahihu mahirete itotorou.
59001015	Ipaha, nako o nahihu madorou gënanga yamoteke, imakil̄au o baradoha; de' nako o baradoha iohakoka, mabaha enagënanga o honenge.
59001016	Uha ngini initipu, Roriadodoto tinihohininga!
59001017	O ngongike moi-moi maoa-oa de' o parasengi itototomo iböa o horogauku, ma Jou Madutuoka wohiguti wohidö dädadi o dararono o dihangoka. Unanga ma Jou Madutu wongali-ngaliua, de' okia dika o huhutu yakunua idiai o hababu.
59001018	De Ai mau mahirete Unanga wonahidadi ngone Ai ngoha-ngohaka imanïki Ai demo itotiai. Unanga wodiai gënanga la' ngone hamäke o ngï duru mal̄okuoka mata-mata o dodadi wohidö dädadi mahidogoronaka.
59001019	Nënanga niohininga nihidodiai, Roriadodoto tini hohininga! O nyawa moi-moi kiani itaiti mangale yoihene, mä itaitua mangale yotemo de' itaitua yongamo.
59001020	O nyawa yongamo yakunua yadiai maoa-oa, yasanangi ma Jou Madutu ai hininga.
59001021	Hababu gënanga, nia umo moi-moi o biaha ipese-peseke de itotorou. Nia tarima de nia hininga maboluluku o demo ma Jou Madutu wodato-datomo nia hininga magoronaka, hababu o demo gënanga toënanga makuata inihi halamati ngini.
59001022	Kiani ngini niadiai okia ma Jou Madutu wotemoka, uha duga-duga kani ihene dika, hiädono de hoko gënanga nia tipu nia diri mahirete.
59001023	O nyawa yoihene ma Jou Madutu ai demo, mä yadiaiua, ganga hokä o nyawa magogiria ima lega manga biono de madiai o kahinä mahimangoka.
59001024	Onanga ima tailako ihidodiai iböto, onangö yoiki de' gila-gila yawohanga sarakia manga biono marupa gënanga.
59001025	Ma Jou Madutu ai tita itotomo de' toënanga de makuatoka mangale hilapahi o nyawa. De' o nyawa yatailako de yohininga ihi dodiai de' yadiai o tita-o tita gënanga, de' kayo ihenua dika daha yawohangoka, o nyawa gënanga ma Jou Madutu aha wahi barakati o hali moi-moi magoronaka yadodiai.
59001026	Nako naga womatëngo womamäo ai diri o nyawa moi wohingounu o agama, mä unanga wogoanua ai äkiri, ünanga watipu ai diri mahirete; de ai puji koiwa mabaraguna.
59001027	O domoteke madutu idödodono o agamaka, ima moteke ma Jou Madutu nanga Ama ai lolegaka enagënanga: yariwo o ngoha-ngohaka o gohihi madutu de o bobao-bobao yohöhangihara de' yogöana manga diri mahirete la' uha o dunia nënanga yakilianga.
59002001	Roriadodoto! Hokä o nyawa yongaku-ngaku ma Jou Yesus Kristusika, o Jou Wo Mo Mo Mulia, uha ngini ni iri-iriki o nyawa, nihihababu de o hali-o hali nia pulono ma poretino.
59002002	Hababu nako naga o kaya manyawa moi womahi noaoko o ali-ali gurasi de' ai pakeanga marorahai woböa ani doomuika, daha woboali o mihikini manyawa moi, womahinoauku ai pakeanga makäkakihi,
59002003	mangini iholoi niwi horomati o nyawa womapakeanga marorahai gënanga. Ngini nitemo unangika, "De mahoromati Tuanga nogogere o kuruhi nënanga duru marorahaiuku." Mä o mihikini manyawaika ngini nitemo, "Noma okoino dokengoka," ekola "No gogeruku nenangokadau o meheloka."
59002004	De nidiai hoko gënanga, ngini nidiai ni iri-iriki nia dodiawo o nyawa manga hidogoronaka, de' nia pulono o nyawa nihihol̄e de nia dibanga itotorou.
59002005	Nio hininga Roriadodoto tini hohininga! O mihikini manyawa o duniaka nënanga, ma Jou Madutu wairiki mangale yodadi o nyawa yokaya-kaya o ngongaku magoronaka. O nyawa gënanga aha yodadi o gegetongo ma Jou Madutu ai umati, hokä ma Jou Madutu wohi jäjajioka o nyawa iwi hohohiningaika.
59002006	Mä ngini iholoioli nia hikauku o mihikini manyawa, enahioko o kaya manyawa ini tuku ngini de' ini tauru ngini o hakimika!
59002007	Onanga ihi kauku nia romanga ihohoromati nia totarima ma Jou Madutuino.
59002008	Ngini nia manarama madiai, nako ngini niadiai o pareta matita imo mäke-mäke o Buku ito Tebi-tebini magoronaka nënanga, "Nia hininga niadodiawo hokä ngini niohininga nia diri mahirete."
59002009	Mä nako ngini ni iri-iriki o nyawa de nihihol̄e o hali-o hali maporetino, ngini nidiai o baradoha, de' ma Jou Madutu ai tita ihi matoko ngini ganga o tita nia totilakuru.
59002010	O nyawa yatilakuru ma Jou Madutu ai tita ngaroka moi, ma mangarati yatilakuru kamamoiuku.
59002011	Hababu itemo, "Uha nihowono," enangö itemo, "Uha nitoma." Ho', nako ngini nihowonua mä nitoma, ma nginiö ganga o tita nia totilakuru.
59002012	Nitemo de' nimanarama hokä o nyawa aha yatailako imamoteke ma Jou Madutu ai tita yahi lolapahioka o nyawa.
59002013	Hababu ma Jou Madutu aha wohimatokua Ai dora de Ai hayanga o nyawa yanäko-näko ikaua o dora de o hayanga. Mä o dora de o hayanga iholoi ikuata ngaro de o hukumanga!
59002014	Roriadodoto! Okia mabaraguna o nyawa yotemo, "Ngohi o nyawa tongaku-ngaku", nako ünanga wohi matokua de ai manarama? Yakunu o ngongaku marupa gënanga iwi hihalamati?
59002015	Hohiade o riadodoto womatëngo ekola momatëngo yoparalu o pakeanga, de' to önanga manga inomo yawedonua mangale o wange mahigetongo.
59002016	Okia mabaraguna ngini niwitemo unangika, "Halamati nomahinoa ani pakeanga hatoli mahau-hauku de' halamati nol̄omo!" -- nako ngini nihidöakua unangika okia waparalu mangale wowango?
59002017	Hoko genangoli de o ngongaku, nako ihimatokua de mamanarama, o ngongaku gënanga koiwa mabaraguna.
59002018	Marai naga yotemo, "Naga o nyawa imahi ake manga ngongakuika de' nagali imahi ake manga manaramaika." Ngohi tohaluhu, "Nihimatoko ngohino sarakia o nyawa yakunu manga ngongaku de koiwa mamanarama, de' ngohi aha tohidumutu de mamanarama, ngohi de ahi ngongakuoka."
59002019	Ngini ningaku ma Jou Madutu duga-duga womatëngo, koigoungua? Aa, o womaha madorouö ingaku de' onanga yohawana yohaharoka!
59002020	Ngini kanibodoholi! Bote iparalu hohimatoko de madiai nginika o ngongaku toënanga koiwa mabaraguna nako koiwa mamanarama?
59002021	Nia mäke dika o Abraham nanga ete de nanga tohora. Ma Jou Madutu witarima ünanga kayaoa-oa, karana ai manarama, enagënanga maöraha ünanga wihihuba ai ngohaka, o Ishak, ma Jou Madutuika o huhuba mangï mal̄okuoka.
59002022	Nenangoka inyata o ngongaku kiani ihi matoko de mamanarama, hupaya idadi itotomo.
59002023	Gënanga imadäene de Ma Jou Ai Demo ma Buku ma ayatoka nënanga, "O Abraham wingaku ma Jou Madutuika, de' karana ai ngongaku gënanga, ma Jou Madutu wihi döaka hokä o nyawa yadodiai ma Jou Madutu ai mau." Hababu gënanga o Abraham iwi hetongo, "Ma Jou Madutu ai Hobata".
59002024	Oraha nënanga itararono o nyawa ma Jou Madutu watarima yaoa gënanga, karana okia o nyawa gënanga yadiai de koigoungua duga-duga karana de manga ngongakua dika.
59002025	Niamäke dika o ngo Rahaboka, o ngoheka o huhutu maninïki gënanga. Ma Jou Madutu womitarima münanga yaoa, karana ami manarama, enagënanga maöraha münanga matarima ami tau magoronaka o Israeloka manga nyawa yototailako de' mariwo önanga mahioara manga diri mahinonu o ngëkomo mahomoa.
59002026	Aa, hokä sarakia o röehe koiwa mawomaha ganga o röehe mahonenge, hoko genangö o ngongaku koiwa mamanarama ganga o ngongaku mahonenge.
59003001	Roriadodoto! Uha nia hidogoronaino nima wöe-wöe nimau nidadi niguru. Ngini nihi öriki ngone hodadi o guru aha ina adili de iholoi ikiria ngaro de o nyawa mahomoa.
59003002	Mata-mata ngone mamoi-mamoi hodiai o howono. Mä o nyawa komaiwahi yodiai o howono de manga demo-demo, önanga o nyawa yotötotomo yakunu yakuaha manga diri ingodumu.
59003003	Nako ngone hohipäke o kuda madudumungu mauruoka la' enanga yamoteke tongone nanga mau, ngone hakunu haleboto o kuda maröehe mata-mata gënanga.
59003004	Ha l̄ë o hokä o kapa manonako. Ngaroka o kapa moi ganga hoko gënanga ma amoko de' ihi haili o hidal̄oko i kua-kuata, ma ënanga yaleboto de maririmi duru koha mengeteke, imamoteke wohido duru-duru ai mau.
59003005	Hoko genangö de tongone nanga äkiri; ngaroka tongone nanga äkiri gënanga mamengeteke, mä enanga yakunu ima hil̄e madiri, mangale o hali-o hali ma ago-agomo. Hatibanga, o hongana hokokia ma amoko yakunu yatuhuku de o uku duru maiteteke!
59003006	O äkiri kaimadäene de o uku. Tongone nanga röehoka, ënanga marupa o dorou matiti, ihi gerewoto o dorou tongone nanga dirika ingodumu. De o uku ma ahali o narakaino, ënanga yatuhukoka tongone nanga ngango ingodumu.
59003007	Hagala rupa o aiwani ihohatera, o totaleo, o aiwani ima tahe-tahe de' o nawoko yakunu yadana, de' ya danaö iböto mangale o nyawa.
59003008	Mä o nyawa ma äkiri kaima tëngo mayakunua yadana. O äkiri gënanga itorou de' hakunua hakuaha; iomanga de o rasongo yahi hone-honenge.
59003009	Ngone hapäke mangale hohidemo tarima kasi ma Jouika de' tongone nanga Ama, mä mangale hahilaiö nanga dodiawo o nyawa, ma Jou Madutu wahi dadadioka imoteke Ai rupa de Ai dulada.
59003010	De o uru genanginoli ihupu o demo-demo tarima kasi de' o demo-demo o lolaiö. Kokiani uha hoko gënanga!
59003011	Boteka naga o jobubu ma akere ma ake-akere de' ma akere ma mali-mali matiti kaima däene?
59003012	Ahi roriadodoto, o ara mautu yakunua ihi hohoko o zaitun mahohoko, de' o angguru mautu yakunua ihi hohoko o ara mahohoko. O jobubu-o jobubu magahi-gahi yakunuaö ihi hupu o akere ma ake-akere.
59003013	Nako nia hidogoronaka naga o nyawa yososawaro de' yobobarija, kiani ünanga wohidumutu de ai ngango maoa-oa de' wodiai o hali-o hali maoa-oa, imanïki o hininga maboluluku de' o sawaro.
59003014	Mä nako ngini nimakangakua, nima teke hininga hiri, de' nihi akunu kania diri mahirete, nia sawaro gënanga uha nihi lamoko, karana de gënanga ngini nia takaidulu o abari madiai ma Jou Madutuino.
59003015	O barija ma rupa hoko gënanga o horogainoua ma ahali. Enanga ma ahali o duniaino, o nyawa manahihuino de' o hetangino!
59003016	Kiaka naga makangakua de' o biaha ihi akunu manga diri mahirete, genangokaö hamäke o ruae de' hagala irupa o manarama madorou.
59003017	Mä o nyawa to önanga manga barija ma ahali dakuku, duru madodihiraka ünanga wododono, ipaha woigo imaka dame, ai demo-demo irahai, de' wotomoteke. Unanga iwi omanga o dora de o hayanga, de' ihihasili o manarama-manarama maoa-oa. Unanga woiri-irikua de' woma dodiaiua.
59003018	Igoungu o oa-oa ganga o dame magihihi, mahasili yodatomo o nyawa yoigo-igo o dame!
59004001	Kiaino ma ahali hagala o gangamo de' o ributu nia hidogoronaka? Koigoungua gënanga ma ahali nia nahihu-nahihuino hoko genangika dika iparangi nia diri magoronaka mangale nia mäke o dunia masanangi!
59004002	Ngini nio nahihu, mä nia mäkeua, ho ngini nimau nitoma! Ngini nima kua-kuata, mä niadonikaua okia ngini nia lingi-lingiri, mangini nima teke ributu de' nimakangamo. Ngini okia-kiaua nia mäke, hababu ngini nigahokua ma Jou Madutuika.
59004003	De' ngaroka nginiö nigahokoka, mangini nia mäkeua, hababu nia gogahoko madumutu ihowono; okia ngini nigahoko ganga mangale nia diri mahirete masanangi.
59004004	Ngini ganga o nyawa yososetiaua! Ngini manihi öriki nako ngini nima teke dodiawo de o dunia, ngini nidadi ma Jou Madutu ai haturu? Ho onagona honanga yomau yodadi imateke dodiawo o dunia nënanga, ünanga wohidadi ai diri ma Jou Madutu ai haturu.
59004005	Uha niato bote Ma Jou Ai Demo ma Buku koiwa mahohol̄e itemo, "Ma Jou Madutu wohingï nanga diri magoronaka o Womaha manahihu kohagiria."
59004006	Ngaroka hoko gënanga, ma Jou Madutu wonahi döaka Ai dora duru ilo amo-amoko ngoneino, iholoi ikuata ngaro de tongone nanga womaha manahihu gënanga. Hababu gënanga, Ma Jou Ai Demo ma Buku magoronakaö itulihi, "Ma Jou Madutu walawani o nyawa manga hininga ikokurutil̄e, mä ikilioro yaino Unanga wahininga o nyawa manga hininga ipopoluluku."
59004007	Hababu gënanga, nima hilapahi ma Jou Madutuika de' nia lawani o Ibilihi, done o Ibilihi aha ioara ngini oka
59004008	Niwitigika ma Jou Madutu, de' ma Jou Madutuö aha wini tigika ngini. Nia tebini nia giama, ngini nibobaradoha! De' nia dodono nia hininga ngini, nia hininga ihohago-hago!
59004009	Kokiani ngini nia gou-goungu nimatoduba de' niari ima nïki nidodora; kiani nia giete idadi nia gorehe de' nia mörene idadi nia hininga mahuha!
59004010	Kiani ngini nima hitipokouku nia diri ma Jou ai himangoka, done ma Jou aha ngini winihikurutil̄e.
59004011	Roriadodoto, uha nimateke hohedu ekola nimahikohowono. O nyawa yahohedu ekola yahihowono manga riadodoto imahikoka Haranioka, ünanga wahohedu de' wohihowono ma Jou Madutu ai tita. De' nako ngini ni hi howono ma Jou Madutu ai tita, gënanga mamangarati ngini nia motekua o tita-o tita gënanga, mä nidadi mahakimi.
59004012	Enahioko duga-duga womatëngo ai haku wohidöaka o tita o nyawaika, de watailako o nyawa. Unanga ma Jou Madutu wokuaha, wohi halamati de' wohibinaha. Ho', o nagona ngini, hiädono ngini nimau nia hihowono nia dodiawo o nyawa?
59004013	Roriadodoto nitemo, "O wange nënanga ekola iyarehengomi aha mimagoraka o berera moika de' migogere dokengoka o taongo moi madekana mangale mima hukunu de' mima lingiri o tiwi," -- ni ihene ahi hitiari nënanga.
59004014	I yarehe okia aha idadi de nia wowango, nginiö mahirete manihi orikua! Ngini duga-duga hokä uku manofo jai-jai dika hamäke, ipaha ihihanga.
59004015	Kokiani ngini nitemo hoko nënanga, "Nako ma Jou woigo, ngomi aha miwango de miadiai nënanga ekola gënanga."
59004016	Mä oraha nënanga ngini nia hininga ikurutil̄e de' nitemo madiaiua. O demo madiaiua mata-mata hoko gënanga ihowono.
59004017	Hababu gënanga, o nyawa ihi öriki okia maoa-oa kiani yadiai, mä yadiaiua, o nyawa gënanga yobaradoha.
59005001	O Roriadodoto, o kaya manyawa! Nihigihe-gihene tongohi ahi hitiari. Kiani ngini niari de' nidodora karana ngini aha nia tagongo o hangihara!
59005002	Nia kaya imelaka. Nia pakeanga yaol̄omoko o buteteke.
59005003	Nia gurasi de' nia haäka yatamunoka o pariama; mapariama aha idadi hakihi ini lawani ngini de' aha yaol̄omo nia röehe yamata hokä o uku. Ngini nia toporonoka o arata maöraha yododagika o wange mabobaha.
59005004	Ngini nifangua manga hewa, o nyawa yomomanarama nia dumuleoka. Oraha nënanga ni ihene to önanga manga liwolu! O nyawa yatotoomu nia dumule mahasili, yopöa-pöaka yogahoko o roriwo de' to önanga manga boaka yadonoka ma Jou Madutu ai ngaukil̄e, ma Jou woko Kuaha.
59005005	Ngini niwango mata-mata de ma ënanga, de' nia mäoka masanangi o duniaka nënanga. Ngini matero-tero magogiria nia diri nihiburere mangale ma wange o aiwani yotoaka.
59005006	Ngini nia hukumu de' nia toma o nyawa yahowo-howonua, de' onanga ini lawanua ngini.
59005007	Hababu gënanga, Roriadodoto nisabari hiädono ma Jou woböa. Nio lega womatëngo wototumule sarakia ai sabari wodamä hiädono ai tonaka ihi döaka mahasili mabobaraguna unangika. De ai sabari ünanga wodamä o awana maöraha itiha de' o awana maöraha ihuri.
59005008	Kiani nginiö nisabari de' nia hininga ilamoko, hababu ma Jou ai wange woböa itigioka.
59005009	Uha nitaiana de' nima hikohowono, la' ngini ma Jou Madutu wini hukumua. Nio hininga! Mahakimi wotigioka, sadia mangale woböa.
59005010	Roriadodoto, nio hininga o nabi-nabi yotemoka de ma Jou ai romanga. Onanga yosabari de' yotongohono yatagongo o hangihara. Ho', nia l̄ë önanga hokä madulada.
59005011	Onanga yahetongo youtumu hababu önanga yotongohono. Ngini ni ihenoka mangale o Ayub ai sabari, de' ngini nihi öriki sarakia mabobahaka ma Jou wihi barakati ünanga. Hababu ma Jou duru wototodora de' Ai hininga yaoa.
59005012	Duru mal̄okuoka, enagënanga: Uha nikoboto, yaoa de o dihanga, yaoa de o dunia, ekola de okia dika. Nitemo dika "I goungu" nako nia dungutu igoungu, de' "Kowali" nako nia dungutu kowali; la' ma Jou Madutu ai hukumanga uha inido otaka nginiuku.
59005013	Nako naga nia hidogoronaka magogiria yohuha, kiani ünanga womaniata. Nako naga yomore-morene, kiani ünanga wonyanyi wipuji ma Jou Madutu.
59005014	Nako naga yopanyake, kiani ünanga wa ahoko o jemaat matutuda-tutuda. De' o tutuda-tutuda gënanga kiani yaniata o nyawa yopopanyake gënanga de' yahinauhu o minya de ma Jou ai romanga.
59005015	Nako toönanga manga niata hiädono de yagou-goungu ma Jou aha wahitogumu o nyawa yopopanyake gënanga, de' wahi apongo manga baradoha yadododiai.
59005016	Hababu gënanga, kiani ngini nimateke mangaku nia howono de' nima kiniata, la' ngini inihi togumu. O nyawa manga niata imamoteke ma Jou Madutu ai mau, to ënanga makuaha ilamoko.
59005017	O Elia homahi koka nyawa hokä ngone. Unanga womaniata de magou-goungu la' o awana uha iuti, o awanö iutiua o taongo hange de mahononga madekana.
59005018	Ipaha ünanga womaniatoli, daha o dihanga ihi guti o awana hiädono o tonaka ihi döakoli mahasili.
59005019	Ahi roriadodoto! Nako nia hidogoronaka naga a momoi o nyawa yanïkoka uaoli ma Jou Madutuino ai dodötoko, daha womatëngo mahomoa widiai o nyawa gënanga woma iduli ma Jou Madutuika,
59005020	nio hininga o ayat nënanga: O nyawa yadiai o nyawa yobobaradoha ima idulu manga ngëkomo ihowo-howonino, o nyawa gënanga wahihalamatoka o nyawa yobo baradoha manga jiwa gënanga o honengino de' idadi hababu o baradoha mangöe ihi apongo. Tongomi mia horomati, o Yakobus
60001001	-
60001002	O Roriadodoto ma Jou Madutu ai umati womä ngiri-ngirikoka, naga nimahi kokabarihika niö dagi-dagi o Pontus, o Galatia, o Kapadokia, o Asia de' o Bitinia madaeraka! Ngohi o Petrus, o Yesus Kristus ai rasul, tonganono tanu ma Jou Madutu winihidöaka o barakati de' o lolä nginika de maboboloi. Ngini inï iriki nidadi ma Jou Madutu ai umati ima däene de ma Jou Madutu o Ama ai datoro. De' ma Jou Madutu ai Womaha inihi dadioka ngini o umati itebi-tebini, maboboloi mangale ma Jou Madutu, hupaya ngini nihi ngounu o Yesus Kristusika de' inï tebini de Ai awunu.
60001003	Niaino ngone hosukur ma Jou Madutuika, nanga Jou Yesus Kristus ai Ama! Una duruhë wonä dora ngone, mahababu gënanga Unanga wonahidöaka o wowango mahungi ngoneino, de wihiwango okali o Yesus Kristus o honenge mahi dogoronaka. Nënanga inahi döaka ngoneino o ngonganono ibitu-bitumu.
60001004	Ngone hönganono la hal̄ë idadi tongone hagala o barakati ma Jou Madutu wasö sadiaka Ai umatika, enagënanga hagala o barakati igögogono o horogaka, hiädono yakunua ibodito, ekola idadi imëla ekola iaiki.
60001005	Mata-mata gënanga mangale ngini, karana ngini ningaku ma Jou Madutuika. Ho ngini inï göana de ma Jou Madutu ai kuaha hupaya ngini nia tarima o halamati yasosadia damä ihi nyata o öraha mabobahaka.
60001006	Karana gënanga kokiani ngini nia hininga imörene, ngarokö öraha nanga maöraha madodipoko ngini kokiani nia hininga i huha karana ngini nia öhana i rupa-rupa o cocoba.
60001007	Madumutu enagangala ihi nyata igoungu boteka ngini igou-goungu niwi ngaku ma Jouika ekola kowali. O gurasi naga yakunu kai bodito, yataili de o uku. Aa, tingini nia ngongaku iholoi naga iragane de o gurasi, ho' kokiani yatailoli hupaya idadi ibitumu. De' de hoko gënanga ngini aha inï higiriri de' inï horomati inoli inï tedeil̄e o Yesus Kristus ai böa ma wangeoka.
60001008	Ngini niwïdora, ngarokö mahiraino ngini niwi mäkeua. De' ngini niwingaku Unangika ngarokö öraha nënanga ngini niwi mäkeua. Mahababu gënanga ngini nimörene, de' nia mäo o mörene imomulia de' hohidemo hakunua.
60001009	Hababu nia ngongaku madumutu namäkeoka, enagënanga nia jiwa mahalamati.
60001010	O halamati nënanga doka ganga o nabi-nabi yatailako de' yatailako ihidodiai, de' onanga yamäke owahi ihi ngahuoka mangale o barakati ma Jou Madutu wohi döa-döaka nginika.
60001011	Onanga yatailako ihidodiai sarakia de' muruonoka o hali gënanga aha idadi, ganga o Kristus ai Womaha madungutu naga manga diri magoronaka. O öraha gënanga ai Womaha kadema hirahi de hingahuoka onangika mangale hagala o huha de o hangihara ganga kokiani o Kristus waohana de' mangale Ai mulia aha iwi hiduru ipahaika de gënanga.
60001012	O nabi-nabiika gënanga ma Jou Madutu wahi ngahuokia önanga yodiai koigoungua mangale önanga imahi akunu, duga-duga mangale ngini; enagënanga hagala o hali öraha nënanga ngini ni ihene de madodiai o Abari ma Oa ihingö ngahu-ngahuino mangale o Yesus Kristus. Onanga ihi ngahu hagala o hali gënanga nginika de ma Jou Madutu ai Womaha makuaha ihi dingo-dingoto o horogaino. Igoungu hagala o malaekat mayö nahihuoli ihi öriki o abari önanga ihingö ngahu-ngahu gënanga.
60001013	Hababu gënanga, kokiani ngini nimä böbötoka. Nimahi dodiai nimä göana de' nio nganono iomanga o barakatika aha inihidöaka nginika maöraha o Yesus Kristus dahaö woböa.
60001014	Niwihi ngounu ma Jou Madutuika, de' uha niwango nia moteke nia nahihu ihira-hira, maöraha ngini niwi nako uwahi ma Jou Madutu.
60001015	I idulu yaino, kokiani ngini nitebini hagala moi-moi magoronaka naga ngini nia dodiai, imatero hokä ma Jou Madutu winï aho-ahoko ngini gënanga wotebini.
60001016	Ma Jou Ai Demo ma Buku magoronaka i tulihi, "Kokiani ngini nitebini, hababu Ngohi totebini."
60001017	Ngini niwi hëtongo ma Jou Madutu gënanga o Ama maöraha ngini nimä niata Unangika. Aa, ma Jou Madutu gënanga wahihakimi o nyawa imadäene de moi-moi manga manarama de woiri-irikua o nyawa. Hababu gënanga madëkana de magurutu ngini kanagahi o duniaka nënanga, kokiani ngini niwi himulia ma Jou Madutu nia wowango magoronaka.
60001018	Ngini nihi öriki okia ihi fanguoka mangale inï lapahi ngini de o wowango ipöparahaja ini hipuhakäka nia ete de nia tohora. Mabobangu koigoungua okianaga moi ibobodito hokä o haäka ekola o gurasi,
60001019	duga-duga okia naga moi duruhë dema ijaka; enagënanga o Kristus ai diri mahirete, womadadi hokä o duba ihi huba-huba ma Jou Madutuika koiwa manabo ekola itorou.
60001020	Ma Jou Madutu wï iriki o Kristus ihira de o dunia nënanga ihi dadi. De' ma wange yododagika o öraha o dunia mabobaha, Unanga woböa o duniaino hupaya ngini wini hihalamati.
60001021	Madodagi de Unanga ngini niwi ngaku ma Jou Madutuika wihi wango okali o honenge mahi goronaka de' wihimulia. Ho' ma Jou Madutu ngini niwi ngaku de' ma Jou Madutu ikaoli ngini nima hinganono.
60001022	Karana ngini nihingounu o dodotokika ma Jou Madutuino, hongini nia tebini nia diri de' ngini niä dora hagala o nyawa o ngongaku moi de nia hininga itebini. Hababu gënanga, kokiani ngini nima kodora moi de moi de nia hininga iomanga-omanga.
60001023	Hababu madodagi de ma Jou Madutu ai demo iwö wango-wango de' i kokakali gënanga, ngini inihi dadioka o nyawa mahungi ko o nyawaua inihi ngohaka, duga-duga o Ama wokokakalino.
60001024	Ma Jou Ai Demo ma Buku magoronaka itulihi hoko nënanga, "Mata-mataika o umati hokä o momo, de' hagala mahoromati hokä o momo mahuri. O momo imaai, mahuri ma irero;
60001025	mä ma Jou ai demo kahi ado-adonika ikakali." O demo gënanga o Abari ma Oa i hi ngahu-ngahuoka nginika.
60002001	Hababu gënanga, nia umo nia dirioka hagala itotorou; uhaoli nielu-eluku, de' uha nimadodiai. Uha o hininga nimä kogogono, de' uha nia hikauku o nyawa mahomoa.
60002002	Kokiani ngini nidadi hokä o ngohaka gënanga dahaö ima kil̄auino, hoko genangika nia kiriti madudungu o huhu rohani ma dutu. De hoko gënanga ngini aha niwango nihero de' ini hihalamati.
60002003	Ma Jou Ai Demo ma Buku magoronaka yatulihi hoko nënanga, "Ngini nia mäoka mahirete hokokia Ma Jou Ai oa."
60002004	Hababu gënanga niböa ma Jouika. Unanga hokä o helewo i wango-wango, o helewo yaümo-ümo o nyawa karana yapulono koiwa mafaidä; mä ma Jou Madutu wairikoka hokä o helewo dema ijaka.
60002005	Ngini hokä o helewo-helewo iwö wango-wango. Hababu gënanga kokiani ngini nio modeke inï päke mangale nihigoko ma Jou Madutu ai tau irorohani. De hoko gënanga ngini nidadi o imam-imam niwango mangale kato ma Jou Madutu, de' mangëkomo de o Yesus Kristus nihihuba ma Jou Madutuika o huhuba rohani ma Jou Madutu ai hininga yadö däe-däene.
60002006	Karana Ma Jou Ai Demo ma Buku magoronaka yatulihi hoko nënanga, "Ngohi tairikoka o helewo gahumu moi dema ijaka, takelengaka o Sionoka hokä o helewo duru maoa-oa; de' o nyawa yongaku-ngaku enangika önanga aha manga hininga i huhaua."
60002007	O helewo gënanga duru dema ijaka mangale ngini ningö ngaku-ngaku. Mä o nyawa yongaku-ngakua, imadadi Ma Jou Ai Demo ma Buku maregu nënanga, "O helewo yapö päke-päkeua o tau yododiai gënanga i nyata imadadi o helewo duru maoa-oa,"
60002008	de' "Gënanga doka mahelewo yadiai o nyawa yopeleke, o helewo idodiai önanga yoruba." Onanga yopeleke hababu önanga yangakua ma Jou Madutu ai demo. Hoko gënanga ma Jou Madutu wohitantuoka yäkorona önanga.
60002009	Kel. 19:5-6, Ul. 4:20, 7:6, 14:2, Yes. 9:1, 43:20, 21, Tit. 2:14* Mä ngini naga o hoana de o berera manyawa yäiri-iriki, o imam-imam niwilö leleani ma koano, o hoana de o berera manyawa yotebi-tebini, ma Jou Madutu womä dinga-dingakoka, ma Jou Madutu ai umati mahirete. Ma Jou Madutu winï iriki ngini de' winï ahoko ngini o huhutuino nihupu la niwohama Ai dararono i totararono magoronaika, de madungutu hupaya ngini nihibarihi o abari mangale hagala Ai manarama kabiahaua.
60002010	Mahira ngini ma Jou Madutu ai umatua, mä oraha nënanga ngini nagala ma Jou Madutu ai umati. Mahira ngini ma Jou Madutu winï doraua, mä oraha nënanga ngini nia tarima Ai dora de Ai hayanga.
60002011	O Roriadodoto tinï hohininga! Ngini naga o nyawa mahomoaino de' o dagi-dagino o duniaka nënanga. Hababu gënanga ngohi togahoko de magiria hupaya ngini uha nio domoteke o nyawa mahininga manahihu hoko genangika ya parangi yalawani o jiwa.
60002012	O nyawa iwi näko-näkoua ma Jou manga hidogoronaka nia kalakuanga kokiani duruhë yaoa, hiädono maöraha okia önanga inï diai o romanga madorou ngini hokä o nyawa madorou, önanga marai kokiani ihi goungu nia manarama maoa-oa, hiädono önanga aha iwihigiriri ma Jou Madutu ai böa ma wangeoka.
60002013	Karana ma Jou, kokiani ngini nimaponu moi-moi o nyawa yokokuahaika: yaoa ma Kaisarika wodadi yokokuaha ikokurutil̄e,
60002014	inoli magubernurika ma Kaisar wïtumutu la wähukumu o nyawa yododiai o dorou de' mangale yähoromati o nyawa yododiai maoa-oa.
60002015	Hababu ma Jou Madutu womau de hagala nia manarama maoa-oa ngini nia tamunu o nyawa manga uru yotemo-temo ibö bodo-bodo.
60002016	Kokiani ngini niwango hokä o nyawa yololapahi, mauhali nia päke nia lapahi gënanga la nia tamunu o dorou, duga-duga niwango hokä ma Jou Madutu ai gilaongo.
60002017	Nia horomati o nyawa mata-mata, nia dora nia roriadodoto nimahiteke ho Haranioka. Ma Jou Madutuika niwï modongo de' ma Kaisarika niwi horomati.
60002018	O Roriadodoto nidö dädadi yolö leleani, nimaponu niälö leleanika duruhë de mahoromati; koigoungua duga-duga manga hininga yaoa-oa de' ini dodiawo irorahaika, mä onanga yohohateraikaö.
60002019	Ma Jou Madutu aha winihi barakati ngini, nako ngini karana nimamäo mangale ma Jou Madutu ai mau, nisabari nia tagongo ini hidiai i adi-adilua.
60002020	Hababu okia mahigiriri nako ngini nisabari nia moku o hukumanga kokiani ngini nia tagongo karana nia howono? Mä nako ngini de nia sabari nia tagongo o huha de o hangihara inï totapal̄u karana niadiai o diai, done ma Jou Madutu aha winihi barakati.
60002021	Mangale gënanga ma Jou Madutu winï ahoko. Hababu o Kristus mahirete watagongoka o huha de o hangihara mangale ngini, de' de gënanga Unanga winihidöaka nginika moi o dulada, hupaya ngini nia nïki ai l̄ou ma aguru mario.
60002022	Unanga komaiwa o baradoha wodiai, de' komaiwa o nyawa moiö de yoihene Unanga woeluku.
60002023	Maöraha Unanga iwi döa-döana, Unanga kowabalahua de o döa-döana. Maöraha Unanga watagongo o huha de o hangihara, Unanga womä riwoua; Unanga duga-duga wohilapahi Ai parakara ma Jou Madutuika o Hakimi woadi-adili gënanga.
60002024	O Kristus mahirete wa moku tongone nanga baradoha Ai dirioka o salib magotaka, hupaya ngone holapahi de o baradoha makuaha, de' howango imoteke ma Jou Madutu ai mau. O Kristus ai nabo-nabo ganga inahi togumu ngone.
60002025	Mahira ngini hokä o duba yamäkeokaua o ngëkomo, mä oraha nanga ngini ini higiliokali la niwi nïki o Gogöana de nia jiwa wa Pöpaliara.
60003001	Hoko genangö ngini, o heka-hekata, kokiani ngini nia himoteke nia rokata manga pareta hupaya nako to ona manga hidogoronaka naga yongakua o abari ma Jou Madutuino, nia kalakuanga yakunu yadiai önanga idadi yongaku. De' i paralua ngini nihi demo-demo okianaga onangika,
60003002	hababu önanga yamäke nia kalakuanga naga itebini de' o agamaika nitomoteke.
60003003	Uha nia hailoa duga-duga o hailoa kamaporetino, hokä hohiade nia tadauru nihidiai, ekola nia päke o päke-päke, ekola nimahi pakeanga ihö hali-hali.
60003004	I idulu yaino, kokiani nia hailoa ipuda nia hininga magoronail̄e, nia jako ibö bole-bole de' nïrïdi; gënanga doka o hailoa ikokakali duru de maraganeoka imoteke ma Jou Madutu ai lo legaka.
60003005	De madodagi hoko nënanga o öraha mahiraino o ngongoheka de manga agamaka naga imahingö ngano-nganono ma Jou Madutu ika ya hailoa manga diri de ya moteke to önanga manga rokata manga pareta.
60003006	O ngo Sarah mahoko genangoli, münanga mihi ngounu o Abrahamika de' mihëtongo ünanga ami tuanga. Ria dodoto öraha nanga ganga o ngo Sarah ami ngoha-ngohaka, nako ngini niadiai o hali maoa-oa de' okia naga ö mä nio modongua.
60003007	De' nginiö, o roka-rokata, kokiani niwango de nia mangarati ioma-omanga nia hekatika, de' de nia mamäo önanga ganga o doomu yobö bole-bole. Nia hidiai önanga de mahoromati, hababu önanga nimakomoteke dede ngini, aha nia tarima o ngongike o ngango madutu, ma Jou Madutuino. Niadiai nënanga, hupaya koiwa naga yatätatoko nia hubayanga.
60003008	Hatipoko ino ena gënangala: kokiani Roriadodoto ka o demo moi de o higaro moi de' o mamäo moi. Kokiani ngini nima kokahayangi hokä o nyawa niroriadodoto. De' kokiani ngini nima kokahayangi de nimä kodora de' nia jako nia hininga ipöpoluluku.
60003009	Uha nia balahi o dorou de o dorou, ekola o döa-döana de o döa-döana; i idulu yaino nia balahi de niä gahoko o barakati ma Jou Madutuino. Hababu ma Jou Madutu winï ahoko ngini imoteke madiai hupaya ngini nia tarima o barakati Unangino.
60003010	Ma Jou Ai Demo ma Buku magoronaka yatulihi hoko nënanga, "O nyawa yomau yajame o ngango de yomau yamäo o wange maoa-oa, kokiani yögöana manga uru hupaya ihi ade-adeua o hali i totorou de o hali ielu-eluku ihidemoua.
60003011	Onanga kokiani imahi tingaka itotorou de yadiai o oa-oa; kokiani önanga yomanarama yagou-goungu la yamäke o dame.
60003012	Hababu ma Jou wätö tailako hoko genangika o nyawa Ai mau yamö mote-moteke, de' ma Jou hoko genangika wohigihene toönanga manga hubayanga; mä ma Jou wälawani o nyawa o dorou yadodiai."
60003013	O nagona yomau yodiai o dorou nginika, nako ngini nisanangi o oa-oa nidiai?
60003014	Mä ngarokö ngini kokiani nia tagongo o huha de o hangihara karana nidiai o hali maoa-oa, ngini niutumu! O nagonaika naga mäuha niä modongo de' uha nihawatere.
60003015	Mä nia hininga magoronaka kokiani ngini nihidöaka o Kristusika o horomati duru kagenangö naga imadäene de to una ai gogere hokä ma Jou. De' kokiani ngini salalu nimä sosadia la nihidöaka o bobaluhu moi-moi o nyawaika yolö leha-leha mangale yakorona o ngonganono naga nginioka.
60003016	Mä nia diai gënanga de nia hininga ibole-bole de' mahoromati. De' kokiani nia hininga madobote i tebini, hupaya nako ngini o romanga madorou inidiai karana ngini niwango yaoa hokä o Kristus iwinö ninïki, done o nyawa o romanga madorou inï dodiai gënanga aha idadi önanga mahirete yämal̄eke.
60003017	Iholoi yaoa nia tagongo o huha de o hangihara karana nidiai o oa -- nako gënanga nagala ma Jou Madutu ai mau -- imahowono nia tagongo o huha de o hangihara karana nidiai itotorou.
60003018	Hababu o Kristus mahirete wohonenge duga-duga kamamoi dika, mangale kahi ado-adonika karana o nyawa manga baradoha -- o nyawa womatëngo wahowonua, wohonenge mangale o nyawa yahowo-howono. O Kristus wodiai hoko gënanga hupaya ünanga wakunu winïtuda ngini ma Jou Madutuika. Unanga iwi toma cara o röehe, mä wowangokali cara rohani.
60003019	O womaha madodagi magoronaka ünanga woiki wohi abari o abari ma Jou Madutuino hagala o womahika ibui-buiika:
60003020	enagënanga hagala o nyawa mawomaha ihi ngou-ngounua ma Jou Madutuika, o Nuh ai orahoka. O öraha gënanga ma Jou Madutu wotamä de Ai sabari madëkana dema gurutu o Nuh wodiai ai kapa. Duga-duga o nyawa naga o kapaka dika -- mata-mata yatufange -- yahihalamati de o nguihi ma amo-amoko gënanga.
60003021	Aa, idödädadi gënanga marupa o hitero o gohiki itebi-tebini naga öraha nënanga inï hihalamati ngini. O gohiki itebi-tebini nënanga koigoungua moi o agama yadodiai yatebini o röehe de o peseke mata-mata, duga-duga marupa nia jaji ma Jou Madutuika nia hininga madobote maoa-oaino. O gohiki itebi-tebini gënanga inï hihalamati ngini karana o Yesus Kristus wo wango okali o honengino,
60003022	de' wo döaka o horoga il̄e. Oraha nënanga Unanga wokuaha imanïki de ma Jou Madutu, de' wapareta o malaekat mata-mata, yokokuaha mata-mata inoli de o kuata mata-mata.
60004001	Karana o Kristus watagongoka o huha de o hangihara cara o röehe, nginiö, kokiani nia diri nia kuata de o jako hokä hoko gënanga. Hababu o nyawa yatago-tagongo o huha de o hangihara cara o röehe, yodiaiokaua o baradoha.
60004002	Hababu gënanga, kokiani ngini niwango nënanga de hikaika o duniaka nënanga, imoteke ma Jou Madutu ai mau, de' koimotekua o nyawa manahihu.
60004003	O öraha ipö paha-paha, ngini yaoaka madëkana nidiai okia naga yöigo-igo yadodiai o nyawa iwi näko-näkoua ma Jou. Ngini niwango itorou. Ngini nia moteke nia nahihu, inï dalu-daluku kani rame-rame, kani oke-okere de' o gomanga nia huba de macara ha emo-emono.
60004004	Oraha nënanga o nyawa iwi näko-näkoua ma Jou, yohëranga ngini nia motekua o wowango hokä önanga, yajame o baradoha mabatingi koiwa. Mahababu gënanga önanga ini hikauku ngini.
60004005	Mä onanga kokiani daha ihi döaka o bobaluhu ma Jou Madutuika woma sosadiaka la wahidero o adili o nyawa kayo wango-wangohi ika de' yohone-honengokaika.
60004006	Mahababu gënanga o Abari ma Oa ihi ngahuö o nyawa yohone-honengika. Madungutu hupaya önanga, yahi dero-deroka o adili cara o röehe -- hokä mahali o nyawa mata-mata aha yahi dero o adili -- yamäke o ngango cara rohani, imoteke ma Jou Madutu ai mau.
60004007	Hagala moi-moi i tigioka mabobahaika, hababu gënanga kokiani ngini nia diri nia kuaha de' nihi dodiai nimä göana, hupaya ngini yakunu nimä niata.
60004008	Iholoi de hagala mata-mata, kokiani ngini igou-goungu nimä kodora moi de moi, hababu de nimä kodora ngini aha nio modekoli nima hika apongo.
60004009	Kokiani ngini nimateke tarima moi de moi nia tauoka moi-moi, de nitaianua.
60004010	Ngini moi-moi nia tarimaka o ngongike-ngongike ima kokohowono ma Jou Madutuino. Hababu gënanga hokä ihidödailako maoa ma Jou Madutu ai ngongike-ngongikeino, kokiani ngini nia päke o dagakunu gënanga mangale nia paralu kamamoi nima mata-mata.
60004011	O nyawa ihi ado-adono o abari kokiani ihi ädono o abari ma Jou Madutuino; o nyawa yälöleleani o nyawa mahomoa, kokiani yoleleani de o kuata ma Jou Madutuino, hupaya hagala o hali magoronaka, ma Jou Madutu yakunu iwi himulia de madodagi o Yesus Kristus. Unanga dika wokokuaha de' ipatutu iwi himulia kahi ado-adonika. Amin.
60004012	O Roriadodoto tinï hohininga! Oraha nënanga ngini duru konia hangihara karana inï uji magogiria. Mä uha nia mäo nihëranga, hokä naga okia naga moi kabiahaua idadi nginika.
60004013	Kaidogo, kokiani ngini nia mäo nisanangi karana nia tagongo o huha de o hangihara kamamoi nima komoteke de o Kristus. Hodamä nako o Kristus ai mulia ihi matoko, ngini aha nimörene.
60004014	Ngini niutumu nako ngini inï hikauku hababu ngini o Kristus niwinö ninïki. Gënanga mamangarati o Womaha imomulia, enagënanga ma Jou Madutu ai Womaha naga nginioka.
60004015	Ngini nia hidogoronaka kamoiö de uha yatagongo o huha de o hangihara karana ünanga wotoma ekola wotohiki, ekola o nyawa madorou, ekola karana ünanga wosapuru o nyawa mahomoa manga hali.
60004016	Mä nako ngini ini hihuha de nihangihara hababu ngini o Haranioka manyawa, uha ini mal̄eke karana o hali gënanga. Nitarima kasi ma Jou Madutuika ngini niao o Kristus ai romanga.
60004017	I yadonoka maöraha o dunia nënanga ma Jou Madutu wohidero o adili. De' ma Jou Madutu ai umati mahirete aha yatihira yahidero o adili. Aa, nako ma Jou Madutu aha wonätihira ngone, sarakia done aha idadi de o nyawa yongaku-ngakua o Abari ma Oaika ma Jou Madutuino gënanga?
60004018	Ma Jou Ai Demo ma Buku magoronaka yatulihi hoko nënanga, "Nako o nyawa maoa mai huhaka yahihalamati, okia hongoli aha idadi de o nyawa yoböbaradoha iwi näko-näkoua ma Jou!"
60004019	Hababu gënanga, nako naga o nyawa yohuha de yohangihara karana ma Jou Madutu womau hoko gënanga, kokiani o nyawa geönanga yowango de madiai de' manga diri ihi döaka wahi Dädadika. Unanga aha hoko genangika waganapu Ai jaji.
60005001	Ngohi togahoko niä tötailako nia jemaat matutuda. Ngohi totulihi nënanga hokä o tutuda manga dodiawo de' hokä o nyawa yahöhakihioka mahirete o Kristus Ai huha de ai hangihara, de' aha tomotekö ihihimulia, maöraha okia o Kristus ai mulia ihi matoko o nyawaika. Ngohi togahoko de magiria
60005002	hupaya ngini niogöana o duba matika ma Jou Madutu winihi döa-döaka nginika. Niä göana önanga de nia hininga i sosanangi hokä sarakia ma Jou Madutu wöigo-igo, de' uha de nia hininga madubuho. Uhali nia diai nia manarama mafaidä nia mäke o utumu, duga-duga karana igou-goungu ngini nioigo nileleani.
60005003	Inihi gogogöana nginika, uha nimadiai onangika hokä yokokuaha, makiani nidadi o dulada onangika.
60005004	De' maöraha o Gogöana womo Mulia gënanga damä woböa ngini aha niatarima o makota ileto-letongo, aha koi hihangua maletongo.
60005005	Hoko genangö Riadodoto ngini o gikiri magögö. Nia moteke o balu-baluhu manga pareta. Riadodoto mata-mata kokiani nia diri nihitipokouku de' nimä teke leleani de' nia hininga itotipoko uku. Hababu Ma Jou Ai Demo ma Buku magoronaka yatulihi hoko nënanga, "Ma Jou Madutu wälawani o nyawa manga hininga ikökurutil̄e, mä wädora o nyawa manga hininga itotipokouku."
60005006	Hababu gënanga, nia diri nihitipokouku ma Jou Madutu ai giama ikökua-kuata matimiuku, hupaya nako maorahoka Unanga winihi kurutil̄e ngini.
60005007	Nihilapahi hagala nia hawatere ma Jou Madutuika, hababu Unanga winïhaduli.
60005008	Kokiani ngini nimahi dodiai nimä göana de' nimä böbötoka! Hababu o Ibilihi ganga nia haturü. Enanga hokä o singa imädagi yakaika yakaino de ipöa-pöaka imä lingiri mainomo.
60005009	Enanga nia lawani de nia ngongaku ibitu-bitumu, hababu ngini nihi öriki o roriadodoto mahomoa homateke ho Harani o dunia mata-mataikaö yohuha de yohangihara hokä ngini.
60005010	Mä de iböto nia mäo o huha de o hangihara ihi jai-jai, ma Jou Madutu mahirete aha winïdiai ngini idadi nitotomo. Unanga aha winihigoko de' winihikuata ngini de inoli winïbitumu ngini. Hababu Unanga ganga ma Jou Madutu duruhë Ai hininga yaoa, winï ahokoka la nia mäo Ai mulia ikokakali madodagi de o Kristus.
60005011	Unanga wokokuaha kahi ado-adonika! Amin.
60005012	Tongohi ahi hurata madodipoko nënanga ngohi totulihi nginika de o Silas ai roriwo, naga ngohi tïpulono o riadodoto o Haranioka womatëngo wososetia. Ngohi töigo tinihi döaka o hititila nginika de' ngini tinihi nako igoungu okia naga ngohi totulihi nënanga o abari madiai yakorona ma Jou Madutu ai hayanga de Ai dora. Kokiani ngini nimahi jojö ikëkete o hayanga de o doraika gënanga.
60005013	Ahi dodiawo o jemaat moi o Babilon madaeraoka, ma Jou Madutu wäirikoli, ihi dingoto manga tabea nginika; hoko genangö o Markus ahingohaka tihohininga.
60005014	Nimateke tabea moi de moi de nia dora ioma-omanga hokä riadodoto o Haranioka. Tanu ma Jou winihi döaka o lolä nginika Riadodoto mata-mata nidadi madutu o Kristus. Tongomi mia horomati, o Petrus
61001001	O Roriadodoto igö gou-goungu ningaku hokä ngomi! O Yesus Kristus, enagënanga ma Jou Madutu de' nanga Koano Wohihohalamati, wonahigumal̄a ngone hingaku Unangika, karana Unanga o diai wadodiai. O hurata nënanga o Simon Petrusoka, o gilaongo womatëngo de' o Yesus Kristus ai rasul.
61001002	Tanu ma Jou Madutu winihi döaka o barakati de' o lolä nginika de maboboloioka, hababu ngini niwinako ma Jou Madutu de' o Yesus, tongone nanga Jou.
61001003	Ma Jou Madutu wapäkeoka o gikiri moi makuaha la wonahi döaka ngoneino hagala moi-moi okia naga hopöparalu mangale howango de hopuji. Unanga wadiai nënanga de madodagi okianaga ngone hohi öriki mangale o Yesus Kristus wonä ahokoka ngone la hamäo Ai mulia de' Ai oa.
61001004	De madodagi hoko gënanga ma Jou Madutu wonahi döaka ngoneino hagala o barakati kabiahaua de' iröroragane naga wonahijö jäjajioka. De hagala o barakati gënanga ngini yakunu nilapahi de o nahihu itotorou yakö kokilianga o dunia nënanga, de' ngini nia tarima o gikiri moi mabiaha.
61001005	Ma hababu gënanga nihidailako nia gou-goungu hupaya ngini i tatapu niwingaku o Kristusika de' nia ngongaku gënanga ihi tiki de o wowango maoa-oa. Madatekoka o wowango maoa-oa, ngini iparalu nidadi o nyawa yososawaro,
61001006	o sawaro ma datekoka, kokiani nginiö yakunu nia diri nia kuaha. De' ma homoahi yakunu nia diri nia kuaha kokiani ngini nihibiaha nia diri la nitongohono nio himanga hagala moi-moi okia naga. Nitongohono madatekoka nio himanga hagala moi-moi, ngini kokianiö niwango nia moteke ma Jou Madutu ai mau.
61001007	De' niwango imoteke ma Jou Madutu ai mau kokianiö nihi totomo de o dora de o hayanga o roriadodotika o ngongaku moi. Ikali kokiani niä dora de niä hayanga nia roriadodotika o ngongaku moi nihidogo de o dora o nyawa mata-mataika.
61001008	Mata-mata gënanga o biaha-o biaha ngini nipöparalu. Nako hagala o biaha gënanga naga nginioka de maboboloioka, ngini aha idadi inï magawe de' nihasili de' niwinako o Yesus Kristus tongone nanga Jou iholoioli yaoa.
61001009	Mä o nyawa koiwa-iwa manga biaha-biaha gënanga, manga lolega itehehoto; önanga yakunua yamäke de' onanga yawöhanga hagala manga baradoha ipöpaha-paha yatebinoka.
61001010	Hababu gënanga o Roriadodoto nimahidailako iholoi ikiria hupaya ma Jou Madutu ai gogahoko de' Ai ngongiriki nia dirika gënanga idadi iholoi ibitumu. Nako ngini niadiai gënanga, ngini aha nia umoua nia agama.
61001011	De hoko gënanga ngini aha inihidöaka o haku iomanga la niwohama o Popareta ikokakali ma Jouino de nanga Koano Wohihohalamati o Yesus Kristus.
61001012	Hababu gënanga, ngohi hoko genangika tinihidöaka o hohininga mangale o hali ihöheto-hetongo, ngarokö ngini nihiorikoka de' duru nia ngaku o dodötoko ma Jou Madutuino naga ngini nia tarimaoka gënanga.
61001013	Madëkana de magurutu ngohi kato wangohi, ngohi tamäo kokiani tinihidöaka ngini o hohininga o hali ihö heto-hetongo.
61001014	Hababu ngohi tohi öriki itedekanokaua ngohi aha tamal̄a o dunia nënanga, karana tongone nanga Jou Yesus Kristus wohihi ngahuoka wohitotiaino ngohino.
61001015	Ho ngohi aha tohidailako hupaya tohonenge ipahaika mä ngini hoko genangika nio hininga okali o hali-o hali nënanga.
61001016	Maöraha ngomi minihingahu nginika hokokia mamulia tongone nanga Jou Yesus Kristus ai böa, ngomi mima higagaoua o totowadeika o nyawa yodödodiai. O Kristus ai mulia gënanga ngomi mia mäkeoka de mia lako mahirete.
61001017	Ngomi naga dokengoka maöraha o Ama ma Jou Madutu wihoromati de' wihimulia Unanga. O öraha gënanga mi ihene o ilingi Naga Duru womomuliaoka, wotemo Unangika, "Nënanga Ahi Ngohaka tïdora-dora. Unanga Ahi hininga wadäene!"
61001018	Ngomi mahirete mi ihene o ilingi gënanga i böa o horogaino maöraha ngomi naga dede Unanga o l̄oku i tebi-tebini gënanga mal̄okuoka.
61001019	Mahababu gënanga ngomi iholoi mihi goungoli ma Jou Madutu ai behehongo naga ihi o abari hagala o nabi. Kayaoa de ngini nio hohininga o behehongo gënanga, hababu o behehongo gënanga hokä o hilo naga yatararono o ngï mahohuhutu hiädono danengino ibatingi, de' o koruku o wange mahiwaroko madararono yatararono nia hininga magoronaka.
61001020	Duru mal̄okuoka kokiani ngini nio hininga nënanga: Ma Jou Madutu ai behehongo naga ihi o ado-adono o nabi-nabi yakunua nihiguti to ëna mamangarati imoteke nia damäke mahirete.
61001021	Hababu, komaiwa o behehongo ma Jou Madutuino ihi abari duga-duga de o nyawa manga mau. Mä ma Jou Madutu ai Womaha yäkuaha o nyawa la ihi ädono o behehongo ma Jou Madutuino mahirete.
61002001	O öraha ipaha-paha ma Jou Madutu ai umati manga hidogoronaka imahi matokoka o nabi-nabi madutua. Hoko genangö nia hidogoronaka aha imahi matoko o guru-guru madutua. Onanga aha ihi ngohama o dodötoko-dodötoko itotiaiua, yahi bobinaha o nyawa. De' onanga aha iwihi pongono woko Kuaha wälolapahioka önanga. De hoko gënanga önanga yögao o binaha manga dirika mahirete, aha yätapal̄u önanga de majapati.
61002002	Ngarokö hoko gënanga, o nyawa manga ngöe aha yanïki o guru-guru madutua gënanga manga wowango madodagi naga yäkuaha to önanga manga nahihu. De' o guru-guru gënanga aha yadiai o nyawa manga ngöe ihikauku o Diai ma Ngëkomo naga madumutu ma Jou Madutuika.
61002003	Karana önanga yokal̄il̄u, hö o guru-guru madutua gënanga aha ihi ade-ade nginika hagala o jarita önanga mahirete yodiai la o utumu yamäke nginino. Mä ihi dödero-dero o adili la yägelenga o hukumanga onanguku madekanoka yabö bötukuoka, de' o binaha ihitö tantuoka onangika kayä dodamä önanga.
61002004	O malaekat-malaekat iböbaradoha ma Jou Madutu wämal̄aikaua yolapahi de o hukumanga, duga-duga yäumo o naraka magoronaika. Onanga yahingohama o wai mahohuhutu magoronauku la yätumunguku dokengoka hiädono o Juru Hakimi ma Wangeoka.
61002005	Hoko genangoli de o dunia mahiraino, ma Jou Madutu wohi gumal̄aua ilapahi de o hukumanga. Ma Jou Madutu wohidingoto o nguihi ma amoko o nyawa madorou manga duniaika o öraha gënanga. Duga-duga o Nuh imakinïki de o nyawa mahomoa yätumidi dika yohalamati, karana o Nuh wohi ngangahu o abari imakorona de o wowango ma Jou Madutu ai hininga yadäe-däene.
61002006	Imatero dika mahali o Sodom de o Gomora makota: ma Jou Madutu wabinaha wahohihanga o kota-kota gënanga de o uku hupaya imadadi o dulada mangale okia aha idadi de hagala o nyawa madorou.
61002007	Mä o Lot iwi hihalamati, karana ünanga wamoteke ma Jou Madutu ai mau; ünanga duru wamäo wohangihara karana o nyawa manga wowango itotorouoka toönanga manga kalakuanga ipatu-patutua.
61002008	Hagala o nyawa marupa hoko gënanga manga hidogoronaka o Lot ai wowango yaoa-oa gënanga wowango de ai hininga ihangihara, karana o wange ihi getongo ünanga wamäke de woihene to ona manga manarama itotorou.
61002009	Ho', ma Jou wohi öriki sarakia wahihalamati o nyawa yamote-moteke Ai mau maöraha önanga yöhimanga hagala o cocoba. De' ma Jou wohi öriki sarakia wägogono hagala o nyawa madorou la yähangihara, o Juru Hakimi ma Wangeoka,
61002010	maboboloi hagala o nyawa yamote-moteke to önanga manga nahihu ipese-peseke de' ihi kokauku ma Jou Madutu ai kuaha. Hoko gënanga manga barani de manga hininga magurutil̄e o guru-guru madutua gënanga hiädono önanga yodododatoua yähikauku o dodadi imomulia o horogakaö!
61002011	Barikua o malaekat-malaekat naga duru iholoi yokuata de' yokuaha de o guru-guru madutua gënanga, yakalakiua o dodadi imomulia gënanga de o hikauku mademo-demo ma Jou ai himangoka.
61002012	Mä o guru-guru gënanga kao goguleua! Onanga hokä o aiwani imakil̄auino mangale yatagoko de yatoma dika. Onanga imapikirua, mä duga-duga yodiai yamoteke manga hininga majojobo dika, hiädono önanga yöngelo o hali yomö mangaratiua de o hikauku mademo-demo. Hababu gënanga de to ona manga manarama mahirete, önanga aha yobinaha hokä o aiwani itotual̄ono.
61002013	Hokä mabalaha o huha de o hangihara önanga yododiai mahababu, önanga aha yamöku o hangihara. Mangale onangö o hali manga hininga yasosanangi ganga okia dika yadodiai o wangeoka la ihi aiki to ona manga röehe manahihu. Nako önanga yogogeruku dede ngini o rame mangol̄omo magoronaka, toönanga manga jako haemono karana manga nahihu madorou ihi daluku.
61002014	Onanga yäkihounua o baradoha yodiai, de' to önanga manga ngigo ganga yäpulo-pulono o ngoheka manga kalakuanga itotorou. De' o nyawa gënanga dahaö yongaku, de' imangarati ikiria owahi, önanga yatauru manga hininga. To önanga manga hininga ihi biaha de o kal̄il̄u. Onanga ganga o nyawa o lolai yamäke-mäkeoka.
61002015	Karana önanga yoluku yanïki o ngëkomo iriko-rikoto, ho önanga yahihangoka o ngëkomo. Onanga yanïki o ngëkomo o Bileam o Beor ai ngohaka wanö nonu mahira. O Bileam nënanga duru wönahihu o tiwi wamäke de toünanga ai manarama itotorouino.
61002016	Mä unanga wamäke o dodaaere kahä hiri, ai dorouika gënanga maöraha ai keledai itemo-temo de o nyawa manga ilingi. Ho ma nabi gënanga iwi pakisa la wamal̄a ai manarama yatotogohanga gënanga.
61002017	O guru-guru madutua gënanga ganga hokä o akere malako madü dudungu de' hokä o lobi o rato yawuwu. Ma Jou Madutu wasadiaka onangika o ngï moi duruë mahohuhutu.
61002018	Onanga yodiai o demo-demo ikokurutil̄e de' o homoa; o nahihu ipese-peseke önanga yapäke la yahibodito hagala o nyawa naga gënanga dahaö yomuläenge yolapahi de o nyawa yowango yohihihanga manga daeraino.
61002019	O guru-guru madutua gënanga yahijaji hagala o nyawaika gënanga aha yolapahi, enahioko önanga mahirete hagala o biaha o nyawa yahibobodito imä gilaongo. Hababu nako o nyawa okianaga moi yähihanga, done ünanga wogilaongo iwihihihangika gënanga.
61002020	O nyawa iwi näko-näko ma Jou de' Wonahihohalamati o Yesus Kristus yolapahioka de o dunia makuaha o nyawa yäpese-peseke. Mä nako ipaha ünanga iwihi daenoli iwi eluku hiädono o kuaha-kuaha gënanga iwi hihanga, done o nyawa gënanga ai rupa mabaha iholoi itorou dei hira-hira.
61002021	O nyawa manga rupa hoko gënanga iholoi yaoa komaiwa ihi öriki o ngëkomo madiai ma Jou Madutuino, de nako ihi orikoka, ma deipaha yolukoka yanïki hagala o pareta wahi döa-döaka ma Jou Madutu onangika.
61002022	Okia naga önanga yadodiai ihi nyata igoungu itiai o dolabololo nënanga, "O kaho aha yaol̄omoli okia ihi wuna-wunangoka," de' "O ode yaohi-ohikoka, aha imalü luluoli o pesekika."
61003001	Ahi Roriadodoto tinï hohininga! Nënanga tongohi ahi hurata mahinotoka nginika. O hurata hinoto nënanga magoronaka ngohi tohidailako tamomiki o dibanga itebi-tebini nginioka.
61003002	Ngohi tinihigaro hupaya ngini nio hininga o demo-demo mahira ma Jou Madutu ai nabi-nabi ihidö demo-demo, de' o pareta ma Jouino, ma Koano Wohihohalamati, naga ihi ädono nginika de madodagi o rasul-rasul.
61003003	Madodihiraka, ngini kokiani nihiöriki ma wange mabö bobahaka, aha yoböa o nyawa manga wowango yäkokuaha to önanga manga nahihu mahirete. Onanga aha inï hohedu ngini,
61003004	de' yotemo hoko nënanga, "Mademo ma Jou wojaji aha woböa! Oraha nënanga ünanga kiaka? O balu-baluhu nanga ete de nanga tohora yohonengoka mä hagala mata-mata kaima keterohi dika, hokä madero o dunia nënanga idadi!"
61003005	Onanga yohangaja yoluku yongaku kahuruonino ma Jou Madutu wohidadi o dihanga de' o dunia de to una Ai demo. O dunia ihi dadi o akerino, de' de o akere;
61003006	de' de o akerö -- enagënanga o nguihi ma amokino -- o dunia mahiraino gënanga yabinaha.
61003007	Mä o dihanga de' o dunia naga o öraha nënanga, yapaliara de ma Jou Madutuoli ai demo gënanga la dahaö yabinaha de o uku. Oraha nënanga o dihanga de' o dunia yapaliaraohi hiädono mawange hagala o nyawa madorou yähukumu de' yäbinaha.
61003008	Mä ahi roriadodoto, o hali moi nënanga ngini uha nia wohanga ma Jou ai lolega magoronaka, o wange moi kaima tero de o taongo o ribuhu moi -- Unangika hinotö kaima tero dika.
61003009	Ma Jou wotananaua wohi döaka okia wohijä jajioka ngarokö naga yatakihiri hoko gënanga. I idulu yaino, Unanga wosabari nginika, hababu kao nyawa moio de Unanga woluku yobinaha. Unanga wöigo hupaya o nyawa mata-mata yotoba o baradoha yodiai okaua.
61003010	Mä ma Jou ai böa ma Wange aha iböa hokä yotohi-tohiki. O Wange gënanga, o dihanga ihihanga de ma ilingi iruruhu, de' hagala okia naga o dihangoka aha yöuku, de o dunia de hagala okia naga magoronaka aha ihihanga.
61003011	Karana mata-mata gënanga aha yawedere de madodagi hoko gënanga, kokiani sarakia ngini niwango? Ngini kokiani niwango itebini maboboloi mangale ma Jou Madutu,
61003012	madëkana de magurutu ngini niododamä de' nionahihu de nionganono iböa ma Jou Madutu ai Wange. O Wange gënanga o dihanga mata-mataka yöuku, de' karana mahauku, ho okia naga o dihangoka aha iwaro.
61003013	Mä ngone hödodamä okia ma Jou Madutu wonahijö jäjajioka, enagënanga o dihanga mahungi de' o dunia mahungi, kiaka genangoka yamäke o adili.
61003014	Hababu gënanga, o Roriadodoto tinï hohininga magogiriaka ngini niododamä ma Wange gënanga, nimahi dailako nia gou-goungu la niwango itebini de' koiwa mahowono ma Jou Madutu ai himangoka. De' nia paliara nia rimoi yaoa-oa de ma Jou Madutu.
61003015	Niapulono nanga Jou ai sabari hokä o ngëkomo moi inihi döaka nginika hupaya yakunu nihalamati. O Paulus nanga riadodoto hïhohininga, wotulihoka kahoko genangoli nginika. Unanga wotulihi gënanga de o sawaro ma Jou Madutu wihi döa-döaka unangika.
61003016	Ai hurata mata-mata magoronaka, o Paulus salalu wotulihi o hali gënanga. Itiai naga o hali muruono naga ihuha homangarati ai hura-hurata gënanga magoronaka. De' o nyawa okia-kiaua ihi öriki de manga ngongaku ibitumua o hidoku gënanga yaidulu. O hali gënanga hoherangua, karana Ma Jou Ai Demo ma Buku mahidoku mahomoa önanga yadiaioli hoko gënanga. Okia önanga naga yadiai gënanga duga-duga mabaha kato ona mahirete manga bodito.
61003017	Mä ngini, o Roriadodoto tinï hohininga, nihi orikoka mangale o hali gënanga. Hababu gënanga nimä göana nihidodiai, uha hiädono ngini nimahi mote-moteke o nyawa manga kalakuanga i totorou manga ngëkomo ihowo-howonika hi ädono o hidodoko i bobitu-bitumu mangïoka de ngini ini otaka.
61003018	Kokiani ngini idogo-dogo nia mäo o Yesus Kristus ai hayanga de Ai dora, nanga Jou de' nanga Koano Wonahiho halamati, de' kokiani ngini o idogo-dogo niwinako Unanga. Unanga iwi higiriri, öraha nanga de' hiädono kahi ado-adonika! Amin. Tongomi mia horomati, o Petrus
62001001	O hurata nënanga madol̄a yakorona o Demo ihi döaka o ngango, enagënanga o Demo nagaka kao dunia mahirahi. Ngomi mi ihenoka, de' mia mäkeoka de tongomi mia lako mahirete. Ngomi mia pulonoka, de' miasö oka de tongomi mia giama.
62001002	Maöraha o ngango gënanga ihimatoko, ngomi mia mäke. Hababu gënanga imakorona ënanga ngomi mihi döaka o hakihi. Ngomi mihingahu nginika mangale o ngango madutu de' ikakali, naga de o Ama, de' wohimatokoka ngomino.
62001003	Okia ngomi mia mäkeoka de' mi ihene, ngomiö mihingahu gënanga nginika, la' ngini de ngomi hamäke o ngango kamoi de o Ama de ai Ngohaka o Yesus Kristus.
62001004	Ngomi mitulihi nënanga la' tongone nanga hininga igou-goungu imörene.
62001005	O abari nënanga ngomi mi ihenoka ai Ngohakino de' ngomi mihi adonoka nginika: ma Jou Madutu gënanga o dararono, de' Unangoka hakali-kali koiwa o huhutu.
62001006	Nako ngone hotemo ngone howango kamoi dede Unanga, ena hioko ngone howango o huhutu magoronaka, mangone hoeluku yaoa de nanga demo-demo ya oa de nanga manarama.
62001007	Mä nako ngone howango o dararono ma goronaka hokä sarakia ma Jou Madutu naga o dararono magoronaka, ngone howango ikekete, homakao yaoa moi de moi, de' o Yesus, ai Ngohaka, Ai awunu ihi tebini hagala tongone nanga baradoha.
62001008	Nako ngone hotemo ngone hobaradohaua, ngone hatipu nanga diri mahirete; de' ma Jou Madutu koiwiwa tongone nanga hininga magoronaka.
62001009	Mä nako ngone homangaku hagala nanga baradoha ma Jou Madutuika, Unanga aha wohi ganapu Ai jaji de okia wodiai iadili. Unanga aha wohi apongo hagala nanga baradoha de wonahi tebini ngone hagala nanga manarama ihowo-howonino.
62001010	Mä nako ngone hotemo ngone hobaradohaua, ngone hapulono matero-tero ma Jou Madutu woelu-eluku de ngone hagogonua ma Jou Madutu ai demo nanga hiningaka.
62002001	Ahi ngoha-ngohaka! Ngohi totulihi nënanga nginika la' ngini uha nidiai o baradoha. Mä nako naga yodiai o baradoha, tongone nanga roriwo womatëngo, enagënanga o Yesus Kristus woadi-adili gënanga; Unanga aha wonä gahoko mangale ngone o Ama ai himangoka.
62002002	De o dodohanga o Yesus Kristus gënanga tongone nanga baradoha iapongo. De kato ngoneua dika nanga baradoha, mä o nyawa ingodumu manga baradoha.
62002003	Nako ngone hohingounu ma Jou Madutu ai pareta-paretaika gënanga manonako ngone hinako ma Jou Madutu.
62002004	O nyawa yotemo, "Ngohi tinako ma Jou Madutu," mä ihi ngounua Ai pareta-paretaika, o nyawa gënanga yoelu-eluku, de' ma Jou Madutu koiwiwa manga hininga magoronaka.
62002005	Mä o nyawa ihi ngounu ma Jou Madutu ai demoika, o nyawa gënanga iwi hininga ma Jou Madutu itototomo. Gënanga manonako ngone howango kamoi de ma Jou Madutu.
62002006	O nagona honanga yotemo yorimoi de ma Jou Madutu, önanga kiani yowango yanïki o Kristus ai aguru mario.
62002007	Roriadodoto tini hohininga! Ngohi totulihi nënanga o pareta moi mahungiua. Nënanga o pareta madeka-dekanuku inihi adonoka nginika maöraha ngini nimuläenge niwingaku o Kristusika; enagënanga o abari ma Jou Madutuino, kowahiohi de ngini ni ihenoka.
62002008	Ngaro hoko gënanga, o pareta ngohi tato tuli-tulihi nenangö mahungi; karana Ai diai yakunu hamäke o Kristus Ai dirioka de' tingini nia dirioka. Hababu o huhutu iholoi ihihanga de' o dararono madiai imulaengoka ihiwara.
62002009	O nyawa yotemo önanga naga o dararono magoronaka mä o nyawa gënanga kayä dohatohi manga riadodotika, o nyawa gënanga kanagahi o huhutu magoronaka hiädono öraha nënanga.
62002010	O nyawa yahininga manga riadodoto, yowango o dararono magoronaka hiädono kianaga moi ö koiwa onangoka aha idadi o hababu o nyawa mahomoa yootaka o baradoha magoronauku.
62002011	Mä o nyawa yadohata manga riadodoto, naga o huhutu magoronaka. Unanga wotagi o huhutu magoronaka, de wohi orikua kiaika ünanga wakaika, hababu o huhutu gënanga iwi diai ünanga womahi orikokaua.
62002012	Ngohi totulihi nginika, Ngoha-ngohaka, hababu karana o Kristus nia baradoha iapongoka.
62002013	Ngohi totulihi nginika, o Ama-ama, hababu ngini niwinako Unanga naga kama öraha mamulaengohi. Ngohi totulihi nginika, o nyawa o gögö, hababu ngini niwi hihangoka iwi to Torou.
62002014	Ngohi totulihi nginika, Ngoha-ngohaka, hababu ngini niwinako ma Jou Madutu o Ama. Ngohi totulihi nginika, o Ama-ama, hababu ngini nianako o Demo nagaka kama öraha mamulaengohi. Ngohi totulihi nginika, o nyawa o gögö, hababu ngini nikuata. Ma Jou Madutu ai demo naga nia hininga magoronaka, de' ngini niwi hihangoka iwi to Torou.
62002015	Uha niohininga o dunia nënanga, ekola okia dika naga o dunia magoronaka nënanga. Nako ngini niohininga o dunia, ngini niwihiningaua o Ama.
62002016	Hagala moi-moi o dunia ma goronaka nënanga -- o nyawa mabiaha ibobaradoha yononahihu, yamäke daha yonahihu de ihi amo-amoko -- o hali-o hali mata-mata ganga ma ahali o Ama inoua, mä o duniaino.
62002017	O dunia de' hagala moi-moi magoronaka yononahihu o nyawa, magogiria i hihanga. Mä o nyawa yamote-moteke ma Jou Madutu ai mau, tatapu yowango kahi ado-adonika.
62002018	Ahi ngoha-ngohaka, öraha mabaha itigioka! Koiwahi ma tinihi ngahuoka nginika o Kristus ai haturu aha iböa; de' oraha nënanga ipudaka o nyawa manga ngöe iwi haturu o Kristus. Gënanga manonako o öraha mabaha itigioka.
62002019	O Kristus ai haturu gënanga ganga hagala o nyawa ina mal̄a-mal̄aka ngone, karana igoungu de madiai, önanga tongoneua nanga nyawa. Nako önanga tongone nanga nyawa, marai önanga tatapu homakinïki dede ngone. Mä onanga ina mal̄a ngone, hupaya itararono o nyawa moiuaö onangino igou-goungu yodogo tongone nanga doomu.
62002020	Mä ngini nia tarimaka ma Jou Madutu ai Womaha wini dogopoaka o Yesus Kristus de' hababu gënanga ngini mata-mata nia nako o dodötoko madiai.
62002021	Ho ngohi totulihi nënanga nginika igoungua karana ngini nia nakoua o dodötoko madiai, mä i holoi karana ngini nia nakoka, de' nginiö nihi öriki koiwa naga ieluku o dodötoko madiai magoronaka gënanga.
62002022	Yoelu-eluku ganga o nyawa yotemo o Yesus o Koano Wohihohalamatua wihijajioka ma Jou Madutu. O nyawa gënanga o Kristus ai Haturu; önanga iwihi goungua o Ama ekola o Ngohaka.
62002023	O nyawa iwihi goungua o Ngohaka, ma mangarati iwitarimaua o Ama ö. De' o nyawa iwihi goungu o Ngohaka mamangarati iwitarima o Amaö.
62002024	Hababu gënanga, o abari ngini ni ihe-ihenoka maöraha ngini muläenge ningaku ngini kiani niogöana nihidodiai nia hininga magoronaka. Nako o abari gënanga ngini niohininga nihidodiai, ngini aha hoko genangika niwango nirimoi de o Ngohaka de' de o Ama.
62002025	De' nenangala o Kristus mahirete wohijajioka ngoneino: o ngango madutu de' ikokakali.
62002026	Ngohi totulihi nënanga nginika ima korona hagala o nyawa manga gogiria ihi dailako initipu ngini.
62002027	Mä ima korona ngini mahirete, o Kristus wini dogopoaka ai Womaha nginika. De' hokokia madekana o Womaha naga nginioka, iparaluua naga o nyawa mahomoa ini dotoko ngini. Hababu Ai Womaha ini dotoko ngini mangale hagala moi-moi; de' okia inidotoko gënanga itiai, ielukua. Hababu gënanga, ngini kiani nihi ngounu okia o Womaha ini dotokoka gënanga, de' ngini kiani tatapu niwango nirimoi de o Kristus.
62002028	Ho', ahi ngoha-ngohaka, nitatapu niwango nirimoi de o Kristus, la' damä maöraha Unanga woböa, ngone hihimanga Unanga de hogogomangil̄e nanga barani, de kohoma ngiu-ngiunua karana inamal̄eke.
62002029	Ngini nihi örikoka o Kristus wowango imamoteke ma Jou Madutu ai mau. Hababu gënanga ngini kiani nihiorikoli o nyawa moi-moi yowango imamoteke ma Jou Madutu ai mau ganga ma Jou Madutu ai ngoha-ngohaka.
62003001	Niolega hokokia ma Jou Madutu wonahininga ngone, hiädono wonahi goungu ngone hokä Ai ngoha-ngohaka. De' igoungu ngone ganga ma Jou Madutu ai ngoha-ngohaka. Hababu gënanga o dunia itotorou nënanga inanakoua ngone, hababu o dunia iwi nakoua ma Jou Madutu.
62003002	Roriadodoto tini hohininga! Ngone öraha nënanga ganga ma Jou Madutu ai ngoha-ngohaka, mä nanga rupa ngone damä itararonuahi. Mä ngone hohi öriki nako o Kristus woböa, ngone aha hodadi hokä Unanga, hababu ngone aha himäke Unanga Ai rupa magoronaka de madiai.
62003003	Mata-mata o nyawa de manga nganono nënanga o Kristusika, yogöana manga diri la' igou-goungu yotebini, yo tebini o baradohaino hokä o Kristusö wotebini.
62003004	O nyawa yodiai o baradoha, yatilakuru ma Jou Madutu ai tita; hababu o baradoha ganga yatotilakuru ma Jou ai tita.
62003005	Ngini nihiöriki o Kristus woböa mangale waehe o nyawa ma baradoha, de' koiwa naga o baradoha Ai diri magoronaka.
62003006	Mata-mata o nyawa yowango yorimoi de o Kristus, kahoko genangikaua yodiai o baradoha. O nyawa kahoko genangika yodiai o baradoha, komaiwahi iwi mäke o Kristus ekola iwi nako.
62003007	Ahi ngoha-ngohaka, uha nia higumal̄aika o nagonaö dika inihi rehene ngini. O nyawa yadodiai ma Jou Madutu ai mau ganga ma Jou Madutu ai ngoha-ngohaka hokä sarakia o Kristus ganga ma Jou Madutu ai Ngohaka.
62003008	Mä o nyawa kahoko genangika yodiai o baradoha ganga o Ibilihi mangoha-ngohaka, hababu kaöraha mahirahi o Ibilihi ibaradoha. Mangale nënanga ma Jou Madutu ai Ngohaka woböa, enagënanga mangale wawedere o Ibilihi mamanarama.
62003009	O nyawa yodadioka ma Jou Madutu ai Ngohaka, kahoko genangikaua yodiai o baradoha, hababu ma Jou Madutu mahirete Ai biaha naga onangoka. De' karana ma Jou Madutu gënanga ai Ama, Unanga wakunua hoko genangika wodiai o baradoha.
62003010	Mahi dogoronaka nenangala ima howono ma Jou Madutu ai ngoha-ngohaka de o Ibilihi mangoha-ngohaka: o nagona honanga yadiai ua ma Jou Madutu ai mau, ekola yahiningaua manga riadodoto, ünanga ma Jou Madutu ai ngohakua.
62003011	Oraha kama dodihirakahi inihi adonoka o abari nënanga nginika: Ngone kiani homateke hininga moi de moika.
62003012	Uha ngone hokä o Kain, wodadi o Ibilihi mangohaka de' witoma ai dodoto mahirete. Mahababu okia o Kain witoma ai dodoto? Hababu o hali-o hali wadodiai ganga ihowono, mä o hali-o hali wadodiai ai dodoto ganga itiai.
62003013	Hababu gënanga, ahi Roriadodoto, uha nihëranga nako o dunia manyawa nënanga inï dohata ngini.
62003014	Ngone hohiöriki ngone hohupuoka o honengino, de' homatagalioka o ngangoika. Ngone hohiöriki gënanga, hababu ngone hahininga nanga riadodoto. O nyawa manga dora koiwa, mamangarati kayakuahahi o honenge.
62003015	O nyawa yadohata manga riadodoto ganga yotoma-toma, de' ngini nihiöriki o nyawa imatëngo yotoma-toma koiwa to önanga manga ngango madutu de' ikakali.
62003016	De mangëkomo nenangala ngone hohiöriki madodagi hahininga nanga dodiawo o nyawa: O Kristus womahilapahioka Ai ngango mangale ngone. Hababu gënanga, ngoneö kiani hohilapahi nanga ngango mangale tongone nanga roriadodoto!
62003017	Nako o nyawa womatëngo ai kiahonanga de maenangoka, wamäke ai riadodoto manga kia-kiaua, mä woluku wariwo ai riadodoto gënanga, sarakia o nyawa gënanga yakunu wotemo ünanga wihininga ma Jou Madutu?
62003018	Ahi ngoha-ngohaka! Uha ngone homateke hininga duga-duga kananga uruoka ekola duga-duga kananga demo dika. Kiani ngone homateke hininga de o dora madutu, hohimatoko de tongone nanga manarama.
62003019	Hoko gënanga madodagi ngone hohiöriki iwohama ma Jou Madutu ai ngoha-ngohaka madiai, de' tongone nanga hininga yakunu irïdi ma Jou Madutu ai himangoka.
62003020	Ngone hohiöriki, nako nanga hininga inahihowono ngone, ma Jou Madutu iholoi ilamoko wohiöriki de tongone nanga hininga mahiöriki, de' Unanga wohiöriki hagala mata-mata.
62003021	Ho', ahi Roriadodoto tinihohininga, nako nanga hininga inahi howonua ngone, ngone hakunu hihimanga ma Jou Madutu de nanga baranioka.
62003022	De' okia ngone hogahoko Unangino, ngone hamäke, karana ngone hohingounu Ai pareta-paretaika de' hadiai okia Ai hininga yadäene.
62003023	Unanga wonahipareta ngoneino enagënanga: Ngone kiani hingaku ai Ngohakika enagënanga o Yesus Kristus, de' ngone kiani homateke hininga, hokä o Kristus wonahiparetaka ngoneino.
62003024	O nyawa mata-mata ihi ngou-ngounu ma Jou Madutu ai pareta-paretaika, yowango kamoi de ma Jou Madutu de' ma Jou Madutu kamoi de önanga. De' ngone hohiöriki ma Jou Madutu wowango kamoi de ngone, karana Unanga wonahidöakoka ai Womaha ngoneino.
62004001	Roriadodoto tinihohininga! Uha nia ngaku o nyawa mata-mataika ima ngaku onangoka de ma Jou Madutu ai Womaha, mä niä uji ihira önanga mangale nihiöriki boteka o womaha naga onangoka gënanga ma ahali ma Jou Madutuino ekola kowali. Hababu o nabi madutua komanga ngöe ima hikabarihoka okiaika honanga.
62004002	Hoko nënanga madodagi ngini nihiöriki bote gënanga ma Jou Madutu ai Womaha ekola kowali: O nyawa ihigoungu o Yesus Kristus woböa o duniaino hokä o nyawa, o nyawa gënanga manga Womaha ma Jou Madutuino iböa.
62004003	Mä o nyawa ihigoungua o hali nënanga imakorona o Yesus, koiwa manga Womaha ma Jou Madutuino. O nyawa gënanga manga womaha o Kristus ai Haturuino. Riadodoto ni ihenoka o womaha gënanga aha iböa, de' oraha nënanga ënanga nagaka o dunia nënanga magoronaka.
62004004	Mä ahi Ngoha-ngohaka, ngini toma Jou Madutu. Ngini nia hihangoka o nabi-nabi madutua, hababu o Womaha naga nginioka holoi ikuaha de o womaha naga o dunia manyawaka nënanga.
62004005	O nabi-nabi madutua gënanga yotemo mangale o hali-o hali o dunia, de' o dunia ihi gihene toönanga manga demo, hababu önanga todunia.
62004006	Mä ngone ganga ma Jou Madutu ai ngoha-ngohaka; de' o nyawa iwinako ma Jou Madutu, ihi gihene tongone nanga demo. O nyawa to Jou Madutua ihi gihenua tongone nanga demo. Hoko gënanga madodagi ngone hohiöriki imahowono o Womaha inahi döaka o dodötoko madiai, de o womaha inahi ro rehe-rehene.
62004007	Roriadodoto tinihohininga! Niaino ngone homakodora moi de moi, hababu o dora gënanga ma ahali ma Jou Madutuino. O nyawa de manga doraka, ganga ma Jou Madutu ai ngohaka de' onanga iwi nako ma Jou Madutu.
62004008	O nyawa koiwa manga dora, iwi nakoua ma Jou Madutu; hababu ma Jou Madutu ganga o dora.
62004009	Ma Jou Madutu wohi matoko Unanga wonadora ngone de wihuloko ai Ngohaka womatëngo-tëngoka o duniauku la' ngone hamäke o ngango itilakuru Ai Ngohaka gënanga.
62004010	Nënanga o dora: Ngoneua i hira hihininga ma Jou Madutu, mä ma Jou Madutu wonahininga ngone de' wihuloko ai Ngohaka la' i tilakuru Unanga hamäke tongone nanga baradoha ma apongo.
62004011	Roriadodoto tinihohininga, nako ma Jou Madutu hoko gënanga wonadora ngone, ngoneö kiani homakodora moi de moi.
62004012	Komoiuahi naga o nyawa iwi mäkeoka ma Jou Madutu, mä nako ngone homa tekehininga, ma Jou Madutu worimoi de ngone de' Ai dora idadi itotomo tongone nanga diri magoronaka.
62004013	Karana ma Jou Madutu wonahi doakoka Ai Womaha ngoneino, ngone hohiöriki howangoka kamoi de ma Jou Madutu, de' ma Jou Madutu wowango kamoi dede ngone.
62004014	Ngomi mahirete miwimäkeoka ma Jou Madutu ai Ngohaka, de' ngomi mihiabari Unanga wihulokoka o Ama mangale wodadi o Koano Wohihohalamati o dunia nënanga.
62004015	O nagona honanga ihigoungu o Yesus gënanga ma Jou Madutu ai Ngohaka, ma Jou Madutu wowango kamoi de o nyawa gënanga, de' o nyawa gënanga yowango kamoi de ma Jou Madutu.
62004016	Ngone mahirete hohiöriki de hongaku ma Jou Madutu ai doraika ngoneino. Ma Jou Madutu gënanga o dora. O nyawa yowango yakuaha o dora, o nyawa gënanga yorimoi de ma Jou Madutu, de' ma Jou Madutu worimoi dede ünanga.
62004017	O dora idadi ihitotomo nanga diri magoronaka, la' iyakunu de nanga baranioka o Juru Hakimi ma Wangeoka. Ngone aha de nanga baranioka, hababu tongone nanga ngango o duniaka nënanga kaimatero o Kristus ai ngango.
62004018	O nyawa yatarimaka ma Jou Madutu ai dora yanakoua yamäo yohawana; hababu o dora madiai yahohihanga o mamäo ihö hawa-hawana. Ho' i nyata o nyawa yatarima uahi ma Jou Madutu ai dora de itototomo nako o nyawa gënanga yohawana yohimanga o Juru Hakimi ma Wange.
62004019	Ngone homateke hininga, hababu ma Jou Madutu iholoi ihiraka wonahininga ngone.
62004020	Nako o nyawa womatëngo wato, "Ngohi tihininga ma Jou Madutu," mä unanga wadoraua ai riadodoto, o nyawa gënanga woëluku. Hababu o nyawa yahiningaua manga riadodoto yämäke-mäke, koiyakunua iwi hininga ma Jou Madutu iwi mäke-mäkeua.
62004021	Hababu gënanga, o pareta nënanga o Kristus wonahidöaka ngoneino: O nagona honanga iwi hininga ma Jou Madutu kiani yahininga manga riadodoto ö.
62005001	O nyawa yongaku o Yesus ganga o Koano Wohihohalamati ma Jou Madutu wohi jäjajioka, o nyawa ganga ma Jou Madutu ai ngohaka. O nyawa iwi hininga womatëngo o ama, wihininga ai ngohakö.
62005002	De mangëkomo nenangala ngone hohiöriki, ngone hahininga ma Jou Madutu ai ngoha-ngohaka: Ngone hihininga ma Jou Madutu de' hohingounu Ai pareta-paretaika.
62005003	Hababu hihininga ma Jou Madutu mamangarati hohingounu Ai pareta-paretaika. De' Ai pareta-pareta itubuhoua mangale ngone,
62005004	hababu ma Jou Madutu ai ngohaka moi-moi yakunu yahihanga o dunia itotorou nënanga. De' ngone hahihanga dunia de tongone nanga ngongaku.
62005005	O nagona yakunu yahihanga o dunia? Duga-duga o nyawa yongaku o Yesus ganga ma Jou Madutu ai Ngohaka.
62005006	O Yesus Kristus woböa o duniauku de o gohiki madebi-debini ma akere de' Ai honenge ma awunu. Unanga woböaua duga-duga de o akere dika, mä de o akere de' o awunu. De' ma Jou Madutu ai Womaha mahirete ihi döaka o hakihi gënanga itiai, hababu o Womaha komaiwahi ieluku.
62005007	Naga o hakihi hange:
62005008	Ma Jou Madutu ai Womaha, o akere de' o awunu -- hangeö ihi döaka o hakihi kaimatero.
62005009	Ngone hangaku o nyawa manga hakihi ika, mä ma Jou Madutu ai hakihi iholoi ikuatoli. De' o hakihi gënanga ma Jou Madutu wohidoakoka mangale ai Ngohaka.
62005010	Hababu gënanga, o nyawa yongaku ma Jou Madutu ai Ngohakika, yatarimaka o hakihi gënanga manga hininga magoronaka; mä o nyawa iwi ngakua ma Jou Madutu, iwi pulonoka matero-tero ma Jou Madutu woelu-eluku, hababu ünanga wongakua okia ma Jou Madutu wotemo mangale ai Ngohaka.
62005011	Nenangala o hakihi gënanga: ma Jou Madutu wonahidoakoka ngoneino o ngango madutu de' ikakali, de' ai Ngohaka gënanga o ngango matiti.
62005012	O nyawa toma Jou Madutu ai Ngohaka to önanga, o ngango gënanga to önanga; de' o nyawa to onangua ünanga, o ngango gënanga to onangua.
62005013	Ngohi totulihi nginika niwi ngaku-ngaku ma Jou Madutu ai Ngohakika, la' ngini nihiöriki tingini de maenangoka nia ngango madutu de' ikakali.
62005014	De' ngone hobarani hihimanga ma Jou Madutu, karana ngone hongaku Unanga woihene tongone nanga niata, nako ngone hogahoko okia dika imadäene de Ai mau.
62005015	Karana ngone hohiöriki Unanga wonagihene ngone, nako ngone homagahoko Unangika, mangoneö hohiöriki Unanga wonahidöaka okia ngone hogahoko Unangino.
62005016	Nako ngini nia mäke o nyawa imatëngo nimahiteke ho Haranioka yodiai o baradoha mabahaka o nyawa gënanga yahihangua manga ngango madutu de' ikokakali, ngini kiani nia niata ma Jou Madutuika; de' ma Jou Madutu aha wahidöaka o ngango gënanga onangika. Nënanga imadäene de to önanga manga baradoha mabaha yahihangua to önanga manga ngango gënanga. Mä naga o baradoha mabaha yahihanga o nyawa gënanga manga ngango. Mangale o hali gënanga ngohi totemoua ngini kiani nima niata ma Jou Madutuika.
62005017	Mata-mata o manarama ihohowo-howono ganga o baradoha, mä naga o baradoha koiwa mabahaka ihihanga o nyawa manga ngango ma dutu de' ikakali gënanga.
62005018	Ngone hohiöriki o nyawa mata-mata yodadioka ma Jou Madutu ai ngoha-ngohaka, kahoko genangikaua yodiai o baradoha, hababu ma Jou Madutu ai Ngohaka wahohongino, de Iwi to Torou okia-kiaua yakunu idiai onangika.
62005019	Ngone hohiöriki ngone toma Jou Madutu mahirete, ngaroka o dunia nënanga i Wi to Torou ai kuaha matimioka.
62005020	Ngone hohiöriki ma Jou Madutu ai Ngohaka woböaka de' wonahidoakoka o mangarati ngoneino, la' ngone hinako ma Jou Madutu wotiai. Ngone howango kamoi de ma Jou Madutu wototiai, de' howango kamoi de ai Ngohaka o Yesus Kristus. Nenangala ma Jou Madutu wotototiai, de' nenangala o ngango madutu de' ikakali.
62005021	Ahi ngoha-ngohaka, nimahikurutika nia diri de o goma-gomanga!
63001001	O ngo Ayoika ma Jou Madutu womi iri-irikoka, de' o ngo Ayo ami ngoha-ngohakika. O hurata nënanga ngohioka, o jemaat matutuda igou-goungu tinihininga ngini. Kangohiua dika, mä mata-mata o nyawa iwi näko-näko ma Jou Madutu wototiai, inihininga nginiö.
63001002	Hababu ma Jou Madutu wogogere tongone nanga hininga magoronaka, de' aha hoko genangika naga dede ngone kahi ado-adonika.
63001003	Tanu wonahidöaka Ai barakati, Ai hayanga de Ai dora de' o lolä ma Jou Madutu o Ama, de' o Yesus Kristus o Ama Ai Ngohaka gënanga. Tanu mata-mata gënanga katongone de nanga hininga iriko-rikoto de' o dora.
63001004	Ngohi duru tomörene, tohiöriki naga o ngo Ayo ami ngoha-ngohaka yowango imamoteke ma Jou Madutu ai do dötoko, hokä ma Jou Madutu o Ama wohiparetaka ngoneino.
63001005	Hababu gënanga, Ayo, ngohi togahoko de kahagiria ngone mata-mata homateke hininga. Ngohi tohitihira nënanga o pareta moi mahungiua; o pareta nënanga inahidoakoka ngoneino maöraha madodihiraka ngone hongaku.
63001006	Homakodora mamangarati howango imamoteke ma Jou Madutu ai pareta. De' o pareta ngini ni ihe-ihenoka maöraha madodihiraka enagënanga ngini kiani niwango de nimakodora moi de moi.
63001007	Yototipu-tipu kamanga ngöe ima hikabarihoka o dunia ingodumu. Onanga ganga o nyawa ihi goungua o Yesus Kristus woböa o duniaka hokä womatëngo o nyawa. O nyawa manga rupa gënanga ganga yotipu-tipu, de' o Kristus ai Haturu.
63001008	Hababu gënanga, nio göana uha hiädono nginioka ihihanga okia ngomi mihidodailakoka mangale ngini. Nihidailako hupaya ngini nia tarima nia hewa ingodu-ngodumu ma Jou Madutuino.
63001009	O nyawa imahijojöua o Kristus ai dodotokika, mä yorehene de okia o Kristus wodoto-dotokoka, o nyawa gënanga koiwa toönanga manga Jou Madutu. O nyawa yotatapu o Kristus ai dodötoko magoronaka, mamangarati toönanga yaoa ma Jou Madutu o Ama yaoa o Ngohaka.
63001010	Karana gënanga, nako naga o nyawa yoböa de' ihi ngahu nginika o dodötoko o Kristusua wodoto-dotoko, uha nia tarima o nyawa gënanga nia tau magoronaka ekola nia tabea onangika.
63001011	Hababu o nyawa yatabea o nyawaika hokä hoko gënanga yamotekeö ima kinïki de o nyawa gënanga yodiai o manarama i totorou magoronaka.
63001012	Duru kohangöe iparalu ngohi tinihi ngahu nginika, mä tamäo iholoi yaoa ngaro uha de o hurata. Ngohi tonganono yakunu ti ni lega de' ho ma teke ade-ade mahirete de de ngini, la' tongone nanga hininga igou-goungu imörene.
63001013	O ngoha-ngohaka o ngo Ayo o ngoheka ngomi dodotino ö ma Jou Madutu wini iriki, ihi dingoto manga tabea o ngo Ayoika.
64001001	Riadodoto Gayus tonihohininga! Ngohi, o jemaat matutuda, igou-goungu tonidora,
64001002	toma niata tanu Riadodoto kanototumuloa de mata-mata kaya oa-oa dede ngona, matero hokä ani jiwa kaya oa-oa dika.
64001003	Ngohi duru tosanangi maöraha o riadodoto o Haranioka yamuruono naga yoböa de' ihihingahu ngohino hokokia ani setia Riadodoto ma Jou Madutu wototiai ika, hababu igoungu Riadodoto hoko genangika nowango imamoteke ma Jou Madutu ai dodötoko.
64001004	Koiwa naga yakunu ihidiai ngohi iholoi tomörene, de toihene tongohi ahi ngoha-ngohaka yowango imamoteke ma Jou Madutu ai dodötoko.
64001005	Ahi Riadodoto! Riadodoto hoko gënanga ani setia ani manarama ma goronaka Ria dodoto na diai oka ani dodiawo nimahiteke ho Harani okaika; ngaroka o Haranioka manyawa Riadodoto nanakouahi, Riadodoto naleleani.
64001006	Onanga ihi ngahuoka o jemaatika tongomi mia ngïoka imakorona ani dora. Nariwo önanga la' yakunu to önanga manga dodagi ihi gila-gila de' de hoko gënanga ma Jou Madutu ai hininga yasanangi,
64001007	hababu manga dodagi magoronaka mangale iwi leleani o Kristus, önanga yamäkeua o roriwo okia dika o nyawa iwi näko-näkoua ma Jou Madutu.
64001008	Hababu gënanga, ngone o Haranioka manyawa kiani hariwo nanga dodiawo homahi teke ho Harani hoko gënanga, la' ngone hakunu hanïki to önanga manga hidailako magoronaka mangale ihi gerewoto o dodötoko madiai ma Jou Madutuino.
64001009	Ngohi totulihoka o hurata madodipoko o jemaatika, mä o Diotrefes wonahihu wodadi o tutuda o jemaat magoronaka, woluku wohihimoteke ngohi.
64001010	Damä nako ngohi toböa, ngohi aha takilianga hagala moi-moi wadodiaioka, enagënanga mangale o hali-o hali itotorou de' o tengeluku ünanga wohidemoka mangale ngomi! Mä mata-mata gënanga ingodumuahi mangale ünanga. Maöraha ünanga ai dodiawo imahiteke ho Harani gënanga yoböa, ünanga wätarimaua önanga. Kaidogoli ünanga waduhunu o nyawa yomau yatarima o roriadodoto gënanga, de' unanga wahuloko o nyawa gënanga yohupu o jemaatino!
64001011	Roriadodoto tinihohininga, uha nimaduru okia itotorou. Nioduru okia maoa-oa. O nyawa yodiai maoa-oa ganga toma Jou Madutu. De' o nyawa yododiai o dorou iwi nako uahi ma Jou Madutu.
64001012	Mata-mata o nyawa iwihigiriri o Demetrius. I goungu ma Jou Madutuö iwihigiriri. Ngomiö miwihigiriri, de' Riadodoto nihiöriki okia ngomi mihi ädono yakunu nia ngaku.
64001013	Kaha ngöeohi iparalu ngohi totemo nginika, mä ngohi tamäo iholoi irahai ngarouha de o hurata.
64001014	Ngohi to nganono itedekanokaua aha homakamäke dede ngini, de' ngone aha gila-gila homä teke ade-ade.
64001015	Tanu ma Jou winihi barakati o Roriadodoto. Nia dodiawo tongohi ahi ngïoka nënanga ihi dingoto manga tabea nginika. Nihi adonikahi ahi tabea tongone nanga dodiawoika mata-mata moi de moi.
65001001	O Roriadodoto ma Jou Madutu o Ama winï ahokoka de' duru winï dora-dora de inoli inï göana mangale o Yesus Kristus. Hokä o Yesus Kristus ai gilaongo, ngohi -- o Yudas -- o Yakobus ai dodoto,
65001002	tonganono: Tanu ma Jou Madutu winihidöaka o barakati, de Ai hayanga de Ai dora de' o lolä de maboloioka nginika.
65001003	O Roriadodoto tinïho hininga! Ngohi igou-goungu ahi dungutu totulihi o hurata nginika, imakorona o halamati ngone homakomoteke hamäo-mäoka. Mä oraha nënanga ngohi tamäo o hititila mangale tinïnasihati ngini de o hurata nënanga hupaya hoko genangika ngini nimanarama nia gou-goungu mangale o ngongaku ma Jou Madutu wohidöaka ma moi iböto Ai umatika mangale kahiado-adonika.
65001004	Hababu ngone koha mäo-mäoua, naga o nyawa-o nyawa yätumu-tumutoka kaima ngiu-ngiunu yowohama tongone nanga hi dogoronaika. Onanga o nyawa madorou yatötaka idulu o abari mangale tongone nanga Jou Madutu Ai hayanga de Ai dora, la imämäke öraha ihi aiki to önanga manga nahihu. De' onanga iwitila o Yesus Kristus, woma tëngo-tëngo woko Kuaha de' tongone nanga Jou. Kahuruoninohi mangale to önanga manga hukumanga ihi ngahuoka Ma Jou Ai Demo ma Buku magoronaka.
65001005	Mata-mata gënanga ngini nihiorikoka. Mä ngohi töigo tinihidöakoli ngini o hohininga, mangale sarakia ma Jou wahihalamati o Israeloka ma umati o Mesir mabereraka, mä ipahaino wahibinaha o nyawa yongaku-ngakua to önanga manga hidogoronaka.
65001006	Nio hiningali o malaekat-malaekat yatotilakuru mabatingi-batingi to önanga manga kuaha, hiädono yoiki yamal̄a to önanga manga ngï yögögogere. Ma Jou Madutu walara o malaekat-malaekat gënanga de o rante ikokakali, o ngï mahohuhutu magoronaka o dunia matimioka. Dokengoka önanga yätumunguku hoko genangika hiädono yägelenga o hukumanga onanguku damä ma Wange ma amo-amokoka gënanga.
65001007	Nio hiningaö o Sodom de' o Gomora maberera de inoli o berera-o berera madate-datekino, maberera manyawa yadiaioka o hali-o hali hokä yadiaioka o malaekat-malaekat gënanga. Onanga yadiai o hali-o hali ihowo-howono de' itotorou, hiädono önanga yähangihara de o hukumanga o uku ikokakali, la idadi o hohininga o nyawa mata-mataika.
65001008	Hoko genangö o nyawa-o nyawa gënanga yohohayali hiädono önanga yodiai o baradoha to önanga manga röehika mahirete. Onanga yapulono itipokouku ma Jou Madutu ai kuaha de' ihikauku o dodadi-o dodadi imomulia o horogaka.
65001009	O Mikhael mahirete, wahibö balu-baluhu o malaekat, komaiwahi wodiai hokä hoko gënanga. Oraha gënanga ünanga imateke ributu de o Ibilihi imakalawani magoronaka mangale o nagona aha yamäke o Musa ai mayeti, o Mikhael wobaraniua o Ibilihi wohihakimi de o hikauku mademo-demo. Duga-duga o Mikhael wato, "Ma Jou aha wonï banarata ngona!"
65001010	Mä de o hikauku-o hikauku, o nyawa gënanga yalawani hagala moi-moi önanga ima mömangaratiua. Onanga imatero hokä o aiwani-aiwani koiwa-iwa ma akali, ihiöriki ohali-ohali de mahininga manahihu. Mä de hababu ohali-ohali genangalä idadi hababu önanga yowedere.
65001011	Onanga yobodito! Onanga yanïkoka o ngëkomo o Kain wabö böa-böaka. Hupaya yamäke o tiwi, önanga ima otakoka manga diri o howono mawaimagoronauku, imadäene hokä o Bileam. De' onangö yäwedere karana ima lawani hokä o Korah.
65001012	Maöraha ngini nidiai o ngol̄omo marameanga, o nyawa geönanga manga jako haemono nia hidogoronaka. Hababu önanga yol̄omo de manga kal̄il̄u ima mal̄e-mal̄ekua, de' duga-duga ihi akunu manga diri mahirete. Onanga hokä o lobi yawuwu o hidal̄oko, mä iutiua o awana. Onangö hokä o gota ihi döakua mahohoko ngarokö ihö hohoko maöraha i hohoko; o gota-o gota mautu yarahukoka mangutuku de' kama moiuku i honengoka.
65001013	Ima tero hokä o moku-moku ifaë-faë o ngötoka yapuda ma abo, hoko genangoli önanga ya abo, manga manarama-manarama yahimö mal̄e-mal̄eke. Onanga ganga hokä o murumu-o murumu iyoiki okiaika hönanga de ma Jou Madutu wasadiaka mangï duruë mahohuhutu magoronaka mangale kahi ado-adonika.
65001014	O Henokh, o Adam ai difauku matumiduku, mahira wohidodemoka mangale hagala o nyawa gënanga. O Henokh wato, "Niolega, ma Jou aha woböa de Ai malaekat yotebi-tebini manga ribu-ribuhu,
65001015	la wahihakimi o nyawa mata-mata. Ma Jou aha wähukumu hagala o nyawa madorou karana to önanga manga manarama-manarama itotorou. De' Unanga aha wähukumu o baradoha manyawa de' manga lolawani karana ohikauku mademo mata-mata ihi dödemo-demoka."
65001016	Hagala o nyawa gënanga kahoko genangika dika yokurubungu de yahihowono o nyawa mahomoa. Onanga yowango yamoteke to önanga manga nahihu-nahihu ibö baradoha. Onanga imahi ngarokö mangale manga diri mahirete, de' yahigogiriri o nyawa hupaya imä mäke o utumu.
65001017	Mä ahi Roriadodoto tinï hohininga, nio hininga tongone nanga Jou Yesus Kristus ai rasul-rasul naga okia yotemoka.
65001018	I holoi ihira önanga ihi ngahuoka nginika yododagika öraha mabaha aha yoböa hagala o nyawa aha ini hohedu ngini, enagënanga o nyawa yowango imamoteke to önanga manga nahihu-nahihu iböbaradoha.
65001019	O nyawa neonangala yapö puda-puda o gitingaka. Onanga yäkuahaua ma Jou Madutu ai Womaha, mä o dunia mabiaha manahihu-manahihu.
65001020	Mä ngini, ahi Roriadodoto, nia paliara nihi gila-gila nia wowango nihihol̄e nia ngongaku o Yesus Kristusika. Nia ngongaku gënanga duru itebini. Ma orahoka gënanga nimä niata de ma Jou Madutu ai Womaha makuaha,
65001021	de' niwango hoko genangika ma Jou Madutu ai dora mahohongo magoronaka hokokia madëkana ngini nio damä tongone nanga Jou Yesus Kristus Ai hayanga de Ai dora aha winihi döaka nginika o ngango madutu de' i kakali.
65001022	Hagala o nyawa manga hininga imahi orikokaua, onangika kokiani ngini nihi dumutu nia hayangi.
65001023	Nia tauru o nyawa yohupu o uku magoronaino, mangale nia hihalamati önanga. Hagala o nyawa mahomoaika kokiani ngini nihi dumutu nia hayangi, ima nïki nia mamäo de mamodongo, mä nio dohata nia goungu de to onangö manga pakeanga yapö pese-pesekoka de to önanga manga nahihu i böbaradoha.
65001024	Ma Jou Madutu, wakunu winï göana hupaya ngini inï otakua, de wakunu winïao Ai himanga imomuliaika de nia mörene de' koiwa nia kuranga,
65001025	Unangala ma Jou Madutu woma tëngo-tëngoka, ngone Wonahihalamati mangale o Yesus Kristus tongone nanga Jou. Unangala ma Jou Madutu womomulia, wokö kurutil̄e, wokö kokuaha de' wokokumati ka o öraha kahuruoninohi hiädono öraha nënanga de mangale kahi ado-adonika! Amin.
66001001	O buku nënanga madol̄a yakorona okia wohimatoko o Yesus Kristus mangale idodadadi aha idadi. Ma Jou Madutu wohi ngahuoka o Kristusika la unanga wohidumutu ma Jou Madutu aigogilaongika okia kiani de madataitoka idadi. O Kristus wahuloko Ai malaekat Ai gilaongika o Yohanis, mangale wohingahu idodadadi gënanga unangika.
66001002	O Yohanisö wohiade-ade mata-mata wamomäke-mäkeoka gënanga; de' nenangala aihingahu imakorona ma Jou Madutuino aibehehongo ihikuata de o Yesus Kristus aihakihi.
66001003	Youtumu o nyawa yabasa de' o nyawa yoihe-ihene o abari nubuat o buku nënanga imanïki ihingounu okia ituli-tulihi magoronaka. Hababu koi tedekanokauaoli mata-mata nënanga aha idadi.
66001004	Roriadodoto naga o jemaat tumidi o Asia madaeraoka! Ngohi, o Yohanis töngänono ma Jou Madutuino winihidöaka o barakati de' o lolä -- enagënanga Unanga naga, de nagaka, de' hokogenangika naga -- de' hoko genangö o womaha tumidino ma Jou Madutu aikuruhi imomulia mahimangoka,
66001005	de' o Yesus Kristusino, o hakihi wososetia. Unangala madodihiraka iwihiwangokali o honengino de' Unangala wäkuaha o kokoano o duniaka. O Yesus wonadora ngone, de' de Ai honenge Unanga wonahi lapahioka tongone nanga baradoha,
66001006	de' wonahidadi ngone o imam-imam manga hoana de o berera moi womadinga-dingakoka, iwï leleani ma Jou Madutu, Ai Ama. O Yesus Kristus gënanga womulia de' wokuaha kahiado-adonika. Amin!
66001007	Niwilega, Unanga woböa iwihawoino o lobi! O nyawa mata-mata aha iwimäke Unanga, yodogoika onangohi iwitötudu-tuduku. Hagala o hoana o duniaka aha yododora karana Unanga. Ia, igoungu! Amin!
66001008	Ma Jou Madutu wato, "Ngohi madodihiraka de' mabobahaka," nä naga, nagaka, de' naga kahoko genangika Duru woko Kuaha.
66001009	Ngohi o Yohanis, niariadodoto o mamäo moi hororimoi dede ngini o hangihara magoronaka de haohana moi-moi hininïki o Kristus. Ngone hotongohono hatagongo o hangihara hokä o umati to Unanga madutu. Ngohi ihiumo o Patmos manühika karana ngohi tohigerewoto o behehongo ma Jou Madutuino, wohikuata o Yesus de to Unanga aihakihi.
66001010	Ma Jou aiwangeoka, ngohi ihikuaha ma Jou Madutu ai Womaha, daha ngohi toihene o ilingi kohakuatil̄e -- hokä o trompet mailingi -- itemo tongohi ahi poretoko.
66001011	O ilingi gënanga itemo, "Natulihi okia namäke-mäkeoka, de' nohidingoto o buku gënanga o jemaat tumidika nënanga: O Efesus, o Smirna, o Pergamus, o Tiatira, o Sardis, o Filadelfia, de' o Laodikia."
66001012	Ngohi tomalega ahiporetoko mangale tätailako o nagona gënanga ihitemo ngohino. Daha ngohi tamäke o hilo matotodenge o gahumu tumidi o gurasi.
66001013	O hilo matotodenge mahidogoronaka gënanga womaokoino womatëngo hipulo-pulono hokä o nyawa. Unanga womahinoauku aijuba magogurutuku hiädono Ai l̄ouku. Ai aluoka Unanga wohitamunoko o alu madadamunu o gurasi.
66001014	Ai tadauru mamagarehe hokä o duba magogo, mamagarehe hokä o kapas. Ai lako mamajanga hokä o uku;
66001015	Ai l̄ou icahaya-cahaya hokä o tabaga haharongoka. Ai ilingi hokä giwe ma amo-amoko ma akere maruruhu.
66001016	Ai giama manirakoka wasöika o murumu o gahumu tumidi, de' Ai uruiha ihupu o oworo moi kahadöto madöto hinotoka. Ai biono mameletongo hokä o wange, o wange ikorona itotiaiuku.
66001017	Maöraha ngohi timäke, ngohi tomahi tudukuku Ai himangoka hokä o nyawa yohonengoka. Mä Unanga wakelenga Ai giama maniraka ngohiuku daha wotemo, "Uha nohawana! Ngohi madodihiraka de' mabobahaka.
66001018	Ngohi ne Unanga wowö wango-wango! Ngohi tohonengoka, mä nolega, ngohi towango mangale kahiado-adonika. Ngohi takuaha o honenge, de' o nyawa yohone-honenge manga dunia.
66001019	Hababu gënanga, natulihi o hali-o hali namömäke-mäke enagënanga o hali-o hali öraha nënanga naga, de' o hali-o hali damä aha idadi.
66001020	Nënanga o murumu tumidi marahasia namäke-mäke Ahi giama manirakoka de' o hilo o gurasi matotodenge tumidi gënanga: O murumu tumidi gënanga enagënanga o malaekat-malaekat o jemaat tumidi, de' o hilo matotodenge tumidi gënanga ganga o jemaat tumidi gënanga."
66002001	"O jemaat Efesus mamalaekatika, notulihi hokonënanga: Nënanga o behehongo Unangino wasosöika o murumu tumidi Ai giama manirakoka, de womadagi o hilo o gurasi matotodenge tumidi mahidogoronaka gënanga.
66002002	Ngohi tohiöriki okia ngini niadiai: Ngini nimanarama kahagiria de' ngini duru nitongohono. Ngohi tohiöriki ngini nihidoakua niahininga o nyawa madorouika. De' hagala o nyawa ihigoungu manga diri o rasul enahioko kowali, ngini niaujioka, de' ngini niamäke önanga o nyawa yototengeluku.
66002003	Ngini nisabari de' ngini niatagongo o hangihara karana Ngohi, de' tingini nianganono itoakua.
66002004	Mä nenanga Ahi kabaratanga nginika: Ngini nihihininga okauaoli hokä mahira.
66002005	Hababu gënanga, niohininga hokokia magurutuku iniotakoka ngini! Ibötohi nidiai o baradoha, de' niadiai okia mahira ngini niadodiai. Nako kowali, aha Ngohi toböa nginika de' tarahuku niahilo matotodenge mangïoka gënanga.
66002006	Mä naga okianaga moi maoa nginioka, enagënanga: Ngini niodohata o Nikolaus iwinöninïki manga manarama, Ngohiö ma todohata.
66002007	O nagona honanga yakunu yoihene, kokiani yohohininga okia itemoka ma Jou Madutu ai Womaha o jemaat-jemaatika! Onanga yoöutu-utumu aha Tahigumal̄a yaol̄omo o hohoko o ngango magotaino iwowango-wango ma Jou Madutu ai Dumuleoka."
66002008	"O jemaat Smirna mamalaekatika, notulihi hokonënanga: Nënanga o behehongo Unangino madodihiraka de' mabobahaka -- wohonengoka de' wowangokali.
66002009	Ngohi tohiöriki hagala tingini niahuha; Ngohi tohiöriki ngini nimihikini -- mä imoteke madiai ngini nikaya! Ngohi tohiöriki o romanga madorou inidotumo nginika, hagala o nyawa ihigoungu mangadiri o Yahudioka, enahioko kowali; önanga ganga o Ibilihi aiumati!
66002010	Uha nihawana aha niatagongo o hangihara, koitedekanokauaoli ngini kiani niamäo. Niohininga, o Ibilihi aha wahingohama o hidoku moi nginioka o bui magoronaika mangale initaili ngini. Ngini aha niatagongo o hangihara o wange ngimoino madekana. Kokiani ngini nisetia Ngohino hiädono nihonenge, ngohi aha tinihidöaka nginika o ngango madutu de' ikakali hokänia utumu mangongike.
66002011	O nagona honanga yakunu yoihene, kokiani yohohininga okia ma Jou Madutu ai Womaha itemoka o jemaat-jemaatika! Onanga yoöutu-utumu, aha kautuö de koiwa yatagongo okia naga mangale o honenge mahinotoka."
66002012	"O jemaat Pergamus mamalaekatika, notulihi hokonënanga: Nënanga o behehongo Unangino womajoika o oworo kahadöto, mahimanga de maporete kamadöto.
66002013	Ngohi tohiöriki kiaka ngini nigogere, enagënanga o ngï o Ibilihi imä kokadatoka. Ngini nisetia Ngohino. Idogoli maöraha o Antipas, Ahi hakihi wososetia gënanga, iwitoma niahimangoka o Ibilihi mangïoka, mangini nimahi pongonua, ngini nihingaku Ngohino.
66002014	Ngaro hokogënanga naga o hali muruono naga nginioka Ngohi tösanangiua: Naga o nyawa o hidoku moi niahidogoronaka yanïki okia o Bileam wododoto-dotokoka. O Bileam widotoko o Balak sarakia wahiotaka o umati Israel o baradoha magoronauku; de wäbaja önanga yaol̄omo o inomo ihinia-niatoka o gomangika de' yadiai o hali-o hali itotorou.
66002015	Hokogenangö naga niahidogoronaka ima hijöjö o Nikolaus iwininïki manga dodotokika.
66002016	Hababu gënanga ibötohi nidiai o baradoha! Nako kowali, kabotino okahi Ngohi aha toböa nginika de' Taparangi o nyawa gënanga de o oworo naga Ahi uruoka.
66002017	O nagona honanga yakunu yoihene, kokiani yohohininga okia ma Jou Madutu ai Womaha itemoka o jemaat-jemaatika! Onanga yoöutu-utumu, aha Tahigumal̄a yaol̄omo o manna io iu-iunu, de' moi-moi aha yatarima Ngohioka o helewo moi magare-garehe. O helewoika gënanga itulihi o romanga mahungi moi, o nagonaö dika ihiörikua, mahomoa de o nyawa yatotarima."
66002018	"O jemaat Tiatira mamalaekatika, notulihi hoko nënanga: Nënanga o behehongo ma Jou Madutu ai Ngohakoka ailako macahaya hokä o uku, de Ai l̄ou macahaya hokä o tabaga haharongika.
66002019	Ngohi tohiöriki mata-mata ngini niadiai -- Ngohi tohiöriki ngini niädora niadodiawo o nyawa, ngini nisetia, ngini nimanarama, de' ngini nitongohono niatagongo o hangihara. Ngohi tohiöriki örahanënanga ngini nimanarama iholoi iwöe ngaro de mahira.
66002020	Mä nenanga ahi kabaratanga nginika: Ngini nihidöaka niahininga o ngo Izebelika, o ngoheka momangaku amidiri ma Jou Madutu aihuhuloko gënanga. Komanga ngöeoka Ahi gogilaongo matipu de' madotoko mangale yodiai itotorou de' mangale yaol̄omo o inomo ihinöniatoka o gomangika.
66002021	Tomihi döakoka öraha munangika mangale ibötohi modiai o baradoha, mä munanga möluku momatogumu modiai o hali-o hali itötotorou gënanga.
66002022	Niohininga! Ngohi aha tomihipaka münanga hiädono kämihiri amingidu-ngidu mangïoka. Genangoka münanga de o nyawa ima koköhowono dede münanga aha duru yohangihara. Orahanënanga mata-mata gënanga aha Tadiai -- sowaliua nako önanga imatogumu yodiai o hali-o hali itotorou imakinïki dede münanga.
66002023	Iminöninïki ahao Tätoma la mata-mata o jemaat yamäo Ngohi ne ünanga todumunu o nyawa manga dibanga de' manga hiningaika. Aha Tabalahi imoteke tingini niamanarama moi-moi.
66002024	Mä ngini mahomoa o Tiatiraka nianïkua o dodötoko madorou gënanga, de' nimadotokua o Ibilihi madodötoko. Ngohi totemo, Ngohi aha todogoua nginika inihitubuho niamomoku.
66002025	Mä damä hiädono maöraha Ngohi toböa, kokiani ngini nitatapu nianïki okia ngini niapäkeinoka.
66002026	-
66002027	Onanga yoöutu-utumu, de' hiädono mabaha gila-gila yadiai okia toigo-igo, aha Tahidöaka o kuaha hokä imatero Tatotarima ahi Amaino. Onanga aha yatarima o kuaha Ngohioka mangale yapareta o hoana de o berera de o diki-diki o behi, de' mangale yawedere o hoana de o berera gënanga hokä o bohoko o tonaka.
66002028	Onanga aha yatarima o koruku Ngohioka.
66002029	O nagona honanga yakunu yoihene, kokiani yohohininga okia ma Jou Madutu ai Womaha i temoka o jemaat-jemaatika."
66003001	"O jemaat Sardis mamalaekatika, notulihi hokonënanga: Nënanga o behehongo Unangino Ai womaha tumidi ma Jou Madutuino de' Ai murumu tumidi gënanga. Ngohi tohiöriki okia ngini niadiai. Yatobari ngini niwango, enahioko ngini nihonenge!
66003002	Hababu gënanga, nimomiki, de' niakuata okia kanagahi nginioka, koihonenguahi mata-mata gënanga. Hababu Ngohi tamäkeokia ngini niadiai kamoiö de itotomuahi ma Jou Madutu aihimangoka.
66003003	Ho', niohiningali okia kahuruono inidotokoka nginika de' okia ngini nioihe-ihenoka. Nihidagi gënanga de' ibötohi nidiai o baradoha. Nako ngini nimomikua, Ngohi aha toböa nginika hokä yotohi-tohiki; de' ngini aha nihiorikua maöraha muruonoka Ngohi toböa.
66003004	Mä ngini niahidogoronaka o Sardisoka kanagahi o nyawa imägöana la' manga pakeanga itatapu itebini. Onanga gënanga aha imadagi mimakinïki de Ngohi de mangapakeanga magare-garehe, hababu önanga ipatutu mangale gënanga.
66003005	Kel. 32:32-33, Mzm. 69:29, Mat. 10:32, Luk. 12:8, Him. 20:12* Onanga yoöutu-utumika aha yahinoa o juba magare-garehe. Toönanga manga romanga aha taeheua o Nyawa yo Wango-wango ma Bukuoka. De' Ahi Ama aihimangoka de' Ai malaekat-malaekat, Ngohi aha tohigoungu önanga ganga to Ngohi madutu.
66003006	O nagona honanga yakunu yoihene, kokiani yohohininga okia ma Jou Madutu ai Womaha i temoka o jemaat-jemaatika!"
66003007	"O jemaat Filadelfia mamalaekatika, natulihi hokonënanga: Nënanga o behehongo Unangino wotebi-tebini de duru madutu. Unanga to Daud aikusi majojo; nako Unanga wahelenga, o nyawa moiuao yakunu yatamunu, de' nako Unanga watamunu, o nyawa moiuao yakunu yahelenga.
66003008	Ngohi tohiöriki okia ngini niadiai. Ngohi tohiöriki ngini hokokiaua niabuturungu; mangini niamotekoka Ahi dodötoko de' nisetia Ngohino. Mangale ngini tini dobelengaka o ngorana moi, ka o nagonaö dika yakunu yatamunu.
66003009	Niohininga nënanga: O nyawa yodadi o Ibilihi aiumati gënanga, yoelu-eluku ihigoungu manga diri o Yahudioka ena hioko kowali, aha Tadiai hiädono önanga yoböa yatilabuku niahimangoka. De' onanga aha ihiöriki Ngohi tinidora-dora.
66003010	Hababu ngini niamotekoka Ahi pareta la' nitäna, Ngohiö aha Tinihohongino maöraha o huha aha yatapal̄u o dunia ingodumu. O hali gënanga aha idadi mangale yäcoba o nyawa o duniaka mata-mata.
66003011	Ngohi toböa de mahiapotoka! Niogöana nihidodiai okianaga nginioka, la' o nyawa moiuaö yaora niautumu mangongikeino.
66003012	O nyawa youtu-utumu, aha Tahidadi hokä o liate ahi Jou Madutu aitau itebi-tebini magoronaka, de' Unanga aha wogogere o ngï gënanga kahiado-adonika. Ahi Jou Madutu airomanga, de' ahi Jou Madutu aikota maromanga -- enagënanga o Yerusalem mahungi aha iuti o horogauku, ahi Jou Madutuku -- aha tatulihi o nyawa manga dirika gënanga. Hokogenangö ahiromanga mahungi aha tatulihi manga dirika.
66003013	O nagona honanga yakunu yoihene, kokiani yohohininga okia ma Jou Madutu ai Womaha i temoka o jemaat-jemaatika!"
66003014	"O jemaat Laodikia mamalaekatika, notulihi hokonënanga: Nënanga o behehongo o Amin womo Muliaka, o hakihi wososetia de' madiai, hagala moi-moi matiti ma Jou Madutu wohidö dädadi.
66003015	Ngohi tohiöriki okia ngini niadiai; Ngohi tohiöriki ngini nimätua de' nihaukuaö. Ngini kokiani itimoi, nimäta ekola nihauku!
66003016	Mä ngini kani bikihau; nihaukua, nimätaö makowali. Hababu gënanga Ngohi aha tinihingunanga ngini nihupu Ahi uru magoronaiha.
66003017	Ngini niato, 'Ngomi mikaya de' irupa-rupa iyaoaka; okia-kiakaua tongomi miakuranga.' Mä ngini nihiörikua hokokia niahangihara de' hokokia yahuha niarupa! Ngini nimihikini, nimahekono de' nipiloko.
66003018	Hababu gënanga Ngohi tinihitiari ngini la' nimaija Ngohino o gurasi, enagënanga o gurasi madutu, hupaya ngini nidadi nikaya. Nima ijaö o pakeanga magare-garehe Ngohino, hupaya ngini de niapakeangoka de' nihitamunu tingini nia röehe imaheko-hekonoka de' inihimömal̄e-mal̄eke. De' nima ijali o houru mangale nihinauhu nialakoino la' ngini yakunu nimahi öriki.
66003019	O nyawa Tadora-dora önanga Tataaere de' Tagohara. Karana gënanga kokiani ngini niahininga niaputurungu, de' ibötohi nidiai o baradoha.
66003020	Niolega! Ngohi tomaokoino o ngorana mahimangoka de' Tötolo. Nako naga o nyawa Ahi ilingi yoihene, de' yahelenga o ngorana, Ngohi aha towohama mimamäke de ünanga; Ngohi aha tol̄omo dede ünanga de' unanga wol̄omo dede Ngohi.
66003021	Onanga youtu-utumu, aha Tahigumal̄a yogogere Ahi kuruhi imomuliaka dede Ngohi, hokä imatero Ngohi mahireteö toutumoka de' orahanënanga togogere de Ahi Ama Ai kuruhi imomuliaka.
66003022	O nagona honanga yakunu yoihene, kokiani yohohininga okia ma Jou Madutu ai Womaha itemoka o jemaat-jemaatika!"
66004001	Ipahaika gënanga ngohi tamäkeoli o lolega. Ngohi tamäke o horogaka o ngorana moi ihelengaika. Ipaha toihenoli o ilingi kama mulaengohi itemoka ngohino hokä o trompet mailingi. O ilingi gënanga itemo, "Naino nodoa nengil̄e. Ngohi aha tonihimatoko ngonaika damä okia aha idadi."
66004002	Gila-gila dika ngohi ihi kuaha ma Jou Madutu ai Womaha. Daha ngohi tamäke o horogaka naga moi o kuruhi imomulia, de' naga womatëngo o nyawa wogogeruku o kuruhi imomuliaka gënanga.
66004003	O nyawa gënanga aibiono mame letongo hokä o helewo baiduri pandan, de' o delima mahelewo. O ngawatoro moi yogöuku o kuruhi imomulia gënanga marupa magoguhurungu.
66004004	De madüku ihululunino o kuruhi imomulia magoronaka yakiloliti gënanga, naga o kuruhi imomulia monaoko de iata mahomoa. Genangoka yogogeruku o tutuda yamonaoko de yaruata manga pakeanga magare-garehe, de' imahi tamunuku o makota o gurasi.
66004005	Kel. 19:16, Yeh. 1:13, Za. 4:2, Him. 1:4, 8:5, 11:19, 16:18* O kuruhi imomuliaino gënanga itararono o leletongo macahaya de' ihupu o dotoreke idilo-dilongo mailingi. De' o kuruhi imomulia gënanga mahimangoka naga o oboro o gahumu tumidi itoka-tokara; gënanga ma Jou Madutu ai Womaha o gahumu tumidi.
66004006	Tamäkeoli o kuruhi imomulia gënanga mahimangoka okianaga moi hapulo-pulono hokä o ngöto o kahinä mamododono hokä o kahinä maleto-letongo. O kuruhi imomulia yakilolitino, madatekino yogetongo, naga o dodadi iata, mahimangoka de' maporetoka iomanga de malako.
66004007	O dodadi madodihiraka holega-lega hokä o singa. Mahinotoko, hokä o hapi manauru. Mahangeoka toënanga mabiono hokä o nyawa mabiono. Maiatoka, holega-lega hokä o totaleo rajawali magogiria ihoho.
66004008	Ododadi iata gënanga, moi-moi toënanga magahuhu butanga, de' yakilolitino de' doka magoronaka iomanga dema lako. O hutu de o wange o dodadi-dodadi gënanga imatogu-togumua i nyanyi, "Notebini, notebini, notebini Jou, ma Jou Madutu noko Kuaha; nänaga, nagaka, de' naga hokogenangika."
66004009	O dodadi iata gënanga ihinyanyi o puji dema lugo-lugoka, horomati de' o sukur Unangika wogögogeruku o kuruhi imomuliaka gënanga, enagënanga mangale Unanga wowango kahiado-adonika. De' maöraha o dodadi-dodadi gënanga inyanyi,
66004010	o tutuda yamonaoko de yaruata gënanga imahitudukuku Ai himangoka o nyawa wogögogeruku o kuruhi imomulia gënanga, daha iwihuba Unanga wowango kahiado-adonika. Ipaha önanga ihikaweli manga makota-makota o kuruhi imomulia mahimangika gënanga de yotemo,
66004011	"Ya Jou, yamia Jou Madutu! Ngona dika ipatutu natarima o higiriri, o horomati de' o kuaha. Hababu Ngonala hagala moi-moi madodadi, de' tongona Ani mau ö hagala moi-moi gënanga idadioka de' i wango."
66005001	Ipaha ngohi tamäke o buku moi iluluino to Unanga Ai giamoka wogogogeruku o kuruhi imomulia gënanga. O buku gënanga iömanga de o dulihi arihohononga de' ihisapu de o segel o gahumu tumidi.
66005002	Daha ngohi timäke o malaekat womatëngo wonau-nauru wopöa-pöaka de aiilingi maamokil̄e, "O nagona ipatutu yawedere o segel-segel nënanga de' yahelenga o buku nënanga?"
66005003	Mä yaoa o horogaka, yaoa o duniaka, ekola ngaroka o dunia matimioka hamäkeua o nyawa moiö yakunu yahelenga o buku gënanga, de' yolega magoronaika.
66005004	Ma ngohi toari hadangö ihihöhowo-howo hababu o nyawa moiö de koiwa ipatutu yahelenga o buku gënanga, de' yolega magoronaika.
66005005	Daha womatëngo otutuda-otutuda manga hidogoronaka gënanga wohitemo ngohino, "Uha noari! Nolega! O singa o ahali de o hoana o Yehudaino, o Daud wolamo-amoko aidifauku, woutumoka. Unanga wakunu wapooteke o segel tumidi de' wahelenga o buku gënanga."
66005006	Ipaha ngohi tamäke o Duba ma Ngohaka moi imaokoino o kuruhi imomulia gënanga mahidödogoronaka, ihigilolitino o dodadi iata de' o tutuda mata-mata gënanga. O Duba ma Ngohaka gënanga hapulo-pulono hokä haluitoka mangomahino. To ënanga matataduku tumidi de' malako tumidi: enagënanga o womaha tumidi ma Jou Madutuino yahulokoka o duniaika ingodumu.
66005007	Ipaha o Duba ma Ngohaka gënanga itagi yaika de' yal̄ë o buku iluluino gënanga o nyawa aigiama manirakoka wogogogeruku o kuruhi imomulia mal̄okuoka.
66005008	O Duba ma Ngohaka gënanga idiai hokogënanga magogiriaka, yatilabukuku mahimangoka o dodadi iata de' o tutuda-o tutuda yamonaoko de yaruata. Onanga moi-moi yasöika o kecapi de' o belu-belu o gurasi madol̄a o manyanyi, enagënanga ma Jou Madutu aiumati manga niata.
66005009	Onanga yonyanyi o lugo mahungi moi: "Ngona i patutu nal̄ë o buku gënanga de' napooteke masegel-segel. Hababu Ngona initomaka, de' de Ani honenge, o nyawa hagala o hoanino, o bahasa, o negara de' o hoana de o berera ini ijaka mangale ma Jou Madutu.
66005010	Ngona nahidadioka önanga o hoana moi o imam-imam noma dinga-dingakoka, hupaya önanga iwileleani tongone nanga Jou Madutu, de' yopareta o dunia mal̄okuoka."
66005011	Ipaha ngohi tamäkeoli. Ngohi toihene o malaekat mailingi maribu-ribuhu de' masäna iribu-ribuhu mangöe. Onanga imaoko yakiloliti o kuruhi imomulia de' o dodadi iata de o tutuda-o tutuda gënanga.
66005012	De' onanga yonyanyi de manga ilingi makuatil̄e, "O Duba ma Ngohaka yalui-luitoka mangomahino gënanga, ipatutu mangale yatarima o kuaha; o kaya, o barija de' o kuata; ünanga ipatutu iwihoromati, iwihimulia de' iwihigögogiriri!"
66005013	Daha ngohi toihene hagala o dodadi o dihangoka, o duniaka, o dunia matimioka de' o ngöto magoronaka -- de madipoko, hagala o dodadi o alami madol̄a nënanga -- i nyanyi, "Unanga wogogere o kuruhi imomulia mal̄okuoka, de' o Duba ma Ngohaka ikokurutil̄e gënanga, ganga iwihigögogiriri de' iwihohoromati de womulia de' wokuaha mangale kahi ado-adonika!"
66005014	Ododadi iata gënanga yohaluhu, "Amin!" De' o tutuda-o tutuda genangö yatilabuku de' iwi huba.
66006001	Ipaha gënanga ngohi tamäke o Duba ma Ngohaka gënanga yapooteke o segel madodihiraka o segel tumidi mahidogoronaka gënanga. Daha ngohi toihene o dodadi iata mahidogoronaka gënanga moi itemo, "Naino!" Mailingi gënanga hokä o dotoreke mailingi.
66006002	Ngohi tömälega, daha tamäke moi o kuda magare-garehe. Wobare-barenuku womajoika moi o toimi mal̄eha, de' unangika iwihidöaka moi o makota. Unanga wohihira hokä womatëngo woö utu-utumu woiki waora o utumu.
66006003	Ipaha o Duba ma Ngohaka gënanga yapooteke o segel mahinotoka, de' ngohi toihene o dodadi mahinotoka itemo, "Naino!"
66006004	Daha o kuda mahomoa moi ihupuoli. O kuda gënanga marupa madoka-dokara. Wobare-barenuku iwihidöaka o kuaha mangale wahihanga o dame o dunia mahimangoka, la' o nyawa imakotoma. Unanga iwihidöaka moi o oworo koha amoko.
66006005	Daha o Duba ma Ngohaka gënanga wapooteke o segel mahangeoka. De' ngohi toihene o dodadi mahangeoka itemo, "Naino!" Ngohi tomalega, tamäke o kuda madaro-daromo moi. Wobare-barenuku aigiamoka wasöino o didibanga o habi moi.
66006006	De' ngohi toihene okianaga moi hohigihe-gihene hokä o ilingi ipöaka o dodadi iata mahi dogoronaino gënanga. O ilingi gënanga itemo, "O gandum maoa-oa o litere moi maija o hewa o wange moi, de' marupa mahomoa o litere hange maija o hewaö o wange moi. Mä uha niabodito o zaitun mautu-mautu de o angguru madumule!"
66006007	I paha o Duba ma Ngohaka gënanga yapooteke o segel maiatoka. De' ngohi toihene o dodadi maiatoka itemo, "Naino!"
66006008	Ngohi tomalega, daha tamäke o kuda moi kama mule-mule. Wobare-barenuku airomanga o Honenge. Ai poretino, ünanga iwinïkino imahi tigi-tigiha o Honenge ma Alami. O dunia regu iata makuaha nënanga yahilapahi onangika, la' onanga yakunu yotoma itilakuru o parangi, itilakuru maöraha o habirokata, itilakuru o panyake itagi de' i tilakuru o aiwani ihohatera.
66006009	Ipaha gënanga o Duba ma Ngohaka gënanga yapooteke o segel mamotoaka. Ngohi tamäke o huhuba mangï matimioka naga o nyawa yohone-honenge manga jiwa yätoma karana önanga ihikuata ma Jou Madutuino aibehehongo itilakuru toönanga manga hakihi.
66006010	Onanga imapöaka de manga ilingi kohakuatil̄e, "Ya Jou noko Kuaha, notebini de' notiai! Hokokiaohi madekana daha Ngona natailako o dunia manyawa de' nähukumu önanga karana ngomi imitomaka?"
66006011	Onanga yahidöaka o juba magare-garehe imateke momeleko. Daha önanga yahuloko imahibatongo öraha mahuhutulohi, hiädono magegetongo itiaioka manga dodiawo o parangi moi de' manga roriadodoto aha yatoma hokä önanga.
66006012	Yes. 13:10, Yl. 2:10, 31, 3:15, Mat. 24:29, Mark. 13:24-25, Luk. 21:25, Him. 11:13, 16:18* Daha ngohi tamäke o Duba ma Ngohaka gënanga yapooteke o segel mabutangaka. Idadi o ohu kohakuata. O wange idadi itaromo hokä ngöere madaro-daromo madodorou, de' o mede idadi itokara hokä o awunu.
66006013	O murumu-o murumu iotaka o dihanguku o dunia mal̄okuku, hokä o ara mahohoko iomukuahi iotaka mautuoka, maöraha o hidal̄oko ikua-kuata yagiwi.
66006014	O dihanga imahihanga hokä o karatahi yalulu, de' mata-mata o l̄oku de' o nühu ihi tingaka mangïoka.
66006015	Daha o dunia makokoano, yolago-agomo, o kokapita, o nyawa yokaya-kaya de' o nyawa yokokuaha de' o nyawa mahomoahi, iyaoa o gilaongo iyaoa o nyawa yololapahioka, mata-mata manga diri yaiunu oaruku-oaruku magoronaka de' o l̄oku mahelewo madonga-dongaika.
66006016	Onanga yopöaka o l̄oku-o l̄okuika de o helewo-o helewoika gënanga, "Nomi bänga ngomi! Nomi ngiunoka ngomi ünanga Ai lolegaka Wogogogeruku o kuruhi imomulia mal̄okuoka, de' aidohata o Duba ma Ngohakino gënanga!
66006017	Ma Jou aigangamo mawange iamo-amoko iböaka, örahanënanga önanga yakopoa manga gangamo, de' o nyawa moiuaö yakunu imatumungu toönanga manga himangoka!"
66007001	Ipaha gënanga, ngohi tämäke o malaekat yaruata imaoko o dunia malibuku iata. Onanga yatumungu o hidal̄oko iata o duniaka la' uha naga o hidal̄oko iwuwu o dudungoka ekola o ngötoka, ekola o gota-gotaika.
66007002	Daha ngohi timäke o malaekat womatëngo mahomoa o wange mahiwaroka de waiha. Unanga woao o segel ma Jou Madutu wowango-wangoka. De aiilingi makuata o malaekat gënanga wä ahoko o malaekat yäruata gënanga yamäkeoka o kuaha ma Jou Madutuino mangale yakilianga o dudungu de' o ngöto.
66007003	O malaekat gënanga itemo, "Wahiohi niakilianga o dudungu de' o ngöto, ekola o gota-gotaö nako ngomi mihidoakuahi o segel manonako manga bimaoaoko tongone nanga Jou Madutu ai gogilaongo."
66007004	Daha ihihingahu ngohi naga o gegetongo yaribuhu o ratuhu moi de moruata de iata manyawa yahidöaka o segel manonako ma Jou Madutuino manga bimaoaoko. O nyawa gënanga yal̄ë o Israeloka manga hoana ngimoi de hinotoino;
66007005	o hoana moi-moino yaribuhu ngimoi de hinoto manyawa. Enagënanga: O Yehudaino mahoana, o Ruben, o Gad,
66007006	o Asyer, o Naftali, o Manasye,
66007007	o Simeon, o Lewi, o Isakhar,
66007008	o Zebulon, o Yusuf, de' o Benyamin.
66007009	Ipaha gënanga ngohi tomalegali, daha tamäke mangöto o nyawa kabiahaua mangangöe -- koiwa naga o nyawa moi yakunu yaetongo magegetongo! Onanga manyawa ganga moi-moi o hoana de o berera, o hoana, o negara, de' o bahasa. De imahinoauku o juba magare-garehe de' imahijöika o biso magota matage-tage mangagiamoka, o nyawa yowöe-wöe gënanga imaokoino yohimangika o kuruhi imomulia de' iwihimangika o Duba ma Ngohaka gënanga.
66007010	Daha de manga ilingi makuatil̄e önanga yopöaka, "Tongone nanga halamati iböa nanga Jou Madutuino, wogogeruku o kuruhi imomulia mal̄okuoka, de' o Duba ma Ngohakino gënanga!"
66007011	O malaekat mata-mata imaoko yakiloliti o kuruhi imomulia de' o tutuda-tutuda de o dodadi iata gënanga. O malaekat-malaekat gënanga yatilabuku o kuruhi imomulia mahimangoka daha iwihuba ma Jou Madutu.
66007012	Onanga yopöaka, "Amin! Hihigiriri tongone nanga Jou Madutu womulia de' wobarija. Unangika kiani hawöe-wöe hotemo sukur de' o horomati. Unanga wokuaha de' wokuata kahiado-adonika! Amin."
66007013	Womatëngo o tutuda-tutudaino gënanga wohileha ngohino, "O nyawa manga juba magare-garehe nënanga, önanga o nagona de' onanga kiaka deyaino?"
66007014	Ngohi tohaluhu, "Ngohi tohiorikua, Tuanga. Tuanga mahirete nohiöriki." Unanga wohitemo ngohino, "O nyawa nënanga yohalamatoka maöraha yatilakuru o aniaya kohagiria. Onanga yafokaka manga juba de yadiai idadi iarehe de o Duba ma Ngohaka ma awunu gënanga.
66007015	Hababu gënanga önanga imaoko ma Jou Madutu aikuruhi imomulia mahimangoka, de' iwipuji Unangika o hutu de o wange ma Jou Madutu ai Tau magoronaka. De' Unanga wogögogere Ai kuruhi imomulia mal̄okuoka gënanga aha woböa dede önanga la wahohongino önanga.
66007016	Onanga aha yamäookaua o hahini ekola o kiriti madudungu; o wange ekola mahaukö i kokiria aha yadahaukokaua önanga,
66007017	hababu o Duba ma Ngohaka igögogeruku o kuruhi imomulia mahidodogoronaka gënanga aha idadi toönanga mangagogöana. Unanga aha watuda önanga o akere majobubuika yahidöa-döaka o wowango. De' ma Jou Madutu aha waehe hagala o köngo to önanga manga lakoino."
66008001	Maöraha o Duba ma Ngohaka gënanga yapooteke o segel matumidoka, o horoga idadi irïdi doneho jam mahononga madekana.
66008002	Daha ngohi tämäke o malaekat yatumidi imaokoino ma Jou Madutu aihimangoka, de' onanga yahidöaka o trompet o gahumu tumidi.
66008003	O malaekat womatëngo mahomoa waoino o dupa mangï o gurasi o gahumu moi, waino de' womaokoino o huhuba mangï mahimangoka. Iwihidöaka unangika o manyanyi duru kohangöe la wogelenga ma Jou Madutu aiumati mata-mata manga niatika de' mangale ihihuba o huhuba mangï o gurasioka wamomäke-mäke o kuruhi imomulia mahimangoka.
66008004	Imakinïki de ma Jou Madutu aiumati manga niata, o dupa gënanga magogiria iwango manofo idoa ikokapupu o malaekat aigiamoka womaoko-okoino ma Jou Madutu aihimangoka gënanga.
66008005	Ipaha o malaekat yal̄ë o dupa gënanga, de' yönoa de o uku o huhuba mangïinoka, daha ihikaweli o dunia mal̄okuku. O dotoreke ipotoka de' o leletongo isawi iloliliara, de' idadi o ohu.
66008006	Ipaha gënanga, o malaekat yatumidi imahijöika o trompet tumidi gënanga imahidiaioka la yawuwu.
66008007	O malaekat madodihiraka aitrompet wawuwu, o awana o es de' o uku imaganu o awunu itiha o duniauku kahagiria. O dunia regu hange youku imata-mataka; hokogenangö o gota-gota regu hange, de' moi-moi o momo ma ijo-ijo.
66008008	Daha o malaekat mahinotoka aitrompet wawuwu, okianaga moi duru kohaamoko holega-lega hokä o l̄oku itoka-tokara ihi kaweli o ngöto magoronauku. O ngöto o regu hange ingali imadadi o awunu,
66008009	de' hagala o dodadi o ngötoka o regu hange ihonenge; hoko genangoli okapa-okapa o regu hange ibinaha.
66008010	Ipaha o malaekat mahangeoka aitrompet wawuwu, o murumu moi kohaamoko, itoka-tokara hokä o oboro, o dihangoka de itifa, daha yatapal̄u o regu hange ongairi-ongairi de o akere malako-o akere malako.
66008011	(O murumu gënanga maromanga ma "Mali".) O akere o regu hange idadi imali, de' o nyawa kamangangöe yohonenge karana yaokere o akere idadioka imali-mali gënanga.
66008012	Daha o malaekat maiatoka aitrompet wawuwu. O wange iregu hange, yapoka o regu moi, o mede iregu hange yapoka o regu moi, o murumu-o murumu iregu hange yapoka o regu moi hiädono makuata iregu hange o regu moi macahaya makuata ihihanga. O wange-wangeö i regu hange o regu moi i tararonua de' hokogenangö o hutu-hutu iregu hange o regu moi hokogenangoli.
66008013	Daha ngohi tamäke moi o totaleo rajawali magogiria ihoho kohagurutil̄e o gitawaino, ngohi toihene ipöaka, "Bodito! Bodito! Bodito o nyawa mata-mata o duniaka damä maöraha okia o malaekat yaruange mahomoa manga trompet yawuwu!"
66009001	Daha o malaekat mamotoaka aitrompet wawuwu, de' ngohi tamäke o murumu moi itiha o dihangoka deyauku o duniauku. O murumu gënanga ihidöaka o honenge mawai makusi.
66009002	O murumu gënanga yahelenga o honenge mawai gënanga, daha ihupu o nofo magoronail̄e hokä o rikana maago-agomino inofo. O wange de' o gitawa idadi ihuhutu mangale o wail̄e gënanga manofo.
66009003	Daha o nofo magoronaino gënanga ihupu okähoho-okähoho iuti o duniauku. Okähoho-okähoho gënanga ihidöaka o kuaha imatero hokä ihidöaka o kokakatamika.
66009004	Yoduhunu ënanga yabinaha o momo, ekola o gota-gota, ekola o dadatomo-o dadatomo mahomoa. Enanga duga-duga yakunu yaparangi o nyawa manga bimaoaoko koiwa o segel manonako ma Jou Madutuino.
66009005	O kähoho-o kähoho gënanga ihigumal̄aua yatoma o nyawa geönanga, mä duga-duga yähangihara önanga o mede motoaino madekana. Mahiri, idadi hababu mangale o kähoho-o kähoho gënanga yahangihara, hokä imatero mahiri idadi hababu mangale o kokakatama mabiha.
66009006	O mede motoa madekana gënanga, o nyawa gënanga ihidailako la' yohonenge, mä onanga yakunua yohonenge; onangö yoigo yohonenge, mä o honenge i kurutika dede önanga.
66009007	O kähoho gënanga marupa hokä o kuda imahidiai la' iparangi. To ënanga mahäekoka okianaga moi holega-lega hokä o makota o gurasi. To ënanga mabiono hokä o nyawa mabiono.
66009008	To ënanga matadauru hokä o ngoheka manga tadauru de' to ënanga maingiri hokä o singa maingiri.
66009009	To ënanga ma alu ihitamunu de okianaga moi yodangadeika o baju o behi. Toënanga magahuhu maruruhu hokä o kuda de makereta o doomu moi maamo-amoko mailingi magogiria yongohama o parangi magoronaika.
66009010	To ënanga mabikini de' mabiha hokä o kokakatama. De' toënanga mabikini magoronaka gënanga igogere to ënanga makuata la yahangihara o nyawa o mede motoaino madekana.
66009011	To ënanga de manga koano yapareta ënanga, de' o koano gënanga enagënanga o malaekat wogöa-göana o honenge mawai. Maromanga de o Ibranioka manga demo enagënanga o Abadon; de' o Yunanioka manga demo o Apolion (mamangarati "Yakokilianga").
66009012	O bodito mahira ipahaka. Ipaha gënanga naga o bodito hinotoli kiani iböa.
66009013	Ipaha o malaekat mabutangaka aitrompet wawuwu. Ngohi toihene o ilingi iböa o huhuba mangï o gurasi malibuku iatoka deyaino kiaka naga ma Jou Madutu aihimangoka.
66009014	O ilingi gënanga itemo o malaekat mabutangaika gënanga, "Nähohe o malaekat iata yaliko-likoika gënanga o Efrat ma Ngairoka!"
66009015	O malaekat iatö gënanga ihohe. Onanga yahidiaioka yodingakika mangale o jam, o wange, o mede de o taongo gënanga la o nyawa o regu hange o umati o nyawa yongodumu, yatoma o regu moi.
66009016	Ngohi ihihingahu magegetongo manga duduono yokokuda-kuda gënanga ganga yajuta o ratuhu hinoto manga ngöe.
66009017	De o lolega magoronaka, ngohi tamäke o kuda-o kuda gënanga deyö bare-barenuku. Yobare-barene imahi noauku o baju o behi marupa mamodokara hokä o uku, mamibihi hokä o nilam mahelewo de' mamogurati hokä o walira. Mahäeke o kuda-o kuda gënanga hokä o singa mahäeke, de' mauruhi ihupu o uku, o nofo de' o walira.
66009018	Umati o nyawa o regu hange yätoma o regu moi de o huha gënanga, enagënanga o uku, o nofo, de o walira ihupu-hupu o kuda mauruiha gënanga.
66009019	O kuda-o kuda gënanga makuata igogere mauruoka de mabikinokaö. Mabikini-mabikini hokä o dodiha de mahäekoka. O kuda-o kuda de mabikini gënanga, yähangihara o nyawa.
66009020	Mä umati o nyawa mahou yätomaua de o huha-huhaö gënanga, yamal̄aikauaoli toönanga mahirete manga giama mamanarama. Onanga imatogumua yahuba o womaha-o womaha madorou de' o gomanga-o gomanga o gurasi, o haäka, o tabaga, o helewo de' o gota yakunua imahiöriki ekola imahihene, ekola imadagiö.
66009021	Onanga yamal̄aua toönanga manga manarama itotorou, enagënanga, o doma ima popipidoro, o howono, de' o dohiki.
66010001	Daha ngohi timäke o malaekat mahomoa wonau-nauru womatëngo wouti o horogauku. Unanga iwihawoino o lobi, de' moi o ngawatoro ihigöuku aihäekuku. Ai biono mameletongo hokä o wange, de' ail̄ou hokä o uku o liate.
66010002	Ai giamoka naga moi o buku malulu mai teteke ihohelengaika. Ai l̄ou maniraka womahidoko o ngötuku, de' ail̄ou mahigili womahidoko o dudunguku.
66010003	Daha ünanga wopöaka de aiilingi makuata hokä o singa ipöaka. O malaekat gënanga wopöaka iböto, o dotoreke tumidi ihaluhu de mailingi ipopotoka.
66010004	O dotoreke tumidi gënanga mailingi hoko gënanga, ngohi tomau tatulihi, mä ngohi toihene o ilingi o horogauku yato, "Narahasia okia o dotoreke tumidi i temoka gënanga; uha natulihi!"
66010005	Daha o malaekat ngohi tamö make-make imahidoko o ngötuku de' o dudunguku gënanga yagoraka magiama maniraka o dihangil̄e.
66010006	Unanga wokoboto de ma Jou Madutu airomanga wowango-wango kahiado-adonika wohidadioka o dihanga, o dunia de' o ngöto de hagala okia honanga naga magoronaka. O malaekat gënanga itemo, "Maöraha aha itudaokauaoli!
66010007	Mä maöraha okia o malaekat matumidoka aitrompet wawuwu, ma Jou Madutu aha wamanarama aidatoro irorahasia, hokä ünanga wohi ngahuoka aigogilaongika, enagënanga o nabi-nabi."
66010008	Ipahaika o ilingi ngohi toö ihe-ihene o horogauku gënanga, itemoli ngohino. Enanga yato, "Noiki nal̄ë o buku malulu ihohelengaika o malaekat magiamoka imahidodoko-doko o ngötuku de' o dudunguku gënanga."
66010009	Ngohiö toiki o malaekatika gënanga de' tögahoko la' unanga wohihidöaka ngohino iluluino maiteteke gënanga. Unanga wato, "Nal̄ë de' naol̄omo nënanga. Ani mämata magoronaka ënanga aha idadi imali, mä aniuru magoronaka ënanga mamutiti hokä o ohungu magula."
66010010	Ngohi tal̄ë aigiamoka malulu maiteteke gënanga daha taol̄omo. Ahi uruoka tamäo hokä o ohungu magula, mä ngohi tal̄ahiri iböto, ahimämata magoronaka idadi mamali.
66010011	Ipaha ihi pareta ngohi, "Nohigerewoto mamoioli ma Jou Madutu aiabari mangale o hoana-o hoana de o berera, o negara-o negara, o bahasa-o bahasa, de okokoano-okokoano."
66011001	Ipaha gënanga ihihidöaka ngohi o gota o dobiki moi tanu hokä o diki-diki o duduga o ngahiri moi, daha ihipareta, "Noiki natuga ma Jou Madutu ai Tau de' o huhuba mangï. Naetongo hokokia manga ngöe o nyawa magoronaka yopuji.
66011002	Mä uha natuga ma Jou Madutu ai Tau malöa maporetoka gënanga, hababu o hidoku gënanga yahilapahioka o nyawa iwinäko-näkoua ma Jouika. Onanga aha yadoko-doko o kota itebi-tebini gënanga o mede moruata de hinotoino madekana.
66011003	Ngohi aha tahuloko o nyawa yahinoto ahihakihi imahinoa o duka mapakeanga, de' onanga aha ihibobita ma Jou Madutu aiabari o wange o ribuhu moi o ratuhu hinoto de mori butangaino madekana."
66011004	O hakihi yahinoto gënanga ganga o zaitun mautu maröehe hinoto de' o hilo matotodenge hinoto ikokelenga o alami magilolitino ma Jou aihimangoka.
66011005	Nako o nyawa ihitaili yodiai okia naga moi yaoa-oaua onangika, to önanga manga uruiha ihupu o uku yahibinaha manga haturu-haturu. De madodagi hokogënanga, mata-mata o nyawa yomau yahangihara önanga, aha yätoma.
66011006	To önanga manga kuaha mangale yatamunu o dihanga la' uha iuti o awana hokokia madekana önanga ihibobita o abari ma Jou Madutuino. To onangö manga kuaha o akere mata-mataika, la yangali o akere idadi o awunu. De' to önanga manga kuahali la' yagohara o dunia de hagala irupa o huha, maöraha okia dika önanga yomau yadiai.
66011007	To önanga manga abari ihingahu ipaha iböto, o aiwani ihupu o honenge mawaiil̄e aha yalawani önanga.
66011008	De' to önanga manga mayeti aha ibitikangika o kota maago-agomo mangëkomo malago-agomoka, kiaka toönanga manga Jou iwisosalib. Ihitotero o kota gënanga maromanga enagënanga o Sodom ekola o Mesir.
66011009	O nyawa mata-mata o negaraino, o hoana, o bahasa, o hoana de o berera aha yamäke toönanga manga mayeti o wange hange de mahonongaino madekanino, de' yahigumal̄aua o mayeti gënanga yalungunu.
66011010	O dunia manyawa aha yomörene mangale o hakihi yahinoto gënanga manga honenge. Onanga aha ihilamoko de' ima hikidingoto o ngongike, karana o nabi yahinoto gënanga ihiböaka o hangihara mangöe o nyawa mata-mataika o duniaka.
66011011	Ipaha o wange hange de mahononga, iböa o ngango mawomaha ma Jou Madutuino de' iwohamoli o nabi yahinoto manga goronaika gënanga. Onangö yomomiki imaokoil̄e, hiädono o nyawa mata-mata yämäke önanga idadi duru yohawana.
66011012	Ipaha o nabi yahinoto gënanga yoihene o ilingi kohakuatil̄e yaahoko önanga o horogauku, "Niaino nidoa nenangil̄e!" Daha to önanga manga haturu manga lako mahimangoka, onangö yodoa o horogail̄e, yahawoino o lobi.
66011013	Oraha gënanga o ohu kohagiria. O hidoku moi o regu ngimoi o kota gënanga iwedere, de' o nyawa yaribuhu tumidi yohonenge karana o ohu gënanga. O nyawa mahomoa idadi duru yohawana, daha önanga ihigiriri ma Jou Madutu aimulia o horogaka.
66011014	O bodito mahinoto ipahaka. Mä niolega! Botinoli o bodito mahange aha yanïkino.
66011015	Daha o malaekat matumidoka aitrompet wawuwu, o horogaka toihene o ilingi-o ilingi duru kohakuatil̄e itemo, "O kuaha mangale wapareta o dunia örahanënanga naga tongone nanga Jou aigiama mahoatoka de' o Koano Wohihohalamati wihijäjajioka. Unanga aha wopareta mangale kahiado-adonika!"
66011016	O tutuda yamonaoko de yäruata yogögogeruku toönanga manga kuruhi imomuliaoka ma Jou Madutu aihimangoka, yatilabuku de' iwihuba ma Jou Madutu.
66011017	Onanga yotemo, "Jou, Jou Madutu noko Kuaha, nänaga, de' nagaka! Ngomi mitarima kasi Ngonaika hababu Ngona napäkeoka Ani kuaha i lamo-amoko, de' mulaengoka nopareta!
66011018	O nyawa ininäko-näkoua Jou, yokinïki yongamo hababu maöraha iböto Ngona anigangamo nakopoa, de' maöraha yadonokali Ngona nätailako o nyawa yohone-honenge. Nënanga maöraha mangale Nahidöaka manga hewa Ani go gilaongika, o nabi-nabi, de' mata-mata Ani umatika, enagënanga mata-mata o nyawa yopuji-puji Ngonaika, yolamoko ekola yoëteke. Nënanga maöraha mangale näwedere o nyawa yawede-wedere o dunia!"
66011019	Ihelenga ma Jou Madutu ai Tau o horogaka, de' magoronaka tamäke o Jaji ma Peti. Daha idadi o leletongo isawi iloliliara de' o dotoreke mailingi idilongo matühu de' ipopotoka, de o ohu de' o awana o es koharikimi.
66012001	Daha yamäke o dihangoka okianaga moi ihëra-hëranga de' kobiahaua. O ngoheka momatëngo mapäke o wange malako hokä amipakeanga, momaokoino o mede mal̄okuoka. Ami häekoka yamäke o makota o gahumu moi mamurumu ngimoi de hinotoka.
66012002	O ngoheka gënanga de amiröehoka, de' karana ami öraha yadonoka amingohaka imakil̄au ho münanga mopöaka mahiri.
66012003	Daha yamäkeoli o dihangoka okianaga moi ihëra-hëranga. Naga moi o dodiha o naga madoka-dokara duruhë kahäpako mahäeke o gahumu tumidoka de' matataduku ngimoi. Mahäeke yögetongo yapäke o makota o gahumu moi.
66012004	De toënanga mabikini ënanga yatatauru o murumu o dihangoka maregu hange de' ihikaweli o duniauku. Madodiha o naga gënanga imaokoino mangoheka amihimangoka naga momau amingohaka imakil̄au gënanga de madungutu yal̄ahiri amingohaka, kade imakil̄au o ngohaka gënanga.
66012005	Daha o ngoheka gënanga amingohaka o nauru womatëngo aha wäpareta mata-mata o hoana de o berera manyawa de o diki-diki o behi. Mä o ngohaka gënanga mangohekaoka gënanga de yaöra, daha iwiao ma Jou Madutuika de' aikuruhi imomulia mahimangoka.
66012006	Ho mangoheka gënanga mopiringana o tonaka ikökokakahaika, amingïika ma Jou Madutu wasösadiaoka mangale münanga. Mangïoka gënanga münanga aha imipaliara madëkana o wange o ribuhu moi de o ratuhu hinoto de mori butanga.
66012007	Daha o horogaka idadi o parangi. O Mikhael de aimalaekat-malaekat imateke parangi yalawani o dodiha o naga gënanga. De' o dodiha o naga aimalaekat-malaekat iwïriwo, iwilawani o Mikhael.
66012008	Mä o dodiha o naga gënanga ihihanga. Enanga de ma malaekat-malaekat ihigumal̄aokaua igogere o horogaka.
66012009	O dodiha o naga mapako-pako gënanga yaümo maporetika! Enanga ganga o dodiha mabereki maromanga o Ibilihi ekola o Womaha ma Dorou, naga yatipu-tipu o dunia mata-mataika. Enanga yaümo o duniauku de hagala to ëna mamalaekat.
66012010	Daha ngohi toihene o ilingi kahakuatil̄e o horogaka itemo, "Orahanënanga maöraha ma Jou Madutu wahihalamati umati! Orahanënanga ma Jou Madutu wohidumutu Ai kuaha hokä o Koano! Orahanënanga ma Koano Wohihohalamati inahijöjäjajioka gënanga Unangö wohidumutu Ai kuaha! Hababu wäkokalaki nanga riadodoto o hutu de o wange ma Jou Madutu aihimangoka, iwihihupuoka o horogaka.
66012011	Tongone nanga roriadodoto yahohihangoka ënanga, de o Duba ma Ngohaka maawunu gënanga, de' de o abari madiai ma Jou Madutuino naga önanga ihingahu-ngahu. Onanga yömodeke manga nyawa ihitai hiädono yohonenge.
66012012	Hababu gënanga kokiani o horoga de' mata-mata yogögogogere magoronaka, yomörene! Mä ibodito o dunia de o ngöto, hababu o Ibilihi iutioka nginiuku de madohata kahä amoko, karana ënanga ihiöriki maöraha mahou mahuhutulokahi."
66012013	Maöraha o dodiha o naga gënanga imamäo, ënanga yaümoka o duniauku, ënanga imuläenge imiginïki mangoheka amingohaka o nauru imakokil̄auoka gënanga.
66012014	Mä mangoheka gënanga imihidöaka o totaleo rajawali mapako-pako magahuhu o gahumu hinoto, hupaya münanga mohoho amingïika o tonaka ikökokakahaika, kiaka münanga aha imipaliara madëkana o taongo hange de mahononga, imihirehene de o dodiha o naga magoginïki.
66012015	Done o dodiha o naga gënanga mauruiha ihiopuru o akere kahä amoko imimeta mangoheka gënanga la imihinahini.
66012016	Mä o dunia imïriwo mangoheka gënanga; o dunia mauru yahelenga de' yal̄ahiri o akere ihöhupu-hupu o dodiha o naga toëna mauruiha gënanga.
66012017	O dodiha o naga gënanga duru imingamo mangohekaika gënanga, hiädono ënanga ioiki yäginïki mangoheka gënanga amidifauku mahomoahi, enagënanga o nyawa mata-mata ihingou-ngounu ma Jou Madutu aipareta, de' ihidöa-döaka o hakihi mangale o Yesus de' touna Ai kuaha.
66012018	Daha o naga gënanga imaokoino o hohanoka.
66013001	Ipahaika ngohi tamäke o aiwani o gahumu moi ipuda o ngötil̄e. Enanga matataduku ngimoi de' mahäeke tumidi. Matataduku yögëto-gëtongo naga o makota o gahumu moi, de' mahäeke yögëto-gëtongo yodulihika moi o romanga iwihikokauku ma Jou Madutuika.
66013002	O aiwani ngohi tamömäke-mäke gënanga marupa hokä o harimau, de' mal̄ou hokä o beruang mal̄ou, de' mauru hokä o singa mauru. Daha o aiwani gënanga o dodiha o naga gënanga ihidöaka toëna mahirete makuata, de' toëna makuruhi imomulia de' toëna makuaha ilamo-amoko.
66013003	O aiwani mahäeke o gahumu tumidi gënanga mahigoronaka moi hölega-lega hokä manabo duru kahäamoko, mä manabo gënanga itogumoka. O dunia mata-mataika yamoteke o aiwani gënanga de mangamamäo yohëranga.
66013004	De' onanga ihigogiriri yahoromati o dodiha o naga gënanga hababu ënanga ihidöakoka toënanga makuaha o aiwanika gënanga. De' onanga ihigogiririö ma aiwani gënanga. Onanga yotemo, "Koiwa naga imaketero de o aiwani nënanga! Koiwa naga yakunu yoparangi yalawani ënanga!"
66013005	O aiwani gënanga ihigumal̄a ihidemo hagala o hali duru i ëde-ëdenge de' iwihikokauku ma Jou Madutu. Enanga ihigumal̄a ipareta o mede moruata de hinoto madëkana.
66013006	Daha ënanga i muläenge iwihikauku ma Jou Madutu de' ma Jou Madutu ai romanga. Hoko genangoli ma Jou Madutu aigogere mangï, de' mata-mata yogö gogogere o horogaka mä yähikauku.
66013007	Enanga ihi gumal̄aoli yalawani ma Jou Madutu aiumati inoli yähihanga önanga. De' yakokuaha mata-mata o ahali, o negara, o bahasa, de' o hoana de o berera ihidöaka enangika.
66013008	O nyawa mata-mata yowö wango-wango o dunia mal̄okuoka aha yahuba o aiwani gënanga, sowaliua o nyawa manga romanga ihituli-tulihoka ihira de o dunia nënanga idadi o nyawa yowango-wango manga buku magoronaka madutu to Duba ma Ngohaka yatoa-toakoka.
66013009	Hababu gënanga, nako ngini kaniakunu niihene, niihene o abari nënanga:
66013010	"O nyawa naga kokiani yätagoko, marai aha yätagoko. De' o nyawa naga kokiani yätoma de o oworo, marai aha yätoma de o oworo. Mahababu gënanga ma Jou Madutu Ai umati kokiani yotongohono de' yosetia."
66013011	Daha ngohi tamäke o aiwani mahomoa o gahumu moi ipuda o duniail̄e. Enanga matataduku hinoto hokä o duba mangohaka matataduku. Mailingi hokä o dodiha o naga mailingi.
66013012	O aiwani madodihiraka gënanga toena mahimangoka ënanga yapäke o kuaha maago-agomo yamömäke-mäke maaiwanino gënanga. O dunia mata-mataika de' mata-mata yogögogogere mal̄okuoka, yäpakisa yahuba o aiwani madodihiraka gënanga, naga manabo ilölago-agomo itogumoka.
66013013	O aiwani mahinotoka gënanga yadiai ihöhëra-hëranga ilölago-agomo. O nyawa mata-mata manga himangoka ënanga yadiai o uku o dihangoka iuti o duniauku.
66013014	De' o nyawa mata-mata yowöwango-wango o duniaka yätipu de ihöhëra-hëranga yakunu yadodiai o aiwani madodihiraka gënanga toëna mahimangoka. De' mata-mata önanga yähuloko ihigoko o aiwani yal̄abo-l̄aboka de o oworo maitatapu iwango gënanga ma dulada o gahumu moi.
66013015	O aiwani mahinotoka gënanga ihigumal̄a manyawa ihidöaka o duladaika gënanga, hiädono o dulada gënanga yakunu itemo-temo de' yätoma o nyawa mata-mata yolu-oluku yahuba.
66013016	O nyawa mata-mata, yoaluhu de' yolago-agomo, yomihikini de' yokaya, o gilaongo de' o gilaongua, o aiwani gënanga yäpakisa la yatarima o nonako toönanga manga giama manirakika ekola toönanga manga bionoko.
66013017	Ka o nyawa moi ö dekoiwa yakunu yoija ekola yohukunu okianaga moi, nako önanga koiwa manga nonako gënanga, enagënanga o aiwani gënanga mahirete maromanga, ekola o gegetongo ihinyönyata-nyata o romanga gënanga.
66013018	Nenangoka iparalu naga o barija. O nyawa yososawaro yakunu yaetongo mamangarati o aiwani gënanga magegetongo, hababu o gegetongo gënanga ganga womatëngo o nyawa airomanga. Ma gegetongo ganga 666 (o ratuhu butanga de mori butanga de butanga).
66014001	Ipahaika ngohi tamäke, daha ma Duba ma Ngohaka gënanga womaokoino o Sion ma Doporonoka. Dede Unanga naga o nyawa 144.000 (yaribuhu ratuhu moi de moruata de iata) moi-moi manga bionoko yatulihika Ai romanga de' Ai Ama ai romanga.
66014002	Daha ngohi toihene o ilingi o dihangino maruruhu hokä o akere yöhahuru igiwe ma ago-agomuku de' hokä o dotoreke ikokua-kuatil̄e ma tuuhu. O ilingi gënanga hokä o musik mailingi o kecapi ihigogogule naga magogiriaka ihi gogule manga kecapi.
66014003	O kuruhi imomulia ma himangoka de' o dodadi gahumu iatö inoli o tutuda-tutuda o kuruhi imomulia ihigilolitino gënanga, o nyawa 144.000 (ya ribuhu ratuhu moi de moruata de iata) geönanga ihi nyanyi moi o nyanyi mahungi. O nyanyi gënanga ka o nyawa moiö de yakunua imädotoko mahomoa deya 144.000 (ya ribuhu ratuhu moi de moruata de iata) o nyawa ge önanga yololapahioka o duniaino.
66014004	Onanga gënanga o nyawa i tatapu yotebini hokä o goduru maboro, karana imahi ganuua de o ngongoheka. Onanga iwi nïki ma Duba ma Ngohaka gënanga kiaika dika Unanga woiki. O nyawa mata-mataika manga higoronaka, önanga yahilapahioka hokä o huhuba madodihiraka ma Jou Madutuika de' ma Duba ma Ngohakika.
66014005	Komaiwa önanga yoëluku; de' kamahuhutulö makoiwa mabodito onangoka.
66014006	Daha ngohi tamäke o malaekat mahomoa imatëngo ihoho kahagurutil̄e o dihangoka. O malaekat gënanga iao o abari mangale o Abari ma Oa ikokakali la ihiädono o nyawaika o duniaka enagënanga mata-mata o hoana de o berera, o bahasa de' o negara.
66014007	O malaekat gënanga ipöaka de mailingi kahäkuatil̄e, "Niwïmodongo ma Jou Madutuika, de' nihigiriri Ai mulia! Hababu maorahoka ma Jou Madutu wahihakimi o nyawa. Niwihuba Unanga wohidödädadi o dihanga, o dunia, o ngöto de' o akere malako mata-mata!"
66014008	O malaekat mahinotoka yanïki o malaekat madodihiraka de ipöaka, "Itifaka! O Babel ma Kota ilölago-agomo itifaka! Enanga yadiaioka hagala o hoana de o berera yädaluku de o angguru ma akere, -- enagënanga o nahihu itotorou maangguru!"
66014009	Imatëngo o malaekat mahangeoka yanïki o malaekat hinoto gënanga, de ipöaka de mailingi kahakuatil̄e, "O nyawa yahöhoromati o aiwani gënanga de toënanga madulada, de' de manga nonako o aiwani gënanga manga bionoko ekola manga giamika,
66014010	o nyawa gënanga aha yaokere ma Jou Madutu aiangguru, enagënanga Ai dohata ma angguru yöguhe-guheoka toëna mangïuku, kamahuhutulö de koyakurangua! O nyawa mata-mata gënanga aha yähangihara o uku de' o walira magoronaka o malaekat-malaekat yotötebi-tebini manga himangoka de' ma Duba ma Ngohaka aihimangoka.
66014011	O uku yähöhangihara o nyawa gënanga toëna manofo ikuhuhulu kahokogenangika de kahiado-adonika. O hutu de o wange madodogumu koiwa önanga yohangihara, enagënanga önanga yahöhuba-huba o aiwani gënanga de' toëna madulada, o nyawa mata-mata de manga nonako o aiwani gënanga maromanga."
66014012	O hali nënanga magoronaka ma Jou Madutu aiumati ihingou-ngounu ma Jou Madutu aipareta de' yosetia o Yesusika, iparalu yotongohono.
66014013	Daha ngohi toihene o ilingi o horogaino itemo, "Natulihi nënanga: Muläenge öraha nënanga, youtumu hagala o nyawa ka iwïleleaniohi ma Jou de yohonenge!" "Itiai!" ma Jou Madutu ai Womaha ihaluhu. "Onanga aha imatogumu de o manarama itotubuho, karana toönanga manga leleani mahasili hoko genangika aha yatomoteke önanga."
66014014	Ipahaika ngohi tamäke, hoimahimatoko moi o lobi magare-garehe. O lobi mal̄okuoka gënanga wogogeruku womatëngo hölega-lega hokä o nyawa. Ai häekoka naga o makota gurasi o gahumu moi, de' aigiamoka naga o gakana o gugutuku madödoto-doto o gahumu moi.
66014015	Ipahaika imatëngo o malaekat mahomoa ihupu ma Jou Madutu ai Tauino. De mailingi kahakuatil̄e, ünanga woma pöaka unangika wogögogeruku o lobi mal̄okuoka gënanga, "Nohiwawe anigugutuku gënanga de' noutuku örahanënanga, hababu ma orahoka iutuku; o dunia iohakoka yaoaka yautuku!"
66014016	Daha ünanga wogögogeruku o lobi mal̄okuoka gënanga wohiwawe aigugutuku o duniauku, ho o dunia mayautuku.
66014017	Ipahaika ngohi tamäke imatëngo o malaekat mahomoali ihupu ma Jou Madutu ai Tauino o horogaka. Enangö imahijöino o gakana o gugutuku madödoto-doto o gahumu moi.
66014018	Iböto gënanga, imatëngo o malaekat mahomoa, yakokuaha o uku, o huhuba mangïoka de waino. De aiilingi kahakuata ünanga womapöaka o malaekatika womahi jöjöino o gugutuku madödoto-doto gënanga, "Nohiwawe anigugutuku gënanga de' naluiti o angguru mahohoko o duniaka, karana mahohoko iomukoka!"
66014019	Ho o malaekat gënanga wohiwawe aigugutuku o duniauku de' wautuku ma angguru mahohoko maröehoka, daha ihikaweli ma Jou Madutu aidohata ihebu-hebulu maangguru madedeouku.
66014020	O angguru mahohoko gënanga yateo o kota maporetoka, de' o angguru madedeoino gënanga o awunu ihahuru hokä o ngairi magurutika o kilo ratuhu hangeika de' maluku ngade o metere hinoto.
66015001	Ipahaika ngohi tamäke o dihangoka okianaga moi ihëra-hëranga de kabiahaua makuata. Naga o malaekat tumidi de' o balä mabobaha tumidi. Nënanga wohibobaha ma Jou Madutu wakopoa Ai dohata.
66015002	Iböto de gënanga ngohi tamäke okianaga moi hapulo-pulono hokä o ngöto o kahinä imaganu o uku. Ngohi tamäkeoli hagala o nyawa yautu-utumoka o aiwani de toëna madulada, de' yäutumu o nyawa manga romanga yanononakoika de o gegetongo. Hagala o nyawa youtu-utumu gënanga imaokoino o ngöto o kahinä madatekoka inoli imahijöino o kecapi ma Jou Madutu wahidödöa-döaka onangika.
66015003	De' onanga ihinyanyi o Musa ainyanyi ma Jou Madutu aigilaongo, de' ma Duba ma Ngohaka ainyanyi. Hoko nënanga mabetongo, "Jou, Jou Madutu noko Kuaha, hokokia maamoko de' ihëranga hagala to Ngona animanarama! Hagala o hoana de o berera ma Koano, hokokia maadili de' madiai hagala to Ngona anijojobo!
66015004	O nagona inimodongua Ngonaika, Jou? O nagona yoluku ihiabari Ani mulia? Ngona dika naga notebi-tebini. Hagala o hoana de o berera aha yoböa inihuba Ngona karana Ani jojobo iadili o nyawa mata-mata yamäkeoka."
66015005	Iböto de gënanga ngohi tamäke ma Jou ai Tau o horogaka ihelengaika, de' ma Jou ai Tau-tau naga magoronaka.
66015006	Daha o malaekat tumidi de o balä tumidi gënanga ihupu ma Jou Madutu ai Tauino. Toönanga manga pakeanga mangöere o lenan madebi-debini de' maleto-letongo. De' onanga yapäke ma ale mangunungu madadamunu o gurasi.
66015007	Ipahaika o dodadi iata mahigoronaka gënanga moi ihidöaka o malaekat tumidika gënanga o gahumu tumidi o ngï gurasi naga iömanga de ma Jou Madutu aidohata, -- ma Jou Madutu wowango kahiado-adonika.
66015008	Done ma Jou Madutu ai Tau gënanga iömanga de o nofo ma Jou Madutu aimuliaino de' Ai kuaha. De' hokokia madekana o balä gënanga naga yao-ao o malaekat tumidi gënanga ihibobahauwahi, ka o nyawa moiö de koiwa naga yakunu yowohama ma Jou Madutu ai Tau magoronaika.
66016001	Daha ngohi toihene o ilingi malago-agomo ma Jou Madutu ai Tau magoronaino yätemo o malaekat tumidika gënanga, "Nioiki de' niapuraraha madol̄a ma Jou Madutu aidohata mangï tumidö gënanga o dunia mal̄okuuku!"
66016002	O malaekat madodihiraka, ioiki de wapuraraha aingï madol̄a o duniauku. Done ipuda o boroho-o boroho malago-agomo de' duru kahähiri mata-mata o nyawaoka naga de manga nonako o aiwani gënanga, de' hagala o nyawaoka yahohuba-huba madulada.
66016003	Iböto de gënanga o malaekat mahinotoka wapuraraha aingï madol̄a o ngötuku. Done o ngöto maidadi hokä o nyawa mahonenge manga awunu, de' ihonenge hagala o dodadi naga iwöwango-wango o ngöto magoronaka.
66016004	Ipahaika o malaekat mahangeoka wapuraraha aingï madol̄a hagala o ngairuku de' o akere malakouku, homa akere mata-mata imadadi o awunu.
66016005	Ngohi toihene o malaekat wakokuaha o akere wotemo, "O hukumanga Ngona nogelengaka ganga iadili, ya nö Tebi-tebini, Jou Madutu naga, de' nagaka!
66016006	Onanga yakopoaka ma Jou Madutu aiumati manga awunu de' o nabi-nabi manga awunu; örahanënanga ngona nadiai önanga o awunu yaokere. Itiai ipatutu gënanga mangale onangika!"
66016007	Daha ngohi toihene o ilingi o huhuba mangïino yotemo, "Jou, Jou Madutu noko Kuaha, itiai de' iadili hagala o hukumanga naga Ngona nagogelengaka!"
66016008	Iböto de gënanga o malaekat maiatoka wapuraraha aingï madol̄a o wange malakoika, ho o wange malako maihigumal̄a yatuhuku o nyawa de töena mahauku ihohau-hauku gënanga.
66016009	O nyawa yatuhuku de töena mahauku duru ihohau-hauku, de' onanga yalolai ma Jou Madutu airomanga, wakokuaha hagala o balä ihoheto-hetongo. Ngaroka hokogënanga, önanga yoluku yotoba de to önanga manga baradoha de' yoluku ihigiriri ma Jou Madutu aimulia.
66016010	Daha o malaekat mamotoaka wapuraraha aingï madol̄a o aiwani gënanga makuruhi imomuliauku. Ho o aiwani gënanga mapopareta mata-mataika idadi ihuhutu de' o nyawa yagoli manga äkiri karana mangahiri.
66016011	Daha önanga iwilolai ma Jou Madutu o horogaka karana önanga kamanga hiri de' karana toönanga manga boro-boroho. Mä onanga yoluku yotoba de toona manga manarama itotorou.
66016012	Iböto de gënanga o malaekat mabutangaka wapuraraha aingï madol̄a o Efrat ma Ngairi maamo-amokuku gënanga. Done o ngairi gënanga idudungu hiädono o kokoano o wange mahiwariha yakunu yatilakuru imädagi.
66016013	Daha ngohi tamäke o womaha madorou gahumu hange marupa hokä o koro-koro. Moi-moi o koro-koro gënanga ihupu o dodiha o naga mauruiha, o aiwani mauruiha, de' o nabi madutua aiuruiha.
66016014	Onanga ganga o womaha madorou idodiai ihöhëra-hëranga. O womaha hangeö gënanga ioiki o kokoanoika mata-mata o dunia mata-mataika de' yätoomu önanga la imateke parangi o Wange ma amokoka, enagënanga o Wange ma Jou Madutu woko Kuahaino.
66016015	"Niihene! Ngohi toböa hokä yotohi-tohiki! Youtumu o nyawa yotatapu imägöana yaböböto de' yögoana manga pakeanga, hiädono önanga yotagiua de manga hekonoka de' idadi yamal̄eke o kawaha manga himangoka!"
66016016	Ipahaika o womaha-o womaha gënanga yätoomu o kokoano gënanga o ngï moioka de o Ibrani mangademo ihiromanga Harmagedon.
66016017	Iböto de gënanga o malaekat matumidoka wapuraraha aingï madol̄a o gitawail̄e. Ho yoihene o ilingi ikökua-kuatil̄e o kuruhi imomulia ma Jou Madutu ai Tauino, naga yotemo, "Yadiai ibötoka!"
66016018	Daha idadi o leletongo imakokepeleke de o dotoreke mailingi iruruhu, de ipotoka, inoli o ohu duru hömodongo. Maöraha o nyawa yahidadi komaiwahi idadi o ohu hokogënanga. O ohu nënanga duru hömodongo!
66016019	O kota malamo-amoko gënanga ibelaka idadi o regu hange, de' iwederoli o negara mata-mata makota o duniaka. Daha ma Jou Madutu womahininga mangale o Babel malamo-amoko gënanga. Ho ma Jou Madutu wadiai ënanga i okere o angguru ma Jou Madutu aiangguru mangïino -- enagënanga Ai dohata maangguru ihebu-hebulu.
66016020	O nühu mata-mata imahihanga, de' o l̄oku mä mata-mata ihihanga.
66016021	O awana o es ma ago-agomo, moi-moi madubuho o kilo moritoa, o dihangoka de itifa yätapal̄u hagala o nyawa. Ho önanga iwilolai ma Jou Madutu karana o bodito o awana o es hömodo-modongo gënanga.
66017001	Iböto de gënanga o malaekat tumidö imahijöjöino o ngï gënanga manga higoronaka imatëngo yaino ngohino de' itemo, "Naino, ngohi aha tonihidumutu ngonaika sarakia o hudali ma amoko gënanga aha yahukumu, enagënanga o kota malago-agomo gënanga naga ihigoko o ngairi-o ngairi madatekino.
66017002	O kokoano o duniaka yodiai ipese-peseke de itotorou de ënanga, de' o duniaka yogögogere yädaluku karana yaokere to ëna mapeseke de madorou ma angguru."
66017003	Daha ma Jou Madutu ai Womaha ihikuaha ngohi, de' o malaekat gënanga ihiao ngohi o tonaka ikökokakahaika. Dokengoka ngohi tomimäke o ngoheka momatëngo mogogeruku o aiwani duru madödoka-dokara mal̄okuoka, de' iomanga ituli-tulihika de o roma-romanga o hikauku ma Jou Madutuika. O aiwani gënanga mahäeke tumidoka de' matataduku ngimoi.
66017004	O ngoheka gënanga mapäke o baju mawuwungu de' duru madödoka-dokara, inoli ihiporomuika de o päke-päke o gurasi, de o intan de o folori de o muhutika. Ami giamoka momahi jöino o udo-udomo o gurasi o gahumu moi iömanga de o hali duru itotorou de' ipeseke, ami manarama itötotorou mahasilino.
66017005	Ami bionoko yodulihika moi o romanga naga de toëna mamangarati irörahasia. O romanga gënanga ganga "O Babel Ma Lamo-amoko, o ayo de hagala o hudali de' o nyawa manga kalakuanga itotorou o duniaka."
66017006	Daha ngohi tomimäke o ngoheka gënanga imi daluku de ma Jou Madutu aiumati manga awunu, de' manga awunu hagala o nyawa yätoma-toma karana yosetia o Yesusika. Maöraha ngohi tomimäke o ngoheka gënanga, ngohi kato hëra-hërangika.
66017007	Daha o malaekat gënanga ihitemo ngohino, "Mahababu okia ngona kano hëra-hërangika! Kayaoa de ngohi tonihingahu o ngoheka gënanga amirahasia de' o aiwani mobare-barenuku marahasia, enagënanga o aiwani mahäeke tumidoka de' matataduku ngimoi.
66017008	O aiwani gënanga mahiraino iwango, mä oraha nenangä iwangokauali. Enanga mahutuohi aha ihupu o honenge mawaiil̄e de' aha ioiki yödumutu o binahaika. O nyawa yowöwango-wango o duniaka, manga romanga yatuli-tulihua o Nyawa yo Wango-wango ma Buku magoronaka ihira de o dunia nënanga idadi aha yohëranga nako yamäke o aiwani gënanga. Hababu o aiwani gënanga mahiraino iwango. Oraha nanga ënanga iwangokauali, mä enanga aha iböaokali.
66017009	O hali nënanga magoronaka i paralu naga o sawaro de' o mangarati. Mahäeke tumidi gënanga ganga o doporono gahumu tumidi; enagënanga odoporono-odoporono amingï o ngoheka gënanga mogögogeruku. De' mahäeke tumidi gënanga gangö o koano yätumidi:
66017010	manga higoronaka yämotoa yotifaka, womatëngo kawoparetaohi de' womatëngohi woböaowahi.
66017011	De' o aiwani mahiraino iwango, mä oraha nanga iwangokauali, ganga o koano matufangeoka. Unanga ganga makoano yatumidi ho ünanga ganga womatëngo, örahananga woiki magogiria wodumutu o binaha.
66017012	O tataduku ngimoi namömake-make gënanga ganga o koano yangimoi yomulaengowahi yopareta. Mä onanga aha yahidöaka o kuaha la yopareta hokä o koano imakinïki de o aiwani gënanga madëkana o jam moi.
66017013	O koano yangimoiö nënanga mata-mata de manga dungutu imakoketero; önanga mata-mata ihidöaka toönanga manga kuata de' manga kuaha o aiwanika gënanga.
66017014	Onanga aha yoparangi iwilawani ma Duba ma Ngohaka gënanga. Mä ma Duba ma Ngohaka gënanga de' iwinöninïki yososetia wä aho-ahokoka de' wäiri-irikoka gënanga aha yähihanga o kokoano gënanga, hababu Unanga hagala o tuanga manga Jou, de' hagala o kokoano manga Koano."
66017015	O malaekat gënanga itemoli, "O akere naga ngona namäke gënanga, mohuda-hudali gënanga amingï mogogere, ganga hagala o hoana de o berera, hagala o kawaha, hagala o negara de' hagala o bahasa.
66017016	O tataduku ngimoi ngona namö make-make de' o aiwani gënanga aha imïdohata mohuda-hudali gënanga. Onanga aha yaora hagala moi-moi tomünanga madutu, de' imidiai münanga mohekono. Onanga aha yaol̄omo amiakeme de' imibinaha de o uku.
66017017	Hababu ma Jou Madutu wagarakioka toönanga manga hininga la ihidagi ma Jou Madutu aidatoro. Ma Jou Madutu wadiai önanga o fakati moi la ihidöaka toönanga manga kuaha o aiwanika gënanga, hupaya o aiwani gënanga ipareta hiädono idadi okia ma Jou Madutu wohidodemoka.
66017018	O ngoheka nomimäke-mäke gënanga enaganga o kota ma lago-agomo, yäpopareta o kokoano o duniaoka."
66018001	Iböto degënanga ngohi tamäke o malaekat mahomoa imatëngo iuti o horogauku. Enanga de makuaha iamoko, de' toëna maletongo yadiai o dunia mata-mataika idadi itararono.
66018002	Dema ilingi kahaamokil̄e, ënanga ipöaka, "Itifaka! O Babel ma amoko itifaka! Orahananga imadadi hagala o hëtanga de' hagala o womaha madorou mangï. Toena magoronaka hagala rupa o totaleo madorou de' o nyawa yödoha-dohata.
66018003	Hababu hagala o hoana de o berera manyawa yaokeroka toëna manahihu itotorou ma angguru. O kokoano o duniaka yodiai ipese-peseke dede ënanga, de' imahuku-hukunu o duniaka idadi yokaya mangale toëna manahihu yakunua yatumungu gënanga."
66018004	Daha ngohi toihene o ilingi mahomoa o horogaino yotemo, "Nihupu, Ahi umati! Magoronaka nihupu! Uha ngini nianïki toëna mabaradoha de' mahukumanga nimahi tagongo!
66018005	Hababu mabaradoha itotoporono hiädono daku o dihangil̄e, de' ma Jou Madutu aha wohininga madorou.
66018006	Nihidapara ënanga hoka sarakia ënanga inihidapara ngini; nia balahi enangika nihigali mahinoto mangale mata-mata yadodiaioka. Nioguhe maudo-udomo de o daluku iböbiha-biha higali mahinoto mabiha iö oke-okere ënanga yasosadia mangale ngini.
66018007	Nihidöaka enangika o huha de o hangihara de' o duka de o baliha imaketero mangöe de o mulia de' o dagakunu i hi döa-döaka ami dirika mahirete. Hababu münanga hokogenangika dika matemo amidirika, 'Ngohi nënanga o koano o ngoheka topopareta! Ngohi o ngoheka bobaoua; ngohi aha tamäoua o hininga mahuha!'
66018008	Karana o hali gënanga, hokä o wange moioka dika münanga aha imi tapal̄u o bodito -- o panyake, o hininga mahuha, de' o habirokata. De' munanga aha imituhuku de o uku, hababu Ma Jou Madutu wokuaha womihihaki-hakimi gënanga."
66018009	Okokoano oduniaka yamote-moteke hagala amimanarama ipese-peseke magoronaka de' o ngoheka gënanga aminahihu aha yögari de' yödodora o kota gënanga maöraha okia önanga yamäke o uku ihituhu-tuhuku manofo ikuhuhulu.
66018010	Onanga aha kama gurutoka de imaokoino hababu önanga yömodongo yäkorona toëna mahuha demahangihara. Onanga yotemo, "Amao, kao goguleua mabodito o kota nënanga maromanga kiaka dika yögihene -- o Babel okota ikökua-kuata! O jam moi magoronaka dika anihukumanga yadiaioka!"
66018011	Ima huku-hukunu o duniaka yoari de' imanonakoika yoduka karana o ngoheka gënanga, hababu kao nyawa moiö de yoijaokaua toönanga manga kiahonanga yahöhuku-hukunu.
66018012	Moiokaua yoija o gurasi, o haäka, o intan de o folori, de' toönanga manga muhutika; o ngöere o lenan, o ngöere mawuwungu, o hutara, de' o ngöere duru madödoka-dokara; hagala marupa o gota igapa-gapangua hamäke, okia honanga yadodiai de o gaja mahihipata, de' yadodiai de o gota mahöhali-hali maija, yadodiai de o tabaga, de o behi, de' de o marmar;
66018013	o kayu manis makai, o rampa-rampa, o dupa, o mur, de' o manyanyi; o angguru de' o minya, o gopuno de' o gandum; o hapi de' o duba, o kuda de' o kereta, o gogilaongo, maboboloi o nyawa manga jiwa ö.
66018014	Imahuku-hukunu imitemo mangohekaika gënanga, "Mata-mata ngona nonönahihu nomahitongona koiwaka, de' hagala nowango nomahi sosanangi de' anihailoa ihihangoka. Ngona aha konamäkeokaua!"
66018015	Ima huku-hukunu yokaya-kayaoka karana ima hukunu o kotaoka gënanga aha kamagurutoka de imaokoino, hababu önanga yömodongo yäkorona mahuha de mahangihara. Onanga aha yoari de' imanonakoika yoduka,
66018016	daha yotemo, "Amao ka o goguleua mabodito o kota nënanga maromanga kiakadika yögihene! Mabiaha ënanga yapäke o ngöere o lenan, o ngöere mawuwungu, de o ngöere duru madödoka-dokara; mabiaha iniömanga de o päke-päke gurasi, o intan de o folori de o muhutika!
66018017	Mä o jam moi dika magoronaka, ihihangoka hagala toëna makaya gënanga!" Mata-mata o kapa makaputeni, o kapa yoböbare-barene, de' o kapaoka manyawa, inoli o nyawa imalölingi-lingiri o ngötoka, kamagurutoka de imaokoino.
66018018	De' yopöaka maöraha yamäke manofo ikuhuhulu o uku yatuhu-tuhuku ma kota gënanga. Onanga yopöaka, "Komaiwa naga o kota mahomoa hokä o kota malago-agomo nënanga!"
66018019	Done önanga ihibarihi o kafo manga mumukuku hokä manonako yoduka, daha yoari de' yopöa-pöaka, "Amao, ka o goguleua mabodito o kota malago-agomo nënanga. Toena makaya yadiaioka o nyawa mata-mata de manga kapa-kapaoka o ngötoka idadi yokaya! Mä o jam moi dika magoronaka, ënanga de mahagala mata-mata imahidihihangoka!"
66018020	Hei horoga, nimörene mangale o kota gënanga iwedere! Hei ma Jou Madutu aiumati, rasul-rasul, de' o nabi-nabi, nimörene! Hababu ma Jou Madutu wahukumoka ënanga hokä mabalaha okianaga yadodiaioka nginika!
66018021	Iböto gënanga, o malaekat imatëngo ikökua-kuata yagöraka o helewo gahumu moi -- ma amoko ho o gulinga mahelewo malago-agomo -- daha wohikaweli o ngöto magoronauku de itemo, "Hokonënanga madodagi o Babel makota ihigögogiriri gënanga aha ihikaweli kahäkuata hiädono aha koyamäkeokaua.
66018022	O musik mailingi o kecapi ihigogogule, yonyönyanyanyiino, o suling ihigögogoguleino, de' o trompet yowöwuwuwuino, aha yoihenokaua anihidogoronaka! Aha kawomatengö ma iwimäkeua okianaga wododiai wososawaro genangokadau, de' o helewo o gulinga mailingi ma aha yögihenokaua.
66018023	Aha o nyawa yamäkeokaua o hilo madararono anihigoronaka; de' aha yoihenokauali o kawingi marameanga marame genangokadau. Ani da ganga manyawa yolölago-agomo o duniaka, de' de anidodötoko irörahasia ngona nätipu hagala o hoana de o berera o duniaka!"
66018024	O Babel yahukumu hababu o kota gënanga magoronaka yamäkeoka o nabi-nabi manga awunu, ma Jou Madutu aiumati manga awunu -- de madipoko o nyawa mata-mata yätoma-tomaka o dunia mal̄okuoka toona manga awunu.
66019001	Iböto de gënanga ngohi toihene okianaga moi hokä o nyawa yowöe-wöe manga ilingi o horogaino yopöa-pöaka, "Niwi higiriri ma Jou Madutu! Tongone nanga Jou Madutu ganga ma Jou Madutu wohihohalamati; Unanga ma Jou Madutu womomulia de' wokokuaha!
66019002	Wohidero o adili hokä o hakimi woadili de' wobarija! Unanga womigelengaka o hukumanga o hudali maamokika, makokilianga o dunia de tomuna amimanarama ipese-peseke. Ma Jou Madutu womihukumoka mohöhuda-hudali gënanga, hababu mätomaka ma Jou Madutu aigogilaongo."
66019003	Daha o nyawa yowöe-wöe manga ilingi gënanga ipöakoli, "Niwihigiriri ma Jou Madutu! O uku manofo yatötuhu-tuhuku o kota maamoko gënanga aha ikuhuhulu itogu-togumua!"
66019004	Ho o tutuda yamonaoko de yaruata gënanga de' o dodadi iata yakokilolitino de o kuruhi imomulia gënanga imahitudukuku de' iwihuba ma Jou Madutu naga wogö gogeruku o kuruhi imomuliaka. Onanga yotemo, "Igoungu! Hihigiriri ma Jou Madutu!"
66019005	Daha o kuruhi imomuliaino gënanga toihene o ilingi itemo, "Niwihigiriri ma Jou Madutu, hei mata-mata ma Jou Madutu aigilaongo, de' o nyawa mata-mata -- yolago-agomo de yohohumujuru -- iwihöhuba-huba ma Jou Madutu!"
66019006	Iböto de gënanga ngohi toihene okianaga moi hokä o nyawa o doomu moi duruhë kamangangöe mangailingi; mailingi hokä o moku-moku malulu de' hokä o dotoreke maruruhu. Ngohi toihene önanga yotemo, "Niwihigiriri Ma Jou Madutu! Hababu ma Jou, tongone nanga Jou Madutu Duru woko Kuaha gënanga örahanënanga wopareta!
66019007	Niaino ngone homörene de' homagarago; niaino ngone hohigiriri Ai mulia! Hababu yadonoka Ai kawingi mawange wasösö o romanga o Duba ma Ngohaka gënanga, de' mangoheka womikawi-kawingi momäböbötoka la yokawingi.
66019008	Amipäke o ngöere o lenan malöleto-letongo imihidöakoka munangika la mapäke." (O pakeanga mangöere o lenan gënanga ganga hagala o manarama maoa-oa yadödodiai ma Jou Madutu aiumati.)
66019009	Daha o malaekat genangö wohitemo ngohino, "Natulihi nënanga: 'Youtumu o nyawa yäaho-ahoko ma Duba ma Ngohaka gënanga aikawingi marameangino.' " Ipaha o malaekat gënanga wödogoli, "Nënanga o abari madiai ma Jou Madutuino."
66019010	Ngohi tomahitudukuku o malaekat gënanga mahimangoka tomau tihuba, mä unanga wohitemo ngohino, "Uha! Uha nohihuba ngohi, nïhuba ma Jou Madutu! Hababu ngohiö makao gilaongo imatero hokä ngona de' hokä mata-mata aniroriadodoto imahi jojojö ikekete o Yesus aihakihiika!" Hababu o Yesus aihakihi gënanga yahidöaka o hidumutu hagala o nyawa yohingahu-ngahu okianaga idödadadiuahi.
66019011	Ipahaika ngohi tamäke o horoga ihelenga, daha tamäke o kuda magögare-garehe moi. Wöbare-barenuku airomanga Wososetia de' Wototiai. O hukumanga woputuhu magoronaka de' o parangi wadodiai Unanga woadili.
66019012	Ai lako hokä o uku madokara de' Ai häekoka wapäke o makota mangöe. Ai dirioka yatulihika moi o romanga; de' duga-duga Unanga mahirete wohiöriki o romanga gënanga.
66019013	O juba wapöpäke-päke yatonoka o awunuku. De' Unanga iwihetongo "Ma Jou Madutu ai Demo".
66019014	O horogaka matentara iwitomoteke Unanga de yöbarenuku o kuda magögare-garehe, de' manga pakeanga mangöere o lenan magare-garehe de itebini.
66019015	Ai uruiha ihupuiha o oworo moi madödoto-doto de' de o oworo gënanga Unanga aha wähihanga hagala o hoana de o berera, de' Unanga aha wäpareta önanga de o diki-diki o behi. Unanga aha wödëo o angguru ma Jou Madutu Duru woko Kuaha aidohata maangguru madedëo magoronauku.
66019016	Ai jubaika de' Ai ugurika yödulihika o romanga nënanga, "O koano de hagala o koano, de' o Jou de hagala o tuanga."
66019017	Daha ngohi tamäke imatëngo o malaekat imaokoino o wange malakoka. De aiilingi kahakuatil̄e ünanga wopöaka o totaleoika mata-mata ihöhöhoho o gitawaka, "Niaino nimatoomu la niohimanga o rameanga maamoko wohirörame-rame ma Jou Madutu!
66019018	Niaino niol̄omo o kokoano manga akeme, o kokapita manga akeme de' yonönau-nauru manga akeme; niaino niaol̄omo o kuda yoböbare-barene manga akeme de manga kuda ma akeme de' o nyawa o umati mata-mataika manga akeme yolago-agomo de' yohohumujuru, o gilaongo de' yogogilaongua!"
66019019	Ipaha ngohi tamäke o aiwani gënanga, de' o kokoano o duniaka de toona mangatentara, imatoomu la yoparangi iwi lawani ünanga woböbare-barenuku o kuda magare-garehe gënanga de' aitentara.
66019020	Done o aiwani gënanga yatägoko kamamoi de o nabi madutua yadödodiaioka ihöhëra-hëranga o aiwani gënanga mahimangoka. (De ihöhëra-hëranga gënanga o aiwani gënanga yätipu hagala o nyawa de manga nonakoka o aiwani gënanga manonako, de' hagala o nyawa yahuba-huba o aiwani gënanga madulada.) Daha o aiwani gënanga de' o nabi madutua gënanga kamanga ngango yäumo o uku itoka-tokara de o walira mangötuku.
66019021	De' toona manga tentara yätoma de o oworo ihöhupu-hupu aiuruiha woböbare-barene o kuda magö gare-garehe gënanga. Ho hagala o totaleo maiböa de' yaol̄omo isabaranga to önanga manga akeme yätoma-tomaka gënanga.
66020001	Iböto de gënanga ngohi tamäke o malaekat imatëngo iuti o horogadeyauku. Ai giamoka ünanga womahi jöino o honenge mawai makusi de o rante o behi mapako-pako gahumu moi.
66020002	Daha ünanga watagoko o dodiha o naga gënanga, o dodiha mabereki -- enagënanga o Ibilihi ekola o Womaha ma Dorou gënanga -- de' waliko de airante o behi o taongo o ribuhu moi madëkana.
66020003	Ipaha o malaekat gënanga waumo madodiha o naga gënanga o honenge mawaiuku, daha wakusi o wai gënanga de' wasegel, hupaya o dodiha o naga gënanga yakunokaua yätipu hagala o hoana de o berera manyawa ihira de o taongo o ribuhu moi imata. Iböto de gënanga kokiani ënanga yapidili mä maöraha itipoko.
66020004	Daha ngohi tamäke o kuruhi imomulia, de' hagala o nyawa yogögogeruku o kuruhi imomuliaoka gënanga yahidöaka o kuaha la yaputuhu o hukumanga. Ngohi tamäkeö hagala o nyawa manga häeke yatobi-tobikoka manga jiwa karana önanga ihidöaka o hakihi mangale o Yesus, de' ihibarihi o behehongo ma Jou Madutuino. O nyawa geönanga yahubaua o aiwani, ekola madulada. Onangö komaiwa yatarima o aiwani gënanga manonako manga bionoko ekola toona manga giamika. Ho önanga yowango okali de' yopareta hokä o koano de o Kristus o taongo o ribuhu moi madëkana.
66020005	Nenangala madodihiraka o nyawa yohone-honengoka yomomikokali. (Mä o nyawa yohone-honenge mahomoa yowango okaua madekana maöraha o taongo o ribuhu moi gënanga.)
66020006	Youtumu hagala o nyawa imakomöteke yahimomikokali madodihiraka gënanga. Onanga yopatutu yodadi madutu toma Jou Madutu. O honenge mahinotoka yäkuahaua önanga. Onanga aha yodadi ma Jou Madutu ai imam-imam de' o Kristus ai imam-imam; de' onanga aha yopareta dede Unanga o taongo o ribuhu moi madëkana.
66020007	Maöraha o taongo o ribuhu moi gënanga ipaha, o Ibilihi o buioka aha yapidili,
66020008	de' enanga aha ioiki yätipu hagala o hoana de o berera manyawa naga imahikokabarihika o dunia mata-mataika enagënanga o Gog de' o Magog. O Ibilihi yätoomu önanga la imateke parangi, o doomu moi malago-agomo duru, manga ngöe hokä o dowongi o ngötoka.
66020009	Ho onangö ma imahigerewoto o dunia mata-mataika, daha yakiloliti ma Jou Madutu ai umati manga tau-tau de' o kota ma Jou Madutu wödora-dora. Mä o uku iuti o dihanguku de' yäbinaha önanga.
66020010	Ipaha o Ibilihi yatö tipu-tipu önanga gënanga, ihikaweli o uku de' o walira mangötuku. Genangokadau mangï o aiwani de' o nabi madutua gënanga yäumo i hiraka. Onanga aha yähangihara o hutu de o wange de kahiado-adonika.
66020011	Ipaha de gënanga ngohi tamäke o gahumu moi o kuruhi imomulia magare-garehe malamo-amoko de' Unanga wogögogeruku mal̄okuoka. O dihanga de' o dunia ihihanga Ai himangoka, hiädono yamäkeokaua.
66020012	De ngohi tämäke o nyawa yohone-honenge, yolago-agomo de yohohumujuru, imaokoino o kuruhi imomulia gënanga mahimangoka. Ho o buku-bukuö yahelenga. Daha o gahumu moi o buku mahomoa yahelenga enagënanga o Nyawa yo Wango-wango ma Buku. Ipaha o hukumanga yägelenga o nyawa yohone-honenguku, imatero de toönanga manga manarama imoteke yatuli-tulihuku o buku-buku gënanga magoronaka.
66020013	Daha o ngöto ihidöaka o nyawa yohöhone-honenge o ngöto magoronaka. O Honenge de o Honenge ma Alamö ihidöaka o nyawa yohone-honenge naga enangoka. De' o nyawa yohone-honenge gënanga mata-mata yägelenga o hukumanga imatero de toönanga manga manarama.
66020014	Ipaha o Honenge de o Honenge ma Alami ihikaweli o uku mangötuku. (O uku mangöto nënanga ganga o honenge mahinotoka.)
66020015	Hagala o nyawa ituli-tulihua manga romanga o Nyawa yo Wango-wango ma Buku magoronaka, yäumo o uku mangötuku.
66021001	Daha ngohi tamäke o dihanga mahungi de' o dunia mahungi. O dihanga madodihiraka de' o dunia madodihiraka ma ihihanga, inoli o ngöto maihihanga.
66021002	Ho ngohi tamäke o kota itebi-tebini gënanga, enagënanga o Yerusalem mahungi, iuti o horogauku ma Jou Madutuino. O kota gënanga ihidiaioka hokä momatëngo o ngoheka mokawi-kawingi imipäkeika la imamäke de manauru wokawi-kawingi.
66021003	Daha ngohi toihene o ilingi o kuruhi imomuliaino gënanga ipöaka kahäkuatil̄e, "Orahananga ma Jou Madutu aigogere mangï ganga kamamoi de o nyawa! Unanga aha wowango dede önanga, de' onanga aha yodadi Ai umati. Ma Jou Madutu mahirete aha naga dede önanga de' wodadi toönanga manga Jou Madutu.
66021004	Unanga aha waehe hagala manga köngo to önanga manga lakoka. O honenge aha kowalioka; o hininga mahuha, o gari, ekola o hiri makoiwakaoli. O hali ihöhira-hira ihihangoka."
66021005	Daha Unanga wogögogeruku o kuruhi imomuliaka gënanga wotemo, "Orahanënanga Ngohi tadiai mata-mata mahungi!" Unanga wohitemoli ngohino, "Natulihi nënanga, hababu hagala o demo-demo nënanga itiai de' yakunu hangaku."
66021006	Daha Unanga wotemo, "Idadioka! Ngohi nanga madodihiraka de' mabobahaka; Ngohi nanga ma Jou Mamulaengohi hiädono ihi Bobaha. O nyawa moi-moi manga kiriti madudungu, aha tahiokere de koiwa mabobangu o akere matitino ihidödöa-döaka o ngango.
66021007	Hagala o nyawa youtu-utumu aha yatarima hagala o hali nënanga Ngohino. Ngohi aha todadi manga Jou Madutu, de' onanga aha yodadi Ahi ngohaka.
66021008	Mä o nyawa yokëo-këoko, yososetiaua, manga kalakuanga itotorou, yotoma-toma, manga manarama ipese-peseke, de o nyawa yapäke-päke o gumatere de o maihi, o gomanga yahuba-huba, de' mata-mata yoöelu-eluku aha yäumo o uku mangöto de' o walira itötoka-tokarika, enagënanga o honenge mahinotoka."
66021009	O malaekat tumidi manga hidogoronaka imatëngo wasosö inoka ongï-ongï iö oma-omanga de o bodito tumidi mabobaha gënanga waino ngohino de' wohitemo, "Naino! Ngohi aha tonihidumutu ngonaika o Ngoheka mo Kawi-kawingi, enagënanga ma Duba ma Ngohaka ngoihekata."
66021010	Ho ma Jou Madutu ai Womaha ihi kuahaino ngohi, de' o malaekat gënanga ihiao ngohi o l̄oku duru magögurutil̄e matubuil̄e. Enanga ihihidumutu ngohino o Yerusalem, o kota itebi-tebini gënanga, o kota gënanga iuti o horogaka de' yauku ma Jou Madutuino,
66021011	de maletongo de' ma Jou Madutu aimulia. O kota gënanga ileto-letongo hokä o intan de o folori, hokä o helewo baiduri pandan madödodono hokä o kahinä maleto-letongo.
66021012	Mabebeno o mehele magilolitino magurutil̄e de malamoko, de mangorana ngimoi de hinoto, de' o malaekat ngimoi de hinoto yögöana. Mangora-ngoranika yödulihika o Israeloka manga hoana de manga ahali ngimoi de hinoto manga roma-romanga.
66021013	Naga o ngorana hange yöhimanga yögeto-getongo madumutu: hange o wange mahiwaroko, hange o koreharail̄e, hange o koremieuku, de' hange o wange madumuniha.
66021014	O kota gënanga mabebeno o mehele ihigoko o pondasi mahelewo ngimoi de hinoto mal̄okuoka. O pondasi mahelewoka gënanga yödulihika ma Duba ma Ngohaka airasul yangimoi de yahinoto gënanga manga roma-romanga.
66021015	O malaekat mimatemo-temo dede ngohi gënanga de aiduduga o gurasi, la watuga o kota gënanga, mangora-ngorana de' mabebeno o mehele.
66021016	O kota gënanga itüku pahagi iata itotiai -- magurutu imatero de mangöata. Ho o malaekat gënanga watuga o kota gënanga de touna aiduduga; inyata magurutu o metere o kilo 2400 (o ribuhu hinoto de o ratuhu iata); mangöata de' magurutil̄e imatero hokä magurutu.
66021017	Maöraha o malaekat gënanga watuga mabebeno o mehele, inyata mabebeno o mehele gënanga magurutil̄e o metere mori butanga. O duduga yapöpäke-päke o malaekat ganga o duduga yapöpäke-päke o nyawa.
66021018	O kota gënanga mabebeno o mehele ihidiai de o helewo baiduri pandan, ho dë makota mahirete de o gurasi madutu, mamododono hokä o kahinä.
66021019	O kota gënanga mapondasi mahelewo yaporomu de hagala rupa o intan de o folori. Mapondasi madodihiraka mahelewo ihidiai de o helewo baiduri pandan, mahinotoka de o helewo nilam, mahangeoka de o helewo yakut, maiatoka de o helewo zamrud,
66021020	mamotoaka de o helewo baiduri sepah, mabutangaka de o helewo delima, matumidoka de o helewo ratna cempaka, matufangeoka de o helewo pirus, mahiwoka de o helewo topas, mangimoioka de o helewo krisopras, mangimoi de moioka de o helewo lazuardi, de' mangimoi de hinotoka de o helewo kecubung.
66021021	Ngimoi de hinoto mangorana ganga ngimoi de hinoto o muhutika, ongorana moi-ongorana moi ihidiai de o muhutika moi. Ma ngëkomo o kotaoka gënanga i hi diai de o gurasi madutu, mamododono hokä o kahinä ilöleto-letongo.
66021022	Ngohi tamäkeua ma Jou Madutu ai Tau o kota magoronaka gënanga, hababu ma Jou Madutu ai Tau ganga ma Jou mahirete, ma Jou Madutu Duru woko Kuaha, de' ma Duba ma Ngohaka gënanga.
66021023	O kota gënanga iparaluua o wange malako ekola o mede yodihiwara, hababu ma Jou Madutu aimulia yatararono, de' ma Duba ma Ngohaka gënanga ganga toëna mahilo.
66021024	O hoana de o berera manyawa o duniaka aha yotagi Ai dararono magoronaka, de' o kokoano ma aha yao toönanga manga kaya o kota gënanga magoronaika.
66021025	Mangorana-mangorana o kota gënanga aha ihelengaika o wange magurutu; aha koyabënoua, hababu genangoka yohutuokaua.
66021026	O hoana de' o berera manyawa manga horomati de' manga kaya aha yao o kota gënanga magoronaika.
66021027	Mä o nyawa yadödodiai hagala o hali haemo-emono, ekola o nyawa yoelu-eluku -- madipoko okia dika mapöpese-peseke, hakali-kali aha yowohamua magoronaika. Aha yowohama duga-duga o nyawa naga manga romanga yatuli-tulihoka o Nyawa yo Wango-wango ma Buku magoronaka, ma Duba ma Ngohaka gënanga Ai buku.
66022001	O malaekat genangoli wohïhimatoko ngohino o ngairi ma akere ihidöa-döaka o wowango. O ngairi gënanga ileletongo hokä o kahinä maleto-letongo de' ihahuru ma Jou Madutu de ma Duba ma Ngohaka manga kuruhi imomuliaino,
66022002	o kota gënanga mangëkomo mahidodogoronaoko. O ngairi gënanga madatekino, yöarihohononga naga o gotamautu o ngangomatiti, o taongo moi, ihohoko mangimoi de mahinoto, enagënanga o mede moi mamoi. To ëna mahoka yapäke la yahitogumu o hoana de o berera manyawa.
66022003	O kota gënanga magoronaka kamoiö de yämäkeua ma Jou Madutu ailolai yäkorona. Ma Jou Madutu de' ma Duba ma Ngohaka manga kuruhi imomulia aha naga o kota gënanga magoronaka. Aigogilaongo aha yopuji Unangika,
66022004	de' yamäke Aibiono. Airomanga aha yödulihi toona mangabionoko.
66022005	Onanga aha yöparaluua o hilo ekola o wange malako madararono, hababu yöhutuokaua, de' Ma Jou Madutu mahirete aha wätararono önanga. Ho önanga aha yopareta hokä o koano kahiado-adonika.
66022006	Daha o malaekat gënanga ihitemo ngohino, "O demo-demo nënanga itiai de' yakunu hangaku. Ma Jou Madutu wahidödöa-döaka ai Womaha o nabi-nabika, wähulokoka Aimalaekat la wahidumutu Aigogilaongika okianaga demadataiti kokiani idadi."
66022007	"Niatailako nihidodiai nënanga!" o Yesus wato, "Ngohi aha itaiti toböa. Youtumu o nyawa ihingou-ngounu o nubuat mademo-demo o buku nënanga magoronaka!"
66022008	Ngohi, o Yohanis, toihenoka de' tamäkeoka mata-mata nënanga. Ipaha ngohi toihene de' tamäke iböto ngohi tomahitudukuku o malaekat wohihimato-matokoka mata-mata gënanga ngohino mahimangoka, de' ngohi tomau tihuba ünanga,
66022009	mä ena ihitemo ngohino, "Uha! Uha nohihuba ngohi! Nïhuba ma Jou Madutu! Hababu ngohiö ma kao gilaongo hokä ngona, de' hokä ani roriadodoto o nabi-nabi de' o nyawa mata-mata ihingöngou-ngounu hagala o behehongo o buku nënanga magoronaka!"
66022010	Daha ënanga ihitemoli, "Uha narahasia o nubuat mademo-demo o buku nënanga magoronaka, hababu maöraha itigioka mata-mata nënanga aha idadi.
66022011	O nyawa madorou, mal̄aikala gila-gila o dorou yodiai; o nyawa yopöpese-peseke, mal̄aikala manga diri yapeseke; o nyawa yamömote-moteke ma Jou Madutu aimau mal̄aikala gila-gila yamoteke ma Jou Madutu aimau, de' o nyawa yowango duga-duga mangale ma Jou Madutu, mal̄aikala gila-gila yowango duga-duga mangale ma Jou Madutu."
66022012	"Nia tailako nihidodiai nënanga!" o Yesus wato, "Itedekanokaua Ngohi aha toböa de' toao o hewa la tabalaha moi-moi o nyawa imoteke okianaga yadodiaioka.
66022013	Ngohi nanga madodihiraka de' mabobahaka; Ngohi nanga ma Jou Mamulaengohi hiädono ihi Bobaha."
66022014	Youtumu o nyawa yafoka manga juba hiädono itebini hiädono önanga de manga haku yaol̄omo o wowango magota mautu mahohoko de' yowohama o kota gënanga magoronaika yanonu toëna mangorana.
66022015	Mä o nyawa yadodiai hagala o hali duru itotorou, yogogumatere de' yomai-maihi, hagala o nyawa yododiai ipöpese-peseke, yotoma-toma, o gomanga yahuba-huba, de' hagala o nyawa yoelu-eluku, kayaoa de manga demo-demo kayaoa de manga manarama, o nyawa geönanga mata-mata manga ngï o kota gënanga toëna maporetoka.
66022016	"Ngohi o Yesus, tohidingotoka Ahi malaekat nginika hupaya ënanga inihingahu o hali-o hali nënanga mangale o jemaat-jemaat manga paralu. Ngohi nënanga o Daud aidifauku; Ngohi nanga o koruku o wange mahiwaroko i totararono gënanga."
66022017	Ma Jou Madutu ai Womaha de ma Ngoheka mo Kawi-kawingi yotemo, "Niaino!" Moi-moi o nyawa yoihe-ihene nënanga kokiani yotemoli, "Niaino!" O nagona manga kiriti madudungu kokiani önanga yaino! De' o nagona yoigo, kokiani önanga ima l̄ë o akere ihidöa-döaka o ngango gënanga de koiwa mabobangu.
66022018	Moi-moi o nyawa yoihe-ihene o nubuat mademo-demo o buku nënanga magoronaka, ngohi, o Yohanis, onangika tohidöaka o hohininga nënanga: nako o nyawa yödogo okianaga moi o nubuat mademo-demoika nënanga, done ma Jou Madutu aha wödogo o nyawa ge önanga manga hukumanga de' hagala o balä ihiö ade-adeoka o buku nënanga magoronaka.
66022019	De' nako o nyawa yakuranga okianaga moi o nubuat nënanga mademo-demo, done ma Jou Madutu o aha wakuranga manga hidoku naga ihi o ade-adeoka o buku nënanga magoronaka -- enagënanga o wowango magota mautuino mahidoku de' o kota i tebi-tebinino gënanga.
66022020	Unanga wohiöado-adono o abari mata-mata nënanga wotemo, "Itiai, Ngohi aha itaiti toböa!" Amin! Naino, ya Jou Yesus!
66022021	Tanu ma Jou Yesus wähidöaka Ai barakati ma Jou Madutu Ai umatika mata-mata!
