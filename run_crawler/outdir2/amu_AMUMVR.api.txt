40001001	Luaa ñ'oom na matseijndaa'ñena' tsjaaⁿ nn'aⁿ na tuiiñe Jesucristo, na wjaac'oomna' David ñequio Abraham na jndyowicantyjoo' joona na tue'cañoomna' jom.
40001002	Abraham, jom tsotye Isaac, Isaac tsotye Jacob, Jacob tsotye Judá ñequio ntyjee tsaⁿ'ñeeⁿ.
40001003	Judá ñequio yuscu na jndyu Tamar, ndana Fares ñequio Zara. Fares tsotye Esrom, Esrom tsotye Aram.
40001004	Aram tsotye Aminadab, Aminadab tsotye Naasón, Naasón tsotye Salmón.
40001005	Salmón ñequio yuscu Rahab, ndana Booz, Booz ñequio scoom'm Rut, ndana Obed, Obed tsotye Isaí.
40001006	Isaí tsotye David tsaⁿ na tyoluiiñe rey, David to'ñoom scuu' ts'oo Urías, t'oom ndana Salomón.
40001007	Salomón tsotye Roboam, Roboam tsotye Abías, Abías tsotye Asa.
40001008	Asa tsotye Josafat, Josafat tsotye Joram, Joram tsotye Uzías.
40001009	Uzías tsotye Jotam, Jotam tsotye Acaz, Acaz tsotye Ezequías.
40001010	Ezequías tsotye Manasés, Manasés tsotye Amón, Amón tsotye Josías.
40001011	Josías tsotye Jeconías ñequio ntyjee tsaⁿ'ñeeⁿ. Joona tuiindyena tiempo quia ty'e nn'aⁿ Israel na pra̱so ndyuaa Babilonia nc'e na ticanaⁿndye nn'aⁿ Israel ndia' ñ'eⁿ nn'aⁿ ndyuaa'ñeeⁿ. Ty'echo naⁿ'ñeeⁿ joona na tyondye'ntjomtyeⁿna.
40001012	Jnda̱ teinom na ty'echo nn'aⁿ Babilonia nn'aⁿ Israel ndyuaana, tuiiñe jnda Jeconías ndyuaa'ñeeⁿ. Jndyu tsaⁿ'ñeeⁿ Salatiel, Salatiel jom tsotye Zorobabel.
40001013	Zorobabel tsotye Abiud, Abiud tsotye Eliaquim, Eliaquim tsotye Azor.
40001014	Azor tsotye Sadoc, Sadoc tsotye Aquim, Aquim tsotye Eliud.
40001015	Eliud tsotye Eleazar, Eleazar tsotye Matán, Matán tsotye Jacob.
40001016	Jacob tsotye José, José saa' María. Ndo' María'ñeeⁿ na seincueⁿ Jesús na cwiluiiñe Cristo.
40001017	Jnda̱a̱' canchoo'ñequiee ndii' tsjaaⁿ na jndyowicantyjoo', jnaⁿna' Abraham, tue'cañoomna' hasta David. Ndo' cwiicheⁿ canchoo'ñequiee ndii' tsjaaⁿ na jndyowicantyjoo', jnaⁿna' David, tue'cañoomna' tiempo quia na ty'e nn'aⁿ Israel na pra̱so ndyuaa Babilonia. Ndo' cwiicheⁿ canchoo'ñequiee ndii' tsjaaⁿ na jndyowicantyjoo', jnaⁿna' quia ty'echo nn'aⁿ Babilonia nn'aⁿ Israel, tue'cañoomna' hasta xjeⁿ na tuiiñe nquii na cwiluiiñe Cristo.
40001018	Luaa waa na tuiiñe Jesucristo. Quia waacheⁿ ñomcaa' tsoñeeⁿ María ñequio José, ndo' cwii tjo̱o̱cheⁿ na nntjomndyena, teitquioo' na majndeiiñe María cantyja najndeii Espíritu Santo.
40001019	Ndo' José, tsaⁿ na nluiiñe saa' María, jom ts'aⁿ na ñequii'cheⁿ tyocantyjaa' ts'om na nts'aa yuu na maty'iomyana'. Tical'ue ts'oom na nlui'jnaaⁿ'ñe tsaⁿ'ñeeⁿ, jo' chii seitioom na cwe' ñemaaⁿ' nntyuii' ñomca.
40001020	Yocheⁿ na luaa' matseitioom, tsoom'm ndaa na teitquioo'ñe cwii ángel cwentaa' Ty'o̱o̱ts'om nnoom. Tso tsaⁿ'ñeeⁿ: —'U José na cwiluiindyu' tsjaaⁿ David na jndyowicantyjoo' tinty'ue' na nnco'ñom' María na nluiiñê scu'. Ee cantyja najndeii Espíritu Santo jo' na jndeiiñê.
40001021	Nntseincueⁿ cwii yu'ndaa na tsaⁿs'a. Ndo' 'u nntseicajndyu' juu Jesús. Ee na tseixmaaⁿ na nncwji'n'maaⁿñê nn'aⁿ na m'aⁿ cantyja 'naaⁿ'aⁿ. Nntseicanoom'm jnaⁿ na la'xmaⁿ naⁿ'ñeeⁿ.
40001022	Cha'tso nmeiⁿ' tuii cha catseicanda̱a̱'ñena' ñ'oom na seineiⁿ Ty'o̱o̱ts'om ñequio ñ'oom 'ndyoo profeta.
40001023	Tso tsaⁿ'ñeeⁿ: Queⁿ'yo' cwenta, nndeiiñe cwii yuscundyua. Nntseincueⁿ cwii tyochjoo ndo' njndyu Emanuel. Ñ'oom Emanuel matsona': Ty'o̱o̱ts'om m'aaⁿ ñ'eⁿndyo̱ jaa.
40001024	Jnda̱ na lcwii ts'om José na tsoom'm ndaa, quia jo' seicana̱a̱ⁿ ñ'oom na sa̱'ntjom ángel cwentaa' Ty'o̱o̱ts'om, to'ñoom María na scoom'm.
40001025	Sa̱a̱ ticatjomndyena na mandiñoom' hasta quia jnda̱ seincuii scoom'm yu'ndaa'ñeeⁿ. Quia jo' José seicajñoom yu'ndaa'ñeeⁿ Jesús.
40002001	Ncuee na tyom'aaⁿ Herodes rey, tuiiñe Jesús tsjoom Belén ts'o̱ndaa Judea. Luaa tuii, tquie'cañom nn'aⁿ na jndo̱' n'om Jerusalén, na jnaⁿ jo ndo' na macalui' ñe'quioom'.
40002002	Tyota'x'eendyena: —¿Yuu m'aaⁿ nqueⁿ na tuiiñê rey cwentaa nn'aⁿ judíos? Ee jâ jnda̱ nty'iaayâ na teitquioo'ñe caxjuu cwentaaⁿ'aⁿ na ndicwaⁿ m'aaⁿyâ ndyuaayâ jo ndo' yuu na macalui' ñe'quioom'. Jo' na tquio̱o̱yâ na nlat'maaⁿ'ndyô̱ jom.
40002003	Quia na jndii Herodes ñ'oomwaa', jeeⁿ seiñ'eeⁿ'ñena' jom ndo' mati cha'tso nn'aⁿ Jerusalén.
40002004	Jo' chii seitjoom cha'tso ntyee na cwiluiitquiendye, ñequio nn'aⁿ na m'aⁿ tsjoom'ñeeⁿ na cwit'mo̱o̱ⁿ ljeii na tqueⁿ Moisés. Ndo' tax'eeñê nda̱a̱ naⁿ'ñeeⁿ yuu tsona' na nluiiñe juu na cwiluiiñe Cristo.
40002005	Naⁿ'ñeeⁿ jluena nnoom: —Ndi', matso ljeii na tsjoom Belén ts'o̱ndaa Judea, jo' jo' nluiiñê. Ee luaa waa na seiljeii profeta:
40002006	'O nn'aⁿ tsjoom Belén, ts'o̱ndaa Judá, meiⁿchjoo ticju'cjena' tsjom'yo' quii'ntaaⁿ njoom nt'maⁿ cha'waa ts'o̱ndaa Judá. Ee quii'ntaaⁿ'yo' nlui' cwii ts'aⁿ na nluiitquieñe na nnteix'ee nn'aaⁿya Israel.
40002007	Quia jo' cwe' nty'iu tqueeⁿ'ñe Herodes nn'aⁿ na jndo̱' n'om na jnaⁿ jo ndo' na macalui' ñe'quioom'. Tcuu tcuu tax'eeñê nda̱a̱na 'ñeeⁿ xjeⁿ'ñeeⁿ na tei'tquioo'ñe caxjuu.
40002008	Jnda̱ jo' jñoom joona na c'oona tsjoom Belén. Tsoom nda̱a̱na: —Catsa'yo', ndo' cata'x'ee'jndaa'ndyo' yuu m'aaⁿ tyochjoo'ñeeⁿ. Ndo' quia na jnda̱ jliu'yo' jom, quiola'candii'yo' ja, cha mati ja nncjo̱, nntseit'maaⁿ'ndyo̱ jom.
40002009	Naⁿ'ñeeⁿ, quia na jnda̱ jndyena ñ'om'ndyoo rey Herodes'ñeeⁿ mana ty'ena. Ndo' juu caxjuu na tei'tquioo'ñe nda̱a̱na na ndicwaⁿ m'aⁿna ndyuaana jo ndo' na macalui' ñe'quioom', tjajndyeena' jo nda̱a̱na hasta tue'cañoomna' ndyeyu yuu na m'aaⁿ tyochjoo'ñeeⁿ.
40002010	Jeeⁿ tjawee' n'omna quia nty'iaannda'na caxjuu'ñeeⁿ. T'maⁿ tquiaana' na neiiⁿna.
40002011	Quia ty'equie'na naquii' w'aa, nty'iaana juu tyochjoo ñequio tsoñeeⁿ María. Ty'ecata'na cantyena na tyola't'maaⁿ'ndyena jom. Tjeii'na 'naⁿ na jnda na cwilei'chona. L'ana naya jom s'om cajaⁿ ñ'eⁿ suu ndo' ñ'eⁿ nasei cachi na tuiina' ñ'eⁿ ntsuee' ts'oom mirra.
40002012	Jnda̱ chii cwiicheⁿ nato ty'elcwee'na ndyuaa tsjoomna ee s'aa Ty'o̱o̱ts'om na tsoona ndaa, jo' na seijndo̱'na' n'omna na tic'oolcwee'na na m'aaⁿ Herodes'ñeeⁿ.
40002013	Jnda̱ na jlui' naⁿ'ñeeⁿ, teitquioo'ñe cwii ángel cwentaa' Ta Ty'o̱o̱ts'om nnom José xjeⁿ na tsoom'm ndaa. Tso ángel'ñeeⁿ nnoom: —Quicantyja', cja'ñ'oom' tyochjoo ñequio tsoñeeⁿ. Calei'nom'yo', catsa'yo' ndyuaa Egipto, ndo' jo' jo' c'om'yo' hasta xjeⁿ na nntseicandiiya. Ee nl'ue Herodes tyochjoo na nntseicueⁿ'eⁿ juu.
40002014	Quia jo' teicantyjaaⁿ, ndo' cwe' natsjom tjañ'oom tyochjoo ñequio tsondyee. Ty'ena Egipto.
40002015	Jo' jo' t'omna hasta na tue' Herodes. Na tuii na luaa' seicanda̱a̱'ñena' ñ'oom' Ty'o̱o̱ts'om na tyoñequiaa profeta. Matsona': “Tjeii'a Jndaaya na m'aaⁿ ndyuaa Egipto.”
40002016	Juu Herodes, jnda̱ na ljeiiⁿ na joo nn'aⁿ na jndo̱' n'om ticala'ñ'oom'ndyena jom, seiw'iiyayaaⁿ. Jñoom sondaro tsjoom Belén ndo' cha'waa ndiocheⁿ yuu na m'aⁿ nn'aⁿ. Sa̱'ntjoom na cala'cwjee naⁿ'ñeeⁿ cha'tso tyonch'u na we ndyuu ndo' na cjeti m'aⁿ. Ee laa'ti' tjeiiⁿ'eⁿ cwenta cwanti xuee na teitquioo'ñe jndyee caxjuu'ñeeⁿ cantyja 'naaⁿ' ñ'oom ndyuee nn'aⁿ na jndo̱' n'om.
40002017	Ndo' na luaa' s'aaⁿ, seicanda̱a̱'ñena' ñ'oom' Ty'o̱o̱ts'om na seiljeii profeta Jeremías. Ee seineiiⁿ ñ'oom tjañoom' chiuu seichjoo'na' n'om yolcu judías tsjoom Belén na jla'cwjee sondaro ndana.
40002018	Tsoom: Teic'uaa naquii' tsjoom Ramá na cwityuee londyee yocanch'u. Jndeii cwila'xuaana, cwityueena cantyja 'naaⁿ ndana meiⁿ taleiquiaana' na nnjoomna, ee tja̱ ndana.
40002019	Jnda̱ na tue' Herodes, quia jo' teitquioo'ñennda' ángel cwentaa' Ty'o̱o̱ts'om nnom José xjeⁿ na tsoom'm ndaa. Ndicwaⁿ m'aⁿna ndyuaa Egipto.
40002020	Tso nnoom: —Quicantyja', cja'ñ'oom' tyochjoo ñequio tsoñeeⁿ. Tsalcwe'yo' ndyuaa nn'aⁿ Israel. Ee jnda̱ tja̱ nn'aⁿ na ñel'uee'ndye na ñe'cala'cuee' jom.
40002021	Quia jo' teicantyjaaⁿ, tjañ'oom tyochjoo ñ'eⁿ tsondyee. Ty'elcwee'na ndyuaana ndyuaa Israel.
40002022	Joo ncuee'ñeeⁿ m'aaⁿ Arquelao ts'iaaⁿ ts'o̱ndaa Judea yuu na tyotsa̱'ntjom tsotyeeⁿ Herodes. Sa̱a̱ quia na jndii José na ljo', t'oom na nquiaⁿ'aⁿ na nncjaⁿ Judea. Mati s'aannda' Ty'o̱o̱ts'om na tsoom'm ndaa na tancjaⁿ jo' jo'. Jo' chii tjaaⁿ cwiicheⁿ ntyja, ts'o̱ndaa Galilea.
40002023	Tjaaⁿ cwii tsjoom na jndyu Nazaret. Jo' jo' ljoo'ñê. Na tuii na luaa' seicanda̱a̱'ñena' ñ'oom' Ty'o̱o̱ts'om na tyoñe'quia profetas na nntseicajndyuna' Jesús ts'aⁿ Nazaret.
40003001	Tue'ntyjo̱ xuee na teitquioo'ñe Juan, to̱o̱ⁿ'o̱ⁿ na tyotseits'oomñê nn'aⁿ. Tyoñequiaaⁿ ñ'oom nda̱a̱na ts'o̱ndaa Judea jo ndo' yuu tjaa nn'aⁿ c'om.
40003002	Tyotsoom: —Calcwe' n'om'yo' ee juu na matsa̱'ntjom Ty'o̱o̱ts'om mandyocwje'cañoomna' 'o.
40003003	Cantyja 'naaⁿ' Juan'ñeeⁿ na tyotseineiⁿ profeta Isaías, tsoom: M'aaⁿ cwii ts'aⁿ jo ndo' yuu tjaa nn'aⁿ c'oom na jndeii matseineiⁿ nda̱a̱na. Matso tsaⁿ'ñeeⁿ: “Calajndaa'ndyo' naquii' n'om'yo' cha'cwijom cwii nato na juu jo' nndyocwje'cañoom nquii na cwiluiiñe na nntsa̱'ntjom 'o. Cata'ndyo'xcwe'yo' cha'cwijom na cwilayo̱'yo' nato na nñoom.”
40003004	Juan'ñeeⁿ tyocweⁿ liaa na tuii ñequio soo' camello. Tyochu'tyeⁿ tsiaⁿ'aⁿ ñequio cwii tjaⁿ. Ndo' nantquie na tyocwaaⁿ'aⁿ calcaa ntyue' ñequio tsiom' jnda̱a̱.
40003005	Ndo' jndye nn'aⁿ tsjoom Jerusalén ñequio nn'aⁿ na m'aⁿ cha'waa ts'o̱ndaa Judea ndo' mati nn'aⁿ na m'aⁿ cantsu 'ndyoo jndaa Jordán, tyo'oona na m'aaⁿ.
40003006	Seits'oomñê joona ts'om jndaa Jordán jnda̱ na lcwe' n'omna jnaaⁿna.
40003007	Sa̱a̱ quia na nty'iaaⁿ'aⁿ na jndye nn'aⁿ fariseos ñequio saduceos tquiona na m'aaⁿ na ñe'cwits'oomndyena, quia jo' tsoom nda̱a̱na: —'O cwiluiindyo' cha'na canduu na cwilei'nom'yo' na nquiaayo' na nnt'uiiwi'na' jooyo'. Ee 'o cwinquio'yo' na m'aaⁿya na nquia'yo' na nntseiw'ii Ty'o̱o̱ts'om 'o. ¿'Ñeeⁿ t'mo̱ⁿ nda̱a̱'yo' na waa na nnda̱a̱ nlui'n'maaⁿndyo' nawi' na quia nndyo?
40003008	Ca'ndye'yo' na tis'a ndo' cal'a'yo' yuu na ya, quia jo' m'mo̱ⁿna' na mayuu'cheⁿ cwilcwe' n'om'yo'.
40003009	Meiⁿ ticalas'andyo' cheⁿncjo'yo' naquii' n'om'yo' na nndu'yo': “Jaa tjaa na teincuu' nacjooya ee Abraham cwiluiiñê weloo welooya.” Candye'yo' nntsjo̱o̱, meiiⁿ cwe' ljo̱'meiiⁿ nnda̱a̱ nntseicwaqueⁿ Ty'o̱o̱ts'om na nluiindyena' tsjaaⁿ Abraham na jndyowicantyjoo', quia jo' n'ndiina' 'o.
40003010	'O matseijomna' cha'cwijom n'oom na tis'a ta̱ cwil'a. Ndo' manquiu'yo' n'oom na tical'a ta̱ naya, maxjeⁿ nnt'uana'. Ndo' xeⁿ jnda̱ t'ua n'oom'ñeeⁿ nntioom nn'aⁿ joona' quii' chom. Maluaa' matseijomna' nnts'aa Ty'o̱o̱ts'om ñ'eⁿndyo' 'o xeⁿ tical'a'yo' yuu na ya.
40003011	Ja mayuu' matseits'o̱o̱ⁿndyo̱ 'o ñequio ndaatioo ee na cwilcwe' n'om'yo'. Sa̱a̱ mandyontyjo̱ nqueⁿ na nntseits'oomñê 'o ñequio Espíritu Santo naquii' n'om'yo' ndo' ñequio chom. Nqueⁿ t'maⁿti tseixmaaⁿ, nchiiti ja. Meiⁿ ticatseixmaⁿya na cwe' ja nnt'uiya lcoom'm na nñequiaya joona' na nñjoom.
40003012	Jnda̱ jaawindyoo' na nntu'xeⁿndyo' ee laxmaⁿ'yo' cha'cwijom lqueeⁿ na ndicwaⁿ cwajndii. Luaa ts'iaaⁿ cantyja 'naaⁿ' lqueeⁿ. Matseicueeñe ts'aⁿ lqueeⁿ hasta na nlju'ñ'eⁿ. Jnda̱ chii nntseiweeⁿ lqueeⁿ na ya naquii' w'aa. Sa̱a̱ nchuaa'na' njñoom chom. Maluaa' matseijomna' na nnts'aa Ty'o̱o̱ts'om. Nn'aⁿ na ya cwil'a maco'ñoom joona sa̱a̱ nn'aⁿ na tis'a cwil'a, nntseicoom joona ñequio chom na tijoom canduu'.
40003013	Quia jo' jnaⁿ Jesús ts'o̱ndaa Galilea, tjaaⁿ jndaa Jordán na nntseits'oomñe Juan jom.
40003014	Sa̱a̱ tiñe'nquiaañe Juan na caluii na ljo'. Tsoom: —Cwa jnda̱ tyje'cañoom' ja na catseits'oomndyo̱ 'u meiiⁿ na matsona' na 'u catseits'oomndyu' ja.
40003015	T'o̱ Jesús, matsoom nnom: —Je' quiaandyu'to' na caluii na ljo'. Ee macaⁿna' na laa'ti' calacanda̱a̱'ndyo̱ cha'tso cantyja na maty'iomyana'. Ndo' tancuee' Juan.
40003016	Jnda̱ na teits'oomñe Jesús, jlueeⁿ'eⁿ quii' ndaa. Ndo' seicanaaⁿñena' tsjo̱'luee. Nty'iaaⁿ'aⁿ Espíritu na cwiluiiñe Ty'o̱o̱ts'om ndyocue cha'cwijom catu'. Jndyocaljo nacjoom'm.
40003017	Ndo' nandye cañoom'luee teic'uaa na seineiⁿ Ty'o̱o̱ts'om. Tsoom: —Luaañe Jndaaya na jeeⁿ candya' ts'o̱o̱ⁿ. Cantyja 'naaⁿ' jom mañequiaana' na neiⁿya.
40004001	Jnda̱ jo' tjañ'oom Espíritu Santo Jesús jo ndo' yuu tjaa nn'aⁿ c'om. Jo' jo' tyoqueⁿñe tsaⁿjndii na nnts'aa xjeⁿ jom.
40004002	Tyom'aaⁿ wen'aaⁿ xuee ndo' wen'aaⁿ tsjom tîcwaaⁿ'aⁿ, jnda̱ chii jndyo na ñejnoom'm.
40004003	Ndo' tyje'cañoom tsaⁿjndii na mach'ee xjeⁿ nn'aⁿ. Tso nnoom: —Xeⁿ mayuu'cheⁿ cwiluiindyu' Jnda Ty'o̱o̱ts'om, cwa catsa̱'ntjom' ljo̱'meiiⁿ na catseicwaqueⁿna' tyoo' joona' na nlcwa'.
40004004	T'o̱ Jesús: —Ja xocats'aa na ljo' ee waa ljeii 'naaⁿ' Ty'o̱o̱ts'om na matsona': “Nchii cwe' cantyja 'naaⁿ' tyoo' na wando' ts'aⁿ, sa̱a̱ cantyja 'naaⁿ cha'tso ñ'oom na mañequiaa Ty'o̱o̱ts'om.”
40004005	Jnda̱ jo' tjañ'oom tsaⁿjndii Jesús Jerusalén tsjoom na lju' cwentaa' Ty'o̱o̱ts'om. Tqueeⁿ juu xqueⁿ tsiu' wats'om t'maⁿ.
40004006	Tsoom nnom Jesús: —Xeⁿ mayuu'cheⁿ cwiluiindyu' Jnda Ty'o̱o̱ts'om, cwa cju'ndyu' jo nacje. Ee luaa matso ñ'oom 'naaⁿ'aⁿ: Nquii Ty'o̱o̱ts'om nñequiaaⁿ 'u luee ángeles cwentaaⁿ'aⁿ na cal'ana cwenta 'u. Ndo' nntyjee' lueena 'u cha tincjaacañjom ljo̱' nc'e'.
40004007	Quia jo' t'o̱ Jesús nnom, tsoom: —Ja tijoom cats'aa cha'na matsu' luaa' ee mati waa cwiicheⁿ ljeii 'naaⁿ' Ty'o̱o̱ts'om na matsona': “Tintsa' xjeⁿ Ta Ty'o̱o̱ts'om cwenta'.”
40004008	Jnda̱ chii tjañ'oom tsaⁿjndii Jesús cwii sjo̱ nandye. Jo' jo' t'mo̱o̱ⁿ nnom cha'tsoti n'iaaⁿ t'maⁿ na m'aⁿ nn'aⁿ tsjoomnancue, ñequio na t'maⁿ matseit'maaⁿ'ñena' joo.
40004009	Ndo' tsoom nnom: —Cha'tso nmeiⁿ' nntio̱o̱ l'o̱' xeⁿ nlco' xtye' na nntseit'maaⁿ'ndyu' ja.
40004010	Ndo' t'o̱ Jesús nnoom, tso: —Quindyo̱o̱' nacañomya 'u Satanás, ee ñ'oom' Ty'o̱o̱ts'om na teiljeii matsona': “Catseit'maaⁿ'ndyu' nquii Ta Ty'o̱o̱ts'om cwenta', ndo' macanda̱ nnom nqueⁿ candi'ntjom'.”
40004011	Quia jo' 'ndii tsaⁿjndii jom. Ndo' tquie'cañom ángeles, tyondye'ntjomna nnoom.
40004012	Quia jndii Jesús na jnda̱ mam'aaⁿ Juan pra̱so, tjalcweeⁿ'eⁿ ts'o̱ndaa Galilea.
40004013	Tjaaⁿ tsjom'm Nazaret, sa̱a̱ taticaljoo'ñê jo' jo'. Tjaaⁿ na nljoo'ñê tsjoom Capernaum na m'aaⁿna' 'ndyoo ndaaluee. Jo' jo' ndyuaa cwentaa nn'aⁿ tmaaⁿ' Zabulón ñequio Neftalí.
40004014	Ndo' joo ndyuaa'ñeeⁿ tyom'aaⁿ cha nntseicanda̱a̱'ñena' ñ'oom na seiljeii profeta Isaías, matsona':
40004015	Nntseixueeñena' jo nda̱a̱ nn'aⁿ na m'aⁿ ndyuaa cwentaa' Zabulón ndo' jo nda̱a̱ nn'aⁿ na m'aⁿ ndyuaa cwentaa' Neftalí. Nntseixueeñena' jo nda̱a̱ nn'aⁿ na m'aⁿ ndyuaa 'ndyoo ndaaluee, ñequio ndyuaa xndyaa' jndaa Jordán, ñequio ts'o̱ndaa Galilea yuu na m'aⁿ nn'aⁿ na nchii nn'aⁿ judíos.
40004016	Naⁿ'ñeeⁿ m'aⁿna nacje 'naaⁿ' najaaⁿñe, sa̱a̱ je' je' jnda̱ teitquioo' cwii na jeeⁿ caxueeñe jo nda̱a̱na. Ndo' mati m'aⁿna na manchjena' joona na wi' cwitjoomna, sa̱a̱ je' jnda̱ seicaxueeñena' jo nda̱a̱na.
40004017	Xjeⁿ'ñeeⁿ jnaⁿna' na to̱' Jesús na tyoñequiaaⁿ ñ'oom. Tsoom: —Calcwe' n'om'yo', ee juu na matsa̱'ntjom Ty'o̱o̱ts'om mandyocwje'cañoomna' 'o.
40004018	Xjeⁿ na mawinom Jesús 'ndyoo ndaaluee Galilea, ljeiiⁿ we nn'aⁿ na ñenquii ts'aⁿ ntseinda, Simón, tsaⁿ na jndyu Pedro ñequio Andrés tyjee tsaⁿ'ñeeⁿ. Cwituee'na tsqui' 'naaⁿna ts'om ndaaluee ee nn'aⁿ cwitjeii' calcaa joona.
40004019	Tso Jesús nda̱a̱na: —Quiolajomndyo' ñ'eⁿndyo̱ ndo' ja nnts'aa na nla'tjom'yo' nn'aⁿ tachii cwe' calcaa.
40004020	Joona mañoom' 'ndyena nlqui' 'naaⁿna, ty'ela'jomndyena ñ'eⁿñê.
40004021	Ndo' na tja tjatyeeⁿ ljeiiⁿ cwiicheⁿ we ts'aⁿ, ntseinda Zebedeo naⁿ'ñeeⁿ, Jacobo ñ'eⁿ tyjeeⁿ Juan. Ñjomndyena ts'om w'aandaa. Cwila'yo̱na nlqui' 'naaⁿna ñequio tsotyena Zebedeo. Quia jo' t'maⁿ Jesús joona.
40004022	Ndo' mañoom' 'ndyena w'aandaa ñ'eⁿ tsotyena, ty'elajomndyena ñ'eⁿñê.
40004023	Tyomanom Jesús cha'waa ts'o̱ndaa Galilea. Tyo'mo̱o̱ⁿ nda̱a̱ nn'aⁿ naquii' lan'om 'naaⁿna. Tyoñequiaaⁿ ñ'oom naya cantyja na matsa̱'ntjom Ty'o̱o̱ts'om. Ndo' tyotsein'maaⁿ nn'aⁿ cha'tso nnom ntycu na wiina.
40004024	Ndo' t'om ñ'oom cantyja 'naaⁿ'aⁿ cha'waa ndyuaa Siria. Naⁿ'ñeeⁿ tquiochona cha'tso nn'aⁿwii na m'aaⁿ na cwitjoom jndye nnom ntycu ñequio na maquiina' joo. Mati ñ'eeⁿ nn'aⁿ na cwilei'cho jndyetia joo, ñ'eeⁿ nn'aⁿ na maleiñ'oom tycuwee', ndo' ñ'eeⁿ nn'aⁿ na cwitjoom tycutqueeⁿ. Sein'maaⁿ joona.
40004025	Jo' chii t'maⁿ ntmaaⁿ' nn'aⁿ ty'entyjo̱ naxeeⁿ'eⁿ. Jnaⁿ naⁿ'ñeeⁿ ts'o̱ndaa Galilea, ñ'eⁿ nn'aⁿ ndyuaa njoom Decápolis, ñ'eⁿ tsjoom Jerusalén, ñ'eⁿ ts'o̱ndaa Judea, ndo' xndyaa' jndaa Jordán.
40005001	Quia na nty'iaa' Jesús na jndye nn'aⁿ, tjawaaⁿ cwii ta. Jnda̱ na tjacjom, ty'entyja' nn'aⁿ na cwila'jomndye ñ'eⁿñê.
40005002	To̱o̱ⁿ'o̱ⁿ na t'mo̱o̱ⁿ nda̱a̱na.
40005003	Tsoom: —Mañequiaana' na neiiⁿ nn'aⁿ na cwila'no̱ⁿ' na nty'iaandye jo nnom Ty'o̱o̱ts'om, ee naⁿ'ñeeⁿ cwila'jomndyena cantyja na matsa̱'ntjoom.
40005004	’Mañequiaana' na neiiⁿ nn'aⁿ na chjoo' n'om cantyja jnaaⁿna, ee quia nñequiaa Ty'o̱o̱ts'om na t'maⁿ n'omna.
40005005	’Mañequiaana' na neiiⁿ nn'aⁿ na cwituee'ndyecje jo nnom Ty'o̱o̱ts'om ee nndaana na nnc'omna tsjoomnancue xco.
40005006	’Mañequiaana' na neiiⁿ nn'aⁿ na m'aⁿna cha'cwijom na ñe'jndo'na ndo' ñe'cwena ee na ntyjaa' n'omna na nnda̱a̱ nl'ana yuu na maty'iomyana'. Ee canda̱a̱'ya nñequiaa Ty'o̱o̱ts'om na cwicantyjaa' n'omna.
40005007	’Mañequiaana' na neiiⁿ nn'aⁿ na m'aⁿ na wi' n'om nc'iaa, ee nnc'oom Ty'o̱o̱ts'om na wi' ts'oom joona.
40005008	’Mañequiaana' na neiiⁿ nn'aⁿ na lju' naquii' n'om, ee nnty'iaa nda̱a̱na nquii Ty'o̱o̱ts'om.
40005009	’Mañequiaana' na neiiⁿ nn'aⁿ na cwita'ya nc'iaa na cwila'ntja'ndye, ee nntseicajndyu Ty'o̱o̱ts'om joona ntseinaaⁿ.
40005010	’Mañequiaana' na neiiⁿ nn'aⁿ na cwintyjo̱ nc'iaana joona nc'e na m'aⁿna cantyja na maty'iomyana', ee la'xmaⁿ naⁿ'ñeeⁿ cantyja na matsa̱'ntjom Ty'o̱o̱ts'om.
40005011	’Mañequiaana' na neiⁿ'yo' quia na cwila'jnaaⁿ' nn'aⁿ 'o, ndo' quia cwita'wi'na 'o ndo' cwituee'na cha'tso nnom ñ'oomwi' nacjo'yo' na cwe' cantu nc'e na m'aⁿ'yo' cantyja 'naⁿya.
40005012	C'om'yo' na t'maⁿ n'om'yo' ndo' catseicwaljoo'tina' na neiⁿ'yo' ee t'maⁿ naya cwenta'yo' cwiwiwe cañoom'luee. Ee malaa'ti' tyolei'ntyjo̱ nn'aⁿ profetas na tyoñe'quia ñ'oom' Ty'o̱o̱ts'om tandyo xuee, cwii tjo̱o̱cheⁿ na nntjom' 'o nawi'ñeeⁿ.
40005013	’'O cwiluiindyo' tsjaaⁿ'chjeⁿ', sa̱a̱ xeⁿ na jnda̱ jlui' na chjeⁿ'na', ¿ljo' ñ'eⁿ cwii nleichjeⁿ'nnda'na'? Meiⁿchjoo tjaa yuu cwii nleil'uena', jo' chii cwe' cwityeⁿnquiee' nn'aⁿ ndo' cwicandyuena joona'.
40005014	’'O cwiluiindyo' chom na cwiwixuee jo nda̱a̱ nn'aⁿ tsjoomnancue. Cwii tsjoom na wacatyeeⁿ xqueⁿ ta, xocanda̱a̱ nncwanty'iu juuna'.
40005015	Mati xotseicw'aa ts'aⁿ cwii xjocanti ndo' nncwjaa'ñeyom juuna' nacjee' ts'oom castom. Maxjeⁿ nntseintyja ts'aⁿ juuna' cha ya nntseixueena' nda̱a̱ cha'tso nn'aⁿ na m'aⁿ naquii' w'aa.
40005016	Malaa'ti' c'om' 'o na calaxueendyo' nda̱a̱ nn'aⁿ cha nla'no̱ⁿ'na na cwil'a'yo' cha'tso nnom na maty'iomyana'. Ndo' cantyja 'naⁿ'yo' nla't'maaⁿ'ndyena Tsotye'yo' na m'aaⁿ cañoom'luee.
40005017	Mati tso Jesús: —Ticala'tiuu'yo' na jndyo̱o̱ na nntseityuii'a chiuu waa na t'maⁿ ljeii na tqueⁿ Moisés, meiⁿ ñ'oom' Ty'o̱o̱ts'om na tyoñe'quia profetas. Jndyo̱o̱ na nntseicanda̱ya joona' cha nlei'tquioo' chiuu waa na mayuu'cheⁿ ñe'cat'mo̱o̱ⁿna'.
40005018	Ee mayuu'cheⁿ nndye'yo' nntsjo̱o̱, yocheⁿ na ndicwaⁿ waa tsjo̱'luee ñequio tsjoomnancue, xoca'ndiina' meiⁿcwii ljeii cachjoo na ndii'na' naquii' ljeii na tqueⁿ Moisés, hasta xjeⁿ jnda̱ jlui'ljuu'ñ'eⁿna'.
40005019	Nc'e na luaa', meiⁿcwi'ñeeⁿcheⁿ ts'aⁿ na titseicanda̱ cwii ñ'oommeiiⁿ na cachjoona', ndo' ma'mo̱o̱ⁿ nda̱a̱ nc'iaaⁿ'aⁿ ya meiiⁿ tila'canda̱na juuna', tjaa yuu l'ueñê cantyja na matsa̱'ntjom Ty'o̱o̱ts'om. Sa̱a̱ 'ñeeⁿ juu na matseicanda̱ ñ'oommeiiⁿ ndo' naljo' ma'mo̱ⁿ na cal'a nc'iaa', juu matseijndaa'ñena' na t'maⁿ l'ueñe cantyja na matsa̱'ntjom Ty'o̱o̱ts'om.
40005020	Jo' chii candye'yo' nntsjo̱o̱, xeⁿ tilacanda̱a̱'ndyo'ti'yo' jo nnom Ty'o̱o̱ts'om, nchiiti na cwil'a nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés, quia jo' xonnda̱a̱ ntsaquiee'ndyo' cantyja na matsa̱'ntjoom. Macaⁿna' na 'o nncwinom'ti'yo' na ya nl'a'yo' nchiiti cha'na cwil'a naⁿ'ñeeⁿ.
40005021	’'O jnda̱ jndye'yo' ñ'oom na tyolue nn'aⁿ nda̱a̱ welooya na matsona': “Tintseicue' x'ia' ndo' meiⁿcwi'ñeeⁿcheⁿ ts'aⁿ na nnts'aa na ljo', maxjeⁿ nnt'uiityeⁿna' juu.”
40005022	Jo' chii nndye'yo' nntsjo̱o̱, meiiⁿ cwe' na nntseiw'ii ts'aⁿ x'iaa' maxjeⁿ nnt'uiityeⁿna' jom. Ndo' meiⁿcwi'ñeeⁿcheⁿ ts'aⁿ na matseineiⁿ ñ'omjnaaⁿ' nnom x'iaa', maxjeⁿ nntu'xeⁿ nn'aⁿ na cwiluiitquiendye wats'om t'maⁿ juu. Ndo' meiⁿcwi'ñeeⁿcheⁿ ts'aⁿ na nntseijoom'ñe quioo' x'iaa', maxjeⁿ matsona' na nntioomñê juuna' naquii' chom b'io.
40005023	’Jo' chii quia na ma'tioo' 'naⁿ jo nnom tio na mañequiaa' cwentaa' Ty'o̱o̱ts'om, ndo' xeⁿ juu xjeⁿ'ñeeⁿ macjaañjoom' ts'om' na tiya m'aaⁿ x'ia' ñ'eⁿndyu',
40005024	quia jo' ca'ndii' 'naⁿ' jo' jo', chii cja', catsa'jndyee' na caljoyaandyo' ñ'eⁿ x'ia'. Nda̱nquia, chii candyo'nnda' na nñequiaa' cwentaa' Ty'o̱o̱ts'om.
40005025	’Yocheⁿ na ndicwaⁿ wanaaⁿ, queⁿndyu' na caljondyo'ya'yo' ñ'oom na maleichuuna' 'o ñ'eⁿ x'ia' cha tints'aana' na juu ts'aⁿ na m'aⁿ'ntiaa'ndyo' ñ'eⁿñe nntseiquioom 'u l'o̱ jwe. Ndo' jwe'ñeeⁿ nñequiaaⁿ cwenta 'u luee sondaro, Ndo' joona mana nntuee'na 'u w'aancjo.
40005026	Mayuu'cheⁿ matsjo̱o̱ njom', xocalui' jo' jo', hasta quia na jnda̱ tiom'nchaa'ndyu'.
40005027	’'O jnda̱ jndye'yo' ñ'oom na tyoñe'quia nn'aⁿ na matsona': “Tijoom xuee nnc'oom'ya' ñ'eⁿ cwiicheⁿ ts'aⁿ.”
40005028	Sa̱a̱ nndye'yo' nntsjo̱o̱, meiⁿcwi'ñeeⁿcheⁿ ts'aⁿ na cwe' manty'iaa' cwii yuscu na matseiqueeⁿ ts'oom juu, maxjeⁿ matsona' na mam'aaⁿyaaⁿ ñ'eⁿñe ee na luaa' matseitioom.
40005029	’Macwe' jo' xeⁿ cantyja na manty'ia' wjaañ'oomna' 'u na matsei'tjo̱o̱ndyu' nnom Ty'o̱o̱ts'om, queⁿ' cheⁿnncu' xjeⁿ cha'cwijom na macwji' ts'om njom' ndo' matquie' juuna' cha taxocatseitjo̱o̱ndyu'ti'. Ee ñecuaa meiiⁿ na tacanda̱a̱'ndyu' sa̱a̱ nncu' nlui'n'maaⁿndyu'. Ndo' xeⁿ tiñe'queⁿ' cheⁿnncu' xjeⁿ cantyja 'naⁿ', meiiⁿ na canda̱a̱'ndyu' ñe'c'oom', meiⁿchiuucheⁿ b'io nncju'na' 'u.
40005030	Ndo' xeⁿ wjaañ'oomna' 'u na matsei'tjo̱o̱ndyu' nnom Ty'o̱o̱ts'om jnaaⁿ' ts'o̱' ntyjaya, queⁿ' cheⁿnncu' xjeⁿ cha'cwijom na matyjee' ndo' matquie' juuna' cha xotseitjo̱o̱ndyu'ti'. Ee ñecuaa meiiⁿ na tacanda̱a̱'ndyu' sa̱a̱ nncu' nlui'n'maaⁿndyu'. Ee xeⁿ tiqueⁿ' cheⁿnncu' xjeⁿ cantyja 'naⁿ', meiiⁿ na canda̱a̱'ndyu' ñe'c'oom', maxjeⁿ nncju'na' 'u b'io.
40005031	’Mati waa ñ'oom na tyoñequiaa Moisés na meiⁿcwi'ñeeⁿcheⁿ ts'aⁿ na matseityuii' ljeii 'naaⁿ' ñ'eⁿ scuu', tsaⁿ'ñeeⁿ nnoom'm na nluii ljeii cantyja na mato̱ⁿ'ñê ñ'eⁿ scoom'm.
40005032	Sa̱a̱ je' candye'yo' ñ'oom na nntsjo̱o̱ nnco̱. Meiⁿcwi'ñeeⁿcheⁿ ts'aⁿ na matseityuii' ljeii 'naaⁿ' ñ'eⁿ scuu', cwii na meiⁿnquia na s'aa scoom'm na nchii ñet'oomya ñequio cwiicheⁿ ts'aⁿ, cha'cwijom nqueⁿ mach'eeⁿ na c'oomya scoom'm ñ'eⁿ cwiicheⁿ ts'aⁿ. Ndo' meiⁿcwi'ñeeⁿcheⁿ ts'aⁿ na nncoco ñ'eⁿ yuscu'ñeeⁿ, matsona' na cwe' m'aⁿyana.
40005033	’Mati jnda̱ jndye'yo' ñ'oom na tyolue nn'aⁿ teiyo nda̱a̱ welooya na matsona': “Tilqueⁿ'tyeⁿ' ñ'oom na ntyji'ya' na xonda̱a̱ nntseicanda̱a̱'ndyu', sa̱a̱ ñ'oom na jnda̱ tqueⁿ'tyeⁿ', catseicanda̱a̱'ndyu' juuna' nnom Ta Ty'o̱o̱ts'om.”
40005034	Sa̱a̱ je' nnco̱ matsjo̱o̱ nndye'yo': Meiⁿcwii ñ'oom tilqueⁿ'tyeⁿ'yo' na nntjei'yo'yo' ñ'oom jii' Ty'o̱o̱ts'om. Ee jom tjacantyja na t'maⁿ cwiluiiñê. Mati meiⁿcwii ñ'oom tilqueⁿ'tyeⁿ'yo' na nntjei'yo'yo' ñ'oom na ntyjii cañoom'luee, ee juuna' cwiluiiñena' ndio 'naaⁿ'aⁿ, ndo' na ljo' nndu'yo' matseijomna' na cwindu'yo' jii' Ty'o̱o̱ts'om.
40005035	Meiⁿcwii ñ'oom tilqueⁿ'tyeⁿ'yo' na nntjei'yo'yo' ñ'oom na ntyjii tsjoomnancue, ee juuna' m'aaⁿna' nacje 'naaⁿ' Ty'o̱o̱ts'om. Ndo' na nndu'yo' naljo', matseijomna' na cwindu'yo' jii' Ty'o̱o̱ts'om. Ndo' meiⁿcwii ñ'oom tilqueⁿ'tyeⁿ'yo' na nntjei'yo'yo' ñ'oom na ntyjii tsjoom Jerusalén, ee tsjoom'ñeeⁿ cwiluiiñena' tsjoom' nquii Ty'o̱o̱ts'om na matsa̱'ntjom. Ndo' na nndu'yo' naljo' matseijomna' na cwindu'yo' jii' Ty'o̱o̱ts'om.
40005036	Ndo' meiⁿcwii ñ'oom tilqueⁿ'tyeⁿ' cjo' nncu' ee 'u tjaa ljo' tseixmaⁿ' na nntsa' na nleicanchii' oo nleintom meiiⁿ ñe'cwii sooxqueⁿ'. Macanda̱ nquii Ty'o̱o̱ts'om nnda̱a̱ nnts'aaⁿ na ljo'. Jo' chii na nntsu' ñ'oom'ñeeⁿ matseijomna' na matsu' jii' Ty'o̱o̱ts'om.
40005037	Quia na macwji'yuu'ndyu' cwii ñ'oom ndo' matsu' na mayuu' juuna', cats'aana' na mayuu' ñ'oom'ñeeⁿ. Ndo' quia na matsu' na tiyuu', cats'aana' na tiyuu' ñ'oom'ñeeⁿ. Ee cantyjati ñ'oom na nntseicwaljo'ti' na nntseijndeii' 'ndyo' hasta nntseitiuu' na nntsu' jii' Ty'o̱o̱ts'om, ñ'oom'ñeeⁿ cwinaⁿna' na m'aaⁿ nquii tsaⁿjndii.
40005038	’'O jnda̱ jndye'yo' ñ'oom na tyolue nn'aⁿ teiyo na matsona': “Cwaaⁿ cwii nnom nawi' mach'ee ts'aⁿ ñ'eⁿ x'iaaⁿ'aⁿ, mati nleijndaa' na nntjom jom. Aa ts'omnnom x'iaaⁿ'aⁿ seiquiee'ñê, mati catjom jom. Aa tsei'n'om x'iaaⁿ'aⁿ tcoom, maxjeⁿ mati jom majo'ti catjoom.”
40005039	Sa̱a̱ je' nnco̱ matsjo̱o̱ nndye'yo': Til'ueendyu' na nnjoom quia na maco'wi' ts'aⁿ 'u. Ee meiⁿcwi'ñeeⁿcheⁿ ts'aⁿ na mmeiⁿ' nda' ntsmaⁿ' ntyjaya, mati ntyjatymaaⁿ' quiaa' na mmeiiⁿ'eⁿ nda'.
40005040	'Ñeeⁿ juu na maqueⁿ ñ'oom nacjo' na ñe'cuee' ñ'oom 'u wats'iaaⁿ ñe'cwjeeⁿ'eⁿ cotom', mati quiaa' na nncjaañ'oom liaaso'.
40005041	'Ñeeⁿ juu na mach'ee na jndei'na' cja' ñ'eⁿñê na ncja'chu' xuu 'naaⁿ'aⁿ cwii kilómetro, cja' meiiⁿ we.
40005042	Ts'aⁿ na macaⁿ 'naⁿ njom', quiaa' nnoom, ndo' ts'aⁿ na maco̱ⁿ, nchii nntsa' ndoo' ticandi'.
40005043	’Mati 'o jnda̱ jndye'yo' ñ'oom na tyolue nn'aⁿ teiyo, na matsona': “Catsa' na wi' ts'om' x'ia' ndo' catseita̱a̱' ts'om' ts'aⁿ na jndoo' 'u.”
40005044	Sa̱a̱ je' nnco̱ matsjo̱o̱ nndye'yo': Cal'a'yo' na wi' n'om'yo' nn'aⁿ na jndoo 'o. Ndo' calaneiⁿ'yo' nnom Ty'o̱o̱ts'om cantyja 'naaⁿ nn'aⁿ na cwita'wi' 'o.
40005045	Quia jo' nluiindyo' ntseinda Tsotye'yo' na m'aaⁿ cañoom'luee. Ee jom mach'eeⁿ na manty'iaa' ñe'quioom' 'naaⁿ'aⁿ nn'aⁿ na ya nn'aⁿndye ndo' mati nn'aⁿ na wi'ndye. Ndo' matseicuaa'aⁿ yuu na m'aⁿ nn'aⁿ na cwil'a na maty'iomyana', ndo' nn'aⁿ na cwil'a na ticaty'iomyana'.
40005046	Ee xeⁿ macanda̱ nn'aⁿ na wi' n'om 'o, cwil'a'yo' na wi' n'om'yo', ¿aa cwila'tiuu'yo' na cjaawee' ts'om Ty'o̱o̱ts'om? ¿Aa nchii majo'ti cwil'a nn'aⁿ na cwito'ñoom s'om cwentaa' gobiernom?
40005047	Ndo' xeⁿ cwe' ncjoondyo' cwiñe'quia'yo' na xmaⁿndyo', ¿yuuwaa na jeeⁿ ya cwil'a'yo'? Ee malaa'ti' m'aⁿ nn'aⁿ na tyoola't'maaⁿ'ndye Ty'o̱o̱ts'om.
40005048	C'om'yo' na canda̱a̱' na wi' n'om'yo' nn'aⁿ cha'xjeⁿ nquii Tsotye'yo' na m'aaⁿ cañoom'luee, canda̱a̱' m'aaⁿ na candya' ts'oom joona.
40006001	’Queⁿ'yo' cwenta quia na nl'a'yo' cwii nnom na maty'iomyana', nchii nl'a'yo' cwe' cha na canty'iaa nn'aⁿ, ee xeⁿ na ljo', tjaa'naⁿ naya 'naⁿ'yo' jo nnom Tsotye'yo' na m'aaⁿ cañoom'luee.
40006002	Cwe' nc'e jo' quia mache' naya cwii ts'aⁿ, catsa' na ñenncu' ntyji', tintseixuaandyu'. Ee m'aⁿ nn'aⁿ na cwe' cwil'aya na ya nn'aⁿndye. Cwi'oona lan'om ñequio n'om nantaa c'uaa ndyueena na cwil'ana naya ndyeñeeⁿ', cha queⁿ nn'aⁿ cwenta ndo' cala't'maaⁿ'ndye nn'aⁿ joona. Mayuu'cheⁿ nntsjo̱o̱ nndye'yo', cwe' tomti juu cantyja na cwila't'maaⁿ'ndye nn'aⁿ joona, jo' na cwita'ntjomna.
40006003	Sa̱a̱ 'u je', quia na mache' naya ts'aⁿ, tica'mo̱ⁿ' na nljeii cwiicheⁿ ts'aⁿ, meiiⁿ ts'aⁿ na jeeⁿ ya ñ'oom ñ'eⁿndyu'.
40006004	Cats'aana' na ñenncu' ntyji' naya na mache'. Ndo' nquii Tsotye' na manty'iaaⁿ'aⁿ ljo' mache' na cwe' nty'iu, jom nntseinoomñê ljo' na matseitjo̱o̱na' 'u.
40006005	’'O quia na cwilaneiⁿ'yo' nnom Ty'o̱o̱ts'om, tal'a'yo' cha'na joo nn'aⁿ na cwe' cwil'aya na ya nn'aⁿndye. Ee joona jeeⁿ ya nquiuna na jndoo'cheⁿ nn'aⁿ cwimeintyjee'na, cwila'neiⁿna nnom Ty'o̱o̱ts'om naquii' lan'om ndo' jo nqui nantaa. Mayuu'cheⁿ nndye'yo' nntsjo̱o̱, cwe' tomti juu na cwila't'maaⁿ'ndye nn'aⁿ joona jo' na cwita'ntjomna.
40006006	Sa̱a̱ 'u je', quia matsei'neiⁿ' nnom Ty'o̱o̱ts'om, cja'quie' naquii' wa', catseicu' 'ndyoots'a', ndo' catseineiⁿ' nnom Tsotye' na m'aaⁿ na titquioo'ñe. Ndo' jom na noom'm meiiⁿ titquioo'ñê, nntseinoomñê ljo' na matseitjo̱o̱na' 'u.
40006007	’Quia na cwilaneiⁿ'yo' nnom Ty'o̱o̱ts'om, tandu'yo' ñ'oom na ñejuu ñejuuna', cha'xjeⁿ quil'a nn'aⁿ na ticata'jnaaⁿ' Ty'o̱o̱ts'om. Ee joona cwila'tiuuna na jndye ndii' cwiluena, jo' na mañeeⁿ.
40006008	'O je' til'a'yo' cha'na cwil'a joona. Ee Tsotye'yo' ntyjiijndaa'ñê cwaaⁿ 'naⁿ na macaⁿna' 'o cwii tjo̱o̱cheⁿ na cwitaⁿ'yo' nnoom.
40006009	Quia na cwilaneiⁿ'yo' nnom Ty'o̱o̱ts'om, luaa candu'yo': Tsotya̱a̱yâ na m'aaⁿ' cañoom'luee, ñequii'cheⁿ catseit'maaⁿ'ñena' xue'.
40006010	Candyo cantyja na matsa̱'ntjom'. Caluii cantyja na l'ue ts'om' nnom tsjoomnancue cha'xjeⁿ na macwiluii cañoom'luee.
40006011	Quiaa' nantquie 'naⁿ' na macaⁿna' jâ xuee je'.
40006012	Catseit'maⁿ ts'om' jâ natia na jnda̱ l'aayâ cha'xjeⁿ jâ cwilat'maⁿ n'o̱o̱ⁿyâ nn'aⁿ na cwila'tjo̱o̱ndye nda̱a̱yâ.
40006013	Cateijndei' na ticjaachuuna' jâ na nl'aayâ yuu na ticatsa̱'ntjomna'. Ndo' catseicandyaandyu' jâ cantyja 'naaⁿ' juu natia. Ee cha'waa na yo na cwii wjaana' 'u cwiluiindyu' na matsa̱'ntjom', ndo' cwiluiindyu' najndu', ndo' tseixmaⁿ' na catseit'maaⁿ'ñena' 'u. Amén.
40006014	’Xeⁿ 'o cwilat'maⁿ n'om'yo' nn'aⁿ na cwila'tjo̱o̱ndye nda̱a̱'yo', quia jo' mati Tsotye'yo' na m'aaⁿ cañoom'luee, nntseit'maⁿ ts'oom 'o na cwila'tjo̱o̱ndyo' nnoom.
40006015	Sa̱a̱ xeⁿ 'o ticalat'maⁿ n'om'yo' nc'iaa'yo' na cwila'tjo̱o̱ndye nda̱a̱'yo', quia jo' mati Tsotye'yo' xocatseit'maⁿ ts'oom 'o jnaⁿ'yo' na waa.
40006016	’Quia na cwila'cwejndo'ndyo', til'a'ya'yo' na taquiomya nda̱a̱'yo' cwe' cha na caliu nn'aⁿ na ljo' cwil'a'yo'. Ee m'aⁿ nn'aⁿ na cwe' cwil'ayana taquiomya nda̱a̱na, cha ca'mo̱ⁿna' nda̱a̱ nn'aⁿ na cwila'cwejndo'ndyena. Mayuu'cheⁿ nndye'yo' nntsjo̱o̱, cwe' tomti juu na cwila't'maaⁿ'ndye nn'aⁿ joona, jo' na matseinoomñena' na cwila'cwe'jndo'ndyena.
40006017	Sa̱a̱ 'u je' quia matsei'cwejndo'ndyu', cwjaa'ndyu' ncheⁿ' xqueⁿ', camaⁿ' njom',
40006018	cha ticwitquioo' jo nda̱a̱ nn'aⁿ na matsei'cwejndo'ndyu', macanda̱ nquii Tsotye' na m'aaⁿ na titquioo'ñê nlqueeⁿ cwenta. Ndo' jom na noom'm meiiⁿ titquioo'ñê, nntio'naaⁿñê 'u.
40006019	’Tilatjom'yo' 'naⁿ na jndana' nnom tsjoomnancue yuu m'aⁿ canty'ua na nla'ndaa' joona', ndo' yuu na nlquii ch'meiⁿ, ndo' yuu na nnda̱a̱ nnc'ooquie' naⁿcanty'ue na nntjeii'na joona'.
40006020	Sa̱a̱ joo naya 'naⁿ'yo' na quit'maⁿ n'om'yo' calatjom'yo' joona' jo nandye cañoom'luee yuu na xocwa' canty'ua, meiⁿ na nlquii ch'meiⁿ ndo' meiⁿ na nnc'ooquie' naⁿcanty'ue na nntjeii' joona'.
40006021	Ee yuu na cwila'we'yo' naya na cwilatjom'yo', jo' jo' ntyjaa' n'om'yo'.
40006022	’Quia na mandi' ñ'oom na mayuu', matseijomna' 'u cha'na ts'aⁿ na tquioo'ya na xuee manty'iaa'. Ee quia matsei'no̱ⁿ' ñ'oom na mayuu'ñeeⁿ quia jo' mateijndeiina' cha'waa na m'aaⁿ'.
40006023	Sa̱a̱ xeⁿ tiñe'candi' ñ'oom na mayuu', matseijomna' 'u cha'na ts'aⁿ na tis'a n'omnnom na m'aaⁿ na nchjaaⁿ'. Ee meiiⁿ na mandi' ñ'oom'ñeeⁿ sa̱a̱ xeⁿ tixocatsei'no̱ⁿ' na mayuu' juuna', naquii' ts'om' matsei'xmaⁿ' cha'cwijom na jaaⁿñeñ'eⁿ.
40006024	’Tjaa'naⁿ 'ñeeⁿ juu na nnda̱a̱ nndi'ntjomtyeⁿ nnom we patrom na ñejom. Ee nnc'oom ts'aⁿ na ticuee' ts'oom cwii patrom'ñeeⁿ, ndo' nnc'oom na wi' ts'oom cwiicheⁿ. Oo nnts'aana' na nntseit'maaⁿ'ñê cwii naⁿ'ñeeⁿ, ndo' cwiicheⁿ til'ueñe. Xeⁿ na jeeⁿ cwiqueⁿndyo' na nla'tjom'yo' 'naⁿ na nleityandyo' xocju'naaⁿñena' na nla't'maaⁿ'ndyo' Ty'o̱o̱ts'om, ee we ntyja nmeiⁿ' xonda̱a̱ nndye'ntjom'yo' na ñejom.
40006025	’Cwe' nc'e jo', nndye'yo' nntsjo̱o̱: Tanc'om'yo' na jeeⁿ jndye m'aaⁿ' n'om'yo' na cwitando'yo' tsjoomnancue, ljo' na nlcwa'yo' oo na nncwe'yo', ndo' lia'yo' chiuu nleitsaaⁿ'ndyo'. Ee Ty'o̱o̱ts'om mantyjeeⁿ cantyjati na cwitando'yo' majndeiiticheⁿ na cwe' nantquie na cwicwa'yo'. Mantyjeeⁿ hasta cha'waandyo' 'o, majndeiiticheⁿ na cwe' liaa na cwicwee'yo'.
40006026	Queⁿ'yo' cwenta cantyja 'naaⁿ cantsaa na ma'ntyja jo nandye. Jooyo' tjaa ljo' cwinomyo' na nntyjeendyeyo' na nla'weyo' nantquie na nleil'ue 'io cha. Sa̱a̱ meiiⁿ na ljo', nquii Tsotye'yo' na m'aaⁿ cañoom'luee mañequiaaⁿ na cwicwa' jooyo'. Ndo' 'o cajndandyo'ti'yo' ntyjeeⁿ, nchiiti cantsaa.
40006027	Mati ¿cwaaⁿ cwiindyo' 'o nnda̱a̱ nnts'aa na nleitcooñeti cwe' na jeeⁿ jndye matseitiuu?
40006028	’Quia jo' ¿chiuu na jeeⁿ jndye m'aaⁿ' n'om'yo' cantyja chiuu na nleitsaaⁿ'ndyo'? Queⁿ'yo' cwenta, n'oom ljaa' quii' jnda̱a̱, ya cwiwijnda̱na'. Neiⁿncoo' cwiwaa' ljaa'. Tiquil'ana' ts'iaaⁿ, meiⁿ tiquil'ana' tsaⁿ na nluii liaana'.
40006029	Sa̱a̱ nndye'yo' nntsjo̱o̱: Juu rey Salomón meiiⁿ jeeⁿ tyañê, ndo' tjacantyja na ya 'naⁿ na tyoleichom, sa̱a̱ tîcatseijomna' na neiⁿncoo' liaⁿ'aⁿ cha'na neiⁿncoo' cwii ljaa'meiⁿ'.
40006030	Ndo' xeⁿ laa'ti' matseichjoomñe Ty'o̱o̱ts'om ljaa' quii' jnda̱a̱ na niomna' xuee je' ndo' 'io cha nlcona', majndeiiticheⁿ ntyjeeⁿ chiuu nlcwee'yo' liaa, 'o nn'aⁿ na ticala'yu'ya n'om'yo'.
40006031	Jo' chii tanc'om'yo' na jeeⁿ jndye m'aaⁿ' n'om'yo' na nndu'yo': “¿Chiuu nl'aayo̱o̱ na nlcwaa'a ndo' na nncwa̱a̱ya?” oo nndu'yo': “¿Chiuu nl'aayo̱o̱ na nleijndaa' liaaya?”
40006032	Ee ñenquii'cheⁿ nmeiⁿ' cwil'uee'ndye nn'aⁿ na tic'om nacje 'naaⁿ' Ty'o̱o̱ts'om. Sa̱a̱ nqueⁿ na cwiluiiñê Tsotye'yo' na m'aaⁿ cañoom'luee mantyjeeⁿ na tjo̱o̱ndyo' cha'tso nmeiⁿ'.
40006033	Sa̱a̱ najndyee quiandyo' na nntsa̱'ntjom Ty'o̱o̱ts'om 'o. Ndo' cal'a'yo' yuu na maty'iomyana' cha'xjeⁿ na l'ue ts'oom, quia jo' nñequiaaⁿ cha'tso nmeiⁿ' na macaⁿna' 'o.
40006034	Jo' chii tinc'om'yo' na jeeⁿ jndye m'aaⁿ' n'om'yo' cantyja 'naaⁿ' 'naⁿ na nlcaⁿna' 'o xuee na cwii wjaana'. Ee xuee 'io waanquia ñ'omtiuu cwentaa'na'. Xuee je' malei'tyeⁿ nawi' na chuuna' cwenta'yo'.
40007001	’Til'uee'ndyo' jnaaⁿ nn'aⁿ na cwe' xjeⁿto 'o cha ticu'xeⁿ Ty'o̱o̱ts'om 'o.
40007002	Ee mañejuuti ñ'oom na cwil'ue'yo' nacjoo nc'iaa'yo', majuuna' nleil'uee'ñe Ty'o̱o̱ts'om na nncu'xeⁿna' 'o. Ndo' cha'xjeⁿ na cwitjei'yo' cwenta na cat'uiina' nc'iaa'yo', malaa'ti' nnts'aaⁿ ñ'eⁿndyo'.
40007003	¿Chiuu na jeeⁿ maqueⁿ' cwenta meiiⁿ chjoowi' ljo' mach'ee x'ia'? Ndo' manncu'ti' tiqueⁿ' cwenta na t'maⁿ matsei'tjo̱o̱ndyu'. Mach'eena' cantyja 'naⁿ' cha'cwijom jeeⁿ ndo' ntquioo' jnda̱ na njom ts'omnnom x'ia', sa̱a̱ meiⁿchjoo tiqueⁿ' cwenta ts'oom tscaa' na njom ts'omnjom' nncu'.
40007004	¿Aa nntsu'yu' nnom x'ia': “Cwa, quiaa' na nncwjii'a ntquioo' jnda̱ na njom ts'omnjom'”? Ndo' 'u je' ndicwaⁿ njom ts'oom tscaa' ts'omnjom'.
40007005	'U ts'aⁿ na we waa na matseixmaⁿ' cwji'jndyee' ts'oom tscaa' na njom ts'omnjom' nncu' quia jo' tquio'ya' na nncwji' ntquioo' jnda̱ na njom ts'omnnom x'ia'.
40007006	’Tiñe'quia'yo' 'naⁿ na lju' la'xmaⁿna' nda̱a̱ nn'aⁿ na ticala'ñ'oom'ndye Ty'o̱o̱ts'om na ticala'xmaⁿ na nnto'ñoom joona'. Ee xeⁿ na luaa' nl'a'yo' matseijomna' cha'cwijom cwiñe'quia'yo' 'naⁿ na ya na la'xmaⁿna' cwentaa' Ty'o̱o̱ts'om nda̱a̱ calue'. Ndo' calue'ñeeⁿ nnta'queⁿyo' na nntquiiyo' 'o. Meiⁿ tiñe'quia'yo' 'naⁿ na jnda nda̱a̱ naⁿ'ñeeⁿ, ee xeⁿ na ljo' nl'a'yo', matseijomna' cha'cwijom cwitue'yo' ts'uaa ta̱' na jeeⁿ jnda nda̱a̱ calcu. Ndo' calcu'ñeeⁿ cwe' nntyueyo' joona'.
40007007	’Ñequii'cheⁿ cataⁿ'yo' nnom Ty'o̱o̱ts'om quia jo' nnda'yo' juu na cwitaⁿ'yo'. Ñequii'cheⁿ cal'ue'yo' chiuuya jo nnoom quia jo' nliu'yo'. Ñequii'cheⁿ ca'maⁿ'yo' jom quia jo' nnaaⁿ cha'cwijom 'ndyoots'a jo nda̱a̱'yo'.
40007008	Ee cwii ts'aⁿ na waa na macaaⁿ nnom Ty'o̱o̱ts'om, maxjeⁿ nnco'ñoom juuna'. Ndo' mati ts'aⁿ na mal'ue yuu na l'ue ts'om Ty'o̱o̱ts'om, maxjeⁿ nljeiiⁿ. Ndo' juu ts'aⁿ na ma'maⁿ, maxjeⁿ nntseicanaaⁿñe Ty'o̱o̱ts'om cha'cwijom 'ndyoots'a jo nnom.
40007009	’¿'Ñeeⁿ cwiindyo' 'o na m'aaⁿ yucachjoo jnda, ndo' xeⁿ macaaⁿ tyoo' njom', aa nñequiaa'yu' tsjo̱' nnoom? Tjaa'naⁿ 'ñeeⁿ nnts'aa na ljo'.
40007010	Ndo' xeⁿ macaⁿ yucachjoo jnda' cwii catscaa njom', ¿aa nñequiaa'yu' catsuu nnoom? Xocatsa' na ljo'.
40007011	Quia jo' 'o nn'aⁿ na tia nn'aⁿndyo', xeⁿ manquiu'yo' na nñe'quia'yo' 'naⁿ na ya nda̱a̱ nda'yo', majndeiiticheⁿ nquii Tsotye'yo' na m'aaⁿ cañoom'luee nñequiaaⁿ 'naⁿ na yaticheⁿ nda̱a̱ nn'aⁿ na cwitaⁿ nnoom.
40007012	’Quia jo' meiⁿnquia na l'ue n'om'yo' na cal'a nn'aⁿ ñ'eⁿndyo' majo'ti cal'a' 'o ñ'eⁿndye joona. Ee laa'ti' matsa̱'ntjom ljeii na tqueⁿ Moisés ñequio ñ'oom' Ty'o̱o̱ts'om na tyoñe'quia profetas tandyo xuee.
40007013	’'O catsaquie'yo' 'ndyoots'a cantuu na nnc'om'yo' natoo' Ty'o̱o̱ts'om. Ee waa 'ndyoots'a tmeiⁿ na matseicanaaⁿñena' nato t'maⁿ. Juuna' wjaañ'oomna' ts'aⁿ na nntsuuñe ndo' jndye nn'aⁿ cwi'ooquie' jo' jo'.
40007014	Sa̱a̱ 'ndyoots'a cantuu matseicanaaⁿñena' nato cajneiⁿ. Nato'ñeeⁿ wjaañ'oomna' ts'aⁿ na ticantycwii na nncwando' sa̱a̱ tijndye nn'aⁿ cwiliu juuna'.
40007015	’Cal'a'yo' cwenta ñequio joo nn'aⁿ na tiyuu' ñ'oom cwiñe'quia. Cwiquie'cañomna 'o na ndoo' jeeⁿ nioom' n'omna cha'na nioom' ts'om catsmaⁿ sa̱a̱ naquii' n'omna laxmaⁿna na wi'ndyena cha'cwijom lobo.
40007016	Nnta'jnaⁿ'yo' 'ñeeⁿ joona quia cwiqueⁿ'yo' cwenta chiuu cwil'ana. ¿Aa nnts'aacheⁿna' na nntseicjoo ts'aⁿ ta̱uva l'o̱o̱nioom? Oo ¿aa nntseicjoo ts'aⁿ ta̱higos ts'oom nioom? Xocats'aana' na ljo'.
40007017	Ee ticwii cwii ts'oom na ya, cwiwe' ta̱ na ya, ndo' ticwii cwii ts'oom na tis'a, cwiwe' ta̱ na tis'a.
40007018	Ts'oom na ya xocue' ta̱ na tis'a, ndo' ts'oom na tis'a xocue' ta̱ na ya.
40007019	Ticwii cwii ts'oom na ticats'aa ta̱ na ya, cwit'uana', jnda̱ chii cwituee' nn'aⁿ juuna' quii' chom.
40007020	Luaa' waa na nnta'jnaⁿ'yo' naⁿ'ñeeⁿ, ee m'mo̱ⁿna' na tiyuu' ñ'oom na cwiñe'quiana quia na nleitquioo' chiuu waa na cwil'ana.
40007021	’Majndye nn'aⁿ cwilue nno̱o̱ⁿ Ta, sa̱a̱ ticha'tsondyena nnc'ooquiee'ndyena cantyja na matsa̱'ntjom Ty'o̱o̱ts'om. Ñequii'cheⁿ joo nn'aⁿ na cwil'a ljo' na l'ue ts'om Tsotya̱ya na m'aaⁿ cañoom'luee, naⁿ'ñeeⁿ nnc'ooquiee'ndye cantyja na matsa̱'ntjoom.
40007022	Xuee na nncue'ntyjo̱ na nntu'xeⁿndye nn'aⁿ, majndye nn'aⁿ nluena no̱o̱ⁿ: “Jeeⁿ 'u Ta, ¿aa nchii jnda̱ tquiaayâ ñ'oom naya 'naⁿ' ñequio najndeii na matsei'xmaⁿ' ndo' tjeii'â jndyetia naquii' n'om nn'aⁿ, ndo' l'aayâ jndye 'naaⁿ ñequio najndu' nncu' na tixocaluiina' cantyja najndeii na matseixmaⁿ ts'aⁿ?”
40007023	Quia jo' nnc'o̱ya ndyuee naⁿ'ñeeⁿ, nntsjo̱o̱: “Meiⁿchjoo ticwajnaⁿ'a 'ñeeⁿ 'o. Quindyo̱'yo' nacañomya, 'o nn'aⁿ na tia nn'aⁿndyo'.”
40007024	’Ticwii cwii ts'aⁿ na mandii ñ'oom na matsjo̱o̱ nmeiiⁿ ndo' matseicanda̱ joona', matseijomna' tsaⁿ'ñeeⁿ cha'na cwii ts'aⁿ na jndo̱' ts'om na s'aa waa' nacjoo' tsjo̱'t'maⁿ na tyeⁿ wacatyeeⁿ.
40007025	Jnaⁿna' tua', tyjee' jndaa, tioo jndye jndeii, teicaljoona' w'aa'ñeeⁿ, sa̱a̱ tiquioona' ee na t'uiityeⁿna' nacjoo' tsjo̱'ñeeⁿ.
40007026	Sa̱a̱ ticwii cwii ts'aⁿ na mandii ñ'oom na matsjo̱o̱ ndo' titseicanda̱ joona', matseijomna' tsaⁿ'ñeeⁿ cha'na cwii ts'aⁿ na tijndo̱' ts'om na s'aa waa' nacjoo' tei'.
40007027	Jnaⁿna' tua', tyjee' jndaa, tioo jndye jndeii, teicaljoona' w'aa'ñeeⁿ, mana tioona'. Ndo' mat'maⁿ tsuu cantyja 'naaⁿ' w'aa'ñeeⁿ.
40007028	Quia na jnda̱ jnda̱ seineiⁿ Jesús cha'tso ñ'oommeiⁿ', nn'aⁿ na jndyendye jeeⁿ tjawee' n'omna ñ'oom na t'mo̱o̱ⁿ nda̱a̱na.
40007029	Ee tyo'mo̱o̱ⁿ na waa najndeii na matseixmaaⁿ, nchii cha'na cwit'mo̱o̱ⁿ nn'aⁿ na jndo̱' n'om cantyja 'naaⁿ' ljeii na tqueⁿ Moisés.
40008001	Quia na jndyocue Jesús ta na tjaaⁿ, jndyendye nn'aⁿ tquiontyjo̱ naxeeⁿ'eⁿ.
40008002	Tyjee'cañoom cwii ts'aⁿ na chuu tycu lepra, tjatseicandyoo'ñe, tco' xtye jo nnoom, tso: —Ta, ntyjii na 'u nnda̱a̱ nntsein'maⁿ' ja, xeⁿ l'ue ts'om'.
40008003	Ndo' Jesús seintyjo̱o̱ⁿ ts'o̱o̱ⁿ, tyenquioom'm tsaⁿ'ñeeⁿ, matsoom nnom: —L'ue ts'o̱o̱ⁿ. Can'maⁿ'. Ndo' mañoom' n'maⁿ tsaⁿ'ñeeⁿ, mana tsu tycu lepra.
40008004	Quia jo' tso Jesús nnoom: —Ndi' nntsjo̱o̱, meiⁿcwii ts'aⁿ ticatsu' nnom chiuu waa na tuii. Sa̱a̱ cja', cja'tseica'mo̱ⁿndyu' nnom tyee, ndo' quiaa' quioo' nnoom na tseixmaⁿ cwentaa' Ty'o̱o̱ts'om cha'xjeⁿ na sa̱'ntjom Moisés. Luaa' catsa' cha calui'yuu'na' nda̱a̱ nn'aⁿ na jnda̱ n'maⁿ'.
40008005	Xjeⁿ na mawjaaquiee' Jesús tsjoom Capernaum, cwii capeitaⁿ na matsa̱'ntjom cwii siaⁿnto sondaro seicandyoo'ñe nacañom'm. S'aa ty'oo nnoom.
40008006	Tso: —'U Ta, moso 'naⁿya macanda̱ cwe' waaⁿ na waa w'aya, tei'caljoo tycutqueeⁿ jom. Jeeⁿ cwajndii maquiina' jom.
40008007	Tso Jesús nnom: —Nncjo̱, nntsein'maⁿya jom.
40008008	Sa̱a̱ t'o̱ capeitaⁿ, tsoom: —'U Ta, ticatseixmaⁿya na nncja'quie' naquii' w'aya. Mantyjii meiiⁿ cwe' ñ'oom catsu', mana nn'maⁿ moso 'naⁿya.
40008009	Ee mati ja m'aaⁿya nacje 'naaⁿ nn'aⁿ na cwitsa̱'ntjom. Ndo' mati nnco̱ m'aⁿ sondaro na matsa̱'ntjo̱ⁿ. Quitsjo̱o̱ nnom cwii joona: “Cja' luaa'”, ndo' wjaa. Quitsjo̱o̱ nnom cwiicheⁿ: “Candyo' luaa”, ndo' ndyo. Quitsjo̱o̱ nnom cwii cwii moso 'naⁿya: “Catsa' ts'iaaⁿwaa'”, ndo' nts'aa.
40008010	Jeeⁿ tjawee' ts'om Jesús quia na jñeeⁿ ñ'oom 'ndyoo tsaⁿ'ñeeⁿ. Tsoom nda̱a̱ nn'aⁿ na cwi'oontyjo̱ naxeeⁿ'eⁿ: —Mayuu'cheⁿ nndye'yo' nntsjo̱o̱, meiⁿ quii'ntaaⁿ nn'aⁿ Israel tyooljei cwii ts'aⁿ na matseiyu'ya ts'om cha'na tsaⁿm'aaⁿ'.
40008011	Candye'yo' nntsjo̱o̱, jndye nn'aⁿ na nchii nn'aⁿ Israel nnaⁿ naⁿ'ñeeⁿ jo ntyja na macalui' ñe'quioom' ñequio ntyja na mawjaacue ñe'quioom'. Ndo' yuu na m'aⁿ Abraham ñ'eⁿ Isaac ñ'eⁿ Jacob yuu na matsa̱'ntjom Ty'o̱o̱ts'om, ñequio na neiiⁿna nncwindyuaandyena na nlcwa'na ñ'eⁿ naⁿ'ñeeⁿ.
40008012	Sa̱a̱ nquiee nn'aⁿ judíos na qui na cwentaana cantyja na matsa̱'ntjom Ty'o̱o̱ts'om, nncwji'na' joona jo' jo'. Nncju'na' joona yuu na tjacantyja na jaaⁿñe. Jo' jo' nnc'omna na nla'xuaana na matsei'ndaa'na' n'omna. Ndo' nnteinquiena ndei'n'omna na maquiina' joona.
40008013	Quia jo' tso Jesús nnom capeitaⁿ'ñeeⁿ: —Cha'xjeⁿ na jnda̱ seiyu', maxjeⁿ jo' nluii. Cja'lcwe' na waa wa'. Ndo' mañejuu xjeⁿ'ñeeⁿ n'maⁿ mosoo' tsaⁿ'ñeeⁿ.
40008014	Tjaquiee' Jesús waa' Pedro. Ljeiiⁿ na waa sta̱xeeⁿ' tsaⁿ'ñeeⁿ cjoo' jnduu. Matseicona' juu.
40008015	Tyenquioom'm ts'o̱ tsaⁿ'ñeeⁿ ndo' mañoom' tjameintyjee' na matseicona' juu. Teicantyja, to̱' na mandi'ntjom nda̱a̱na.
40008016	Quia na jnda̱ tmaaⁿya, tquiocho nn'aⁿ jndye nc'iaana na cwilei'cho jndyetia na m'aaⁿ Jesús. Ñe'cwii sa̱'ntjoom na calui' jndyetia, quia jo' jlui'na naquii' n'om naⁿ'ñeeⁿ. Ndo' sein'maaⁿ cha'tso nn'aⁿwii.
40008017	Luaa' tuii cha calui'ljuu' ñ'oom' Ty'o̱o̱ts'om na tyoñequiaa profeta Isaías. Tso tsaⁿ'ñeeⁿ: “Manquiityeeⁿ teijneiⁿ jaa cantyja na tijndeii' n'o̱o̱ⁿya. Ndo' mati sein'maaⁿ jaa cha'tso ntycu na ñejleichuuna' jaa.”
40008018	Quia na nty'iaa' Jesús na jndyendye nn'aⁿ m'aⁿ nacañom'm, tsoom nda̱a̱ nn'aⁿ na cwila'jomndye ñ'eⁿñê na cala'jndaa'ndyena w'aandaa na nnc'oona xndyaa' ndaaluee.
40008019	Ndo' tjantyjaa' cwii ts'aⁿ na ma'mo̱ⁿ ljeii na tqueⁿ Moisés. Matso nnoom: —Maestro, nncjo̱ntyjo̱ naxeⁿ' meiⁿyuucheⁿ na wja'.
40008020	T'o̱ Jesús nnom, tsoom: —Joo canndye maniom lue'w'aayo' ndo' cantsaa na cwima'ntyja mati maniom cantquiaayo', sa̱a̱ ja na cwiluiindyo̱ ts'aⁿ na jnaⁿ cañoom'luee meiⁿ yuu na nncwajndya̱, tjaa'naⁿ.
40008021	Cwiicheⁿ ts'aⁿ na matseijomñe ñ'eⁿñê, matso nnoom: —Ta, quiaa' ñ'om' na nndi'ntjo̱ⁿtya̱ nnom tsotya̱, hasta xeⁿ jnda̱ ty'iuya jom, quia jo' yuu' je' nñ'a̱ⁿya ñ'eⁿndyu'.
40008022	T'o̱ Jesús nnom, matsoom: —Jndye nn'aⁿ m'aⁿ na tyootando' cantyja 'naⁿya. M'aⁿna cha'cwijom l'oo. Ca'ndii' na joona caty'iuundye ntyjeena. Sa̱a̱ 'u je', candyo'tseijomndyu' ñ'eⁿndyo̱.
40008023	Quia jo' tuo̱o̱ⁿ ts'om w'aandaa, mandi ñ'eeⁿ nn'aⁿ na cwila'jomndye ñ'eⁿñê.
40008024	Luaa tuii, tyoowijndye 'oona, tioo cwii jndye t'maⁿ jndeii nnom ndaaluee, mawaa na wjaanchjeeñe nmo̱ⁿ w'aandaa. Ndo' jom watsom.
40008025	Ndo' ty'entyjaa' nn'aⁿ na cwila'jomndye ñ'eⁿñê jla'nlcwina jom, jluena: —Jeeⁿ 'u Ta, cwji'n'maaⁿndyu' jaa, manncwja̱a̱ya.
40008026	Quia jo' tsoom nda̱a̱na: —'O nn'aⁿ na ticala'yu'ya n'om'yo' ñ'eⁿ Ty'o̱o̱ts'om, ¿chiuu na cwilacatyuendyo'? Ndo' teicantyjaaⁿ, seitiaaⁿ'aⁿ jndye'ñeeⁿ ñequio ndaaluee, mana teicheⁿñ'eⁿna'.
40008027	Cwe' seiñ'eeⁿ'tona' naⁿ'ñeeⁿ, jluena: —¿'Ñeeⁿ cwiluiiñe tsaⁿm'aaⁿ' na jeeⁿcheⁿ ndya' waljoo'? Jnda'jom meiiⁿ jndye, meiiⁿ ndaaluee cwila'canda̱na' ñ'oom na matsa̱'ntjoom.
40008028	Jnda̱ jo' jlui'na cwiicheⁿ xndyaa' ndaaluee, ndyuaa nn'aⁿ gadarenos, we nn'aⁿ na la'xmaⁿ naⁿjndii ty'ecatjomndye jom. Jlui'na yuu niom ndei'luaa, jeeⁿcheⁿ ndya' wjeena hasta leicanda̱a̱ nncwinom ts'aⁿ nato'ñeeⁿ.
40008029	Luaa tuii, jndeii jla'xuaana, jluena: —¿Ljo' nntsa' ñ'eⁿndyô̱, 'u Jesús, Jnda Ty'o̱o̱ts'om? ¿Aa jnda̱ jndyo' na nlco'wi' jâ, meiiⁿ tyoowe'ntyjo̱ xjeⁿ na nntu'xeⁿndyô̱?
40008030	Jo' jo' chjooti matquio̱o̱'ti m'aⁿ cwii tmaaⁿ' t'maⁿ calcu na cwicwa'.
40008031	Ndo' naⁿjndii'ñeeⁿ jla'ty'oondyena nnoom jluena: —Xeⁿ na nncwji' jâ naquii' n'om naⁿm'aⁿ, quiaa' ñ'om' na nntsaquia̱a̱'â naquii' n'om calcu na m'aⁿ luaa'.
40008032	Quia jo' tsoom nda̱a̱na: —Cwa, catsa'yo'. Mana jlui'na, ty'equie'nomna naquii' n'om calcu'ñeeⁿ. Ndo' cha'waa tmaaⁿ' calcu'ñeeⁿ tmaⁿ'nquioyo', mana tei'tyu'yo' 'ndyoo ndaaluee. Tja̱yo' quii' ndaa.
40008033	Ndo' nn'aⁿ na cwijndoo' jooyo', jlei'nomna, ty'equie'na quii' tsjoom. Tcuu tcuu tyola'candiina chiuu waa na tjoomna ñ'eⁿ calcu'ñeeⁿ ñequio chiuu waa na n'maaⁿ we naⁿ'ñeeⁿ na tyolei'cho naⁿjndii.
40008034	Quia jo' cha'tso nn'aⁿ tsjoom'ñeeⁿ jlui'na, ty'ena na m'aaⁿ Jesús. Ndo' quia na tjomndyena jom, l'ana ty'oo nnoom na calueeⁿ'eⁿ ndyuaana.
40009001	Quia jo' tuo̱nnda' Jesús ts'om w'aandaa ñequio nn'aⁿ na cwila'jomndye ñ'eⁿñê. Tei'ty'ioo'na ndaaluee. Mana tquiena tsjoom yuu na mac'eⁿ Jesús.
40009002	Ndo' tquioñ'om nn'aⁿ cwii ts'aⁿwii' na m'aaⁿ, cwe' ñ'eⁿ tsuee. Tsaⁿ'ñeeⁿ tycutqueeⁿ tei'ljoo jom mana teintjeiⁿ nc'eeⁿ. Quia na nty'iaa' Jesús na t'maⁿ cwila'yu'ya n'om naⁿ'ñeeⁿ, tsoom nnom tsaⁿwii': —'U jndaaya, c'om' t'maaⁿ'ndyu' ts'om'. Ja jnda̱ seit'maⁿ ts'o̱o̱ⁿya 'u cha'tso jnaⁿ' na waa.
40009003	Quia jo' cwanti nn'aⁿ na cwit'mo̱o̱ⁿ ljeii na tqueⁿ Moisés tyom'aaⁿ' n'omna, cwiluena: “Tsaⁿm'aaⁿ' ñ'oom ntjeiⁿ matseineiiⁿ ee mach'eeⁿ na ljo'yu cwiluiiñê ñ'eⁿ Ty'o̱o̱ts'om.”
40009004	Jesús maxjeⁿ mantyjeeⁿ na luaa' cwila'tiuuna. Jo' chii tsoom nda̱a̱na: —¿Chiuu na ticuaaya nquiu'yo' ñ'eⁿndyo̱?
40009005	¿Cwaaⁿ ñ'oom cwila'tiuu'yo' na tijndei'tina' na nntsjo̱o̱ nnom tsaⁿm'aaⁿ, aa nchii cha'na jnda̱ tsjo̱o̱ nnoom na matseit'maⁿ ts'o̱o̱ⁿya jnaaⁿ'aⁿ na waa? Oo ¿aa nchii nquiu'yo' na jndei'tina' na nntsjo̱o̱ quicantyjaaⁿ, cjaacaⁿ?
40009006	Queⁿ'yo' cwenta, ja na cwiluiindyo̱ tsaⁿ na jnaⁿ cañoom'luee m'mo̱o̱ⁿya nda̱a̱'yo' na waa na jndo̱ na matseixmaⁿya tsjoomnancuewaañe na nntseit'maⁿ ts'o̱o̱ⁿya jnaaⁿ nn'aⁿ. Quia jo' tsoom nnom ts'aⁿ na ntjeiⁿ nc'ee: —'U re, quicantyja', catseilcwiindyu' tsuee 'naⁿ'. Cja'to' wa'.
40009007	Ndo' teicantyjaaⁿ, mana tjaaⁿ waⁿ'aⁿ.
40009008	Ndo' tmaaⁿ' nn'aⁿ na nty'iaa na luaa', tyueneiiⁿna ndo' tyola't'maaⁿ'ndyena Ty'o̱o̱ts'om na tquiaaⁿ najneiⁿ nnom Jesús na nnteijndeiina' nn'aⁿ.
40009009	Jlui' Jesús jo' jo', mana tjaaⁿ. Ndo' ljeiiⁿ ja na jndyuya Mateo. Wacatya̱ⁿ w'aa yuu cwitioom nn'aⁿ ts'iaaⁿnda̱a̱na cwentaa' gobiernom. Tsoom no̱o̱ⁿ: —Candyo'tseijomndyu' ñequio ts'iaaⁿ na mats'aa. Mañoom' teicantyjaya, tjo̱tseijomndyo̱ ñequioñê.
40009010	Luaa tuii, wacatyeeⁿ Jesús nacañoom' meiⁿsa w'aya. Ndo' naⁿcwito'ñoom ts'iaaⁿnda̱a̱ nn'aⁿ cwentaa' gobiernom ñ'eⁿ nn'aⁿ na cwila'tjo̱o̱ndye nnom Ty'o̱o̱ts'om cantyja na nquiu nn'aⁿ fariseos, ñe'naaⁿ' meindyuaandyena ñ'eⁿñê ñequio nn'aⁿ na cwila'jomndye ñ'eⁿñê.
40009011	Sa̱a̱ quia na nty'iaa nn'aⁿ fariseos na luaa' mach'eeⁿ, ta'x'eena nda̱a̱ nn'aⁿ na cwila'jomndye ñ'eⁿñê, jluena: —¿Chiuu na macwa' maestro 'naⁿ'yo' ñequio naⁿcwito'ñoom ts'iaaⁿnda̱a̱ nn'aⁿ cwentaa' gobiernom ndo' ñequio nn'aⁿ na cwila'tjo̱o̱ndye nnom Ty'o̱o̱ts'om?
40009012	Quia na jndii Jesús na luaa' cwiluena, tsoom: —Nn'aⁿ na tiwii titjo̱o̱ndyena ts'aⁿ na mach'ee nasei. Sa̱a̱ nn'aⁿ na wii tjo̱o̱ndyena tsaⁿ'ñeeⁿ.
40009013	Waa ñ'oom' Ty'o̱o̱ts'om na luaa matsona': “Ja cajndati ntyjii na nnc'om'yo' na wi' n'om'yo' nc'iaa'yo' nchiiti na cwiñe'quia'yo' quioo' na cwila't'maaⁿ'ndyo' ja.” Tsoti Jesús: —Catsa'yo' ndo' cala'no̱ⁿ'yo' ljo' ñe'ca'mo̱ⁿ ñ'oomwaa'. Ee ja nchii na jndyo̱o̱ na nncwaⁿya nn'aⁿ na cwil'a na maty'iomyana', sa̱a̱ jndyo̱o̱ na nncwaⁿya nn'aⁿjnaⁿ na calcwe' n'omna.
40009014	Quia jo' nn'aⁿ na cwila'jomndye ñ'oom na mañequiaa Juan, tyquie'cañomna Jesús. Tyola'ncjoo'ndyena, jluena: —¿Chiuu na jâ ñequio nn'aⁿ fariseos jndye ndii' cwila'cwejndo'ndyô̱, sa̱a̱ nn'aⁿ na cwila'jomndye ñ'eⁿndyu' tiquila'cwejndo'ndyena?
40009015	T'o̱ Jesús nda̱a̱ naⁿ'ñeeⁿ, seineiiⁿ ñ'oom tjañoom': —Joo nn'aⁿ na cwila'jomndye ñ'eⁿ nquii ts'aⁿ na macoco, ¿aa nnc'omna na chjoo' n'omna yocheⁿ na cwiwit'maaⁿ' na ndicwaⁿ m'aaⁿ tsaⁿ'ñeeⁿ quii'ntaaⁿna? Xocats'aana'. Sa̱a̱ nncue'ntyjo̱ xuee na nncwji'na' juu ts'aⁿ na macoco quii'ntaaⁿna. Quia ljo'cheⁿ nnc'omna na chjoo' n'omna ndo' nla'cwejndo'ndyena.
40009016	Quia jo' seineiⁿti Jesús ñ'oom tjañoom' cantyja 'naaⁿ' ñ'oom xco na jndyoñ'oom. Tsoom: —Ticaty'iomyana' na nntseiyo̱ ts'aⁿ liaa ntsaa ñ'eⁿ cwii taⁿ' liaa xco na tyootmaⁿ. Ee xeⁿ na ljo' nnts'aa, nncjaateii liaa xco, nnc'ioo'ñena' liaa ntsaa ndo' liaa ntsaa cwajndiiti njndii'ñena'.
40009017	Meiⁿ xocatiom ts'aⁿ winom xco ts'om tjaⁿ na jnda̱ teil'ue, ee xeⁿ na luaa' nts'aa ts'aⁿ, nty'ioo' tjaⁿ, mana cwiwindaa'ñ'eⁿ juuna' ndo' mati nlcwe' winom. Maxjeⁿ nntiom ts'aⁿ winom ts'om tjaⁿ xco ndo' laa'ti' meiⁿ tjaⁿ xocwi'ndaa' meiⁿ winom.
40009018	Yocheⁿ na matseineiⁿ Jesús ñ'oommeiⁿ', tyje'cañoom cwii ts'aⁿ na cwiluiitquieñe wats'om 'naaⁿ nn'aⁿ judíos. Tco' xtye jo nnoom, tso: —Je'ndyo tue' nomjndaaya. Sa̱a̱ xeⁿ wja' na nntio' ts'o̱' nacjoom'm, nncwando'nnaaⁿ'aⁿ. Cwa cja', catio'ya' ts'o̱' nacjoom'm, quia jo' nncwando'xcoom.
40009019	Ndo' teicantyja Jesús, tjantyjo̱o̱ⁿ naxeⁿ' tsaⁿ'ñeeⁿ ñequio jâ nn'aⁿ na cwilajomndyô̱ ñ'eⁿñê.
40009020	Luaa tuii, jndyontyjo̱ cwii yuscu naxeⁿ' Jesús na nioom wii'. Yuscu'ñeeⁿ jnda̱ canchoo'we chu na tyoocameintyjee' na cwicaa nioom'm. Jndyotseicandyoo'ñê, t'ueeⁿ 'ndyoo liaa' Jesús.
40009021	Ee seitioom naquii' ts'oom: “Xeⁿ cwe' na nnda̱a̱ nñequiuu'a liaⁿ'aⁿ, quia jo' nn'maⁿya.”
40009022	Taqueⁿ Jesús nty'iaaⁿ'aⁿ yuscu'ñeeⁿ. Tsoom nnom: —'U jndaaya, c'om' t'maaⁿ'ndyu' ts'om'. Nc'e na matseiyu'ya ts'om' ñ'eⁿndyo̱, jnda̱ n'maⁿ'. Ndo' mañejuu xjeⁿ'ñeeⁿ n'maⁿ.
40009023	Jnda̱ tuee' Jesús waa' Jairo'ñeeⁿ, tjaqueⁿ'eⁿ naquii' w'aa. Nty'iaaⁿ'aⁿ nn'aⁿ na cwitjo̱o̱' nmaaⁿ, ñequio jndye nt'omcheⁿ nn'aⁿ na tacwaxua ndyuee.
40009024	Tsoom nda̱a̱ naⁿ'ñeeⁿ: —Calui'yo', ee nchii na jnda̱ tue' yuscuchjoom'aaⁿ'. Cwe' watsoo. Sa̱a̱ cwe' teincona jom.
40009025	Jnda̱ na tjeiiⁿ'eⁿ naⁿ'ñeeⁿ ch'eⁿ, tjaqueⁿ'eⁿ yuu ndii' ts'oochjoo, t'ueeⁿ ts'o̱. Teintyja yu'ñeeⁿ.
40009026	Cha'waa ts'o̱ndaa'ñeeⁿ t'om ñ'oom na tuii na luaa'.
40009027	Na mawjaati Jesús ty'entyjo̱ we naⁿnchjaaⁿ naxeeⁿ'eⁿ. Jndeii tyola'xuaana, tyoluena: —Ta, 'u na cwiluiindyu' tsjaaⁿ 'naaⁿ' David na jndyowicantyjoo', c'oom' na wi' ts'om' jâ.
40009028	Quia na tjaqueⁿ'eⁿ quii' w'aa, ty'entyjo̱ naⁿnchjaaⁿ'ñeeⁿ naxeeⁿ'eⁿ. Tsoom nda̱a̱na: —¿Aa cwilayu'yo' na nnda̱a̱ nnts'aaya na nnty'ia'yo'? T'o̱o̱na nnoom jluena: —Ta, cwilayuu'â na nnda̱a̱ nntsa'.
40009029	Quia jo' tyenquioom'm lua'nda̱a̱na, tsoom: —Cats'aana' cha'xjeⁿ na cwilayu'ya n'om'yo'.
40009030	Mana tco'yana' n'omnda̱a̱ naⁿ'ñeeⁿ. Ndo' tqueⁿtyeⁿ Jesús ñ'oom nda̱a̱na, tsoom: —Cal'a'yo' cwenta na meiⁿcwii ts'aⁿ ticalaneiⁿ'yo' nnom 'ñeeⁿ sein'maⁿ 'o.
40009031	Sa̱a̱ yuu waa, jlui' naⁿ'ñeeⁿ jo' jo', to̱'na, tyot'oomna ñ'oom ya cantyja 'naaⁿ'aⁿ cha'waa ts'o̱ndaa'ñeeⁿ.
40009032	Xjeⁿ na cwi'oo naⁿ'ñeeⁿ, luaa tuii, tquioñ'om nn'aⁿ cwii ts'aⁿ na m'aaⁿ Jesús. Tileicatseineiⁿ na maleiñ'oom jndyetia juu.
40009033	Quia na jnda̱ tjeiiⁿ'eⁿ jndyetia naquii' ts'om tsaⁿ'ñeeⁿ, jnaaⁿ na matseineiⁿ. Tyueneiiⁿ nn'aⁿ, jluena: —Meiⁿ cha'waa ndyuaaya ndyuaa Israel, tijoom ñenty'iaaya cwii nnom cha'na luaa'.
40009034	Sa̱a̱ nn'aⁿ fariseos tuee'na ñ'oom nacjoo' Jesús, jluena: —Cantyja najndeii nquii na cwiluiitquieñe nda̱a̱ naⁿjndii, jo' na macwjeeⁿ'eⁿ naⁿjndii naquii' n'om nn'aⁿ.
40009035	Tyomanom Jesús cha'tso njoom t'maⁿ ñequio njoom nch'u ts'o̱ndaa Galilea. Tyo'mo̱o̱ⁿ nda̱a̱ nn'aⁿ naquii' lan'om. Tyoñequiaaⁿ ñ'oom naya cantyja na matsa̱'ntjom Ty'o̱o̱ts'om. Tyotsein'maaⁿ nn'aⁿ ticwii cwii nnom tycu na wiina, ñ'eⁿ ticwii cwii nnom na tajndeii' n'omna na maquiina'.
40009036	Quia na nty'iaaⁿ'aⁿ nn'aⁿ na jndyendye, t'oom na wi' ts'oom naⁿ'ñeeⁿ ee cwe' m'aⁿntjeiⁿtona ndo' tjaa 'ñeeⁿ na nnteijndeii joona. Laxmaⁿna cha'cwijom cwii tmaaⁿ' canmaⁿ na tjaa 'ñeeⁿ juu na ya nnteix'ee.
40009037	Quia jo' to̱o̱ⁿ'o̱ⁿ na ma'mo̱o̱ⁿ na jndye nn'aⁿ mam'aⁿ na nndye ñ'oom' Ty'o̱o̱ts'om sa̱a̱ tijndye nn'aⁿ na nntjei'yuu'ndye nda̱a̱na. Tsoom ñ'oom tjañoom' nda̱a̱ nn'aⁿ na cwila'jomndye ñ'eⁿñê: —Jeeⁿ ya jnda̱ tue' ntjom, sa̱a̱ naⁿntjom tijndyendyena.
40009038	Jo' chii cala'ty'oondyo' nnom Ty'o̱o̱ts'om na jom cwentaaⁿ'aⁿ ntjom'ñeeⁿ, na cajñoom nn'aⁿ na c'oocatyjeendye ntjoom'm.
40010001	Jesús tqueeⁿ'ñê jâ nn'aⁿ canchoo'we. Tquiaaⁿ cantyja najndeii na matseixmaaⁿ nda̱a̱yâ na catjeii'â jndyetia naquii' n'om nn'aⁿ, ndo' na cala'n'maaⁿyâ nn'aⁿ cha'tso nnom ntycu na wiina ñequio cha'tso nnom na tajndeii' n'omna na maquiina'.
40010002	Nmeiiⁿ ncuee canchoo'wendyô̱ apóstoles na jñoom ts'iaaⁿ 'naaⁿ'aⁿ. Najndyee Simón, na mati jndyu Pedro, jnda̱ we tyjeeⁿ Andrés, jnda̱ jo' Jacobo ñequio tyjeeⁿ Juan ntseinda Zebedeo,
40010003	Felipe ñequio Bartolomé, Tomás ñequio ja Mateo na ñeto'ño̱ⁿ ts'iaaⁿnda̱a̱ nn'aⁿ, ndo' Jacobo jnda Alfeo ñequio Lebeo, tsaⁿ na cwiluena Tadeo,
40010004	Simón, ts'aⁿ na ndii'ñe tmaaⁿ' nn'aⁿ partido cananista, ndo' ñ'eⁿ Judas Iscariote, tsaⁿ na tquiaa cwenta Jesús.
40010005	Ndo' canchoo'wendyô̱ jâ jñom Jesús, jnda̱ tquiaaⁿ ñ'oom nda̱a̱yâ, tsoom: —Tintsaquie'yo' quii'ntaaⁿ nn'aⁿ na nchii nn'aⁿ judíos ndo' tintsaquie'yo' naquii' meiⁿcwii tsjoom 'naaⁿ nn'aⁿ samaritanos.
40010006	Sa̱a̱ catsa'yo' na m'aⁿ nn'aaⁿya, nn'aⁿ Israel na cwiluiindyena cha'cwijom canmaⁿ na jnda̱ tsuundye.
40010007	Ndo' yocheⁿ na tsaco'ndii'ndyo', quia'yo' ñ'oom, candu'yo' na jnda̱ tue'ntyjo̱ na nntsa̱'ntjom Ty'o̱o̱ts'om naquii' n'om nn'aⁿ.
40010008	Cala'n'maⁿ'yo' nn'aⁿwii ñequio nn'aⁿ na cho tycu lepra. Calanlcwi'yo' l'oo. Catjei'yo' naⁿjndii naquii' n'om nn'aⁿ. Cha'xjeⁿ na jnda 'o na cwe'yu naya na matseixmaⁿ Ty'o̱o̱ts'om, malaa'ti' quia' 'o na nndaa nt'omcheⁿ.
40010009	’Tintsacho'yo' s'om cajaⁿ, meiⁿ s'om xuee, meiⁿ s'om wee na ñjom chetsja' na ntyjaandyo'.
40010010	Meiⁿ chetsja' tintsacho'yo' na tsa'yo' nato, ñecwii ljo liaa, meiⁿ lcoom, meiⁿ ts'ooml'eii. Ee ts'aⁿ na mandi'ntjom nnom Ty'o̱o̱ts'om, tseixmaaⁿ na co'ñoom na nleil'uee'ñê na macaⁿna' jom.
40010011	’Ndo' meiⁿyuucheⁿ na nntsaquie'yo', meiiⁿ tsjoom t'maⁿ, meiiⁿ tsjoom chjoo, jo' jo' cal'uee'ndyo' 'ñeeⁿ juu tseixmaⁿ na ya ts'aⁿñe. Waa' tsaⁿ'ñeeⁿ jo' caljoo'ndyo' hasta quia na nlui'yo' tsjoom'ñeeⁿ.
40010012	Quia na cwitsaquie'yo' naquii' w'aa'ñeeⁿ, candu'yo' nda̱a̱ nn'aⁿ na Ty'o̱o̱ts'om matio'naaⁿñê joona.
40010013	Ndo' xeⁿ w'aa'ñeeⁿ m'aⁿ nn'aⁿ na ya nn'aⁿndye, quia jo' nluii cha'xjeⁿ na cwindu'yo' na catio'naaⁿñe Ty'o̱o̱ts'om joona. Sa̱a̱ xeⁿ tic'omna na ya nn'aⁿndyena, quia jo' tixocaluii cha'xjeⁿ na cwindu'yo'.
40010014	Ndo' xeⁿ nnts'aana' na m'aaⁿ 'ñeeⁿ juu na tiñe'catseiljo 'o, oo tiñe'candii ñ'oom na cwindu'yo', quia na cwicalui'yo' w'aa'ñeeⁿ oo tsjoom'ñeeⁿ cala'quia'yo' ts'ojnda̱a̱ na chuu' nc'ee'yo'. Ee na nl'a'yo' na luaa' cwicalui'yuu'na' na joona tiñe'cato'ñoomna ñ'oom' Ty'o̱o̱ts'om na cwiñe'quia'yo'.
40010015	Mayuu'cheⁿ nndye'yo' nntsjo̱o̱, juu xuee na nncu'xeⁿ Ty'o̱o̱ts'om nn'aⁿ, mat'maⁿti nlco'wi'na' nn'aⁿ tsjoom'ñeeⁿ yuu na tîcato'ñoom nn'aⁿ ñ'oom naya, nchiiti na nlco'wi'na' nn'aⁿ ndyuaa Sodoma ñequio Gomorra na teiyo seityuii' Ty'o̱o̱ts'om cwii cwii tsjoomna nc'e na wi'ndye naⁿ'ñeeⁿ.
40010016	’Queⁿ'yo' cwenta, majño̱o̱ⁿya 'o quii'ntaaⁿ nn'aⁿ na wi'ndye. Cwiluiindyo' cha'cwijom canmaⁿ na m'aⁿ quii'ntaaⁿ lobo. Cwe' jo' c'om'c'eendyo' cha'na catsuu cha tiquiu'nn'aⁿna' 'o. Ndo' c'om'yo' na tjaa mayaⁿ'yo' cha'na catu'.
40010017	Matsjo̱o̱ cal'a'yo' cwenta naⁿ'ñeeⁿ ee nnc'oochona 'o nda̱a̱ naⁿmaⁿn'iaaⁿ ndo' nla'sei'na 'o meiiⁿ naquii' lan'om 'naaⁿna.
40010018	Ndo' nnc'oochona 'o jo nda̱a̱ gobiernom ñequio jo nda̱a̱ nn'aⁿ na cwiluiit'maⁿndyeti nc'e cwila'xmaⁿ'yo' cwentaya. Jo' na nñequiaana' na wanaaⁿ na nntjei'yuu'ndyo' cantyja 'naⁿya nda̱a̱ naⁿ'ñeeⁿ ndo' mati nda̱a̱ nn'aⁿ na tyoocandaa ñ'oom' Ty'o̱o̱ts'om.
40010019	Sa̱a̱ tinc'om'yo' ñ'omtiuu ñ'oom na nntjei'yuu'ndyo' oo chiuuya nlanchu'yo' ñ'oom. Ee nquii Ty'o̱o̱ts'om m'mo̱o̱ⁿ naquii' n'om'yo' cwaaⁿ ñ'oom na nndu'yo' quia na je' mamacaⁿna' na nntjei'yuu'ndyo'.
40010020	Ee ñ'oom na nndu'yo' nchii na jndo̱' n'om' ncjo'yo' ee nquii Espíritu na cwiluiiñe Ty'o̱o̱ts'om nntseijno̱o̱ⁿ'o̱ⁿ n'om'yo' cwaaⁿ ñ'oom nnt'o̱'yo'.
40010021	’Ee ntseinda ts'aⁿ nñequiana cwenta tyjeena na nla'cuee' naⁿmaⁿn'iaaⁿ juu. Ndo' ñ'eeⁿ nn'aⁿ na nñe'quiana cwenta ndana na cwje. Ndo' nda nn'aⁿ nla'wendyena nacjoo tyendyeena cha cwje naⁿ'ñeeⁿ.
40010022	Ndo' cha'tsondye nn'aⁿ nnc'omna na jndoona 'o, nc'e na cwilaxmaⁿ'yo' cantyja 'naⁿya. Sa̱a̱ juu ts'aⁿ na tyeⁿ cwiljoo'ñe ñ'eⁿndyo̱ hasta na macanda̱, tsaⁿ'ñeeⁿ nlui'n'maaⁿñe.
40010023	Quia cwita'wi'na 'o na m'aⁿ'yo' cwii tsjoom, calui'yo' jo' jo', catsa'yo' cwiicheⁿ tsjoom. Ee ñ'oom na mayuu'cheⁿ matsjo̱o̱, tyoolui'ñ'eⁿ njoom ndyuaa Israel na nntjei'yuu'ndyo' nda̱a̱ nn'aⁿ ndo' ja na cwiluiindyo̱ ts'aⁿ na jnaⁿ cañoom'luee nncwja̱nnda'a.
40010024	Tsoti Jesús ñ'oom tjañoom' nda̱a̱ jâ nn'aⁿ na cwilajomndyô̱ ñ'eⁿñê. Tsoom: —Juu ts'aⁿ na matsei'naaⁿ' ticaluiit'maⁿñê, ee nquii maestro 'naaⁿ'aⁿ cwiluiit'maⁿñeti nchiiti jom. Ndo' mati juu ts'aⁿ na mandi'ntjom ticaluiit'maⁿñê, ee nquii patrom 'naaⁿ'aⁿ t'maⁿti cwiluiiñe nchiiti jom.
40010025	Juu ts'aⁿ na matsei'naaⁿ' matsona' na catjoom cha'xjeⁿ na matjom maestro 'naaⁿ'aⁿ. Ndo' mati juu ts'aⁿ na mandi'ntjom maty'iomna' na cjaawinoom cha'xjeⁿ na mawinom ts'aⁿ na mandi'ntjoom nnom. Ndo' nquii ts'aⁿ na cwiluiitquieñe cwii w'aa, xeⁿ nlue nn'aⁿ na cwiluiiñê tsaⁿjndiitquiee, majndeiiticheⁿ tinluena ñ'oomwi' nacjoo nn'aⁿ waⁿ'aⁿ.
40010026	’Quia jo' tintyue'yo' ljo' na nl'a nn'aⁿ 'o. Ee cha'tso na wanty'iuu' m'aaⁿna' je', maxjeⁿ nleitquioo'. Ndo' meiⁿ tjaa'naⁿ cwii na cwe' nty'iu tuii na tixocwitquioo'na'.
40010027	Cwe' jo' joo ñ'oom tjañoom' na matseina̱ⁿya nda̱a̱'yo', 'o calaneiⁿ' ndyeyu'yo' nda̱a̱ nn'aⁿ. Ndo' ñ'oom na matseina̱ⁿya nda̱a̱'yo' na ñencjo'yo', candu'yo' na candye cha'tso nn'aⁿ.
40010028	Tinc'om'yo' na nquia'yo' joo nn'aⁿ na cwila'cwjee nc'iaa ee tixonda̱a̱ nla'catsuuna añmaaⁿ nn'aⁿ. 'O je' c'om'yo' na nquia'yo' nquii Ty'o̱o̱ts'om ee jom waa najneiⁿ na nncjoom'm ts'aⁿ quii' b'io, na nntsuuñe añmaaⁿ' ts'aⁿ na macanda̱.
40010029	’'O manquiu'yo' na meiⁿchjoo ticajnda cwiwil'ua we cantsaa nch'u. Sa̱a̱ nquii Tsotye'yo' Ty'o̱o̱ts'om mach'eeⁿ cwenta jooyo'. Meiⁿcwiindye jooyo' xocue' na ticaljeiiⁿ.
40010030	Mati ticwii cwii soonqueⁿ'yo' majndaa' ntyjeeⁿ ljo' joona'.
40010031	Cwe' jo' tilacatyuendyo' ee jndandyo'ti'yo' ntyjeeⁿ nchiiti cantsaa nch'u.
40010032	’Ndo' meiⁿcwi'ñeeⁿcheⁿ ts'aⁿ na nncwji'yuu'ñe cantyja 'naⁿya jo nda̱a̱ nn'aⁿ, ja nncwji'yuu'ndyo̱ na mawajnaⁿ'a jom jo nnom Tsotya̱ya na m'aaⁿ cañoom'luee.
40010033	Sa̱a̱ 'ñeeⁿ ts'aⁿ na nncwji'ñe cantyja 'naⁿya jo nda̱a̱ nn'aⁿ, mati ja nncwji'yuu'ndyo̱ na ticwajnaⁿ'a jom jo nnom Tsotya̱ya na m'aaⁿ cañoom'luee.
40010034	’Ticala'tiuu'yo' na jndyo̱o̱ tsjoomnancue na ya nnc'om nn'aⁿ ñ'eⁿ nc'iaana. Ee ja nchii na jndyo̱o̱ na caljoya n'om nn'aⁿ ñequio nc'iaana. Ee cantyja 'naⁿya nnc'om nn'aⁿ na jndoondye ntyjeena.
40010035	Ee cantyja 'naⁿ ja nnto̱ⁿ'na' tsaⁿs'a ñ'eⁿ tsotyeeⁿ, mati tsaⁿscu ñ'eⁿ tsoñeeⁿ, ndo' tsaⁿnntsa ñ'eⁿ sta̱xeeⁿ'eⁿ.
40010036	Cwe' jo' cwii cwii ts'aⁿ na matseiyu' ñ'eⁿndyo̱, nquiee nn'aⁿ waⁿ'aⁿ nla'jndoona jom.
40010037	’'Ñeeⁿ juu ts'aⁿ na jndati ntyjii tsotye, tsondyee, nchiiti ja, tsaⁿ'ñeeⁿ titseixmaaⁿ na nnc'oomñê cwentaya. Mati juu ts'aⁿ na jndati ntyjii ñ'eⁿ ti'jnda, oo nomjnda, nchiiti ñ'eⁿndyo̱ ja, tsaⁿ'ñeeⁿ ticatsona' na nnc'oomñe cwentaya.
40010038	Ndo' meiⁿcwi'ñeeⁿcheⁿ ts'aⁿ na nntseijomñe cantyja na mats'aa, xeⁿ tiljoya ts'om nawi' na matjom cantyja 'naⁿya, meiiⁿ cue', tsaⁿ'ñeeⁿ ticatsona' na nntseixmaaⁿ cwentaya.
40010039	Ee meiⁿcwi'ñeeⁿcheⁿ ts'aⁿ na mañequiaañe na catjom ljo' na nntjom nc'e na m'aaⁿ cantyja 'naⁿya, nlui'n'maaⁿñe tsaⁿ'ñeeⁿ. Ndo' meiⁿcwi'ñeeⁿcheⁿ ts'aⁿ na mal'uee'ñe cheⁿnquii chiuu nlui'n'maaⁿñê, majo'to jo' nntsuuñê.
40010040	’Meiⁿquia ts'aⁿ na matseiljo 'o, mati ja matseiljo tsaⁿ'ñeeⁿ. Ndo' juu ts'aⁿ na matseiljo ja, mati matseiljo tsaⁿ'ñeeⁿ Tsotya̱ya na jñom ja.
40010041	Meiⁿquia ts'aⁿ na matseiljo cwii profeta na mañequiaa ñ'oom' Ty'o̱o̱ts'om, juu naya na macandaa' cwii profeta, majo'ti nndaa' tsaⁿ'ñeeⁿ. Ndo' meiⁿquia ts'aⁿ na matseiljo cwii ts'aⁿ na m'aaⁿ cantyja na maty'iomyana', nc'e na manty'iaaⁿ'aⁿ na ya mach'ee tsaⁿ'ñeeⁿ, mañejuu naya na macandaa' ts'aⁿ na ya mach'ee, majo'ti nnda' tsaⁿ'ñeeⁿ.
40010042	Ndo' meiⁿcwi'ñeeⁿcheⁿ ts'aⁿ na mach'ee naya meiiⁿ ñe'chjoowi' ndaatioo teiⁿ na nnc'uu cwii ts'aⁿ na tit'maⁿ cwiluiiñe nc'e na matseijomñe ñ'eⁿndyo̱, ñ'oom na mayuu' na matsjo̱o̱ nda̱a̱'yo', tsaⁿ'ñeeⁿ waa naya 'naaⁿ'aⁿ.
40011001	Quia na jnda̱ t'mo̱ⁿ Jesús ñ'oommeiⁿ' nda̱a̱ jâ nn'aⁿ na canchoo'wendye na cwilajomndyô̱ ñ'eⁿñê, quia jo' jlueeⁿ'eⁿ jo' jo'. Tjaaⁿ na m'mo̱o̱ⁿ ndo' na nñequiaaⁿ ñ'oom naquii' njoom ndyuaa'ñeeⁿ.
40011002	Juan tsaⁿ na tyotseits'oomñe nn'aⁿ, m'aaⁿ w'aancjo quia na jñeeⁿ ñ'oom cantyja 'naaⁿ' ts'iaaⁿ na tyoch'ee Cristo. Jñoom we nn'aⁿ na cwila'jomndye ñ'eⁿñê na c'oota'x'ee cwii ñ'oom 'ndyoo Jesús.
40011003	Jluena: —¿Aa 'u cwiluiindyu' Cristo na nncwjee'cañoom tsjoomnancue, oo aa nncwindo̱o̱'â cwiicheⁿ?
40011004	T'o̱ Jesús nda̱a̱ naⁿ'ñeeⁿ, tsoom: —Catsa'yo' ndo' candu'yo' nnom Juan cantyja ñ'oom naya na cwindye'yo' ndo' na cwinty'ia'nda̱a̱'yo' na jndye nn'aⁿ cwin'maaⁿ.
40011005	Ndo' candu'yo' nnoom nn'aⁿ na ñet'om na nchjaaⁿ jnda̱ teitquioo. Nn'aⁿ na ñet'om na ntjeiⁿ nc'ee' je' ya cwi'ooca'. Nn'aⁿ na ñecho tycu lepra, je' jnda̱ ljuu'ndye. Nn'aⁿ na ñet'om na cantaa, je' ya cwindye. Ndo' nn'aⁿ na jnda̱ tja̱, je' jnda̱ cwita'ndo'xcona. Ndo' joo nn'aⁿ na nty'iaandye jnda̱ macwindyena ñ'oom naya na macwji'n'maaⁿñe Ty'o̱o̱ts'om joona.
40011006	Ndo' neiiⁿ' ts'om ts'aⁿ na ñe'cwii matseitiuu cantyja 'naⁿya ee juu xotseijnaaⁿ'na'. Ñ'oommeiⁿ' seineiⁿ Jesús nda̱a̱ nn'aⁿ na jñom Juan.
40011007	Quia na jnda̱ ty'elcwee' naⁿ'ñeeⁿ, to̱' Jesús na matseineiiⁿ nda̱a̱ tmaaⁿ' nn'aⁿ na m'aⁿ nacañom'm cantyja 'naaⁿ' Juan. Tsoom: —¿Chiuu waa na saacanty'ia'yo' na sa'yo' na m'aaⁿ Juan jo ndo' yuu tjaa nn'aⁿ c'om? ¿Aa nty'ia'yo' na jom ts'aⁿ na we waa na matseineiⁿ cha'cwijom cwii tsmaaⁿ na maleiñ'oomñe jndye? Ntyjii nchii jo'.
40011008	Quia jo' ¿chiuu waa na saacanty'ia'yo' na sa'yo'? ¿Aa nty'ia'yo' cwii ts'aⁿ na cwee liaa na jnda? Ntyjii nchii jo'. Ee 'o nquiu'yo' na macanda̱ nn'aⁿ na tjacantyja na t'maⁿ n'iaaⁿ, joona cwicwee'na liaa jnda ñequio nn'aⁿ w'aana.
40011009	Quia jo' ¿chiuu waa na saacanty'ia'yo'? ¿Aa nty'ia'yo' cwii profeta? Ja ntyjii na jo'. Ndo' jom t'maⁿti cwiluiiñê nchiiti nt'omcheⁿ profeta.
40011010	Ee ljeii 'naaⁿ' Ty'o̱o̱ts'om matseineiⁿna' cantyja 'naaⁿ'aⁿ. Luaa matsona': Ja majño̱o̱ⁿñetya̱ya cwii moso 'naⁿya na wjaajndyee jo njom'. Jom nncwji'yuu'ñê cantyja 'naⁿ', cha nnc'omc'eendye nn'aⁿ quia na nncue'cañoom'.
40011011	Ndo' tsoticheⁿ Jesús: —Mayuu'cheⁿ nndye'yo' nntsjo̱o̱, tijoom ñeteitquioo'ñe cwii ts'aⁿ na t'maⁿti cwiluiiñe quii'ntaaⁿ cha'tsondye nn'aⁿ cha'na juu Juan, ts'aⁿ na tyotseits'oomñe nn'aⁿ. Sa̱a̱ meiiⁿ na ljo', meiⁿcwi'ñeeⁿcheⁿ ts'aⁿ na jnda̱ tjaquiee'ñe cantyja na matsa̱'ntjom Ty'o̱o̱ts'om, meiiⁿ tit'maⁿ cwiluiiñe, sa̱a̱ t'maⁿti cwiluiiñe, nchiiti Juan.
40011012	Ndo' seineiⁿti Jesús, tsoom: —Quia na to̱' Juan na tyotseits'oomñe nn'aⁿ teitquioo' na cwila'jnda̱ nn'aⁿ na nnc'ooquiee'ndyena cantyja na matsa̱'ntjom Ty'o̱o̱ts'om hasta xjeⁿ je'. Ndo' naⁿ'ñeeⁿ cwiqueⁿ n'omna na nnaⁿjnda̱na cha nnda̱a̱ nla'xmaⁿna cantyja 'naaⁿ' juuna'.
40011013	Cha'tso ñ'oom' Ty'o̱o̱ts'om na tyotjeii'yuu'ndye profetas ñequio ljeii na tqueⁿ Moisés tjoom' t'mo̱o̱ⁿna' cantyja na matsa̱'ntjom Ty'o̱o̱ts'om. Ndo' quia na tyjee' Juan, jom t'mo̱o̱ⁿ na jnda̱ tue'ntyjo̱ na mamatsa̱'ntjom Ty'o̱o̱ts'om.
40011014	Toom cwe' nlayu'yo' na Juan matseinoomñê cwentaa' profeta Elías tsaⁿ na waa ñ'oom na nndyonnda'.
40011015	'Ñeeⁿ juu na niom lue' n'om lua'qui na nndii, candii.
40011016	’¿Ljo' ñ'oom na nntseijo̱o̱ⁿ'a cantyja 'naaⁿ nn'aⁿ na m'aⁿ tiempomeiiⁿ? Joona matseijomna' cha'na yocanch'u na cwinquioo' naquii' tsjoom.
40011017	Cwila'xuaana nda̱a̱ nc'iaana, cwiluena: “Ñetjo̱o̱'â tsmaaⁿ juu som na cwitjo̱' na toco ts'aⁿ sa̱a̱ 'o tîcala'jnom'yo'. Jnda̱ chii ñetjo̱o̱'â som ts'oo, sa̱a̱ 'o tîcatyuee'yo'.”
40011018	Maluaa' matseijomna' na cwil'a nn'aⁿ na m'aⁿ tiempomeiiⁿ. Ee tyje'cañoom Juan quii'ntaaⁿ'yo', t'oom cha'cwijom ts'aⁿ na chjoo' ts'om. Tîcwaaⁿ'aⁿ nantquie na ya, meiⁿ tîc'om winom. Sa̱a̱ 'o cwindu'yo' tsaⁿjndii matseixmaaⁿ.
40011019	Jnda̱ jo' tyja̱caño̱o̱ⁿ nnco̱ na cwiluiindyo̱ ts'aⁿ na jnaⁿ cañoom'luee. Ja matseijomndyo̱ ñ'eⁿ nn'aⁿ, macwa'a ñ'eⁿndyena. Sa̱a̱ 'o cwindu'yo' cantyja 'naⁿya: “Luaa' ts'aⁿ jeeⁿ cwa', jeeⁿ 'uu. Juu jeeⁿ ya matseix'iaa'ñe ñ'eⁿ nn'aⁿ na cwila'tjo̱o̱ndye nnom Ty'o̱o̱ts'om ñequio nn'aⁿ na cwito'ñoom ts'iaaⁿnda̱a̱ nn'aⁿ cwentaa' gobiernom.” Sa̱a̱ tints'aa, ee cwiwitquioo' na jndo̱' ts'om Ty'o̱o̱ts'om ee cha'tso na matseijndaa'ñê ma'mo̱ⁿna' na ljo'.
40011020	Jnda̱ chii to̱' Jesús na matseitiaaⁿ'aⁿ nn'aⁿ njoom yuu na jndyeti ts'iaaⁿ s'aaⁿ na ma'mo̱ⁿna' na tseixmaaⁿ najndeii Ty'o̱o̱ts'om ee na tîcalcwe' n'om naⁿ'ñeeⁿ. Matsoom:
40011021	—Jee jndo'cheⁿ'yo' 'o nn'aⁿ tsjoom Corazín. Jee jndo'cheⁿ'yo' 'o nn'aⁿ tsjoom Betsaida. Ee quii'ntaaⁿ'yo' jndye ts'iaaⁿ t'maⁿ s'aa sa̱a̱ tîcalcwe' n'om'yo'. Xeⁿ s'aa ts'iaaⁿmeiⁿ' quii'ntaaⁿ nn'aⁿ tsjoom Tiro ñ'eⁿ Sidón, tyuaa'ti jnda̱ tcwee'na liaa tsja' ndo' jnda̱ tioona tsjaa' nqueⁿna na cwit'mo̱o̱ⁿna na cwilcwe' n'omna.
40011022	Nndye'yo' nntsjo̱o̱, xuee na nncu'xeⁿ Ty'o̱o̱ts'om nn'aⁿ t'maⁿti nlco'wi'na' 'o nchiiti nn'aⁿ tsjoom Tiro ñ'eⁿ Sidón.
40011023	Ndo' 'o nn'aⁿ tsjoom Capernaum, ¿aa cwila'tiuu'yo' na cañoom'lueecheⁿ nntseiwendyena' 'o cwe' ee na jndye ts'iaaⁿ s'aaya quii'ntaaⁿ'yo'? Maxjeⁿ nntiom Ty'o̱o̱ts'om 'o yuu na meindoo' l'oo. Mana ntsuuñ'eⁿ tsjom'yo' Capernaum. Xeⁿ nn'aⁿ na ñet'om tsjoom Sodoma nty'iaana ts'iaaⁿ t'maⁿ cha'na s'aaya quii'ntaaⁿ'yo', ndicwaⁿ waa tsjoomna xjeⁿ je'cheⁿ.
40011024	Nndye'yo' nntsjo̱o̱ xuee na nncu'xeⁿ Ty'o̱o̱ts'om nn'aⁿ t'maⁿti nlco'wi'na' 'o nchiiti nn'aⁿ na ñet'om ndyuaa tsjoom Sodoma.
40011025	Ndo' majuu xjeⁿ'ñeeⁿ to̱' Jesús na matseineiiⁿ nnom Ty'o̱o̱ts'om, tsoom: —Matseit'maaⁿ'ndyo̱ 'u Tsotya̱ya na cwiluiindyu' na matsa̱'ntjom' cañoom'luee ñequio nnom tsjoomnancue. Ee 'u jnda̱ tanty'iuu'ndyu' ñ'oommeiⁿ' nda̱a̱ nn'aⁿ na jndo̱' n'om ñequio nn'aⁿ na jeeⁿ t'maⁿ cwila'no̱ⁿ', sa̱a̱ jnda̱ seicano̱o̱ⁿ' joona' nda̱a̱ nn'aⁿ na cje cwil'a.
40011026	Mayuu' Ta, ee luaa' waa na tjawee' ts'om'.
40011027	Tsonnda' Jesús nda̱a̱ nn'aⁿ na cwila'jomndye ñ'eⁿñê: —Cha'tso na cwila'xmaⁿ najnda̱, Tsotya̱ya Ty'o̱o̱ts'om jnda̱ tquiaaⁿ joona' l'o̱o̱ya. Tjaa 'ñeeⁿ tsei'no̱ⁿ' chiuu tseixmaⁿya na cwiluiindyo̱ Jnaaⁿ, macanda̱ nqueⁿ ntyjeeⁿ. Meiⁿ tjaa 'ñeeⁿ tsei'no̱ⁿ' chiuu tseixmaⁿ Tsotya̱ya, macanda̱ ja na cwiluiindyo̱ Jnaaⁿ mantyjiiya. Mati meiⁿcwi'ñeeⁿcheⁿ ts'aⁿ na l'ue ts'o̱o̱ⁿ na nntsei'no̱ⁿ' chiuu tseixmaⁿ Tsotya̱ya mañequia na nntsei'no̱ⁿ'.
40011028	Quio'yo' na m'aaⁿya cha'tsondyo' na jnda̱ teijndya'yo' cantyja 'naaⁿ jnaⁿ'yo' na joona' matseijaa'ñena' nacjo'yo' cha'cwijom xuu na tileicanaⁿ'yo' ndo' ja nñequiaya na nnta'jndyee'yo'.
40011029	Calajomndyo' ñ'eⁿndyo̱ cha'na cwila'jomndye quioo'ndyo na ljoyu cwil'a ts'iaaⁿ. Ndo' quiaandyo' na nnta'jnaⁿ'yo' cantyja 'naⁿya. Ee ja tinc'uaa' ts'o̱o̱ⁿya ndo' m'aaⁿya na wi' ts'o̱o̱ⁿya 'o. Ndo' nliu'yo' na nnta'jndyee añmaaⁿ'yo'.
40011030	Ee na nlax'iaa'ndyo' ñ'eⁿndyo̱ xocanchjena' 'o cha'na manchje ts'oom na ljo cantya' quioo'ndyo. Ndo' ñ'oom na maqua̱ⁿya nda̱a̱'yo' cwe' na ya ya xjeⁿ jnda̱'yo'.
40012001	Luaa tuii cwii xuee na cwita'jndyee nn'aⁿ. Mawinom Jesús yuu waa ntjom lqueeⁿ trigo. Ndo' jâ nn'aⁿ na cwilajomndyô̱ ñ'eⁿñê na ñe'jndo̱o̱'â, to̱o̱'â tyotyja̱a̱yâ xu'lqueeⁿ. Tyoty'ueendyô̱, tyotquia̱a̱yâ joona'.
40012002	Ndo' nn'aⁿ fariseos quia na nty'iaana na luaa' cwil'aayâ, jluena nnom Jesús: —Queⁿ' cwenta, nn'aⁿ na cwila'jomndye ñ'eⁿndyu' cwil'ana yuu na ticaty'iomna' xuee na cwita'jndyee nn'aⁿ.
40012003	T'o̱o̱ⁿ nda̱a̱ naⁿ'ñeeⁿ, tsoom: —'O, ¿aa tyoola'naⁿ'yo' ñ'oom chiuu s'aa David ñequio nn'aⁿ na ñ'eeⁿ ñ'eⁿñê na ñe'jndo'na? Sa̱a̱ tyoolancjoo'ndyo' cantyja 'naaⁿ'aⁿ.
40012004	Ee tjaqueⁿ'eⁿ wats'om cwentaa' Ty'o̱o̱ts'om, tcaaⁿ ntyoo' nnom tyee. Tcwaaⁿ'aⁿ joona' ndo' mati tquiaaⁿ na tcwa' nn'aⁿ na ñ'eeⁿ ñ'eⁿñê. Ndo' ntyoo'ñeeⁿ na jnda̱ tqueⁿ nn'aⁿ joona' nnom Ty'o̱o̱ts'om, ticwanaaⁿ na nlcwa' meiⁿnquia ts'aⁿ. Macanda̱ nquiee ntyee wanaaⁿ na nlcwa'na.
40012005	Ndo' cwaaⁿti jnda̱ jla'naⁿ'yo' naquii' ljeii na tqueⁿ Moisés na matsona' na nquiee ntyee jndye ts'iaaⁿ cwil'ana naquii' wats'om t'maⁿ na cwindye'ntjomna juu xuee na cwita'jndya̱a̱ya. Sa̱a̱ tjaa jnaaⁿna na ljo' cwil'ana.
40012006	Je' nndye'yo' nntsjo̱o̱, ljoo jnda̱ tyja̱caño̱o̱ⁿya naquii' ntaaⁿ'yo' na t'maⁿti cwiluiindyo̱ nchiiti juu wats'om t'maⁿ na jeeⁿ cwila't'maaⁿ'ndyo'.
40012007	'O tyoola'no̱ⁿ'yo' ljo' ñe'catso ñ'oomwaa na tso Ty'o̱o̱ts'om: “Ja cajndati ntyjii na nnc'om'yo' na wi' n'om'yo' nc'ia'yo' nchiiti na cwiñe'quia'yo' quioo' na cwila't'maaⁿ'ndyo' ja.” Xeⁿ jla'no̱ⁿ'yo' ñ'oomwaa' tixoqueⁿ'yo' xjeⁿ nn'aⁿ na tjaa jnaaⁿ.
40012008	Nc'e na luaa' waa, ja na cwiluiindyo̱ ts'aⁿ na jnaⁿ cañoom'luee waa na matseixmaⁿya na nntsjo̱o̱ ljo' cal'a nn'aⁿ xuee na cwita'jndya̱a̱ya.
40012009	Jnda̱ chii jlui' Jesús jo' jo'. Tjaaⁿ, tjaqueⁿ'eⁿ wats'om 'naaⁿna.
40012010	Ndo' jo' jo' m'aaⁿ cwii tsaⁿs'a na ntjeiⁿ ts'o̱. Ndo' nn'aⁿ fariseos na m'aⁿ wats'om'ñeeⁿ jeeⁿ tyol'ueendyena chiuu nl'ayoona na nñe'quiana cwenta Jesús. Ta'x'eena nnoom, jluena: —Juu xuee na cwita'jndya̱a̱ya ¿aa maty'iomna' na nntsein'maⁿ ts'aⁿ ts'aⁿwii', oo aa tis'a?
40012011	T'o̱ Jesús nda̱a̱na, matsoom: —Cala'tiuu'yo', xeⁿ m'aaⁿ cwiindyo' 'o na m'aaⁿ catsmaⁿ tsmeiⁿ', ndo' xeⁿ nncju'na' juuyo' ts'om tsue'tsjoom, ¿aa nchii nntseityua' na wja'cwji' juuyo' meiiⁿ juu xuee na cwita'jndyee nn'aⁿ?
40012012	Nquii Ty'o̱o̱ts'om jndati ntyjeeⁿ cwii ts'aⁿ nchiiti cwe' catsmaⁿ. Jo' chii maty'iomna' na cateijndeii ts'aⁿ x'iaaⁿ'aⁿ nawi' na matjom, meiiⁿ juu xuee na cwita'jndyee nn'aⁿ.
40012013	Quia jo' tsoom nnom ts'aⁿwii': —Catseiliuu' ts'o̱'. Mana seiliuu ts'o̱. Mañoom' tco'yana' cha'xjeⁿ cwiicheⁿ ts'o̱o̱ⁿ.
40012014	Ndo' fariseos'ñeeⁿ jlui'na. Jla'tjomndyena, to̱'na tyo'maⁿna chiuu nl'ayoona na nla'cuee'na Jesús.
40012015	Sa̱a̱ sei'no̱ⁿ' Jesús na luaa' ñecal'ana ñ'eⁿñê. Jo' chii jlueeⁿ'eⁿ jo' jo' ndo' jndye nn'aⁿ ty'entyjo̱na naxeeⁿ'eⁿ. Sein'maaⁿ cha'tso nn'aⁿwii.
40012016	Ndo' tqueⁿtyeeⁿ ñ'oom nda̱a̱na na ticat'oomna ñ'oom 'ñeeⁿ cwiluiiñê.
40012017	Ndo' na luaa' tsoom, seicanda̱a̱'ñena' ñ'oom na seiljeii profeta Isaías, na matsona':
40012018	Luaa ts'aⁿ na jnda̱ tjeii'ndyo̱ cwentaya na cwiluiiñê na mandi'ntjoom no̱o̱ⁿ. Jnda ntyjiiya jom ndo' jeeⁿ neiⁿya cantyja 'naaⁿ'aⁿ. Nñequiaya Espíritu Santo na juu nnc'oomñe ñ'eⁿñê. Ndo' nñequiaaⁿ ñ'oomya chiuu waa na maty'iomyana' nda̱a̱ nn'aⁿ na nchii judíos.
40012019	Jom xocatseintja'ñê, meiⁿ xocatseijndeii' 'ñom. Ndo' xocaljei' jom ts'om nataa na macwjaa'ñê tia' nn'aⁿ.
40012020	Xoco'weeⁿ'eⁿ ts'aⁿ na tityeⁿ matseiyu' na juu matseijomna' cha'na tsmaaⁿ na jnda̱ tomndyaa. Ee jom jaateijndeiityeeⁿ tsaⁿ'ñeeⁿ. Meiⁿ xotseicanduu'ñ'eeⁿ cantyja 'naaⁿ' ts'aⁿ na tixuee naquii' ts'om na juu matseijomna' cha'na chom canti na ncuencue canduu'. Ee jom nñequiaatyeeⁿ naxuee naquii' ts'om tsaⁿ'ñeeⁿ. Jo' chii nnts'aaⁿ na nnaⁿjndeii cantyja na maty'iomyana' naquii' n'om nn'aⁿ.
40012021	Ndo' nn'aⁿ na nchii judíos nla'cantyjaa' n'omna jom.
40012022	Tquioñ'omna cwii ts'aⁿ na m'aaⁿ Jesús na jnda̱ tuo̱ naⁿjndii naquii' ts'om. Tsaⁿ'ñeeⁿ nchjaaⁿ'aⁿ ndo' tileicatseineiiⁿ l'a naⁿjndii'ñeeⁿ. Sein'maⁿ Jesús jom. Quia jo' to̱o̱ⁿ'o̱ⁿ na matseineiiⁿ ndo' teitquioo'nnaaⁿ'aⁿ.
40012023	Nto' cha'tso nn'aⁿ na nty'iaa na luaa' tuii, jeeⁿ tjawee' n'omna. Jluena: —¿Aa nts'aacheⁿna' na tsaⁿm'aaⁿ' cwiluiiñê nquii na meindo̱o̱'a na nluiiñe tsjaaⁿ David na jndyowicantyjoo'?
40012024	Ndo' nn'aⁿ fariseos, quia jndyena ñ'oomwaa', tyoluena: —Tsaⁿs'am'aaⁿ' matseixmaaⁿ najndeii Beelzebú nquii tsaⁿjndiitquiee. Jo' chii cwicanda̱a̱ macwjeeⁿ'eⁿ naⁿjndii naquii' n'om nn'aⁿ.
40012025	Sei'no̱ⁿ' Jesús ñ'oom na tyom'aaⁿ' n'omna. Tsoom nda̱a̱na: —Xeⁿ m'aaⁿ cwii gobiernom na cwito̱ⁿ'ndye nn'aⁿ 'naaⁿ'aⁿ, nt'om cwi'oo nacjoom'm ndo' nt'om cwila'jomndye ñ'eⁿñê, ndo' na luaa' waa xocaljoo'ñetyeeⁿ ts'iaaⁿ. Ndo' cha'na nn'aⁿ na ñecwii tsjoom oo nn'aⁿ na ñe'cwii w'aa, xeⁿ cwila'ntja'ndyena, maxjeⁿ nnto̱ⁿ'ndyena. Ndo' na ljo' cwila'tyuii'ndye cheⁿnquieena.
40012026	Ee xeⁿ na mayuu' cha'na cwindu'yo' na nquii tsaⁿjndiitquiee macwjeeⁿ'eⁿ ntyje naⁿjndiiñê naquii' n'om nn'aⁿ, quia jo' ma'mo̱ⁿna' na matseityuii'ñe cheⁿnqueⁿ. ¿Chiuu nnts'aayom na nljotyeⁿ cantyja najneiⁿ na matsa̱'ntjoom?
40012027	'O cwindu'yo' na ja cwe' cantyja najndeii Beelzebú jo' na macwjii'a naⁿjndii naquii' n'om nn'aⁿ. Xeⁿ na mayuu' na ljo', quia jo' mati nc'iaa'yo', ñequio najndeii jom cwitjeii'na naⁿjndii naquii' n'om nn'aⁿ. Sa̱a̱ nc'e na tiyuu' na ljo', cantyja na cwil'a nquieena cwilui'yuu' na tixcwe cwitjei'yo' cwenta.
40012028	Sa̱a̱ nc'e ja ñequio najndeii Espíritu na cwiluiiñe Ty'o̱o̱ts'om, jo' na macwjii'a naⁿjndii naquii' n'om nn'aⁿ, jo' chii ma'mo̱ⁿna' juu na matsa̱'ntjom Ty'o̱o̱ts'om, jnda̱ tyjee'cañoomna' 'o.
40012029	’Cwii tsaⁿcanch'ue xonda̱a̱ nncjaaqueⁿ'eⁿ waa' ts'aⁿ na waa najndeii na nncwjeeⁿ'eⁿ 'naaⁿ'. Sa̱a̱ xeⁿ nntseityeⁿjñeeⁿ tsaⁿ'ñeeⁿ quia jo' nnda̱a̱ na nncwji'ñ'eeⁿ 'naaⁿ'.
40012030	’'Ñeeⁿ juu na tic'oomñe cantyja 'naⁿya, maxjeⁿ m'aaⁿ nacjoya. Ndo' 'ñeeⁿ juu na ticatseitjom nn'aⁿ ñ'eⁿndyo̱, jom mach'eeⁿ na matseilcwe'na' nn'aⁿ na ticala'yu'na ñ'eⁿndyo̱.
40012031	’Jo' chii matsjo̱o̱ nda̱a̱'yo', Ty'o̱o̱ts'om nntseit'maⁿ ts'oom cha'tso jnaⁿ na cwila'xmaⁿ nn'aⁿ ñequio cha'tso ñ'omntjeiⁿ na cwiluena. Sa̱a̱ meiⁿcwi'ñeeⁿcheⁿ ts'aⁿ na matseineiⁿ ñ'oom wi' nacjoo' Espíritu Santo, tsaⁿ'ñeeⁿ xocatseit'maⁿ ts'om Ty'o̱o̱ts'om.
40012032	Ndo' meiⁿcwi'ñeeⁿcheⁿ ts'aⁿ na matseineiⁿ ñ'oom wi' nacjo ja na cwiluiindyo̱ ts'aⁿ na jnaⁿ cañoom'luee, nnda̱a̱ nntseit'maⁿ ts'om Ty'o̱o̱ts'om tsaⁿ'ñeeⁿ. Sa̱a̱ meiⁿcwi'ñeeⁿcheⁿ ts'aⁿ na matsoyuu na cwiluii ts'iaaⁿ 'naⁿya cwe' cantyja najndeii tsaⁿjndii, tsaⁿ'ñeeⁿ matseineiⁿ ñ'oom wi' nacjoo' Espíritu Santo. Ndo' na ljo' tijoom nntseit'maⁿ ts'om Ty'o̱o̱ts'om tsaⁿ'ñeeⁿ, meiiⁿ tiempomeiiⁿcheⁿ ndo' meiiⁿ ncuee na jnda̱ ntycwii tsjoomnancue.
40012033	’Quia jo' seineiⁿ Jesús cwii ñ'oom tjañoom' na macaⁿna' na catjeii'na cwenta cantyja 'naaⁿ'aⁿ. Seijoom'ñe nqueⁿ cha'cwijom cwii ts'oom na ya ta̱a̱'na'. Tsoom: —Xeⁿ cwinty'ia'yo' na ya ta̱ na ntyja cwii ts'oom, cwila'no̱ⁿ'yo' na mati nquii ts'oom cwiluiiñena' ts'oom na ya. Ndo' xeⁿ cwinty'ia'yo' na tis'a ta̱ na ntyja cwii ts'oom, cwila'no̱ⁿ'yo' na mati tis'a ts'oom'ñeeⁿ. Ee cantyja chiuu waa ta̱ na mach'ee cwii cwii ts'oom jo' nnta'jnaⁿ'yo' cwaaⁿ ts'oom na ya ndo' cwaaⁿ ts'oom na tis'a.
40012034	Cha'na catsuutsja jeeⁿ wjee ndaa'ndyooyo', maluaa' matseijomna' 'o. Chiuu nl'a'yo' na nlaneiⁿ'yo' ñ'oom ya ndo' naquii' n'om'yo' too'cheⁿ natia. Ee cantyjati na matseitiuu ts'aⁿ naquii' ts'oom, mantyja jo' ñ'oom na cwicalui' 'ñom.
40012035	Juu ts'aⁿ na ya ts'aⁿñe matseineiⁿ ñ'oom ya ee naquii' ts'oom cwinaⁿ naya na matseitioom. Sa̱a̱ juu ts'aⁿ na tia ts'aⁿñe matseineiⁿ ñ'oom tia ee naquii' ts'oom cwinaⁿ natia na matseitioom.
40012036	Nndye'yo' nntsjo̱o̱, juu xuee na nncu'xeⁿ Ty'o̱o̱ts'om nn'aⁿ, quia jo' nñequiana cwenta nnoom cantyja 'naaⁿ' cwii cwii 'ndyo ñ'oom na cwe' ts'iaaⁿ'ndyo na ñejla'neiⁿna.
40012037	Ee cantyjati ñ'oom na cwilaneiⁿ'yo', Ty'o̱o̱ts'om nncu'xeeⁿ 'o. Ñ'oom na ya na cwindu'yo' nncwañoom'na' 'o. Ndo' ñ'oom tia na cwindu'yo' nnt'uiityeⁿna' 'o.
40012038	Quia jo' nt'om nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés jluena nnom Jesús: —Cwa, Maestro, l'ue n'o̱o̱ⁿyâ na m'mo̱ⁿ' cwii 'naaⁿ na t'maⁿ na nnty'iaayâ.
40012039	T'o̱ Jesús nda̱a̱na: —Nn'aⁿ na m'aⁿ je' jeeⁿ tia nn'aⁿndye, jnda̱ 'ndyena Ty'o̱o̱ts'om. Jo' chii cwitaⁿna 'naaⁿ na t'maⁿti na nnty'iaanda̱a̱na cha nnta'jnaaⁿ'na 'ñeeⁿ cwiluiindyo̱. Sa̱a̱ taxoca'mo̱o̱ⁿya. Macanda̱ nnty'iaana cwii 'naaⁿ na nntseijomna' cha'na tjom profeta Jonás.
40012040	Ee Jonás tyom'aaⁿñê ndyee xuee ndo' ndyee tsjom ts'om tsiaa' catscaa t'maaⁿ. Maluaa' matseijomna' na nntjo̱ⁿ ja na cwiluiindyo̱ ts'aⁿ na jnaⁿ cañoom'luee. Ee ndyee xuee ndo' ndyee tsjom nljoo'ndyo̱ naquii' tsei'tsua.
40012041	Xuee na nncu'xeⁿ Ty'o̱o̱ts'om nn'aⁿ na jnda̱ tja̱, nlcwinnda' nn'aⁿ tsjoom Nínive. Mati nn'aⁿ na m'aⁿ je' na quia nnc'oowje, nntando'nnda'na quia ljo'. Ndo' nnt'uiityeⁿna' joona cwe' cantyja na yati l'a nn'aⁿ tsjoom'ñeeⁿ. Ee naⁿ'ñeeⁿ ntyja lcwe' n'omna quia na jndyena ñ'oom' Ty'o̱o̱ts'om na tyoñequiaa Jonás. Ndo' queⁿ'yo' cwenta, ja jnda̱ tyja̱ quii'ntaaⁿ'yo' na cwiluiit'maⁿndyo̱tya̱, nchiiti Jonás.
40012042	Ndo' xuee na nntu'xeⁿndye nn'aⁿ na jnda̱ tja̱, mati nlcwinnda' juu yuscu na tyotsa̱'ntjom nn'aⁿ ndyuaa jo ndo' na macalui' caxjuu ts'oom'naaⁿ. Mati nn'aⁿ na m'aⁿ je' na quia nncwje, nntando'nnda'na quia ljo'. Ndo' nnt'uiityeⁿna' joona cwe' cantyja na xcwee'ti ts'om yuscu'ñeeⁿ. Ee jom jeeⁿ ndya' tquia jnaaⁿ, jñoom na ñe'cañeeⁿ ñ'oom 'ndyoo Salomón, ts'aⁿ na jndo̱'ti ts'om. Ndo' queⁿ'yo' cwenta, ja jnda̱ tyja̱ quii'ntaaⁿ'yo' na cwiluiit'maⁿndyo̱tya̱, nchiiti Salomón.
40012043	’Cwii tsaⁿjndii quia na jnda̱ tjei'na' jom naquii' ts'om ts'aⁿ, cwe' manomtoom jo ndo' yuu na tjaa nn'aⁿ c'om na mal'ueeⁿ yuu na nljoo'ñê. Sa̱a̱ na tîcaljeiiⁿ jo', seitioom naquii' ts'oom, tsoom:
40012044	“Je' jo̱nlcwa̱'nnda'a naquii' ts'om ts'aⁿ yuu na tjei'na' ja.” Ndo' quia na nncueⁿ'eⁿ jo' jo' nljeiiⁿ naquii' ts'om tsaⁿ'ñeeⁿ cha'cwijom naquii' w'aa na tjaa'naⁿ ts'aⁿ candii'. Sa̱a̱ jnda̱ taa lju' ndo' jnda̱ teijndaa'ya.
40012045	Quia jo' tjacachoom ntquiee' naⁿjndii na wi'ndyeti nchiiti jom. Ty'equie'na naquii' ts'om tsaⁿ'ñeeⁿ ndo' mana ljoo'ndyetyeⁿna jo' jo'. Ndo' na jnda̱ we luaa', manioomti matjom tsaⁿ'ñeeⁿ nchiiti na ñetjomjñeeⁿ. Maluaa' nntjoom nn'aⁿ na m'aⁿ je' na jeeⁿ tia nn'aⁿndye.
40012046	Ndicwaⁿ matseineiⁿ Jesús nda̱a̱ tmaaⁿ' nn'aⁿ quia na tquie'cañom ntyjeeⁿ ñequio tsoñeeⁿ. Ñe'cala'neiⁿna ñ'eⁿñê sa̱a̱ ljoo'ndyena ch'eⁿ.
40012047	Seicandii cwii ts'aⁿ Jesús, tso: —Aa ndi' Ta, jnda̱ tyje'cañoom tso'ndyo' ñ'eⁿ ndyenty'iu' na ñe'cala'neiⁿna ñ'eⁿndyu'.
40012048	Sa̱a̱ jom t'o̱o̱ⁿ nnom tsaⁿ'ñeeⁿ, tsoom: —Candi' nntsjo̱o̱ njom' 'ñeeⁿ juu cwiluiiñe tsondyo̱ ndo' 'ñeeⁿ joo cwiluiindye ndyentyjo̱.
40012049	Quia jo' seilioom ts'o̱o̱ⁿ, t'mo̱o̱ⁿ nn'aⁿ na cwila'jomndye ñ'eⁿñê, tsoom: —Naⁿm'aⁿ cwiluiindyena tsondyo̱ ñequio ndyentyjo̱.
40012050	Ee meiⁿcwi'ñeeⁿcheⁿ ts'aⁿ na mach'ee ljo' na l'ue ts'om Tsotya̱ya na m'aaⁿ cañoom'luee, tsaⁿ'ñeeⁿ cwiluiiñe ti'tyjo̱ ndo' nomtyjo̱, ndo' tsondyo̱.
40013001	Tjawiquiuu'ti majuu xuee'ñeeⁿ jlui' Jesús naquii' w'aa, tjaaⁿ, tjacjom 'ndyoo ndaaluee.
40013002	Ndo' jeeⁿ jndye nn'aⁿ tjomndye na m'aaⁿ. Jo' chii tjacuo̱o̱ⁿ ts'om w'aandaa na mantyjo̱cheⁿna' nnom ndaaluee. Jo' jo' tjacjom sa̱a̱ cha'tsondye naⁿ'ñeeⁿ ljoo'ndyena, meintyjee'na tyuaatcwii 'ndyoo ndaaluee.
40013003	Quia jo' to̱o̱ⁿ'o̱ⁿ na matseineiiⁿ nda̱a̱ naⁿ'ñeeⁿ. Jndye ñ'oom t'mo̱o̱ⁿ nda̱a̱na ñequio ñ'oom tjañoom'. Tsoom: —Tyom'aaⁿ cwii ts'aⁿ na mach'ee ts'iaaⁿ jnda̱a̱. Tjaaⁿ, tjacjoom'm tsjaaⁿ lqueeⁿ trigo.
40013004	Ndo' yocheⁿ na majoom'm lqueeⁿ'ñeeⁿ nt'om tquiaa ts'om nato. Mañoom' tquie'cañom cantsaa, tcwa'yo' lqueeⁿ'ñeeⁿ.
40013005	Ndo' nt'om lqueeⁿ tquiaana' yuu na jeeⁿ ljo̱', yuu na tita m'aaⁿ ts'o. Tyuaa' t'oomna' ee tita m'aaⁿ ts'o.
40013006	Sa̱a̱ quia na jnda̱ teijmeiⁿ' na manty'iaa' ñe'quioom', t'uaana', tjacaaⁿna' ee na tinjoom ty'e nch'ioo'na'.
40013007	Ndo' nt'om lqueeⁿ tquiaana' yuu na too' nda' l'o̱o̱nioom. Tyuaa'ti tjawindye l'o̱o̱nioom'ñeeⁿ, jla'canto'ndyena' nacjoo' ntjom.
40013008	Sa̱a̱ nt'om lqueeⁿ tquiaana' yuu na ya ts'o, jeeⁿ ya tue'na'. Cwii taⁿ' tjei'na' ñequiee xuu lqueeⁿ trigo na cwii ts'oom lqueeⁿ tjacju' ts'aⁿ'ñeeⁿ. Ndo' cwii taⁿ' tjei'na' we xuu waljoo' xcwe na cwii ts'oom lqueeⁿ tjacjoom'm. Ndo' cwiicheⁿ cwii taⁿ' tjei'na' cwii xuu waljoo' yom ts'oom na cwii ts'oom lqueeⁿ tjacjoom'm.
40013009	'Ñeeⁿ juu na niom lue' n'om lua'qui na nndii, candii.
40013010	Nn'aⁿ na cwila'jomndye ñ'eⁿ Jesús ty'entyjaa'na jom. Ta'x'eena nnoom: —Ticala'no̱o̱ⁿ'â chiuu na cwe' ñ'oom wjaañoom' matsei'neiⁿ' nda̱a̱ nn'aⁿ.
40013011	T'o̱o̱ⁿ nda̱a̱na: —Luaa waa na mach'ee Ty'o̱o̱ts'om, mañequiaaⁿ na 'o caliu'yo' ñ'oom na wanty'iuu' m'aaⁿna' cantyja na matsa̱'ntjoom. Sa̱a̱ nt'omcheⁿ nn'aⁿ tinquiaaⁿ na nla'no̱ⁿ'na.
40013012	Meiⁿcwi'ñeeⁿcheⁿ ts'aⁿ na maco'ñom ñ'oom na ma'mo̱o̱ⁿya, nñequiaa Ty'o̱o̱ts'om na nntsei'no̱ⁿ'tyeeⁿ. Sa̱a̱ meiⁿquia ts'aⁿ na tîco'ñom ñ'oom na ma'mo̱o̱ⁿya, nnts'aana' na cwe' ts'iaaⁿ'ndyo cantyjati chjoowi' na matsei'no̱o̱ⁿ'o̱ⁿ.
40013013	Jo' chii ñ'oom tjañoom' matseina̱ⁿya nda̱a̱ nn'aⁿ. Ee meiiⁿ ñequii'cheⁿ cwinty'iaana ts'iaaⁿ na mats'aa sa̱a̱ maxjeⁿ tixoqueⁿna cwenta. Ndo' meiiⁿ cwindyena ñ'oom na mañequia sa̱a̱ m'aⁿna cha'cwijom na tyoondyena, meiⁿ ticala'no̱ⁿ'na ljo' cwindyena.
40013014	Cantyja 'naaⁿ naⁿ'ñeeⁿ matseicanda̱a̱'ñena' ñ'oom na seiljeii profeta Isaías, tsoom: Meiiⁿ na jndye na cwindye'yo' sa̱a̱ tixocala'no̱ⁿ'yo', ndo' meiiⁿ na jndye cwinty'ia'nda̱a̱'yo', sa̱a̱ tixoqueⁿ'yo' cwenta.
40013015	Ee naⁿm'aⁿ' jnda̱ jla'quie' n'omna, cha tico'xcwena' cantyja na cwila'tiuuna. Ndo' tañe'quiandyena na nndyena cha tints'aana' na nla'no̱ⁿ'na. Ndo' cwil'a nquieena cha'cwijom ticajndoo'na cha ticaⁿna' na nlqueⁿna cwenta. Joona cwil'ayana nmeiⁿ' cha ticalcwe' n'omna, tincwji'n'maaⁿndyo̱ joona.
40013016	Seineiⁿti Jesús nda̱a̱ nn'aⁿ na cwila'jomndye ñ'eⁿñê. Tsoom: —Sa̱a̱ jeeⁿ matio'naaⁿñe Ty'o̱o̱ts'om 'o na cwinty'ia'nda̱a̱'yo' ts'iaaⁿ na mats'aa ndo' mati ñ'oom na cwindye'yo' cwila'no̱ⁿ'yo' juuna'.
40013017	Mayuu'cheⁿ nndye'yo' nntsjo̱o̱, jndye profetas na tyoñe'quia ñ'oom' Ty'o̱o̱ts'om tandyo xuee ñequio jndye nn'aⁿ na tyom'aⁿ cantyja na maty'iomyana', jeeⁿ tyocantyjaa' n'omna na nnty'iaanda̱a̱na ljo' na cwinty'ia' 'o ndo' na nndyena cha'na cwindye' 'o sa̱a̱ tîcanty'iaana meiⁿ tîcandyena.
40013018	’Candye'yo' luaa ma'mo̱ⁿ ñ'oom tjañoom' cantyja na tjacju' ts'aⁿ tsjaaⁿ lqueeⁿ trigo.
40013019	Nt'om lqueeⁿ na tquiaa ts'om nato na tcwa' cantsaa, jo' jo' nn'aⁿ na cwindye ñ'oom' Ty'o̱o̱ts'om. Ee meiⁿcwi'ñeeⁿcheⁿ ts'aⁿ na mandii ñ'oom cantyja na matsa̱'ntjom Ty'o̱o̱ts'om sa̱a̱ ticatsei'no̱o̱ⁿ'o̱ⁿ, maxjeⁿ macwje'cañoom tsaⁿjndii na nncwji' ñ'oom naya naquii' ts'oom.
40013020	Ndo' nt'om lqueeⁿ na tquiaa yuu na jeeⁿ ljo̱', mann'aⁿ na cwindye ñ'oom' Ty'o̱o̱ts'om ndo' ñequio na neiiⁿna cwito'ñoomna juuna'.
40013021	Sa̱a̱ naⁿ'ñeeⁿ cha'cwijom ntjom na tinjoom ty'e nch'ioo'na', na tyuaa' tcaaⁿna'. Ee quia na maco'wi'na' joona oo cwilei'ntyjo̱ nn'aⁿ joona cantyja 'naaⁿ' ñ'oom naya, mantyja cwi'ndyena.
40013022	Ndo' lqueeⁿ na tquiaa yuu na too' nda' l'o̱o̱nioom, mann'aⁿ na cwindye ñ'oom naya. Sa̱a̱ naⁿ'ñeeⁿ jeeⁿ m'aⁿna ñomtiuu chiuu na cwii 'oom'aⁿyoona, ndo' chiuu ya nleityandyetina. Jo' chii tileicanaⁿndyena na nl'ana yuu na matsona'. Ee ñ'omtiuu'ñeeⁿ matseicu'na' na nla'canda̱na nnom Ty'o̱o̱ts'om cha'xjeⁿ l'a joo l'o̱o̱nioom na jla'canto'ndyena' nacjoo' ntjom.
40013023	Sa̱a̱ lqueeⁿ na tquiaa yuu na jeeⁿ ya ts'o mann'aⁿ na cwindye ñ'oom naya. Cwila'no̱ⁿ'na juuna' ndo' cantyja na cwil'ana cwiwitquioo' na cwinaⁿndyena chiuu waa na matsona'. Nt'om naⁿ'ñeeⁿ tjacantyja na ya cwil'ana. Matseijomna' joona cha'na cwii ts'oom lqueeⁿ'ñeeⁿ na tjei'na' ñequiee xuu. Ndo' nt'om naⁿ'ñeeⁿ xcweyandyo cwil'ana yuu na ya. Matseijomna' joona cha'na cwii ts'oom lqueeⁿ'ñeeⁿ na tjei'na' we xuu waljoo' xcwe. Ndo' nt'om naⁿ'ñeeⁿ tiqueⁿndyena na cwil'ana yuu na ya. Jo' chii matseijomna' joona cha'na cwii ts'oom lqueeⁿ'ñeeⁿ na tjei'na' ñe'cwii xuu waljoo' yom ts'oom.
40013024	Ndo' seineiⁿ Jesús cwiicheⁿ ñ'oom tjañoom'. Tsoom nda̱a̱na: —Juu na matsa̱'ntjom Ty'o̱o̱ts'om, matseijomna' juuna' cha'na cwii ts'aⁿ na tja na waa tyuaa', tjacjoom'm lqueeⁿ tsjaaⁿ na ya.
40013025	Sa̱a̱ cwii teijaaⁿ yocheⁿ na watsom ñequio nn'aⁿ waⁿ'aⁿ tyje'cañoom cwii ts'aⁿ na jndoo' jom. Tjatseiñ'eeⁿ'ñe tsaⁿ'ñeeⁿ lqueeⁿ jnda̱a̱ quii'ntaaⁿ lqueeⁿ trigo. Jnda̱ chii tja.
40013026	Tjawindye jnda̱ lqueeⁿ, tja'meiiⁿndyena', quia jo' chii teitquioo' na ñ'eeⁿ' lqueeⁿ jnda̱a̱ naquii' ntjom'ñeeⁿ.
40013027	Naⁿntjom 'naaⁿ' tsaⁿ'ñeeⁿ tqueⁿna cwenta na nmeiiⁿ' niom. Ty'entyjaa'na jom, jluena nnoom: “Ta, aa nchii ñequii'cheⁿ lqueeⁿ na ya tja'cju', quia jo' ¿chiuu na cwiwitquioo' lqueeⁿ jnda̱a̱ quii'ntaaⁿ jnda̱ lqueeⁿ 'naⁿ'?”
40013028	T'o̱o̱ⁿ nda̱a̱ naⁿ'ñeeⁿ, tsoom: “Ts'aⁿ na jndoo' ja s'aa na luaa'.” Ndo' ta'x'ee naⁿntjom'ñeeⁿ nnoom: “¿Aa l'ue ts'om' na nntsaacatjeii'ndyô̱ joona' naquii' ntjom 'naⁿ'?”
40013029	T'o̱o̱ⁿ nda̱a̱ naⁿntjoom'm, tsoom: “Til'a'yo' na ljo' ee xeⁿ nntjeii'ndyo' joona', nnts'aacheⁿna' na mati nnc'oomna' ntjom na ya.
40013030	Ca'ndye'yo' na ñejom c'oowijnda̱na' hasta na mmaⁿjndyeena'.” Quia jo' nntsjo̱o̱ nda̱a̱ nn'aⁿ na nntyje: “Catyje'jndyee'yo' jnda̱ lqueeⁿ jnda̱a̱, cal'a'yo' cantsa̱a̱' joona' ee na nlcona'. Nda̱nquia catyje'yo' jnda̱ lqueeⁿ na ya na nnc'oocuena' ts'om tsa̱' 'naⁿya.”
40013031	Seineiⁿticheⁿ Jesús cwiicheⁿ ñ'oom tjañoom' na ma'mo̱ⁿna' na maxjeⁿ nleijndyendyeti nn'aⁿ na nntsa̱'ntjom Ty'o̱o̱ts'om naquii' n'om. Tsoom nda̱a̱na: —Juu na matsa̱'ntjom Ty'o̱o̱ts'om matseijomna' cha'na cwii lqueeⁿ' mostaza. Tjatseic'oom ts'aⁿ juuna' naquii' ntjoom'm.
40013032	Lqueeⁿ' mostaza jeeⁿ cajnda̱a̱na' sa̱a̱ xeⁿ jnda̱ teijndeii ts'oom, nleindyena', nncwinom'na' nt'om n'oom ntjom na tiquiwindye. Juuna' nleit'maⁿtina' hasta nnda̱a̱ nnaⁿ l'o̱ ts'oom'ñeeⁿ cantquiaa cantsaa.
40013033	Jnda̱ chii cwiicheⁿ ñ'oom tjañoom' seineiⁿ Jesús nda̱a̱ naⁿ'ñeeⁿ, tsoom: —Juu na matsa̱'ntjom Ty'o̱o̱ts'om matseijomna' juuna' cha'na ndaaljo' na seitjoom' yuscu ñ'eⁿ ndyee tsua'xjo jnda̱a̱ tyoo'. Seicandeii'na' cha'waa tsqueeⁿ tyoo'.
40013034	Ñequii'cheⁿ ñ'oom tjañoom' seineiⁿ Jesús na tyo'mo̱o̱ⁿ ñ'oommeiⁿ' nda̱a̱ nn'aⁿ. Meiⁿcwii ñ'oom tîcatseineiiⁿ nda̱a̱na na nchii ñ'oom tjañoom'.
40013035	Jo' chii seicanda̱a̱'ñena' ñ'oom 'ndyoo profeta, tsoom: Ja nntseina̱ⁿya ñ'oom tjañoom' nda̱a̱ nn'aⁿ. Nntseicano̱o̱ⁿya ñ'oom na wanty'iuu' m'aaⁿna' nda̱a̱ nn'aⁿ cantyjati na jnaⁿ tsjoomnancue.
40013036	Jnda̱ na jñom Jesús nn'aⁿ na c'oolcwee'na, quia jo' tjaqueⁿ'eⁿ naquii' w'aa. Ndo' jâ nn'aⁿ na cwilajomndyô̱ ñ'eⁿñê santyjaa'â jom. L'uuyâ nnoom: —Catsu' nda̱a̱yâ ljo' ñe'ca'mo̱ⁿ ñ'oom tjañoom' cantyja 'naaⁿ' lqueeⁿ jnda̱a̱ na t'oomna' naquii' ntjom na ya.
40013037	T'o̱o̱ⁿ nda̱a̱yâ, tsoom: —Ts'aⁿ na tjacju' lqueeⁿ tsjaaⁿ na ya, jo' jo' nnco̱ na cwiluiindyo̱ ts'aⁿ na jnaⁿ cañoom'luee.
40013038	Ndo' tyuaa 'naaⁿ' tsaⁿ'ñeeⁿ, jo' jo' tsjoomnancue. Lqueeⁿ tsjaaⁿ na ya, jo' jo' nn'aⁿ na cwila'jomndye cantyja na matsa̱'ntjom Ty'o̱o̱ts'om. Ndo' lqueeⁿ tsjaaⁿ jnda̱a̱, jo' jo' nn'aⁿ na m'aⁿ cantyja 'naaⁿ' tsaⁿjndii.
40013039	Juu ts'aⁿ na wi'ñe na tjatseiñ'eeⁿ'ñe tsjaaⁿ lqueeⁿ jnda̱a̱, jo' jo' nquii tsaⁿjndii. Ndo' xuee na jnda̱ tmaⁿ ntjom na ty'ecatyje naⁿntjom, jo' jo' xuee na cwintycwii tsjoomnancue. Joo naⁿntjom na ty'ecatyje lqueeⁿ, jo' jo' ángeles cwentaa' Ty'o̱o̱ts'om.
40013040	Ndo' cha'xjeⁿ l'a naⁿntjom cantsa̱a̱' jnda̱ lqueeⁿ jnda̱a̱ na nlcona' quii' chom, maluaa' matseijomna' na nluii xuee quia na cwintycwii tsjoomnancue.
40013041	Ee ja na cwiluiindyo̱ ts'aⁿ na jnaⁿ cañoom'luee njño̱o̱ⁿya ángeles cwentaya na nntjeii'ndyo̱na nn'aⁿ na wi'ndye ñequio nn'aⁿ na cwila'jndo̱' n'om nc'iaa na cal'a naⁿ'ñeeⁿ natia.
40013042	Ndo' ángeles nntuee'na naⁿ'ñeeⁿ naquii' chom b'io. Jo' jo' nndyuee naⁿ'ñeeⁿ ndo' nnteinquiena ndei'n'omna na wi' cwitjoomna.
40013043	Sa̱a̱ nn'aⁿ na cwila'canda̱a̱'ndye cha'xjeⁿ na matsa̱'ntjom Ty'o̱o̱ts'om, nts'aana' na caxueendyena cha'na xuee nnom ñe'quioom'. 'Ñeeⁿ juu na niom lue' n'om lua'qui na nndii, candii.
40013044	’Juu na matsa̱'ntjom Ty'o̱o̱ts'om matseijomna' cha'na castom na ñjom s'om cajaⁿ na wanty'iuna' quii' tyuaa. Ljeii cwii ts'aⁿ castom'ñeeⁿ sa̱a̱ tanty'iunnaaⁿ'aⁿ juuna'. Tjaaⁿ na jeeⁿ neiiⁿ'eⁿ, tjacajna̱a̱ⁿ cha'tso 'naaⁿ'aⁿ na niom. Jnda̱ chii seijnaaⁿ tyuaa'ñeeⁿ yuu na ndii' castom.
40013045	’Juu na matsa̱'ntjom Ty'o̱o̱ts'om mati matseijomna' cha'na cwii ts'aⁿ na matseijnda ndo' majnda̱a̱ ta̱' na ñequii'cheⁿ mal'ueeⁿ ta̱' perlas na yati.
40013046	Quia na ljeiiⁿ cwii ta̱' perla na jeeⁿcheⁿ ndyaa' ya ndo' jndana', tja tsaⁿ'ñeeⁿ tjacajna̱a̱ⁿ cha'tso 'naaⁿ'aⁿ, jnda̱ chii seijnaaⁿ ta̱' perla'ñeeⁿ.
40013047	’Juu na matsa̱'ntjom Ty'o̱o̱ts'om mati matseijomna' cha'na cwii tsqui' t'maⁿ na tuee' nn'aⁿ ts'om ndaaluee. Jndye nnom calcaa matseit'uena'.
40013048	Quia na jnda̱ too' tsqui' na ñjomndye calcaa, 'oocantyjaandye nn'aⁿ juuna' tyuaatcwii. Meindyuaandyena, cwitjeii'ndyena calcaa na yati. Cwitioomna jooyo' n'om lquiee sa̱a̱ calcaa na cwantindyo cwityeⁿ'quiee'na jooyo'.
40013049	Malaa'ti' nnts'aana' xuee quia na cwintycwii tsjoomnancue. Nñequiocue ángeles na nntjeii'ndyena nn'aⁿ na wi'ndye quii'ntaaⁿ nn'aⁿ na m'aⁿ cantyja na maty'iomyana'.
40013050	Ndo' nntioomna nn'aⁿ na wi'ndye naquii' chom b'io. Jo' jo' nndyuee naⁿ'ñeeⁿ ndo' nnteinquiena ndei'n'omna na wi' cwitjoomna.
40013051	Quia jo' tax'ee Jesús nda̱a̱ jâ nn'aⁿ na cwila'jomndyô̱ ñ'eⁿñê, tsoom: —¿Aa cwila'no̱ⁿ'yo' cha'tso ñ'oommeiⁿ'? T'o̱o̱yâ nnoom, l'uuyâ: —Mayuu', Ta, macwila'no̱o̱ⁿ'â.
40013052	Quia jo' tsoom nda̱a̱yâ: —Je' jnda̱ jla'no̱ⁿ'yo' ljo' ñe'cat'mo̱o̱ⁿ ñ'oom tjañoom'meiⁿ'. Nndye'yo' nntsjo̱o̱, ticwii cwii ts'aⁿ na jnda̱ teijndo̱' ts'om chiuu t'maⁿ ljeii na tqueⁿ Moisés ndo' mati jnda̱ sei'no̱ⁿ' cantyja 'naaⁿ' juu na matsa̱'ntjom Ty'o̱o̱ts'om, tsaⁿ'ñeeⁿ matseijomna' jom cha'na ts'aⁿ na cwiluiitquieñe cwii w'aa. Ee ts'aⁿ na cwiluiitquieñe matseil'uee'ñê 'naⁿ na tquie ndo' matseitjoom 'naⁿ na xco. Quia jo' meiⁿquia xjeⁿ na macaⁿna' cwii nmeiⁿ' mawaac'eena' na nleil'uee'ñê.
40013053	Quia na jnda̱ seineiⁿ Jesús ñ'oommeiⁿ' na tjañoom', jlueeⁿ'eⁿ jo' jo'.
40013054	Tjalcweeⁿ'eⁿ ndyuaa tsjom'm. Jo' jo' tyotseineiiⁿ nda̱a̱ nn'aⁿ naquii' wats'om. Ndo' cha'tsondye nn'aⁿ jeeⁿ tjawee' n'omna ñ'oom na seineiiⁿ. Tyoluena: —Tsaⁿm'aaⁿ' ¿chiuu s'aayom na jeeⁿ jndo̱' ts'oom? Ndo' ¿yuu jnaⁿ najneiⁿ na mach'eeⁿ ts'iaaⁿ t'maⁿ na tyoonty'iaaya?
40013055	¿Aa nchii tsaⁿm'aaⁿ' jnda ts'aⁿ na macuuñe n'oom? Ndo' ¿aa nchii tsoñeeⁿ jndyu María? Ndo' ntyjeeⁿ, ¿aa nchii Jacobo, José, Simón ñequio Judas?
40013056	Ndo' mati ntyjeeⁿ na yolcu m'aⁿna quii'ntaaⁿya. Quia jo' ¿chiuu waa na jeeⁿ jndo̱' ts'oom ndo' cwe' ts'aⁿ tsjoom ñjaaⁿ jom?
40013057	Cwe' jo' ticalañ'oom'ndyena Jesús. Jo' chii tsoom nda̱a̱na: —Meiⁿquiayuucheⁿ na wjaa cwii profeta, nla't'maaⁿ'ndye nn'aⁿ jom. Sa̱a̱ joo nn'aⁿ ndyuaaⁿ'aⁿ ñequio nn'aⁿ waⁿ'aⁿ, xocala't'maaⁿ'ndyena jom.
40013058	Ndo' tijndye ts'iaaⁿ t'maⁿ s'aaⁿ jo' jo', nc'e na ticala'yu' naⁿ'ñeeⁿ ñ'eⁿñê.
40014001	Majoo ncuee'ñeeⁿ tyom'aaⁿ Herodes ts'iaaⁿ ts'o̱ndaa Galilea. Jñeeⁿ ñ'oom cantyja 'naaⁿ' jndye nnom ts'iaaⁿ t'maⁿ na mach'ee Jesús.
40014002	Tsoom nda̱a̱ nn'aⁿ na cwila'jomndye ñ'eⁿñê: —Tsaⁿm'aaⁿ, maxjeⁿ Juan, ts'aⁿ na tyotseits'oomñe nn'aⁿ. Jnda̱ wando'xcoom jo' chii cwiwitquioo' ts'iaaⁿ t'maⁿ na mach'eeⁿ.
40014003	Ee luaa waa na tuii. Herodes tyom'aaⁿ ñequio Herodías, scuu' tyjeeⁿ Felipe. Ndo' tso Juan nnoom na ticaty'iomyana' na m'aaⁿ ñ'eⁿ scuu' tyjeeⁿ. Jo' chii sa̱'ntjoom na cala'tyeⁿna Juan, catuee'na juu w'aancjo.
40014005	Ndo' Herodes, meiiⁿ na ñe'catseicueⁿ'eⁿ Juan sa̱a̱ nquiaⁿ'aⁿ nn'aⁿ. Ee jndye nn'aⁿ nquiuna na Juan cwiluiiñe ts'aⁿ na mañequiaa ñ'oom' Ty'o̱o̱ts'om.
40014006	Quia na jla't'maaⁿ'ndye nn'aⁿ na tuee' xueechuu' Herodes, quia jo' yuscundyua jnda Herodías seijnom jo nda̱a̱ nn'aⁿ. Ndo' Herodes jeeⁿ tjawee' ts'oom cantyja na nty'iaaⁿ'aⁿ.
40014007	Tjoom'm ñ'omtyeⁿ cjoom'm na tsoom nnom yuscundyua'ñeeⁿ na nñequiaaⁿ meiⁿquia ljo' na nlcaⁿ nnoom.
40014008	Ndo' yuscundyua'ñeeⁿ seijndo̱' tsoñeeⁿ ts'oom na caaⁿ xqueⁿ Juan. Quia jo' tsoom nnom Herodes: —Luaa macaⁿ'a. Quiaa' cwii xio ñjaaⁿ na njom xqueⁿ Juan, tsaⁿ na ñeseits'oomñe nn'aⁿ.
40014009	Ndo' na luaa' tsoom, seichjoo'na' ts'om Herodes, sa̱a̱ cwe' nc'e ñ'omtyeⁿ na tjoom'm nacjoom'm ndo' nc'e na ndyecheⁿ nn'aⁿ na cwila'jomndye ñ'eⁿñê, jo' chii tsoom na quiana ljo' na macaⁿ yuscundyua'ñeeⁿ.
40014010	Quia jo' sa̱'ntjoom na cjaacano̱ⁿ xtyo' Juan naquii' w'aancjo.
40014011	Jnda̱ tuii na ljo', jndyoñ'oom ts'aⁿ xqueⁿ Juan na njomna' ts'om xio. Chii tquiaa juuna' nnom yuscundyua'ñeeⁿ ndo' jom tjañ'oom jo' na m'aaⁿ tsoñeeⁿ.
40014012	Jnda̱ jo' nn'aⁿ na cwila'jomndye ñ'oom na tyoñequiaa Juan tquie'cañomna, ty'eñ'omna sei'ts'o 'naaⁿ'aⁿ. Ty'ecaty'iuuna jom, jnda̱ chii ty'ela'candiina Jesús ñ'oommeiⁿ'.
40014013	Jnda̱ na jndii Jesús na jnda̱ tue' Juan, jlueeⁿ'eⁿ jo', tuo̱o̱ⁿ ts'om w'aandaa ñ'eⁿ jâ nn'aⁿ na cwila'jomndyô̱ ñ'eⁿñê. Saayâ cwii joo yuu na tjaa'naⁿ nn'aⁿ. Quia jliu nn'aⁿ na jnda̱ tja Jesús na nncwity'ioom ndaaluee, quia jo' jlui'na njoomna, ty'eca'na, ty'enquiandyena 'ndyoo ndaaluee na ty'entyjo̱na naxeeⁿ'eⁿ.
40014014	Quia na jnda̱ jluii'ñe w'aandaa ts'om ndaaLuee, ljeii Jesús na teijndyendye nn'aⁿ jnda̱ tquie'cañom jo' jo'. Tioo na jeeⁿ wi' ts'oom joona. Sein'maaⁿ nn'aⁿwii na tquiochona.
40014015	Quia na jnda̱ tmaaⁿ, jâ nn'aⁿ na cwila'jomndyô̱ ñ'eⁿñê saantyjaa'â jom, l'uuyâ nnoom: —Jnda̱ tmaaⁿ je' ndo' yuu na m'aaⁿya ñjaaⁿñe cwe' jnda̱a̱. Cajñom' naⁿm'aⁿ' na c'oona njoom nch'u na nndyoo' na nla'jndana na nlcwa'na.
40014016	Tso Jesús nda̱a̱yâ: —Meiⁿ ticaⁿna' na nnc'oona. 'O quia'yo' na nlcwa'na.
40014017	T'o̱o̱yâ nnoom, l'uuyâ: —Tjaa'naⁿ na cwilei'ñ'o̱o̱ⁿyâ ñjaaⁿ, macanda̱ ñe'om taⁿ' tyoo' ñequio we catscaa.
40014018	Tsoom nda̱a̱yâ: —Quiocho'yo' joona' ñjaaⁿñe.
40014019	Sa̱'ntjoom na cwindyuaandye nn'aⁿ nacjoo' jnda̱ nch'u. Quia jo' t'ueeⁿ 'om taⁿ' tyoo' ñequio we catscaa'ñeeⁿ, nty'iaaⁿ'aⁿ cañoom'luee ndo' tquiaaⁿ na quianl'uaa' Ty'o̱o̱ts'om cantyja 'naaⁿ joona'. Jnda̱ chii tyjeeⁿ ndo' tquiaaⁿ joona' nda̱a̱ jâ nn'aⁿ na cwila'jomndyô̱ ñ'eⁿñê. Ndo' jâ tquiaayâ joona' nda̱a̱ nn'aⁿ na jndyendye.
40014020	Ndo' cha'tsondye nn'aⁿ na jndyendye tcwa' tjacjoo. Jnda̱ chii jla'tjo̱o̱ⁿyâ ntaⁿ' ntyoo' ñequio calcaa na 'ndiina'. Too' canchoo'we tsquiee.
40014021	Nn'aⁿ na tcwa' tue'ntyjo̱ cha'na 'om meiⁿ naⁿnom, meiⁿ tîcatu'nchondye naⁿlcu ñequio yocanch'u.
40014022	Jnda̱ tuii na luaa' jñom Jesús jâ nn'aⁿ na cwila'jomndyô̱ ñ'eⁿñê na cuo̱nndaa'â ts'om w'aandaa, na cwity'io̱o̱'jndya̱a̱yâ na nntsquia̱a̱yâ xndyaa' ndaaluee. Sa̱a̱ jom ljoo'ñetyeeⁿ na njñoom nn'aⁿ na jndyendye.
40014023	Ndo' jnda̱ na jñoom naⁿ'ñeeⁿ na c'oolcwee'na, quia jo' tjawaaⁿ cwii ta na ñenqueⁿ na nntseineiiⁿ nnom Ty'o̱o̱ts'om. Quia tjawijaaⁿ ndicwaⁿ m'aaⁿñê jo' jo' na ñenqueⁿ.
40014024	Ndo' w'aandaa na ñjomndyô̱ jnda̱ tuee' xcwe na wjaana' sa̱a̱ leicjaana' ee na jndeii maqui'ljoo nmo̱ⁿ ndo' matseilcwe'tya' jndye juuna'.
40014025	S'aana' cha'na ñequiee na cwitsjoom jndyotseicandyoo'ñe Jesús na m'aaⁿyâ, jndyocaⁿ nnom ndaaluee.
40014026	Quia na nty'iaayâ na mandyocaⁿ nnoom ndaaluee, jeeⁿ ndyaa' tyua̱a̱yâ. Jlaxuaayâ na nquiaayâ, l'uuyâ: —Jeeⁿ sa, jndii luaa'.
40014027	Sa̱a̱ mañoom' t'maⁿ Jesús jâ, tsoom: —C'om' t'maaⁿ'ndyo' n'om'yo'. Maja luaa.
40014028	Ndo' t'o̱ Pedro 'ndyoo Jesús, tsoom: —Ta, xeⁿ na manncu'ti', cwe' catsu' na cjo̱ca nnom ndaatioo na jo̱catjomndyo̱ 'u.
40014029	Tso Jesús nnoom: —Candyo'. Jo' chii jlui' Pedro ts'om w'aandaa, to̱o̱ⁿ'o̱ⁿ na mawjaacaⁿ nnom ndaatioo na mawjaacatjomñê Jesús.
40014030	Sa̱a̱ quia na nty'iaaⁿ'aⁿ na jeeⁿ jndeii m'aaⁿ jndye, s'aana' na nquiaⁿ'aⁿ. Jnaⁿna' na nchjeeñena' jom. Quia jo' seixuaⁿ, tsoom: —Ta, cwji'n'maaⁿndyu' ja.
40014031	Mañoom' seicjaa l'o̱ Jesús jom, tsoom nnom: —'U re, cwa tit'maⁿ matsei'yu'ya' ts'om', ¿chiuu na tiñecwii matsei'tiuu'?
40014032	Ndo' quia jnda̱ tuo̱na ts'om w'aandaa, mañoom' teicheⁿ jndye.
40014033	Ndo' jâ na maxjeⁿ ñjomndyô̱ ts'om w'aandaa'ñeeⁿ taa'â cantya̱a̱yâ, jla't'maaⁿ'ndyô̱ jom. L'uuyâ nnoom: —'U mayuu'cheⁿ cwiluiindyu' Jnda Ty'o̱o̱ts'om.
40014034	Quia na jnda̱ tei'ty'io̱o̱'â, jluii'â ndyuaa Genesaret.
40014035	Jnda̱ na ta'jnaaⁿ' nn'aⁿ ndyuaa'ñeeⁿ jom, jla'cwanomna ñ'oom cha'waa ndiocheⁿ ndyuaa'ñeeⁿ. Ndo' tquiocho nn'aⁿ cha'tso nn'aⁿwii na m'aaⁿ.
40014036	Tyola'ty'oondyena nnoom na nñequiaaⁿ ñ'oom'm na nnt'uena meiiⁿ cwe' 'ndyoo liaⁿ'aⁿ. Ee ticwii cwii ts'aⁿ na tyenquiuu' liaⁿ'aⁿ, n'maⁿ.
40015001	Quia jo' cwanti nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés, jnaⁿna Jerusalén, tquie'cañomna Jesús. Ta'x'eena nnoom:
40015002	—Nn'aⁿ na cwila'jomndye ñ'oom na mañequiaa', ¿chiuu na cwiwincje'na ñ'oom na tqueⁿ welooya nda̱a̱ya? Queⁿ' cwenta tiquindyuu'na quia na nlcwa'na.
40015003	Ndo' t'o̱ Jesús nda̱a̱na, tsoom: —Ndo' 'o je', ¿chiuu na cwiwincje'yo' ñ'oom na sa̱'ntjom Ty'o̱o̱ts'om cwe' ñe'catsantyjo̱'yo' ñ'oom na tqueⁿ lotya̱a̱ya?
40015004	Ee ñ'oom' Ty'o̱o̱ts'om luaa matsona': “Catseit'maaⁿ'ndyu' tsotye' ñ'eⁿ tso'ndyo'.” Ndo' matsotina': “'Ñeeⁿ juu na matso ñ'oom wi' nacjoo' tsotye, tsondyee tsaⁿ'ñeeⁿ matsona' na maxjeⁿ cala'cuee' nn'aⁿ juu.”
40015005	Sa̱a̱ 'o cwindu'yo'yo' na wanaaⁿ na nntso ts'aⁿ nnom tsotyeeⁿ, tsoñeeⁿ: “Catseit'maⁿ ts'om', taxocanda̱a̱ nnteijndeiya 'u 'naⁿ na tjo̱o̱ndyu', ee cha'tso na matseixmaⁿya jnda̱ tqua̱a̱ⁿya joona' cwentaa' Ty'o̱o̱ts'om.”
40015006	Ndo' na luaa' cwila'tiuu'yo' jo' chii cwit'mo̱ⁿ'yo' tacaⁿna' na nntseit'maaⁿ'ñe ts'aⁿ tsotyeeⁿ, tsoñeeⁿ. Cwil'a'yo' na tajndeii ñ'oom' Ty'o̱o̱ts'om ee na cwila't'maaⁿ'ndyo'ti'yo' ñ'oom na tqueⁿ lotye'yo'.
40015007	'O nn'aⁿ na we waa na cwil'a'yo', jeeⁿ xcwe m'aaⁿ ñ'oom na tyoñequiaa profeta Isaías cantyja 'naⁿ'yo'. Luaa matsona':
40015008	Naⁿm'aⁿ' cwe' ñequio ntjaⁿndyueena cwila't'maaⁿ'ndyena ja, sa̱a̱ t'maⁿ waa na tixcwee' n'omna ñ'eⁿndyo̱.
40015009	Cwe' ts'iaaⁿ'ndyo na cwila't'maaⁿ'ndyena ja, ee cwit'mo̱o̱ⁿna ñ'oom na cwe' cwil'ueendye nn'aⁿ, tachii ñ'oomya.
40015010	Quia jo' t'maⁿ Jesús nn'aⁿ na jndyendye, tsoom: —Candye'yo' ñ'oom na nntsjo̱o̱ ndo' cala'no̱ⁿ'yo'.
40015011	Nantquie na macwa' ts'aⁿ, xocats'aana' na til'ueñe ts'aⁿ jo nnom Ty'o̱o̱ts'om. Sa̱a̱ ñ'oom na matseineiⁿ ts'aⁿ, joona' cwil'ana' na til'ueñe ts'aⁿ jo nnom Ty'o̱o̱ts'om.
40015012	Quia jo' jâ nn'aⁿ na cwila'jomndyô̱ ñ'eⁿ Jesús, saantyjaa'â jom, l'uuyâ nnoom: —¿Aa ntyji' quia na jndye nn'aⁿ fariseos ñ'oom na tsu' luaa', s'aana' na ticjaawee' n'omna?
40015013	T'o̱o̱ⁿ nda̱a̱yâ cwii ñ'oom tjañoom', tsoom: —Tsotya̱ya na m'aaⁿ cañoom'luee, ticwii cwii ts'oom ntjom na nchii nqueⁿ tcoom'm, maxjeⁿ nnqueeⁿ juuna'.
40015014	Jo' chii ca'ndye'yo' naⁿm'aⁿ'. Ee matseijomna' joona cha'na naⁿnchjaaⁿ na cwit'mo̱o̱ⁿna nato nda̱a̱ ntyjenchjaaⁿna. Ndo' manquiu'yo' tsaⁿnchjaaⁿ' quia na wjaañ'oom tyjenchjaaⁿ'aⁿ, wendyena nntiomna' tsue'tsjoom.
40015015	Quia jo' tso Pedro nnom Jesús: —Ca'mo̱ⁿ' nda̱a̱yâ ljo' ñecatso ñ'oom tjañoom'waa'.
40015016	T'o̱ Jesús nnom, matsoom: —¿Aa mati 'o ndicwaⁿ tjo̱o̱cheⁿ na nla'no̱ⁿ'yo'?
40015017	Aa ticaliu'yo' na cha'tso nantquie na macwa' ts'aⁿ, cwi'oocuena' ts'om tsiaa' nchii naquii' ts'om. Ndo' jnda̱ chii nnteii' juuna'.
40015018	Sa̱a̱ ñ'oom na matseineiⁿ ts'aⁿ cwinaaⁿ' naquii' ts'om, ndo' joona' cwil'ana' na tilju'ñe jo nnom Ty'o̱o̱ts'om.
40015019	Ee naquii' ts'om ts'aⁿ cwinaaⁿ' ñ'oom na tia na matseitiuu na nntseicueⁿ'eⁿ x'iaaⁿ'aⁿ, na nnc'oomyaaⁿ ñequio cwiicheⁿ ts'aⁿ, oo na nnc'oomyaaⁿ ñequio s'andyua oo scundyua, oo na nnch'ueeⁿ 'naaⁿ' ts'aⁿ, oo na nntseineiiⁿ cantu oo ñ'oom jnaaⁿ'.
40015020	Cha'tso nmeiⁿ' cwil'ana' na tilju' naquii' ts'om ts'aⁿ jo nnom Ty'o̱o̱ts'om. Sa̱a̱ na nlcwa' ts'aⁿ na cwe' na ticañoom'm cha'xjeⁿ ñ'oom na cwiqueⁿ nn'aⁿ fariseos, xocatsei'ndaa'na' jom jo nnom Ty'o̱o̱ts'om.
40015021	Quia jo' jlui' Jesús jo' jo' ndi ñ'a̱a̱ⁿyâ ñ'eⁿñê, tjaaⁿ jo ndyuaa tsjoom Tiro ñ'eⁿ Sidón.
40015022	Ndo' cwii yuscu tsjaaⁿ nn'aⁿ cananita na mac'eⁿ ndyuaa'ñeeⁿ jndyotseicandyoo'ñê na m'aaⁿ Jesús, c'uaa seineiiⁿ, seity'ooñê tsoom: —'U Ta, na cwiluiindyu' tsjaaⁿ David na jndyowicantyjoo', c'oom' na wi' ts'om' ñ'eⁿndyo̱. M'aaⁿ nomjndaaya na jeeⁿ cwajndii matjoom. Maleiñ'oom jndyetia jom.
40015023	Sa̱a̱ Jesús meiⁿcwii ñ'oom tic'o̱o̱ⁿ. Quia jo' jâ saantyjaa'â jom, jla'ty'oondyô̱ nnoom, l'uuyâ: —Cwa cajñom' yuscum'aaⁿ', ee jeeⁿ c'uaa 'ñom ndyontyjo̱o̱ⁿ nanqua̱a̱ⁿ'a.
40015024	Quia jo' tso Jesús: —Macanda̱ na m'aⁿ nn'aⁿ ndyuaa Israel na jñom Ty'o̱o̱ts'om ja. Ee joona cwiluiindyena cha'cwijom canmaⁿ na jnda̱ tsuundye.
40015025	Ndo' tyje'cañoom yuscu'ñeeⁿ jom, tco' xtye jo nnoom, tso: —Jeeⁿ 'u Ta, cateijndei' ja.
40015026	Sa̱a̱ t'o̱o̱ⁿ nnom yuscu'ñeeⁿ, tsoom: —Ticatsona' na nncwji' ts'aⁿ tyoo' cwentaa yocanch'u ndo' nncju'yom juuna' nda̱a̱ calue' nch'u.
40015027	Tso yuscu'ñeeⁿ nnoom: —Mayuu' Ta, sa̱a̱ meiiⁿ na ljo', cwicwa' calue' nch'u nacajnda̱a̱ na cwiquiaa nacjee' meiⁿsa 'naaⁿ' nty'oyo'.
40015028	Quia jo' t'o̱o̱ⁿ nnom yuscu'ñeeⁿ, tsoom: —'U yuscu, t'maⁿ waa na matsei'yu'ya' ts'om'. Cats'aana' cha'xjeⁿ na l'ue ts'om'. Ndo' xjeⁿ'ñeeⁿ mañoom' n'maⁿ nomjnda yuscu'ñeeⁿ.
40015029	Jnda̱ jlui' Jesús jo' jo' ndi ñ'a̱a̱ⁿyâ ñ'eⁿñê, tjaaⁿ 'ndyoo 'ndyoo ndaaluee Galilea. Tjawaaⁿ cwii ta, tjacjom jo' jo'.
40015030	Ndo' tquie'cañom jndyendye nn'aⁿ na m'aaⁿ. Tquiochona nt'om nn'aⁿ na ntjeiⁿ nc'ee', nn'aⁿ nchjaaⁿ, nn'aⁿ na tileicala'neiⁿ, nn'aⁿ na ticanda̱a̱'ndye ndo' ñequio jndye nt'omcheⁿ nn'aⁿwii. Tyotsa̱'na nn'aⁿwii'ñeeⁿ nacañoom' Jesús, ndo' sein'maaⁿ naⁿ'ñeeⁿ.
40015031	Jndyendye nn'aⁿ nty'iaana na cwila'neiⁿ nn'aⁿ na tileicala'neiⁿ, ndo' tco'yana' nn'aⁿ na ticanda̱a̱'ndye, ndo' cwi'ooca' nn'aⁿ na ntjeiⁿ nc'ee', ndo' ya cwinty'iaa nn'aⁿ na nchjaaⁿ. Jo' chii s'aana' na jeeⁿ tjawee' n'omna. To̱'na na tyola't'maaⁿ'ndyena nquii Ty'o̱o̱ts'om na cwila't'maaⁿ'ndye nn'aⁿ Israel.
40015032	Quia jo' t'maⁿ Jesús jâ nn'aⁿ na cwila'jomndyô̱ ñ'eⁿñê. Tsoom nda̱a̱yâ: —Jeeⁿ wi' ts'o̱o̱ⁿya tmaaⁿ' nn'aⁿm'aⁿ', ee jnda̱ ndyee xuee na m'aⁿna ñ'eⁿndyo̱ ndo' tatjaa'naⁿ ljo' cwii cwilei'ñ'omtina na nlcwa'na. Tical'ue ts'o̱o̱ⁿ na njño̱o̱ⁿ joona na c'oona l'aana na ñe'jndo'na, tints'aana' na tajndeii' n'omna na 'oona nato.
40015033	Quia jo' l'uuyâ nnoom: —Ñjaaⁿñe m'aaⁿya jo jnda̱a̱ tjaa'naⁿ yuu ya nliuuyâ nantquie na jndye na nnda̱a̱' nncjaacjoo nn'aⁿ na jndyendye.
40015034	Tax'ee Jesús nda̱a̱yâ: —¿Cwanti tyoo' cwilei'ñ'om'yo'? T'o̱o̱yâ nnoom, l'uuyâ: —Ntquiee' taⁿ' tyoo' ndo' ñ'eⁿ cwantindye calcaa nch'u.
40015035	Quia jo' sa̱'ntjoom na cwindyuaandye nn'aⁿ nomtyuaa.
40015036	To'ñoom ntyoo'ñeeⁿ ñequio calcaa ndo' tquiaaⁿ na quianl'uaa' Ty'o̱o̱ts'om cantyja 'naaⁿna'. Jnda̱ jo' tyjeeⁿ ndo' tquiaaⁿ joona' nda̱a̱yâ na cwila'jomndyô̱ ñ'eⁿñê. Ndo' jâ t'o̱o̱ⁿyâ joona' nda̱a̱ cha'tsondye nn'aⁿ.
40015037	Cha'tsondye naⁿ'ñeeⁿ tcwa'tjacjoona. Ndo' jla'cato̱o̱'â ntquiee' tsquiee ñequio ntaⁿ' ntyoo' ñequio calcaa na 'ndiicheⁿna'.
40015038	Nn'aⁿ na tcwa' quia jo' tuee' cha'na ñequiee meiⁿ naⁿnom. Meiⁿ tîcatu'nchondye naⁿlcu ñequio yocanch'u.
40015039	Quia na jnda̱ t'maⁿ Jesús nn'aⁿ ee mana cwito̱ⁿ'ndyena, quia jo' tuo̱o̱ⁿ ts'om w'aandaa. Saayâ, squia̱a̱yâ ndyuaa Magdala.
40016001	Nn'aⁿ fariseos ñequio nn'aⁿ saduceos tquie'cañomna na m'aaⁿ Jesús. Ñe'cal'ana xjeⁿ jom, jo' na taⁿna nnoom na cats'aaⁿ cwii 'naaⁿ na nnty'iaana na m'mo̱o̱ⁿna' na Ty'o̱o̱ts'om jñom jom.
40016002	Sa̱a̱ t'o̱ Jesús nda̱a̱ naⁿ'ñeeⁿ, tsoom: —Quia na jnda̱ tmaaⁿ cwinty'ia'yo' na jeeⁿ tmaaⁿ nchquiu, cwindu'yo': “Matseinmaaⁿñeyana'.”
40016003	Ndo' quia na cwitsjoom cwinty'ia'yo' na jeeⁿ neiⁿncoo' nchquiu 'ndaa, cwindu'yo': “Je' maxjeⁿ nncua'.” 'O nn'aⁿ na tiñecwii m'aaⁿ' n'om'yo', jeeⁿ ya cwila'noⁿ'yo' 'naaⁿ na cwit'mo̱o̱ⁿ nchquiu na m'aⁿ tsjo̱'luee sa̱a̱ tileicala'no̱ⁿ'yo' ljo' cwii ndyoch'eetina' cantyja na cwit'mo̱o̱ⁿ ts'iaaⁿ t'maⁿ na cwinty'ia'yo' na mats'aa.
40016004	Nn'aⁿ na m'aⁿ je' jeeⁿ tia nn'aⁿndye, jnda̱ 'ndyena Ty'o̱o̱ts'om sa̱a̱ meiiⁿ na ljo', cwitaⁿna cwii 'naaⁿ t'maⁿ na ñe'canty'iaana. Sa̱a̱ xonquiaya na nnty'iaana cwii 'naaⁿ na t'maⁿ. Macanda̱ cala'no̱ⁿ'na ljo' ñe'ca'mo̱ⁿna' juu na tjom Jonás. Mana tjaaⁿ, 'ñeeⁿ joona.
40016005	Quia jo' saanndaa'â cwiicheⁿ xndyaa' ndaaluee. Ndo' quia na squia̱a̱yâ jo' jo' ñ'eⁿ Jesús jliuuyâ na tjaa'naⁿ nantquie cañ'eⁿ, jnda̱ tsuu' n'o̱o̱ⁿyâ juuna'.
40016006	Tso Jesús nda̱a̱yâ: —C'omc'eendyo' na cal'a'yo' cwenta cantyja 'naaⁿ' ndaaljo' 'naaⁿ nn'aⁿ fariseos ñequio nn'aⁿ saduceos.
40016007	Ndo' jâ na cwila'jomndyô̱ ñ'eⁿñê to̱o̱'â na cwilana̱a̱ⁿ cheⁿncjo̱o̱yâ. L'uuyâ: —Macwjeeⁿ'eⁿ ñ'oomwaa' nda̱a̱ya nc'e na tjaa'naⁿ tyoo' cwilei'ñ'o̱o̱ⁿya.
40016008	Ndo' sei'no̱ⁿ' Jesús na m'aaⁿ' n'o̱o̱ⁿyâ cantyja 'naaⁿ' tyoo' ñ'eⁿ ndaaljo'. Tsoom nda̱a̱yâ: —'O nn'aⁿ na tit'maⁿ cwila'yu'ya n'om'yo', ¿chiuu na jeeⁿ jndye m'aaⁿ' n'om'yo' na tjaa'naⁿ tyoo' cwilei'ñ'om'yo'?
40016009	¿Aa maxjeⁿ ticala'no̱ⁿ'yo' ñ'oom na tsjo̱o̱ luaa'? ¿Aa ticjaañjoom' n'om'yo' 'om taⁿ' tyoo'ñeeⁿ na tyja̱ya na tcwa' 'om meiⁿ nn'aⁿ, ndo' na jndye tsquiee tyoo' jla'we'yo' na seicwaljoo'na'?
40016010	Ndo' ¿aa meiⁿ ticjaañjoom' n'om'yo' cwiicheⁿ ntquiee' taⁿ' tyoo' na tyja̱ya na tcwa' ñequiee meiⁿ nn'aⁿ, ndo' mati lojoo tsquiee ntaⁿ' tyoo' jla'we'yo' na seicwaljoo'na'? Nnda̱a̱ nnts'aa na nleijndaa' nantquie na nlcwa'yo'.
40016011	Jo' chii ¿chiuu na tiqueⁿ'yo' cwenta na nchii matseina̱ⁿya cantyja 'naaⁿ' tyoo'? Ja tsjo̱o̱ na cal'a'yo' cwenta cantyja 'naaⁿ' ndaaljo' 'naaⁿ nn'aⁿ fariseos ñequio nn'aⁿ saduceos.
40016012	Quia ljo'cheⁿ jla'no̱o̱ⁿ'â na nchii cantyja 'naaⁿ' ndaaljo' na cwiluii tyoo' na cal'aayâ cwenta, sa̱a̱ tañe'quiandyô̱ cantyja 'naaⁿ' ñ'oom na cwit'mo̱o̱ⁿ nn'aⁿ fariseos ñequio nn'aⁿ saduceos.
40016013	Quia jo' tja Jesús ndaatyuaa tsjoom Cesarea Filipo. Jnda̱ squia̱a̱yâ jo' jo' tax'eeⁿ nda̱a̱ jâ nn'aⁿ na cwila'jomndyô̱ ñ'eⁿñê, tsoom: —Ja na cwiluiindyo̱ ts'aⁿ na jnaⁿ cañoom'luee ¿'ñeeⁿ cwilue nn'aⁿ na cwiluiindyo̱?
40016014	T'o̱o̱yâ nnoom l'uuyâ: —M'aⁿ nn'aⁿ na cwilue na 'u Juan, ts'aⁿ na tyotseits'oomñe nn'aⁿ. Ndo' nt'om cwilue Elías 'u, nt'om cwilue na Jeremías oo cwiicheⁿ profeta.
40016015	Tso Jesús nda̱a̱yâ: —Ndo' 'o je', ¿'ñeeⁿ cwindu'yo' na cwiluiindyo̱?
40016016	T'o̱ Simón Pedro nnoom, tso: —'U cwiluiindyu' nquii Cristo, Jnda Ty'o̱o̱ts'om na wando'.
40016017	Tso Jesús nnom: —'U Simón, jnda Jonás, t'maⁿ waa na matio'naaⁿñe Ty'o̱o̱ts'om 'u na luaa' matsei'no̱ⁿ'. Ee nchii cwe' ts'aⁿ na t'mo̱ⁿ ñ'oommeiⁿ' njom'. Nquii Tsotya̱ya na m'aaⁿ cañoom'luee tquiaaⁿ na matsei'no̱ⁿ' cantyja 'naⁿya.
40016018	Mati matsjo̱o̱ njom' na 'u jndyu' Pedro, ñ'oom na ma'mo̱ⁿna' tsjo̱'. Nacjoo' juu tsjo̱'waañe nlqua̱a̱ⁿya tmaaⁿ' nn'aⁿ na macwjii'ndyo̱ cwentaya. Ndo' meiⁿ naⁿjndii na m'aⁿ quii' b'io na jeeⁿ jnda̱ cwila'xmaⁿna, xocanaⁿjnda̱na nacjoo' tmaaⁿ' nn'aⁿ na cwjii'ndyo̱ cwentaya.
40016019	Ja nñequiaya na t'maⁿ nntseixmaⁿ' quii'ntaaⁿ nn'aⁿ na m'aⁿ cantyja 'naaⁿ' nqueⁿ na matsa̱'ntjoom cañoom'luee. Ñ'oom na nntsu' na ticaty'iomna' na cal'a nn'aⁿ na m'aⁿ tsjoomnancuewaa, ñ'oom'ñeeⁿ nntseix'iaa'ñena' ñequio ñ'oom na ntyjii Ty'o̱o̱ts'om. Ndo' ñ'oom na nntsu' na wanaaⁿ na cal'a nn'aⁿ mati nntseix'iaa'ñena' ñequio juu ñ'oom na ntyjii Ty'o̱o̱ts'om.
40016020	Quia jo' Jesús tqueⁿtyeeⁿ ñ'oom nda̱a̱yâ na meiⁿcwii nnom ts'aⁿ ticat'mo̱o̱ⁿyâ na jom cwiluiiñê Cristo.
40016021	Xjeⁿ'ñeeⁿ to̱' Jesús na ma'mo̱o̱ⁿ nda̱a̱ jâ nn'aⁿ na cwila'jomndyô̱ ñ'eⁿñê na jndei'na' na nncjaⁿ Jerusalén. Jo' jo' t'maⁿ nawi' nntjoom nl'a nn'aⁿ na cwiluiitquiendye, ñequio ntyee na cwiluiitquiendye, ñequio nn'aⁿ na cwit'mo̱o̱ⁿ ljeii na tqueⁿ Moisés. Naⁿ'ñeeⁿ nla'cuee'na jom, sa̱a̱ xuee jnda̱ ndyee nncwando'xcoom.
40016022	Quia jo' tjañ'oom Pedro Jesús cwii ntyja, to̱o̱ⁿ'o̱ⁿ na matsoom nnom na ticatsa̱'ntjomna' na nntjom na luaa'. Tsoom: —Tijoom quiaa Ty'o̱o̱ts'om na nntjom' na luaa'. Tixoquiaaⁿ na nluii naljo'.
40016023	Teiqueⁿ Jesús tsoom nnom Pedro: —Quindyo̱o̱' nacañomya 'u Satanás. Ñe'catseitsaⁿ' ja. 'U ñe'catsei'nnda' ts'o̱o̱ⁿya ee ñ'oom na matsei'tiuu' jnaⁿna' cwe' cantyja na cwila'tiuu nn'aⁿ, nchii cha'xjeⁿ na l'ue ts'om Ty'o̱o̱ts'om.
40016024	Jnda̱ chii tso Jesús nda̱a̱yâ: —Meiⁿcwi'ñeeⁿcheⁿ ts'aⁿ na l'ue ts'om na nncw'aa'ñe ja, cwji'ñê ljo' na matseitiuu nqueⁿ. Caljoya ts'oom nawi' na matjoom meiiⁿ cueeⁿ'eⁿ. Ndo' candyontyjo̱o̱ⁿ cantyja na mats'aa.
40016025	Ee meiⁿcwi'ñeeⁿcheⁿ ts'aⁿ na mañequiaañe na catjom ljo' na nntjom, nc'e na m'aaⁿ cantyja 'naⁿya, tsaⁿ'ñeeⁿ nlui'n'maaⁿñê. Ndo' meiⁿcwi'ñeeⁿcheⁿ ts'aⁿ na mal'uee'ñe cheⁿnquii chiuu nlui'n'maaⁿñe, majo'to jo' nntsuuñe.
40016026	Meiiⁿ cha'waa tsjoomnancue cuaana' cwentaa' ts'aⁿ sa̱a̱ yuu waa na mateijndeiina' tsaⁿ'ñeeⁿ ee xoc'o̱na' ñ'eⁿñê na ticatsuu añmaaⁿ'aⁿ. Ndo' ¿aa nnda̱a̱ nntioml'ua ts'aⁿ na nlui'n'maaⁿñe añmaaⁿ'aⁿ? ¿Cwaaⁿ nnda̱a̱?
40016027	Ja na cwiluiindyo̱ ts'aⁿ na jnaⁿ cañoom'luee nncwja̱caño̱o̱ⁿnnda'a tsjoomnancue ñequio ángeles cwentaa' Tsotya̱ya. Quia ljo' nntseit'maaⁿ'ñena' ja cha'xjeⁿ na matseit'maaⁿ'ñena' nquii Tsotya̱ya. Ndo' nnts'aa na nnco'ñom ticwii cwii ts'aⁿ cantyjati na ñes'aa, aa na ya, aa na tis'a.
40016028	Ñ'oom na mayuu' matsjo̱o̱ nda̱a̱'yo', mam'aⁿ nn'aⁿ ljooñe na tixocwjena hasta na jnda̱ nty'iaanda̱a̱na ja na cwiluiindyo̱ ts'aⁿ na jnaⁿ cañoom'luee na macwja̱caño̱o̱ⁿ na nntsa̱'ntjo̱ⁿya.
40017001	Jnda̱ teinom yom xuee, quia jo' tjañ'oom Jesús Pedro ñequio Jacobo ñequio Juan tyjee Jacobo'ñeeⁿ. Tjachom joona cwii sjo̱ nandye yuu na ñenquieena.
40017002	Xcwe na cwinty'iaana ndo' seichuii'na' jom jo nda̱a̱na. S'aana' na jeeⁿ caxuee nnoom cha'cwijom nnom ñe'quioom'. Ndo' seicwaqueⁿna' liaⁿ'aⁿ na canchii' cha'na nnty'iaa' ts'aⁿ chom lámpara.
40017003	Ndo' juu xjeⁿ'ñeeⁿ nacañom'm teitquioo'ndye we nn'aⁿ na ñet'om teiyo, juu Moisés ñ'eⁿ Elías. Cwila'neiⁿna ñ'eⁿñê.
40017004	Quia jo' tso Pedro nnoom: —Ta, jeeⁿ ya nquiuuyâ na m'aaⁿyâ ñjaaⁿ. Xeⁿ cjaawee' ts'om', nluii ndyee xquie' ñjaaⁿñe, cwii cwenta' nncu', cwii cwentaa' Moisés ndo' cwiicheⁿ cwentaa' Elías.
40017005	Ndicwaⁿ matseineiⁿ Pedro ndo' jndyoquioo cwii nchquiu na jeeⁿ canchii' caxuee juuna'. Seicata̱'na' joona ndo' teic'uaa na seineiⁿ Ty'o̱o̱ts'om naquii' nchquiu'ñeeⁿ, tsoom: —Luaañe ti'Jndaaya na jeeⁿ candya' ts'o̱o̱ⁿya. Cantyja 'naaⁿ' jom ñequii'cheⁿ mañequiaana' na neiⁿya. Candye'yo' ñ'oom na matseineiiⁿ.
40017006	Ndyee naⁿ'ñeeⁿ na cwila'jomndye ñ'eⁿ Jesús, jnda̱ na jndyena ñ'oomwaa', ty'eta'nquiona xjeⁿ nomtyuaacheⁿ ee jeeⁿ t'maⁿ jla'catyuendyena.
40017007	Quia jo' seicandyoo'ñe Jesús nacañoomna. Tyeⁿnquioom'm joona, tsoom nda̱a̱na: —Quicantyja'yo'. Talacatyuendyo'.
40017008	Jlunda̱a̱ndyena. Meiⁿcwii ts'aⁿ tîcanty'iaana macanda̱ ñenquii Jesús.
40017009	Ndo' yocheⁿ na tquiocuena sjo̱'ñeeⁿ, sa̱'ntjom Jesús joona, tsoom: —Yocheⁿ na ndicwaⁿ wando̱'a, ticandu'yo' nnom meiⁿcwii ts'aⁿ 'naⁿ na nty'ia'yo' je'. Ja na cwiluiindyo̱ ts'aⁿ na jnaⁿ cañoom'luee nnc'io̱ ndo' nncwando̱'xco̱, quia ljo'cheⁿ wanaaⁿ na nndu'yo' cantyja na nty'ianda̱a̱'yo'.
40017010	Quia jo' nn'aⁿ na cwila'jomndye ñ'eⁿñê, ta'x'eena nnoom, jluena: —Nn'aⁿ na cwit'mo̱o̱ⁿ ljeii na tqueⁿ Moisés, cwit'mo̱o̱ⁿna na macaⁿna' na cwjee'jndyee Elías. Ñe'candya̱a̱yâ ¿chiuu na luaa' cwit'mo̱o̱ⁿna?
40017011	T'o̱o̱ⁿ nda̱a̱na: —Mayuu' na mandyocwjee'cañoom Elías, ndo' tseixmaaⁿ na nntseijndaa'ñê cha'tso,
40017012	sa̱a̱ candye'yo' nntsjo̱o̱ na jnda̱ tyjee' Elías sa̱a̱ tîcala'no̱ⁿ' nn'aⁿ cantyja 'naaⁿ'aⁿ. L'ana cha'xjeⁿ na l'ue n'omna ñ'eⁿñê. Ndo' malaa'ti' nl'ana ñ'eⁿndyo̱ ja na cwiluiindyo̱ ts'aⁿ na jnaⁿ cañoom'luee.
40017013	Quia ljo'cheⁿ jla'no̱ⁿ'na na seineiiⁿ nda̱a̱na cantyja 'naaⁿ' Juan, tsaⁿ na tyotseits'oomñe nn'aⁿ.
40017014	Quia na jnda̱ tquiennda'na yuu na m'aⁿ nn'aⁿ na jndyendye, jndyotseicandyoo'ñe cwii tsaⁿs'a na m'aaⁿ Jesús. Tcoom'm xtyeeⁿ jo nnom, tsoom:
40017015	—Ta, c'oom' na wi' ts'om' ñ'eⁿ ti'jndaaya. Ee maleiñ'oom jndyetia jom ndo' jeeⁿ cwajndii matjoom. Jndye ndii' mach'eena' na cwiquiooñê naquii' chom ndo' naquii' ndaa.
40017016	Ndo' jndyo̱ñ'o̱ⁿya jom na m'aⁿ nn'aⁿ na cwila'jomndye ñ'eⁿndyu' sa̱a̱ tileicanda̱a̱ na nla'n'maⁿna jom.
40017017	T'o̱ Jesús, tsoom nda̱a̱yâ: —'O nn'aⁿ na ticalayu'ya n'om'yo', ndo' jeeⁿ tixcwe cwila'tiuu'yo', ¿cwanti yo cwii macaⁿna' na nljoo'ndyo̱ ñ'eⁿndyo' na m'mo̱o̱ⁿtya̱ nda̱a̱'yo'? ¿Cwanti xuee cwii nnda̱a̱ nntseiquii ts'o̱o̱ⁿya ñ'eⁿndyo'? Quioñ'om'yo' ti'chjoom'aaⁿ' ñjaaⁿñe.
40017018	Quia jo' seitia' Jesús jndyetia'ñeeⁿ, jo' chii jlui' naquii' ts'om tyochjoo. Mañoom' n'maⁿ juu.
40017019	Jnda̱ tuii na luaa', quia jo' jâ nn'aⁿ na cwila'jomndyô̱ ñ'eⁿñê jluii'â cwii ntyja na ñencjo̱o̱yâ ñ'eⁿñê. Ta'x'a̱a̱yâ nnoom, l'uuyâ: —¿Chiuu na jâ tîcanda̱a̱ nntjeii'â jndyetia'ñeeⁿ?
40017020	T'o̱ Jesús nda̱a̱yâ, tsoom: —Nc'e na ticala'yu'ya n'om'yo' jo' chii tîcanda̱a̱ l'a'yo'. Sa̱a̱ candye'yo' nntsjo̱o̱, mayuu'cheⁿ meiiⁿ na cachjoo cwilayu'ya n'om'yo' cha'na cachjoo lqueeⁿ' mostaza sa̱a̱ mat'maⁿ ts'iaaⁿ nnda̱a̱ nl'a'yo'. Meiiⁿ waa cwii na jeeⁿ jndei'na' cwiwinom'yo' hasta matseijomna' cha'na cwii sjo̱ndye nquiu'yo', sa̱a̱ nnda̱a̱ nl'a'yo'. Nnts'aana' cha'cwijom na nndu'yo' nnom sjo̱waa': “Quindyo̱' ñjaaⁿ, cja' la'ñeⁿ”, ndo' nleindyo̱o̱na'. Ee tjaa'naⁿ cwii na xocanda̱a̱ nl'a'yo' xeⁿ na mayuu' cwilayu'ya n'om'yo'.
40017021	Sa̱a̱ cantyja 'naaⁿ' jndyetiameiⁿ' cwicalui'nc'uaa'ndyena, jo' chii macaⁿna' na catseicwejndo'ñe ts'aⁿ ndo' catseineiiⁿ nnom Ty'o̱o̱ts'om cha nnda̱a̱ nnts'aaⁿ.
40017022	Ndo' yocheⁿ na tyoma'no̱o̱ⁿyâ ts'o̱ndaa Galilea, tso Jesús nda̱a̱yâ na jom na cwiluiiñê ts'aⁿ na jnaⁿ cañoom'luee, mam'aaⁿ 'ñeeⁿ juu na nñequiaa cwenta jom luee nn'aⁿ.
40017023	Ndo' nla'cuee' nn'aⁿ jom, sa̱a̱ xuee jnda̱ ndyee nñequiaa Ty'o̱o̱ts'om na nncwando'xcoom na tueeⁿ'eⁿ. Quia na jndya̱a̱yâ na luaa', s'aana' na jeeⁿ tia nquiuuyâ.
40017024	Tuee' Jesús tsjoom Capernaum ñequio jâ nn'aⁿ na cwila'jomndyô̱ ñ'eⁿñê. Ndo' nn'aⁿ na cwito'ñoom s'om ts'iaaⁿnda̱a̱ nn'aⁿ judíos cwentaa' wats'om t'maⁿ ty'entyjaa'na Pedro, jluena nnoom: —Tsaⁿ na ma'mo̱ⁿ nda̱a̱'yo', ¿aa tiquitioom s'om ts'iaaⁿnnoom cwentaa' wats'om t'maⁿ?
40017025	T'o̱ Pedro, matsoom: —Quitioom ts'iaaⁿnnoom. Tyoowiquiuu' na tuii na luaa', tjaquiee' Pedro quii' w'aa. Tyuaa'ti to̱' Jesús na matseineiiⁿ nnom Pedro. Tsoom: —¿Chiuu m'aaⁿ' ts'om' 'u, Simón? Joo nn'aⁿ na m'aⁿ n'iaaⁿ, ¿'ñeeⁿ matsei'tiuu' na cwiqueⁿna xjeⁿ na catioom ts'iaaⁿnda̱a̱? ¿Aa nn'aⁿ w'aana oo aa nt'omcheⁿ nn'aⁿ?
40017026	T'o̱ Pedro nnoom, tso: —Nt'omcheⁿ nn'aⁿ cwitioom ts'iaaⁿnda̱a̱, sa̱a̱ nn'aⁿ w'aana tiquitioom. Tso Jesús nnom Pedro: —Quia jo' naⁿ'ñeeⁿ ma'ndiina' nn'aⁿ w'aana.
40017027	Sa̱a̱ meiiⁿ na ljo' cha tila'teincuu'ndye nn'aⁿ na cwito'ñoom s'om, nntio̱o̱ⁿya cwanti na l'ue n'omna. Jo' chii cja'cju' tsei'nchquia ndaaluee. Catscaa na nncwji'jndyee', cato̱o̱ⁿ'ndyu' 'ndyooyo', jo' jo' nljei' cwii tsjo̱'ñjeeⁿ na nleijndeiina' ts'iaaⁿnda̱a̱ya. Cja'ñ'oom', nñequiaa' juuna' nda̱a̱na cwentaaya.
40018001	Ndo' xjeⁿ'ñeeⁿ jâ nn'aⁿ na cwila'jomndyô̱ ñ'eⁿ Jesús squia̱a̱caño̱o̱ⁿyâ jom. Ta'x'a̱a̱yâ nnoom, l'uuyâ: —¿'Ñeeⁿ juu nnc'oom na t'maⁿñeti yuu na matsa̱'ntjom Ty'o̱o̱ts'om?
40018002	Quia jo' t'maⁿ Jesús cwii tyochjoo, tqueeⁿ juu xcwe quii'ntaaⁿyâ.
40018003	Ndo' tsoom nda̱a̱yâ: —Mayuu'cheⁿ nndye'yo' nntsjo̱o̱, xeⁿ tilcwe' n'om'yo' jnaⁿ'yo' ndo' c'om'yo' cha'na yocanch'u na tiqueeⁿ n'om na nluiit'maⁿndyena, quia jo' xonda̱a̱ nntsaquiee'ndyo' cantyja na matsa̱'ntjom Ty'o̱o̱ts'om.
40018004	Cwe' jo' ts'aⁿ na maju'ñecje ndo' tical'uee'ñe na nluiit'maⁿñe, matseijomna' tsaⁿ'ñeeⁿ cha'na tyochjoom'aaⁿ. Ndo' na ljo' cwiluiit'maⁿñê cantyja na matsa̱'ntjom Ty'o̱o̱ts'om.
40018005	Ndo' meiⁿcwi'ñeeⁿcheⁿ ts'aⁿ na neiiⁿ' cwii yuchjoo cha'na tyochjoom'aaⁿ, maja neiiⁿ' tsaⁿ'ñeeⁿ.
40018006	’Meiⁿcwi'ñeeⁿcheⁿ ts'aⁿ na matseijndo̱' ts'om cwii yucachjoo na cats'aa natia, tsaⁿ'ñeeⁿ yati xeⁿ cju'na' jom ts'om ndaaluee na chu'tyeⁿ xtyoom'm cwii tsjo̱'suu t'maⁿ.
40018007	Jeeⁿ wi' cwitjoom nn'aⁿ tsjoomnancue na jndye nnom neiⁿncoo' niom na macjaachuuna' joona na cwila'tjo̱o̱ndyena. Sa̱a̱ tjaa chiuu ya ee maxjeⁿ niomna'. Sa̱a̱ nnt'uiiwi'na' ts'aⁿ na matseijndo̱' ts'om x'iaa' na cats'aa yuu na tia.
40018008	’Xeⁿ na wjaañ'oomna' 'u na matsei'tjo̱o̱ndyu' nnom Ty'o̱o̱ts'om jnaaⁿ' ts'o̱' oo x'e', catsa' xjeⁿ joona' cha'cwijom catyjee', catyenquie' joona' cha tintsei'tjo̱o̱ndyu'ti'. Ee yati na nnda̱a̱ nntseixmaⁿ' na ticantycwii na wando' añmaaⁿ' meiiⁿ cha'cwijom na ticanda̱a̱'ndyu', nchiiti na canda̱a̱'ndyu' ndo' nncju'na' 'u quii' chom na tijoom canduu'.
40018009	Ndo' xeⁿ cwe' cantyja na manty'ia' wjaañ'oomna' 'u na matsei'tjo̱o̱ndyu' nnom Ty'o̱o̱ts'om, catsa' xjeⁿ cha'cwijom na cwji' ts'omnjom' ndo' catquie' juuna' cha tintsei'tjo̱o̱ndyu'ti'. Ee yati na nnda̱a̱ nntseixmaⁿ' na ticantycwii na wando' añmaaⁿ' meiiⁿ cha'cwijom ñe'cwii ts'omnjom', nchiiti na we ts'omnjom' ndo' nncju'na' 'u quii' chom b'io.
40018010	’Cal'a'yo' cwenta na tinc'om'yo' na ticuee' n'om'yo' meiⁿcwii yucachjoo. Ee nndye'yo' nntsjo̱o̱ jo nandye m'aⁿ ángeles na cwil'a cwenta yocanch'u. Ndo' ángeles'ñeeⁿ meiⁿnquia xjeⁿ cwila'neiⁿna nnom Tsotya̱ya na m'aaⁿ cañoom'luee.
40018011	Ee ja na cwiluiindyo̱ ts'aⁿ na jnaⁿ cañoom'luee jndyo̱o̱ na nncwji'n'maaⁿndyo̱ nn'aⁿ na cwitsuundye.
40018012	’¿Chiuu m'aaⁿ' n'om'yo'? Xeⁿ m'aaⁿ cwii ts'aⁿ na m'aⁿ cwii siaⁿnto canmaⁿ ntsmeiiⁿ'eⁿ ndo' cwiindye jooyo' nntsuuñe, aa nchii n'ñeeⁿ ñequieen'aaⁿ nchoo' qui nchoo' ñjeeⁿ jooyo' cjoo' tyue' ndo' wjaacal'ueeⁿ juu quioo' na tsuuñe.
40018013	Ndo' xeⁿ na nljeiiⁿ juuyo', nndye'yo' nntsjo̱o̱, mayuu'cheⁿ t'maⁿti nñequiaana' na neiiⁿ'eⁿ cantyja 'naaⁿ' catsmaⁿ'ñeeⁿ nchiiti cantyja 'naaⁿ cha'tsondye nt'om canmaⁿ na tyootsuundye.
40018014	Cala'no̱ⁿ'yo' na nquii Tsotye'yo' na m'aaⁿ cañoom'luee malaa'ti' jeeⁿ xueeⁿ 'o. Til'ue ts'oom na nntsuundye meiⁿcwiindye joo nn'aⁿ na tit'maⁿti cwiluiindye.
40018015	’Xeⁿ m'aaⁿ cwii x'ia' na matseiyu' na matsei'tjo̱o̱ñê njom', cwa cja'cwaⁿ'ya' jom. Catsei'no̱o̱ⁿ'o̱ⁿ yuu matseitjo̱o̱ñê njom' ndo' calantycwii'yo' ñ'oom na ñe'wendyo'. Ndo' xeⁿ na nñeeⁿ ñ'oom na matsu' quia jo' jnda̱ teijndei' x'ia' na tco'xcwena' jom.
40018016	Sa̱a̱ xeⁿ tiñe'cañeeⁿ ñ'oom na matsu' quia jo' cjaañ'eⁿ cwii oo we ts'aⁿ ñ'eⁿndyu' cha joo naⁿ'ñeeⁿ nndyena ñ'oom na cwi'maⁿ'yo' ñ'eⁿ x'ia' ndo' na ljo' nquiujndaa'ndyena chiuu t'maⁿ'yo'.
40018017	Sa̱a̱ xeⁿ tiñe'cañeeⁿ ñ'oom na nlue naⁿ'ñeeⁿ quia jo' ca'mo̱ⁿ' ñ'oom'ñeeⁿ nda̱a̱ tmaaⁿ' nn'aⁿ na macwjii'ndyo̱ cwentaya. Ndo' xeⁿ meiⁿ ticañeeⁿ ñ'oom na nlue cha'tso naⁿ'ñeeⁿ quia jo' tjaa chiuu ya. Caliu'yo' na jom cwiluiiñê cha'cwijom ts'aⁿ na tyootseit'maaⁿ'ñe Ty'o̱o̱ts'om oo cha'cwijom tsaⁿco'ñom ts'iaaⁿnda̱a̱ nn'aⁿ cwentaa' gobiernom na tia ts'aⁿñe.
40018018	’Mayuu'cheⁿ nndye'yo' nntsjo̱o̱, meiⁿljo'cheⁿ na cwindu'yo' na ticaty'iomna' na cal'a nn'aⁿ na m'aⁿ tsjoomnancuewaa, ñ'oom'ñeeⁿ nntseix'iaa'ñena' ñequio ñ'oom na ntyjii Ty'o̱o̱ts'om. Ndo' meiⁿljo'cheⁿ na cwindu'yo' na wanaaⁿ na cal'a nn'aⁿ, mati nntseix'iaa'ñena' ñequio ñ'oom na ntyjii Ty'o̱o̱ts'om.
40018019	’Mati candye'yo' nntsjo̱o̱, xeⁿ wendyo' 'o ñe'cwii m'aaⁿ' n'om'yo' ñ'oom na cwitaⁿ'yo' nnom Tsotya̱ya Ty'o̱o̱ts'om na m'aaⁿ cañoom'luee, quia jo' nñeeⁿ ndo' nñequiaaⁿ ñ'oom na cwitaⁿ'yo'.
40018020	Ee meiⁿnquiayuucheⁿ na m'aⁿ we ndyee nn'aⁿ na cwitjomndye ñequio xueya, majo' jo' m'aaⁿya quii'ntaaⁿna.
40018021	Quia jo' tjatseindyoo'ñe Pedro na m'aaⁿ Jesús. Tsoom nnom: —Ta, cwii x'iaya na matseitjo̱o̱ñe no̱o̱ⁿ, ¿cwanti ndii' na macaⁿna' na catseit'maⁿ ts'o̱o̱ⁿya jom? ¿Aa nncue'ntyjo̱ hasta ntquiee' ndii'?
40018022	T'o̱ Jesús nnoom: —Ticatsjo̱o̱ na ñe'ntquiee' ndii'. Matsjo̱o̱ na catseit'maⁿ ts'om' jom ndyeen'aaⁿ nchoo' qui ndii' na ntquiee' ntquiee'. Maxjeⁿ ñequii'cheⁿ catseit'maⁿ ts'om' jom.
40018023	’Cwe' jo' cala'no̱ⁿ'yo' cantyja 'naaⁿ' nqueⁿ na matsa̱'ntjoom cañoom'luee. Matseijomna' jom cha'na cwii patrom na seitioom na nntyjo̱o̱ⁿ mosoom'm na cho'jnaⁿ nnoom.
40018024	To̱o̱ⁿ'o̱ⁿ na macwjeeⁿ'eⁿ cwenta ndo' tquioñ'omna cwii ts'aⁿ na chujnaⁿ jndye meiⁿyom s'om.
40018025	Quia na nty'iaa' patrom'ñeeⁿ na meiⁿcwii tsjo̱'ñjeeⁿ tîcanda̱a̱ nntiom mosoom'm, quia jo' sa̱'ntjoom na nleil'uañe tsaⁿ'ñeeⁿ na nncjaaquiee'ñe na nndi'ntjomtyeⁿ, ndo' mati scuu' tsaⁿ'ñeeⁿ ñequio ndana ñequio cha'tso 'naaⁿna, cha nnc'ioo'ñe na chujnaⁿ.
40018026	Quia jo' moso'ñeeⁿ tcoom'm xtyeeⁿ nnom patrom 'naaⁿ'aⁿ, t'maⁿ ty'oo s'aa nnom tsaⁿ'ñeeⁿ. Tsoom: “Ta, macaⁿ'a ñ'omt'maⁿ ts'om njom' na nncwindo'ya' ndo' nntio̱o̱ⁿñ'a̱ⁿ na cho̱jnaⁿ njom'.”
40018027	Quia jo' patrom'ñeeⁿ ty'oom na wi' ts'oom mosoom'm. Seit'maⁿ ts'oom juu cha'waa na chujnaⁿ ndo' seicandyaañê juu.
40018028	Tyoowiquiuu' na jlui' moso'ñeeⁿ naquii' w'aa ndo' tjomñê cwii x'iaaⁿ'aⁿ na matyjemosoñê. Chujnaⁿ tsaⁿ'ñeeⁿ nnoom cwii siaⁿnto s'om. Ndo' seicjaa l'o̱o̱ⁿ tsaⁿ'ñeeⁿ, tyonchjeeⁿ xtyo'. Tsoom nnom: “Catiom' na chujnaⁿ' no̱o̱ⁿ.”
40018029	Ndo' tco' x'iaaⁿ'aⁿ xtye jo nnoom. S'aa ty'oo nnoom, tso: “Macaⁿ'a ñ'omt'maⁿ ts'om njom' na nncwindo'ya' ndo' nntio̱o̱ⁿ na cho̱jnaⁿ njom'.”
40018030	Sa̱a̱ jom tîcwinom'm, matjaqueeⁿ ñ'oom. Tjoom'm tsaⁿ'ñeeⁿ w'aancjo hasta na nntiom na chujnaⁿ nnoom.
40018031	Ndo' ntyjemosondyena, quia na nty'iaana na luaa' s'aaⁿ, jeeⁿ t'maⁿ sei'ndaa'na' nquiuna. Ty'entyjaa'na patrom 'naaⁿna ndo' jluena cha'tso na jnda̱ tuii.
40018032	Quia jo' patrom'ñeeⁿ tqueeⁿ'ñê mosoom'm, tsoom nnom: “Cwa jeeⁿ ndya' wi'ndyu', 'u mosoya. Ja jnda̱ seit'maⁿ ts'o̱o̱ⁿya cha'tso na chujnaⁿ' ee na jeeⁿ seinty'iaa'ndyu' no̱o̱ⁿ.
40018033	Ndo' mati 'u matsona' na c'oom' na wi' ts'om' x'ia' cha'xjeⁿ t'o̱o̱ⁿ na wi' ts'o̱o̱ⁿ ñ'eⁿndyu' 'u.”
40018034	Quia jo' jeeⁿ t'maⁿ seiw'ii patrom'ñeeⁿ. Tqueeⁿ ñ'oom na catuee'na mosoom'm w'aancjo na cata'wi'na juu hasta na nntiomñ'eⁿ cha'waati na chujnaⁿ nnoom.
40018035	Seicanda̱ Jesús ñ'oom tjañoom'meiⁿ'. Tsoom: —Maluaa' nnts'aa Tsotya̱ya na m'aaⁿ cañoom'luee ñ'eⁿndyo' 'o, xeⁿ nchii na xcwee' n'om'yo' nla't'maⁿ n'om'yo' nc'iaa'yo' na cwila'tjo̱o̱ndye nda̱a̱'yo'.
40019001	Jnda̱ jnda̱ seineiⁿ Jesús ñ'oommeiⁿ', quia jo' jlueeⁿ'eⁿ ts'o̱ndaa Galilea, tjaaⁿ ts'o̱ndaa Judea, xndyaa' jndaa Jordán.
40019002	Jndyendye nn'aⁿ ty'entyjo̱ naxeeⁿ'eⁿ. Ndo' sein'maaⁿ cha'tso nn'aⁿwii jo' jo'.
40019003	Quia jo' jla'candyoo'ndye nn'aⁿ fariseos na m'aaⁿ na ñecal'ana xjeⁿ jom. Ta'x'eena nnoom: —¿Aa wanaaⁿ na nntseityuii' ts'aⁿ ljeii na tocoom ñ'eⁿ scoom'm nc'e meiⁿnquia na seitjo̱o̱ñe tsaⁿ'ñeeⁿ nnoom?
40019004	T'o̱ Jesús nda̱a̱na: —Cwaⁿti jnda̱ jla'naⁿ'yo' ljeii 'naaⁿ' Ty'o̱o̱ts'om na matseineiⁿna' chiuu to̱'jñeeⁿ na tqueeⁿ cha'tso. Matsona': “S'aaⁿ tsaⁿs'a ñ'eⁿ tsaⁿscu.”
40019005	Mati matso ljeii'ñeeⁿ: “Macwe' jo' n'ndii tsaⁿs'a tsotyeeⁿ, tsoñeeⁿ ndo' nnc'oomtyeeⁿ ñ'eⁿ scoom'm. Wendye naⁿ'ñeeⁿ ñe'cwii sei' nla'xmaⁿna.”
40019006	Jo' chii tacala'xmaⁿna na we ts'aⁿ. Ndo' nc'e na luaa' seijndaa'ñe Ty'o̱o̱ts'om, jo chii ticatsona' na cwe' ts'aⁿ nntseityuii' cantyja na m'aⁿna.
40019007	Ndo' ta'x'eena nnoom: —Quia jo' ¿chiuu na sa̱'ntjom Moisés na wanaaⁿ na nntyuii' ljeii 'naaⁿ' ts'aⁿ ñ'eⁿ scoom'm, jnda̱ jo' ya na ca'ñeeⁿ juu?
40019008	T'o̱o̱ⁿ nda̱a̱ naⁿ'ñeeⁿ: —Nc'e na 'o jeeⁿ quie' n'om'yo', jo' chii tquiaa Moisés na wanaaⁿ na nntyuii' ljeii 'naⁿ'yo' ñ'eⁿ lcuu'yo'. Sa̱a̱ nchii laa'ti' teijndaa' najndyee.
40019009	Ja matsjo̱o̱ nda̱a̱'yo', juu tsaⁿs'a na nntseityuii' ljeii na toco ñ'eⁿ scuu' ndo' nncoco ñ'eⁿ cwiicheⁿ yuscu, matsona' na cwe' m'aaⁿya ñ'eⁿ yuscu'ñeeⁿ. Wanaaⁿ na nntseityueeⁿ'eⁿ ljeii 'naaⁿ'aⁿ ñ'eⁿ scoom'm xeⁿ na m'aaⁿ tsaⁿ'ñeeⁿ ñ'eⁿ cwiicheⁿ tsaⁿs'a. Ndo' meiⁿcwi'ñeeⁿcheⁿ ts'aⁿ na nncoco ñ'eⁿ cwii yuscu na jnda̱ tyuii' ljeii 'naaⁿ' ñ'eⁿ saa', tsaⁿ'ñeeⁿ matseijndaa'ñena' na cwe' m'aaⁿyaaⁿ ñ'eⁿ yuscu'ñeeⁿ.
40019010	Jâ nn'aⁿ na cwila'jomndyô̱ ñ'eⁿ Jesús l'uuyâ nnoom: —Xeⁿ luaa' waa na nntseityeⁿna' ts'aⁿ ñ'eⁿ scoom'm, quia jo' yati na tincoco ts'aⁿ.
40019011	Tso Jesús nda̱a̱yâ: —Ticha'tsondye nn'aⁿ nnda̱a̱ nla'canda̱na ñ'oomwaa'. Cwe' ñejndaa' nn'aⁿ na nnda̱a̱ nla'canda̱ nc'e na jnda̱ tquiaa Ty'o̱o̱ts'om na ljo'.
40019012	Ee m'aⁿ nn'aⁿ na ticunco nc'e maxjeⁿ tuiindyena na titjo̱o̱ndyena yuscu, ndo' nt'omcheⁿ ticunco nc'e na tuii nasei joona cha titjo̱o̱ndyena yuscu. Sa̱a̱ m'aⁿ nt'omcheⁿ nn'aⁿ na cwila'jndaa'ndye cheⁿnquiee na ticunco ee ñe'candye'ntjomna nnom Ty'o̱o̱ts'om na m'aaⁿ cañoom'luee. 'Ñeeⁿ juu ts'aⁿ na matsei'no̱ⁿ' ndo' nnda̱a̱ nntseicanda̱ ñ'oomwaa', catseicana̱a̱ⁿ.
40019013	Tquiocho nn'aⁿ yonch'u na m'aaⁿ Jesús na nntioom ts'o̱o̱ⁿ nacjoona ndo' na nntseineiiⁿ nnom Ty'o̱o̱ts'om cantyja 'naaⁿna. Sa̱a̱ jâ nn'aⁿ na cwila'jomndyô̱ ñ'eⁿñê jla'tiaa'â nn'aⁿ na tquiocho yonch'u'ñeeⁿ.
40019014	Quia jo' tso Jesús: —Ca'ndye'yo' na quiontyjaa' yonch'u ja. Tilantycwi'yo' joona, ee matseijomna' joona cha'na nn'aⁿ na cwiñe'quiandye na matsa̱'ntjom Ty'o̱o̱ts'om naquii' n'om.
40019015	Ndo' tioom l'o̱o̱ⁿ nacjoo yonch'u'ñeeⁿ, jnda̱ chii jlueeⁿ'eⁿ jo' jo'.
40019016	Cwiicheⁿ xuee jndyotseicandyoo'ñe cwii ts'aⁿ na titquieeñe na m'aaⁿ Jesús. Tax'ee tsaⁿ'ñeeⁿ nnoom: —'U Maestro na ya ts'aⁿndyu', ¿aa waa cwii nnom na yati na tseixmaⁿya na cats'aa cha nnco'ño̱ⁿ na ticantycwii na wando̱'a?
40019017	T'o̱ Jesús nnom: —¿Chiuu na matsu' na ya ts'aⁿndyo̱ ja? Tjaa 'ñeeⁿ c'oom na jeeⁿ ya ts'aⁿñe macanda̱ nquii Ty'o̱o̱ts'om. Sa̱a̱ 'u je', xeⁿ ñe'cja'quiee'ndyu' cantyja na ticantycwii na wando' macaⁿna' na catseicanda̱' chiuu t'maⁿ ljeii na matsa̱'ntjomna' na tqueⁿ Ty'o̱o̱ts'om.
40019018	Tso tsaⁿ'ñeeⁿ nnoom: —¿Cwaaⁿ ljeii? T'o̱ Jesús nnom, tsoom: —Tintseicue' ts'aⁿ. Tinc'om'ya' ñ'eⁿ cwiicheⁿ ts'aⁿ. Tinch'uee' 'naaⁿ' ts'aⁿ. Tintseineiⁿ' cantu nacjoo' ts'aⁿ.
40019019	Catseit'maaⁿ'ndyu' tsotye' ñ'eⁿ tso'ndyo'. Ndo' c'oom' na wi' ts'om' nc'ia' cha'xjeⁿ na jnda ntyji' ñequio nncu'.
40019020	Tso tsaⁿ'ñeeⁿ nnoom: —Cha'tso ñ'oommeiⁿ' matseicanda̱ya xjeⁿ na cachjoondyo̱cha̱ⁿ. ¿Aa waa na matseitjo̱o̱tina' ja na cats'aa?
40019021	T'o̱ Jesús nnom, tsoom: —Xeⁿ 'u ñe'catseicanda̱'ñ'eⁿ', quia jo' cja', cajnda̱a̱' cha'tso 'naⁿ' na niom. Quiaa' s'om'ñeeⁿ nda̱a̱ ndyeñeeⁿ' quia jo' nnc'oom' na tyandyu' cañoom'luee. Ndo' candyo'tseijomndyu' ñequio ts'iaaⁿ na mats'aa.
40019022	Jnda̱ na jndii tsaⁿ'ñeeⁿ ñ'oommeiⁿ', mana tjaaⁿ na chjoo' ts'oom ee jeeⁿ ndya' tyañê.
40019023	Quia jo' tso Jesús nda̱a̱ jâ nn'aⁿ na cwila'jomndyô̱ ñ'eⁿñê: —Nndye'yo' nntsjo̱o̱ na mayuu'cheⁿ jeeⁿ jndei'na' ncju'cjeñe cwii tsaⁿtya na nntsa̱'ntjom Ty'o̱o̱ts'om jom.
40019024	Mati matsjo̱o̱tya̱ nda̱a̱'yo', jndei'tina' na nncju'cjeñe cwii tsaⁿtya na nntsa̱'ntjom Ty'o̱o̱ts'om jom, nchiiti na nncwicandii'ñe quioo' camello tsue' x'ee tsei'nchquia.
40019025	Quia na jndya̱a̱yâ ñ'oomwaa', jeeⁿ seiñ'eeⁿ'na' jâ. Tyotax'a̱a̱yâ nda̱a̱ ntyja̱a̱yâ, l'uuyâ: —¿Quia jo' 'ñeeⁿ ts'aⁿ nnda̱a̱ nlui'n'maaⁿñe?
40019026	Nty'iaa' Jesús nda̱a̱yâ, tsoom: —Tijoom canda̱a̱ nncwji'n'maaⁿñe cheⁿnquii ts'aⁿ. Sa̱a̱ Ty'o̱o̱ts'om cha'tso nnda̱a̱ nnts'aaⁿ.
40019027	Ndo' tso Pedro nnoom: —Ta, canty'ia', jâ jnda̱ 'ndya̱a̱yâ cha'tso cha nnda̱a̱ nla'jomndyô̱ ñequio ts'iaaⁿ 'naⁿ'. ¿Aa waa naya 'naaⁿyâ?
40019028	T'o̱ Jesús nda̱a̱yâ, tsoom: —Nndye'yo' nntsjo̱o̱, mayuu'cheⁿ quia na nncue'ntyjo̱ xjeⁿ na nncuaaxco tsjoomnancue, mati ja na cwiluiindyo̱ ts'aⁿ na jnaⁿ cañoom'luee nncjo̱cajmaⁿya ndio 'naⁿya yuu na nntseit'maaⁿ'ñena' ja. Ndo' 'o na jnda̱ macwila'jomndyo' ñ'eⁿndyo̱ mati maniom canchoo'we ndio 'naⁿ'yo' na nntsaacwindyuaandyo' na nntu'xeⁿ'yo' canchoo'we ntmaaⁿ' nn'aⁿ ntseinda Israel.
40019029	Ndo' ticwii cwii ts'aⁿ na jnda̱ 'ndii waa' oo ti'nquio oo ndyencjo oo tsotye oo tsondyee oo scuu' oo ntseinda oo ndyuaa' nc'e na jnda̱ jndyoquiee'ñe cantyja 'naⁿya, tsaⁿ'ñeeⁿ cwii siaⁿnto ndii' nnco'ñoom na nleinoom cantyja na jnda̱ 'ñeeⁿ. Ndo' nnaaⁿ'aⁿ na ticantycwii na wanoom'm.
40019030	Ee majndye nn'aⁿ m'aⁿ je' na cwila'tiuu nquiee na t'maⁿ cwiluiindye, sa̱a̱ nncue'ntyjo̱ na mancju'cjena' joona. Ndo' jndye nn'aⁿ m'aⁿ je' na maju'cjena' joona, sa̱a̱ nda̱nquia nntseiwendyena' joona.
40020001	Seineiⁿti Jesús ñ'oom tjañoom', tsoom: —Juu na matsa̱'ntjom Ty'o̱o̱ts'om cañoom'luee, matseijomna' juuna' cha'na cwii patrom na waa ntjoom'. Cwitsjoom tjacal'ue patrom'ñeeⁿ naⁿntjom na nnc'ooquie' ts'iaaⁿ 'naaⁿ'aⁿ.
40020002	T'maⁿna ñ'eⁿ naⁿntjom 'naaⁿ'aⁿ na nnto'ñoomna cwii denario na cwii xuee cha'xjeⁿ cwita'ntjom nn'aⁿ. Jnda̱ chii jñoom joona na waa ntjoom'm.
40020003	Cha'na ñjeeⁿ na cwitsjoom tjaaⁿ xcwe quii' tsjoom, jo' jo' ljeiiⁿ nt'omcheⁿ nn'aⁿ na cwe' mandi'.
40020004	Tsoom nda̱a̱na: “Cwa catsa'yo' na waa ntjom 'naⁿya na nl'a'yo' ts'iaaⁿ. Ja nntioml'uaya 'o cha'xjeⁿ na matsona'.” Mana ty'e naⁿ'ñeeⁿ.
40020005	Cha'na quiajmeiⁿ' matjannda' patrom'ñeeⁿ quii' tsjoom. Ljeiiⁿ nt'omcheⁿ naⁿntjom. Ndo' majo'ti s'aaⁿ cha'na ndyee na matmaaⁿ.
40020006	Manncuee' na 'om na matmaaⁿ, tjannaaⁿ'aⁿ quii' tsjoom. Mañoomcheⁿ na ljeiiⁿ na cwe' m'aⁿcheⁿ. Tsoom nda̱a̱na: “¿Chiuu na meiiⁿchaa' xuee ñjaaⁿ m'aⁿ'yo' na tjaa ts'iaaⁿ cwil'a'yo'?”
40020007	Jluena nnoom: “Mayuu', ee tjaa 'ñeeⁿ cotsa̱'ntjom jâ.” Tsoom nda̱a̱na: “Cwa catsa'yo', nl'a'yo' ts'iaaⁿ 'naⁿya na waa ntjoomya. Ja nntioml'uaya 'o cha'xjeⁿ na matsona'.” Ndo' mati ty'e naⁿ'ñeeⁿ.
40020008	Quia na jnda̱ tmaaⁿncue tso patrom nnom moso tquiee 'naaⁿ'aⁿ: “Cwaⁿ' naⁿntjomm'aⁿ' ndo' catiom'l'ua' joona. Cato̱'jndyee' ñequio joo nn'aⁿ na ty'equie' na macanda̱. Tcuu cjaana' hasta nncuee'cañoomna' nn'aⁿ na ty'equie'jndyee.”
40020009	Quia jo' tquiontyjaa' nn'aⁿ na ty'equie' ts'iaaⁿ cha'na 'om na matmaaⁿ. Ticwii cwii joona to'ñoomna cwii denario cha'xjeⁿ na nncwantjom ts'aⁿ na cwii xuee.
40020010	Ndo' quia tuee'cañoomna' nn'aⁿ na ty'equie'jndyee ts'iaaⁿ, jla'tiuuna na joona jndyeti nnta'ntjomna. Sa̱a̱ mati ticwiindye joona to'ñoomna cwii denario.
40020011	Jnda̱ na to'ñoomna s'om'ñeeⁿ to̱'na na tyola'ncjoo'ndyena nacjoo' patrom 'naaⁿna.
40020012	Jluena: “Joo naⁿm'aⁿ' na ty'equie'na ts'iaaⁿ na macanda̱, ñecwii hora l'ana ts'iaaⁿ, sa̱a̱ 'u ñe'cwii xjeⁿ mache' ñ'eⁿndye joona cha'xjeⁿ ñ'eⁿndyô̱ jâ. Ndo' jâ tyolajnda̱a̱yâ meiiⁿchaa' xuee, tyolaquii n'o̱o̱ⁿyâ meiiⁿ jeeⁿ jmeiⁿ' nquiuuyâ.”
40020013	T'o̱ patrom nnom cwii joo naⁿ'ñeeⁿ, tsoom: “'U re, tjaa'naⁿ na seitjo̱o̱ndyo̱ njom'. ¿Aa nchii t'maaⁿya ñ'eⁿndyu' na cwii denario nncwantjom' cha'xjeⁿ quita'ntjom nn'aⁿ?
40020014	Co'ñom' s'om 'naⁿ', cja'to' wa'. Nnco̱ ntyjii xeⁿ ljo'yu nntioml'uaya 'u ñequio cwiicheⁿ tsaⁿm'aaⁿ' na teinioom' tjaquiee' ts'iaaⁿ.
40020015	¿Aa ticatseitiuu' na wanaaⁿ na nnts'aa cha'xjeⁿ na l'ue ts'o̱o̱ⁿ ñequio s'om 'naⁿya? ¿Aa matsei'candya' ts'om' s'om na ja titseintycwi'a?”
40020016	Jo' chii luaa ñe'ca'mo̱ⁿ ñ'oom tjañoom'waa'. Nn'aⁿ na ticala'tiuu na t'maⁿ cwiluiindye ljo'yu nntseit'maaⁿ'ñe Ty'o̱o̱ts'om joona cha'xjeⁿ matseit'maaⁿ'ñê nt'omcheⁿ. Ndo' nn'aⁿ na cwila'tiuu nquiee na t'maⁿ cwiluiindye, quia nleitquioo' na ljo'yu la'xmaⁿna jo nnom Ty'o̱o̱ts'om ñequio meiⁿnquia nn'aⁿ.
40020017	Yocheⁿ na njom Jesús nato na wjaⁿ Jerusalén, tjachom jâ na canchoo'wendyô̱ cwii ntyja na ñencjo̱o̱yâ. Tsoom nda̱a̱yâ:
40020018	—Queⁿ'yo' cwenta, je' tsawaaya Jerusalén. Ndo' ja na cwiluiindyo̱ ts'aⁿ na jnaⁿ cañoom'luee, jo' jo' nñequiaa ts'aⁿ cwenta ja luee ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés. Naⁿ'ñeeⁿ nl'ana na nnt'uiityeⁿna' ja na nnc'io̱.
40020019	Nñe'quiana cwenta ja luee nn'aⁿ na nchii judíos na nla'jnaaⁿ' naⁿ'ñeeⁿ ja. Nntjaa'na ja ndo' nnty'ioomna ja ts'oom'naaⁿ na nnc'io̱, sa̱a̱ xuee jnda̱ ndyee nncwando̱'xco̱.
40020020	Scuu' Zebedeo ñequio ntseinaaⁿ Jacobo ñ'eⁿ Juan tquiola'candyoo'ndyena na m'aaⁿ Jesús. Tcoom'm xtyeeⁿ jo nnom na tcaaⁿ cwii naya.
40020021	Tso Jesús nnoom: —¿Ljo' l'ue ts'om'? T'o̱ yuscu'ñeeⁿ nnom, tsoom: —Quia na nncue'ntyjo̱ na nntsa̱'ntjom', quiaa' ñ'om' na we ntseindaaya nmeiiⁿ nluiit'maⁿndyena ñ'eⁿndyu'. Cwii joona nnc'oom ts'o̱' ntyjaya ndo' cwiicheⁿ nnc'oom ts'o̱' ntyjatymaaⁿ'.
40020022	Sa̱a̱ t'o̱ Jesús nda̱a̱ we naⁿ'ñeeⁿ, tsoom: —'O ticala'no̱ⁿ'yo' ljo' cwitaⁿ'yo'. Juu nawi' na nncwino̱o̱ⁿ, ¿aa nnda̱a̱ nnaⁿndyo'? Ndo' ¿aa nnda̱a̱ nljoya n'om'yo' na nncwje'yo' cha'xjeⁿ na jnda̱ ljoya ts'o̱o̱ⁿ na nnc'io̱? T'o̱o̱na nnoom, jluena: —Nnda̱a̱.
40020023	Jom tsoom nda̱a̱na: —Mayuu' juu nawi' na nncwino̱o̱ⁿya, nncwinom'yo'. Ndo' cha'xjeⁿ na cwiljoya ts'o̱o̱ⁿ na nnc'io̱ mati macaⁿna' na caljoya n'om'yo' na nla'cwjee nn'aⁿ 'o. Sa̱a̱ titseixmaⁿya na nntseijndaa'ndyo̱ 'ñeeⁿ juu nncwacatyeeⁿ ntyjaa'a ntyjaya oo ntyjatymaaⁿ'. Nquii Tsotya̱ya nñequiaaⁿ naya'ñeeⁿ nda̱a̱ joo nn'aⁿ na jnda̱ seijndaa'ñê na nnto'ñoom juuna'.
40020024	Ndo' cwiicheⁿ quindyô̱ jâ na cwila'jomndyô̱ ñ'eⁿ Jesús, quia na jndya̱a̱yâ ñ'oom na tcaⁿ yuscu'ñeeⁿ, jeeⁿ tyola'wja̱a̱yâ nacjoo we nn'aaⁿyâ naⁿ'ñeeⁿ.
40020025	Ndo' naljo', tqueeⁿ' Jesús cha'tsondyô̱ na m'aaⁿ. Tsoom nda̱a̱yâ: —'O manquiu'yo' na nquiee nn'aⁿ na cwiluiitquiendye cwii cwii ndyuaa cwila's'andyena nda̱a̱ nn'aⁿ na cwitsa̱'ntjomna. Ndo' nn'aⁿ na cwiluiit'maⁿndye cwiqueⁿna xjeⁿ nn'aⁿ na m'aⁿ nacje 'naaⁿna.
40020026	Sa̱a̱ quii'ntaaⁿ 'o ticatsona' na luaa' nl'a'yo'. Ee meiⁿcwi'ñeeⁿcheⁿ 'o na ntyjaa' ts'om na nnc'oom na t'maⁿñe naquii' ntaaⁿ'yo', tsaⁿ'ñeeⁿ matsona' na catseixmaaⁿ ts'aⁿ na mandi'ntjom nda̱a̱ nc'iaa'.
40020027	Ndo' 'ñeeⁿ cwiindyo' 'o na maqueⁿ ts'om na nlco'nnomna' juu jo nda̱a̱'yo', tsaⁿ'ñeeⁿ matsona' na c'oom cha'cwijom moso 'naⁿ'yo'.
40020028	Maluaa' na jndyo̱o̱ ja na cwiluiindyo̱ ts'aⁿ na jnaⁿ cañoom'luee. Jndyo̱o̱ na nndi'ntjo̱ⁿya nda̱a̱ nn'aⁿ nchii na nndye'ntjom nn'aⁿ no̱o̱ⁿ. Ndo' jndyo̱o̱ na nñequiaandyo̱ na c'io̱ na nntio̱o̱ⁿya jnaaⁿ nn'aⁿ na jndyendye, cha nndyaandyena na nnt'uii jnaaⁿna joona.
40020029	Quia na saacaluii'â naquii' tsjoom Jericó, tquiontyjo̱ cwii tmaaⁿ' nn'aⁿ naxeⁿ' Jesús.
40020030	Jo' jo' 'ndyoo nato meindyuaandye we naⁿnchjaaⁿ. Quia na jndyena ñ'oom na juu Jesús mawinoom jo' jo', jla'xuaana, jluena: —'U Ta, na cwiluiindyu' jndacantyjo David, c'oom' na wi' ts'om' ñ'eⁿndyô̱ jâ.
40020031	Sa̱a̱ nn'aⁿ na m'aⁿ jo' jo' jla'tia'na naⁿnchjaaⁿ'ñeeⁿ. Ñe'cala'cheⁿna naⁿ'ñeeⁿ, sa̱a̱ yacheⁿ jndeii tyola'xuaa, jlue: —'U Ta, na cwiluiindyu' jndacantyjo David, c'oom' na wi' ts'om' ñ'eⁿndyô̱ jâ.
40020032	Tjameintyjee' Jesús, t'maaⁿ naⁿ'ñeeⁿ. Tsoom nda̱a̱na: —¿Ljo' l'ue n'om'yo' na nnts'aaya 'o?
40020033	T'o̱o̱ naⁿnchjaaⁿ'ñeeⁿ nnoom, jluena: —Jeeⁿ 'u ta, toom cwe' nnda̱a̱ nnty'iaayâ.
40020034	Quia jo' Jesús ty'oom na wi' ts'oom joona. Tyeⁿnquioom'm lua'nda̱a̱na. Mañoom' teitquioona. Ty'entyjo̱na naxeeⁿ'eⁿ.
40021001	Quia na jnda̱ teindyo̱o̱'â Jerusalén, na nndyoo' ta na jndyu Olivos, squia̱a̱yâ tsjoom Betfagé. Jñom Jesús we nn'aⁿ na cwila'jomndye ñ'eⁿñê.
40021002	Tsoom nda̱a̱na: —Catsaquie'yo' tsjoom chjoo ndyeyu jo nda̱a̱'yo'. Jo' jo' mantyja nliu'yo' cwii snomxquie na ñjomyo', mati ñ'eⁿ jndayo'. Calacanaⁿ'yo', quiocho'yo' jooyo' na m'aaⁿya ñjaaⁿ.
40021003	Ndo' xeⁿ nncwax'ee ts'aⁿ ndyue'yo' chiuu na cwitsacho'yo' quioo' ntsmeiiⁿ'eⁿ, luaa candu'yo' nnoom: “Nquii Ta tjo̱o̱ñê jooyo'.” Quia jo' mañoom' nñequiaa ts'aⁿ na nquiocho'yo' jooyo'.
40021004	Luaa' tuii cha catseicanda̱a̱'ñena' ñ'oom na seineiⁿ profeta, luaa seiljeiⁿ:
40021005	Candu'yo' nda̱a̱ nn'aⁿ tsjoom Sión: “Queⁿ'yo' cwenta macwjee'cañoom nquii rey na cwiluiiñe na matsa̱'ntjom 'o, ticatseit'maaⁿ'ñe cheⁿnqueⁿ, ee cwe' snom wa'ljoom. Snom chjoo, quioo' na maxjeⁿ ts'iaaⁿ' na nnchuu xuu.”
40021006	Quia jo' we naⁿ'ñeeⁿ na cwila'jomndye ñ'eⁿ Jesús, ty'ena, l'ana cha'xjeⁿ ñ'oom na tsoom nda̱a̱na.
40021007	Tquie'ñ'omna snomxquie'ñeeⁿ ñequio jndayo'. Ndo' tioona liaana nanqueⁿ' quioo'ñeeⁿ, chii tjawa'ljoom.
40021008	Jndyendye nn'aⁿ ty'eñ'eeⁿna ñ'eⁿ Jesús. Nt'om naⁿ'ñeeⁿ tyola'n'meiiⁿ'na liaana ts'om nato yuu na wjaⁿ. Ndo' nt'om nn'aⁿ tyotyje luee n'oom, tsa̱'na joona' ts'om nato.
40021009	Nn'aⁿ na 'oojndyee ñequio nn'aⁿ na 'oontyjo̱ to̱'na tyola'xuaana, tyoluena: —Matseit'maaⁿ'ñena' nquii rey na cwiluiiñe jndacantyjo David. Matio'naaⁿñena' nqueⁿ na macwjee'cañoom ts'iaaⁿ 'naaⁿ' Ta Ty'o̱o̱ts'om. Matseit'maaⁿ'ñena' jom nandye cañoom'luee.
40021010	Quia na tjaquiee' Jesús Jerusalén jeeⁿ t'maⁿ seits'eiina' naquii' n'om cha'tsondye nn'aⁿ tsjoom'ñeeⁿ. Tyoluena nda̱a̱ nc'iaana: —¿'Ñeeⁿ ts'aⁿ tsaⁿm'aaⁿ'?
40021011	T'o̱o̱ nn'aⁿ na ñ'eeⁿ ñ'eⁿñê, jluena: —Tsaⁿm'aaⁿ jñoom Jesús. Cwiluiiñê profeta na jnaaⁿ tsjoom Nazaret ts'o̱ndaa Galilea.
40021012	Tjaquiee' Jesús wats'om t'maⁿ, jleintyjo̱o̱ⁿ cha'tso nn'aⁿ na cwinda̱a̱ ndo' na cwila'jnda 'naⁿ jo' jo'. Seicantqueeⁿ meiⁿsa 'naaⁿ nn'aⁿ na cwila'jndyoondye s'om ndo' majo'ti s'aaⁿ ñequio ntsula̱ 'naaⁿ nn'aⁿ na cwinda̱a̱ cantu'.
40021013	Tsoom nda̱a̱ naⁿ'ñeeⁿ: —Waa ljeii 'naaⁿ' Ty'o̱o̱ts'om na matsona': “W'aya jndyuna' w'aa yuu na cwila'neiⁿ nn'aⁿ nnom Ty'o̱o̱ts'om”, sa̱a̱ 'o cwil'a'yo' juuna' cha'cwijom tsue'tsjo̱' yuu na cwicatoo'ndye naⁿcanty'ue.
40021014	Ndo' naⁿnchjaaⁿ ñ'eeⁿ nn'aⁿ na tileic'ooca', tquie'cañomna wats'om t'maⁿ na m'aaⁿ Jesús. Sein'maaⁿ joona.
40021015	Sa̱a̱ ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés nty'iaana ts'iaaⁿ t'maⁿ na matsein'maaⁿ nn'aⁿ. Ndo' mati tyondyena na tyolaxuaa yocanch'u na tyolue: “Matseit'maaⁿ'ñena' nquii rey na cwiluiiñe jndacantyjo David.” Quia jo' t'maⁿ jla'wjee naⁿ'ñeeⁿ jom.
40021016	Jluena nnoom: —¿Aa ticandi' ljo' cwilue yocanch'um'aⁿ'? T'o̱ Jesús nda̱a̱na, tsoom: —Mandiiya. Ndo' 'o, aa tijoom ñejla'naⁿ'yo' ljeii 'naaⁿ' Ty'o̱o̱ts'om na matsona': 'U jnda̱ seijndaa'ndyu' na yonch'u ñequio yo'ndaa na ndicwaⁿ cwintei' joona nla't'maaⁿ'ndyena ja ñequio na xcwee' n'omna.
40021017	Mana 'ndii Jesús joona, jlueeⁿ'eⁿ tsjoom Jerusalén, tjaaⁿ tsjoom chjoo Betania. Jo' jo' ljoo'ñê natsjom.
40021018	Teincoo cwiicheⁿ xuee wjaalcweeⁿ'eⁿ tsjoom Jerusalén. Jndyo na ñejnoom'm.
40021019	Nty'iaaⁿ'aⁿ cwii ts'oom higuera na meintyjee' 'ndyoo nato. Tjatseicandyoo'ñê sa̱a̱ ljeiiⁿ na meiⁿcwii ta̱ higo tjaa na cantyja, macanda̱ tsco na ntyjoo. Tso Jesús nacjoo' ts'oom'ñeeⁿ: —Tajom xuee cwii nntsa'nnda' ta̱. Mañoom' tjacaaⁿ ts'oom higuera'ñeeⁿ.
40021020	Ndo' jâ nn'aⁿ na cwilajomndyô̱ ñ'eⁿ Jesús, quia na nty'iaayâ na tuii na luaa', jeeⁿ tjawee' n'o̱o̱ⁿyâ. Tax'a̱a̱yâ nnoom: —¿Chiuu waayuu na mañoom' tjacaaⁿ ts'oom higuerawaa'?
40021021	T'o̱ Jesús nda̱a̱yâ, tsoom: —Mayuu'cheⁿ nndye'yo' nntsjo̱o̱, xeⁿ na cwilayu'ya n'om'yo' ndo' tic'om'yo' na we waa na cwila'tiuu'yo', nnda̱a̱ nl'a'yo' cha'na s'aaya ñ'eⁿ ts'oom higuerawaa'. Ndo' nchii macanda̱ jo' sa̱a̱ meiⁿnquia na nquiu'yo' na jeeⁿ jndei'na' nnda̱a̱ nl'a'yo'. Nnts'aana' cha'cwijom na nndu'yo' nnom sjo̱waa': “Quindyo̱' ñjaaⁿ. Cju'na' 'u ts'om ndaaluee,” maxjeⁿ nnda̱a̱ nnaⁿndyo'. Meiiⁿ waa cwii na jeeⁿ jndei'na' na cwiwinom'yo', hasta matseijomna' cha'na cwii sjo̱ t'maⁿ nquiu'yo' sa̱a̱ nnda̱a̱ nnaⁿndyo' ñ'eⁿ juuna'.
40021022	Ee cha'tso na cwitaⁿ'yo' na cwilaneiⁿ'yo' nnom Ty'o̱o̱ts'om, xeⁿ tyeⁿ cwilayu'yo', maxjeⁿ nnto'ñoom'yo' cha'xjeⁿ na cwitaⁿ'yo'.
40021023	Tjaquiee'nnda' Jesús wats'om t'maⁿ. Yocheⁿ na ma'mo̱o̱ⁿ nda̱a̱ nn'aⁿ jo' jo', ntyee na cwiluiitquiendye ñequio nn'aⁿ na cwiluiitquiendye jo nda̱a̱ nn'aⁿ judíos tquiontyjaa'na jom. Ta'x'eena nnoom, jluena: —¿'Ñeeⁿ najndeii ñ'eⁿ na mache' na nmeiiⁿ'? Ndo' ¿'ñeeⁿ juu tquiaa na matsei'xmaⁿ' najndu'?
40021024	T'o̱ Jesús nda̱a̱ naⁿ'ñeeⁿ, tsoom: —Mati ja nncwax'a̱ya cwii ñ'oom nda̱a̱'yo'. Xeⁿ nnt'o̱'yo' juuna' quia jo' mati ja nntsjo̱o̱ nda̱a̱'yo' 'ñeeⁿ juu tquiaa najndo̱ na nmeiiⁿ' mats'aa.
40021025	Quia jo' tax'eeⁿ nda̱a̱na, tsoom: —Na tyotseits'oomñe Juan nn'aⁿ, ¿yuu jnaⁿ najndeii na tyotseixmaaⁿ? ¿Aa na m'aaⁿ Ty'o̱o̱ts'om jnaⁿna' oo aa nn'aⁿ jlue na ljo' cats'aaⁿ? Quia jo' to̱'na, tyo'maⁿ cheⁿnquieena ñ'eⁿ nc'iaana, tyoluena: —Jeeⁿ sa ¿chiuu nnt'o̱o̱yo̱o̱ na luaa' mawax'eeⁿ? Ee xeⁿ nl'uuya na jnaⁿna' cantyja 'naaⁿ' Ty'o̱o̱ts'om, quia jo' majo'to nntsoom nda̱a̱ya: “¿Chiuu na tîcalayu'yo' ñ'oom na tso Juan?”
40021026	Sa̱a̱ xeⁿ nl'uuya na jnaⁿna' cwe' cantyja 'naaⁿ nn'aⁿ, nnda̱a̱ nlco'wi'na' jaa nl'a nn'aⁿ na jndyendye, ee cha'tsondye joona cwila'yu'na na Juan cwiluiiñê ts'aⁿ na tyoñequiaa ñ'oom' Ty'o̱o̱ts'om.
40021027	Jo' chii t'o̱o̱na nnom Jesús, jluena: —Jeeⁿ ticaliuuyâ. Tso Jesús nda̱a̱na: —Aa ya, mati ja xocatsjo̱o̱ nda̱a̱'yo' yuu jnaⁿ najndeii na matseixmaⁿya na s'aaya nmeiiⁿ'.
40021028	Quia jo' tsoti Jesús nda̱a̱ naⁿ'ñeeⁿ: —C'oom' n'om'yo' cantyja 'naaⁿ' ñ'oomwaa na tjañoom' na manntsjo̱o̱. T'oom cwii ts'aⁿ. Tyom'aⁿ we ntseinaaⁿ yonom. Tjantyjaaⁿ'aⁿ ts'aⁿ na tuiiñejndyee, tsoom nnom: “'U re jndaaya, cja' je' catsa' ts'iaaⁿ na waa ntjoomya.”
40021029	T'o̱ tsaⁿ'ñeeⁿ, “Ja, ta, maxjeⁿ ticjo̱.” Sa̱a̱ jnda̱ je' seichuii'na' na seitiuu, tja tjacats'aa ts'iaaⁿ.
40021030	Jnda̱ chii tjantyjaaⁿ'aⁿ cwiicheⁿ jnaaⁿ. Majo'ti tsoom nnom tsaⁿ na jnda̱ we. T'o̱ tsaⁿ'ñeeⁿ nnoom: “Aa ya, ta, jo̱ya.” Sa̱a̱ tîcjaa.
40021031	Ndo' tax'ee Jesús, tsoom: —Candu'yo' je', ¿Cwaaⁿ cwii na wendye joona s'aa yuu na l'ue ts'om tsotyena? Jlue naⁿ'ñeeⁿ: —Juu jnaaⁿ na tjantyjaa'jñeeⁿ. Quia jo' tso Jesús nda̱a̱na: —Mayuu'cheⁿ nndye'yo' nntsjo̱o̱, na nquiee naⁿcwito'ñoom s'om ndo' mati lculjaa' tyuaa'ti nñe'quiandyena na nntsa̱'ntjom Ty'o̱o̱ts'om naquii' n'omna, nchiiti 'o.
40021032	Ee tyjee'cañoom Juan quii'ntaaⁿ'yo' na tyoñequiaaⁿ ñ'oom cantyja na maty'iomyana' sa̱a̱ 'o maxjeⁿ tîcala'yu'yo' ñ'oom na tyoñequiaaⁿ. Nn'aⁿ na cwito'ñoom s'om ñequio lculjaa', joona jla'yu'na ñ'oom na tyoñequiaaⁿ. 'O tqueⁿ'yo' cwenta na ljo' sa̱a̱ chaa' l'uu lcwe' n'om'yo' na nlayu'yo' ñ'oom na tjei'yuu'ñê.
40021033	’Candye'yo' je' cwiicheⁿ ñ'oom tjañoom': Tyom'aaⁿ cwii ts'aⁿ na t'maⁿ ndyuaa' niom. Tcoom'm l'o̱o̱ uva. S'aaⁿ tiom ndiocheⁿ. S'aaⁿ peila na nnc'oocue ndaa na jnda̱ 'ndiindyena ta̱uva. Mati s'aaⁿ cwii tatsiaⁿndye na nljo ts'aⁿ na nnts'aa cwenta ntjom'ñeeⁿ. Jnda̱ chii tioom cwenta ntjom'ñeeⁿ luee nn'aⁿ na nl'ayana ts'iaaⁿ. Quia na ncue' ta̱a̱' ntjom, nnco'ñoom na tseixmaⁿna' cwentaaⁿ'aⁿ. Jnda̱ na seijndaa'ñê cha'tso nmeiⁿ', tjaaⁿ cwiicheⁿ ndyuaa.
40021034	Ndo' quia tue'ntyjo̱ xjeⁿ na jnda̱ tquie ta̱, jñoom mosoom'm na m'aⁿ naⁿ'ñeeⁿ na c'oocachona ta̱ na tantjom tyuaaⁿ'aⁿ.
40021035	Sa̱a̱ nn'aⁿ na cwil'a ts'iaaⁿ jo' jo' jla'cjaa lueena moso'ñeeⁿ. Cwii tsaⁿ'ñeeⁿ tjaa'na jom. Cwiicheⁿ tsaⁿ'ñeeⁿ jlacuee'na jom. Ndo' cwiicheⁿ tsaⁿ na jnda̱ ndyee tyojñomna ljo̱'.
40021036	Quia na jndii patrom na luaa', majndyeti mosoom'm jñomnnaaⁿ'aⁿ na m'aⁿ naⁿ'ñeeⁿ. Sa̱a̱ majo'ti tjoomna l'a naⁿ'ñeeⁿ.
40021037	’Na cwii macanda̱ jñoom jnda nqueⁿ ee seitioom naquii' ts'oom: “Ti'jndaaya luaa, nla't'maaⁿ'ndyena juu.”
40021038	Sa̱a̱ nn'aⁿ na cwil'a ts'iaaⁿ quia nty'iaana jnda nquii patrom'ñeeⁿ, jluena nda̱a̱ nc'iaana: “Luaa' jnda nquii patrom. Tsaⁿm'aaⁿ' nnaaⁿ'aⁿ tyuaawaa. Cwa nlacua̱a̱'a jom cha nljo 'naaⁿ'aⁿ lua̱a̱ jaa.”
40021039	Ndo' t'uena jom, tjeii'na jom nnom ntjom. Jo' jo' jla'cuee'na jom.
40021040	Quia jo' tax'ee Jesús nda̱a̱ naⁿ'ñeeⁿ, tsoom: —Quia na nncwjee'nnda' nquii ts'aⁿ na 'naaⁿ' ntjom'ñeeⁿ, ¿ljo' cwilatiuu'yo' na nnts'aaⁿ ñequio nn'aⁿ na cwil'a ts'iaaⁿ nnom tyuaaⁿ'aⁿ?
40021041	Jluena nnoom: —Xoc'oom na wi' ts'oom naⁿ'ñeeⁿ, maxjeⁿ nntseicwjeⁿ naⁿ'ñeeⁿ na jeeⁿ tia nn'aⁿndyena. Ndo' nñequiaaⁿ ntjoom'm luee nt'omcheⁿ nn'aⁿ na joo nñe'quia na tantjom tyuaaⁿ'aⁿ quia na nncue' ntjom.
40021042	Quia jo' seineiⁿti Jesús nda̱a̱ naⁿ'ñeeⁿ cwii ñ'oom na seijoom'ñe cheⁿnqueⁿ na tsjo̱' na ya jom. Tsoom: —¿Aa tijoom ñejla'naⁿ'yo' ljeii 'naaⁿ' Ty'o̱o̱ts'om na matsona'?: Majuuto tsjo̱' na tixocwil'ue nquiu luañe na cwil'a tsiaⁿtsjo̱', jnda̱ mawacatyeeⁿna' nqui tsiaⁿtsjo̱'. Nquii Ta Ty'o̱o̱ts'om seijndaa'ñê na ljo'. Ndo' jeeⁿ cwijaawee' n'o̱o̱ⁿya na cwinty'iaaya na luaa' tuii.
40021043	Jo' chii candye'yo' nntsjo̱o̱, juu na laxmaⁿ'yo' cantyja 'naaⁿ' na matsa̱'ntjom Ty'o̱o̱ts'om, nncwjeeⁿ'eⁿ naya'ñeeⁿ luee'yo', ndo' nñequiaaⁿ na nt'omcheⁿ nn'aⁿ nlaxmaⁿna juuna'.
40021044	Ndo' mati cantyja 'naaⁿ' tsjo̱'waa' na seina̱ⁿya nda̱a̱'yo', meiⁿcwi'ñeeⁿcheⁿ ts'aⁿ na tileicatsei'no̱ⁿ' cantyja 'naⁿya, nlco'wi'na' tsaⁿ'ñeeⁿ cha'cwijom ts'aⁿ na toomñe na tiooñe nacjoo' tsjo̱'. Sa̱a̱ ts'aⁿ na tiñe'catseiyu' ñ'eⁿndyo̱ maxjeⁿ nlco'wi'na' jom quia na nncue'ntyjo̱ xjeⁿ na nncu'xeⁿ Ty'o̱o̱ts'om nn'aⁿ. Quia jo' nntseijomna' tsaⁿ'ñeeⁿ cha'cwijom ts'aⁿ na tioo cwii tsjo̱' t'maⁿ nacjoo' na seitiuujnda̱a̱na' juu.
40021045	Ndo' ntyee na cwiluiitquiendye ñequio nn'aⁿ fariseos, jnda̱ na jndyena ñ'oom tjañoom'meiⁿ' na seineiⁿ Jesús, jla'no̱ⁿ'na na cantyja 'naaⁿna tjeiiⁿ'eⁿ ñ'oomwaa'.
40021046	Jo' chii seijmeiⁿ'na' joona na ñe'cat'uena jom. Sa̱a̱ nquiaana nn'aⁿ na jndyendye. Ee naⁿ'ñeeⁿ cwitjeii'na cwenta na jom cwiluiiñê profeta.
40022001	Cwiicheⁿ cwii ndii' seineiⁿnnda' Jesús nda̱a̱ ntyee na cwiluiitquiendye ñequio nda̱a̱ nn'aⁿ fariseos. Tsoom nda̱a̱na:
40022002	—Juu na matsa̱'ntjom Ty'o̱o̱ts'om nandye cañoom'luee, matseijomna' juuna' cha'na cwii rey na t'maⁿ xuee s'aa na ncoco ti'jnda.
40022003	Jñoom mosoom'm na 'ooca'maⁿna cha'tso nn'aⁿ na jnda̱ jndye na nnquiola'jomndye. Sa̱a̱ naⁿ'ñeeⁿ tiñe'quiontyjaa'na.
40022004	Jñomnnaaⁿ'aⁿ nt'omcheⁿ mosoom'm, tsoom nda̱a̱na: “Candu'yo' nda̱a̱ nn'aⁿ na jnda̱ t'maaⁿyâ na nla'jomndyena na jnda̱ maya waa. Jnda̱ seicwja̱ quioo'ndyo ñequio nt'om quioo' na jnda̱ seica'ma̱ⁿ. Cha'tso jnda̱ teiñ'oom', jo' chii quiona na nla'jomndyena na macoco ti'jndaaya.”
40022005	Sa̱a̱ naⁿ'ñeeⁿ na ty'ecwaⁿ mosoom'm tîcalan'oom'ndyena jom. Ty'ena ts'iaaⁿ 'naaⁿna. Cwii tsaⁿ'ñeeⁿ tjaaⁿ ranchoom'm. Cwiicheⁿ tsaⁿ'ñeeⁿ tjaaⁿ, tjacajna̱a̱ⁿ 'naⁿ.
40022006	Ndo' nt'om naⁿ'ñeeⁿ t'uena mosoom'm, cwajndii tjaa'na joo hasta jla'cwjeena moso'ñeeⁿ.
40022007	Jnda̱ na jndii rey'ñeeⁿ chiuu tjoom mosoom'm jeeⁿcheⁿ ndyaa' seilioo'ñê. Jñoom sondaro 'naaⁿ'aⁿ na c'oola'cwjee nn'aⁿ na l'a nata̱' mosoom'm. Ndo' nla'cona tsjoom naⁿ'ñeeⁿ.
40022008	Ndo' tsoom nda̱a̱ nt'om mosoom'm: “Jnda̱ teijndaa'ya cha'tso cantyja na nleit'maaⁿ' na nncoco ti'jndaaya sa̱a̱ nn'aⁿ na jnda̱ tqua̱a̱ⁿ'a na nla'jomndye ñ'eⁿndyo̱, tacatsona' na cwii nntseit'maaⁿ'ndyo̱ joona.
40022009	Je' catsa'yo' nqui nantaa nt'maⁿ, jo' jo' ca'maⁿ'yo' ticwii cwii ts'aⁿ na nliu'yo', candu'yo' nda̱a̱na na quiontyjaa'na ja na macoco ti'jndaaya.”
40022010	Quia jo' jlui' moso'ñeeⁿ tyo'oona nqui nantaa. Jla'tjomna cha'tso nn'aⁿ na jliuna. Ñ'eeⁿ nn'aⁿ na tia nn'aⁿndye ndo' ñ'eeⁿ nn'aⁿ na ya nn'aⁿndye. Ndo' laa'ti' seicatoo'na' w'aa ñequio nn'aⁿ na jla'jomndye na toco jnda rey'ñeeⁿ.
40022011	’Jnda̱ chii tjaquiee' rey quii'ntaaⁿ nn'aⁿ na nncwaaⁿ joona. Ljeiiⁿ ñ'eⁿ cwii ts'aⁿ na ticwee liaa cha'xjeⁿ liaa cwicwee' nn'aⁿ na cwila'jomndye quia na macoco ts'aⁿ.
40022012	Tsoom nnom tsaⁿ'ñeeⁿ: “'U re, ¿chiuu tuiiyuu na jndyo'tsei'jomndyu' ndo' ticwe' liaa cha'xjeⁿ na cwicwee' nn'aⁿ quia na macoco ts'aⁿ?” Sa̱a̱ tîcanda̱a̱ nnc'o̱ tsaⁿ'ñeeⁿ.
40022013	Quia jo' nquii rey tsoom nda̱a̱ mosoom'm: “Calatyeⁿ'yo' nc'eeⁿ ñequio l'o̱o̱ⁿ. Catjei'yo' jom ch'eⁿ yuu na jaaⁿñe. Jo' jo' nnty'ioom ndo' nneiⁿnqueeⁿ ndei'n'oom.”
40022014	Seintycwii Jesús ñ'oom, luaa tsoom: —Majndyendye nn'aⁿ m'aⁿ na macwaⁿ Ty'o̱o̱ts'om, sa̱a̱ tijndye nn'aⁿ na macwjii'ñê cwentaaⁿ'aⁿ.
40022015	Quia jo' ty'e nn'aⁿ fariseos, tyo'maⁿ cheⁿnquieena chiuu ya nl'ana na nnc'omna jom ñequio ñ'oom na matseineiiⁿ.
40022016	Jo' chii jñoomna nn'aⁿ 'naaⁿna ñequio nt'om nn'aⁿ 'naaⁿ' Herodes na c'oota'jndoondyena Jesús. Ty'e naⁿ'ñeeⁿ, jluena: —'U Maestro, manquiuuyâ na 'u ts'aⁿ na xcwee' ts'om', ndo' tiquiquiu'nn'aⁿ' ñ'oom na ma'mo̱o̱ⁿ' cantyja 'naaⁿ' natoo' Ty'o̱o̱ts'om. Ndo' mati meiⁿ tjaa na coch'eena' 'u ljo' cwila'tiuu nn'aⁿ oo meiⁿljo'cheⁿ na cwiluiindyena.
40022017	Catsu' nndya̱a̱yâ. Chiuu matsei'tiuu': ¿Aa maty'iomna' na catio̱o̱ⁿya ts'iaaⁿnda̱a̱ya nnom tsaⁿmats'iaaⁿ t'maⁿ tsjoom Roma, oo aa ticaty'iomna'?
40022018	Sa̱a̱ Jesús sei'no̱o̱ⁿ'o̱ⁿ natia na cwila'tiuuna. Tsoom nda̱a̱na: —¿Chiuu na ñe'cal'a'yo' xjeⁿ ja, 'o nn'aⁿ na tixcwe cwitsam'aⁿ'yo'?
40022019	Cat'mo̱ⁿ'yo' no̱o̱ⁿ tsjo̱'ñjeeⁿ na cwitiom'yo' ts'iaaⁿnda̱a̱'yo'. Quia jo' tjeii'na cwii denario, t'mo̱o̱ⁿna juuna' nnoom.
40022020	Jnda̱ na nty'iaaⁿ'aⁿ, tsoom nda̱a̱na: —¿'Ñeeⁿ 'ndyoonnom ñoom nacjoo' tsjo̱'ñjeeⁿwaa ndo' 'ñeeⁿ xuee' ljeiimeiiⁿ?
40022021	T'o̱o̱na nnoom, jluena: —'Ndyoonnom tsaⁿmats'iaaⁿ luaa' ndo' xueⁿ'eⁿ ñoom. Quia jo' tso Jesús nda̱a̱na: —Catiom'yo' ts'iaaⁿnda̱a̱'yo' nnom tsaⁿmats'iaaⁿ yuu na tseixmaⁿna' na nnco'ñoom. Ndo' quia'yo' cwentaa' Ty'o̱o̱ts'om yuu na tseixmaⁿna' cwentaa' nqueⁿ.
40022022	Jnda̱ na jndyena na luaa', jeeⁿcheⁿ ndyaa' tjawee' n'omna. Mana 'ndyena jom, ty'ena.
40022023	Mañejuu xuee'ñeeⁿ tquie'cañom nn'aⁿ saduceos na m'aaⁿ Jesús. Nn'aⁿ saduceos cwila'yu'tyeⁿna na xocatando'nnda' nn'aⁿ na jnda̱ tja̱. Jo' chii jluena cwii ñ'oom nnoom:
40022024	—'U Maestro, waa ñ'oom na 'ndii Moisés lua̱a̱ya na matsona' xeⁿ tue' cwii tsaⁿs'a ndo' tjaa'naⁿ ntseinaaⁿ, quia jo' tyjee ts'oo'ñeeⁿ cocoom ñ'eⁿ scuu' xioom. Nnc'om ntseinaaⁿ ñ'eⁿ yuscu'ñeeⁿ cha nntseinoomñê na tjaa ntseinda xioom t'om.
40022025	Ndo' quii'ntaaⁿ jâ tyom'aⁿ ntquiee' naⁿnom na ñenquii ts'aⁿ ntseinda. Juu tsaⁿtquiee tocoom, ndo' tyuaa' tueeⁿ'eⁿ. Tjaa'naⁿ ntseinaaⁿ ñ'eⁿ scoom'm. Quia jo' ljoñe scoom'm l'o̱ ti'tyjeeⁿ.
40022026	Sa̱a̱ majo'ti tjom ts'aⁿ na jnda̱ we, tjaa'naⁿ ndana ñ'eⁿ yuscu'ñeeⁿ ndo' tueeⁿ'eⁿ. Mati tjom ts'aⁿ na jnda̱ ndyee ndo' malaa'ti' hasta ts'aⁿ na jnda̱ ntquiee'.
40022027	Ndo' jnda̱ tja̱ cha'tsondye naⁿ'ñeeⁿ mati tue' yuscu.
40022028	Jo' na ñe'cata'x'a̱a̱yâ njom', Ta, quia na nntando'xco nn'aⁿ na jnda̱ tja̱, ¿cwaaⁿ cwii na ntquiee'ndye joona scuu' jom? Ee jom ñet'oom scuu cha'tsondye naⁿ'ñeeⁿ.
40022029	Tso Jesús nda̱a̱na: —'O tixcwe cwitjei'yo' cwenta, ee meiiⁿ na cwila'naⁿ'yo' ljeii 'naaⁿ' Ty'o̱o̱ts'om na waa sa̱a̱ ticala'no̱ⁿ'yo' ljo' ma'mo̱ⁿna' meiⁿ cantyja 'naaⁿ' najndeii na matseixmaaⁿ.
40022030	Ee quia na nntando'xco nn'aⁿ na jnda̱ tja̱, taxocunconnda'na, meiⁿ naⁿnom, meiⁿ naⁿlcu. Ee quia jo' nla'xmaⁿna cha'na ángeles na m'aⁿ cañoom'luee.
40022031	Ndo' cantyja 'naaⁿ' na nntando'xco nn'aⁿ na jnda̱ tja̱, ¿aa tijoom ñejla'naⁿ'yo' ljeii 'naaⁿ' Ty'o̱o̱ts'om? Luaa matsoom:
40022032	“Ja cwiluiindyo̱ Ty'o̱o̱ts'om cwentaa' Abraham, ndo' Isaac, ndo' Jacob.” Jo' chii caliu'yo' na cwita'ndo' naⁿ'ñeeⁿ ee jom cwiluiiñê Ty'o̱o̱ts'om cwentaa nn'aⁿ na cwita'ndo', nchii cwentaa l'oo.
40022033	Ndo' nn'aⁿ na jndyendye, quia na jndyena ñ'oommeiⁿ' na t'mo̱o̱ⁿ, jeeⁿ tjawee' n'omna.
40022034	Jnda̱ na jndye nn'aⁿ fariseos na jnda̱ seicheⁿ Jesús nn'aⁿ saduceos, quia jo' jla'tjomndyena.
40022035	Ndo' cwiindye joona, ts'aⁿ na ma'mo̱ⁿ ljeii na tqueⁿ Moisés ta'x'eeⁿ cwii ñ'oom nnom Jesús cha cat'uiina' juu. Tsoom:
40022036	—'U Maestro, naquii' ljeii 'naaⁿ' Ty'o̱o̱ts'om na tqueⁿ Moisés, ¿cwaaⁿ ñ'oom na t'mati cwiluiiñena'?
40022037	T'o̱ Jesús nnom tsaⁿ'ñeeⁿ, tsoom: —“C'oom' na candya' ts'om' Ta Ty'o̱o̱ts'om cwenta', ñequio na xcwee'ya ts'om', ñequio cha'waa na jnda ntyji', ndo' ñequio cha'waa na jndo̱'ya ts'om'.”
40022038	Ñ'oomwaa' jndati tseixmaⁿna' ndo' t'maⁿti matsa̱'ntjomna'.
40022039	Ndo' ñ'oom na jnda̱ we matseijomna' ñ'oom'ñeeⁿ, luaa matsona': “C'oom' na wi' ts'om' x'ia' cha'xjeⁿ na jnda ntyji' ñequio nncu'.”
40022040	We ñ'oommeiⁿ' laxmaⁿna' x'ee cha'tso ñ'oom' Ty'o̱o̱ts'om na tqueⁿ Moisés ñequio ñ'oom na tyoñe'quia profetas.
40022041	Yocheⁿ na tyoot'oom'ndye nn'aⁿ fariseos, tax'ee Jesús cwii ñ'oom nda̱a̱na.
40022042	Tsoom: —¿Chiuu cwila'no̱ⁿ'yo' cantyja 'naaⁿ' nquii na cwiluiiñe Cristo? ¿'Ñeeⁿ jnda jom? T'o̱o̱na nnoom, jluena: —Nluiiñê tsjaaⁿ David na jndyowicantyjoo'.
40022043	Tsoom nda̱a̱na: —Mayuu'. Ndo' nquii David, nc'e na t'mo̱ⁿ Espíritu Santo naquii' ts'oom seiljeiⁿ cwii ñ'oom cantyja 'naaⁿ' Cristo. Tsoom na juu cwiluiiñe na matsa̱'ntjom jom. ¿Ljo' ma'mo̱ⁿna' na luaa' tsoom? ee seiljeiⁿ:
40022044	Nquii Ta Ty'o̱o̱ts'om tsoom nnom juu Ta na matsa̱'ntjom ja: “Cajmaⁿ' ntyjaa'a ntyjaya yuu na matseit'maaⁿ'ñena' 'u hasta xjeⁿ na jnda̱ tsa̱'a nn'aⁿ na jndoo 'u na c'omna nacje 'naⁿ'.”
40022045	Nc'e na luaa' matso ljeii'ñeeⁿ, jo' mawax'a̱ya nda̱a̱'yo': “¿Chiuu waayuu na cwiluiiñe Cristo tsjaaⁿ David na jndyowicantyjoo' ee manquiiti David tsoom na juu cwiluiiñe Ta na matsa̱'ntjom jom?”
40022046	Sa̱a̱ meiⁿcwiindye joona tîcanda̱a̱ nnc'o̱ 'ñom meiⁿ ñe'cwii 'ndyoo ñ'oom. Ndo' xuee na tja tjatina' meiⁿcwii ts'aⁿ tîcanda̱a̱' ts'om na nncwax'eeti ñ'oom 'ñom.
40023001	Quia jo' seineiⁿ Jesús nda̱a̱ nn'aⁿ na jndyendye ñequio nda̱a̱ jâ nn'aⁿ na cwilajomndyô̱ ñ'eⁿñê, tsoom:
40023002	—Nquiee nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ fariseos to'ñoomna ts'iaaⁿ na ñeseixmaⁿ Moisés na cwit'mo̱o̱ⁿna ljeii 'naaⁿ' Ty'o̱o̱ts'om na matsa̱'ntjomna'.
40023003	Jo' chii queⁿ'yo' cwenta ñ'oom na cwit'mo̱o̱ⁿna. Ndo' cal'a'yo' cha'tso na cwitsa̱'ntjomna na cal'a'yo'. Sa̱a̱ tintsantyjo̱'yo' cha'na cwil'ana, ee joona ya ñ'oom cwiñe'quiana sa̱a̱ nquieena ñoomñoom na cwil'ana.
40023004	Ee joona cwiqueⁿna ñ'oom na jndei'na' na catseicanda̱a̱'ñe ts'aⁿ. Matseijomna' cha'cwijom cwila'tyeⁿna cwii xuu na jaa' na cwitioona cantya' naⁿ'ñeeⁿ. Sa̱a̱ nquieena nchaa' l'uu nntii'ndyena meiiⁿ ñe'cwii nda̱a̱ lueena na nntei'jndeiina naⁿ'ñeeⁿ.
40023005	Cha'tso na cwil'ana l'ue n'omna na canty'iaa nn'aⁿ. Ee cwil'ana na jeeⁿ ntmeiⁿ ntjaⁿ na chuu' ljeii 'naaⁿ' Ty'o̱o̱ts'om na cwiwityeⁿ cantaana ñequio lueena. Ndo' mati teincooti nmaⁿ 'ndyoo liaateincoo na cwicwee'na nchiiti liaa nt'omcheⁿ nn'aⁿ.
40023006	Cwiqueⁿ n'omna na nquieena nncwindyuaandyena nacañoomticheⁿ quia na cwiwee' ncuee. Ndo' naquii' lan'om cwila'yuunda̱a̱na ntsula̱ nacañoomcheⁿ yuu na nntseit'maaⁿ'ñetina' joona.
40023007	Jeeⁿ cjaawee' n'omna na nla't'maaⁿ'ndye nn'aⁿ joona quia cwiwincwindyena ts'om nataa yuu na jndoo' nn'aⁿ. Ndo' l'ue n'omna na nlue nn'aⁿ na maestro joona.
40023008	’Sa̱a̱ 'o tical'ueendyo' na nlue nn'aⁿ na maestro 'o ee cha'tsondyo' ñecwii tmaaⁿ' cwilaxmaⁿ'yo' ndo' ñecwii na cwiluiiñe Maestro 'naⁿ'yo', juu Cristo.
40023009	Meiⁿcwii ts'aⁿ tsjoomnancue ticalat'maaⁿ'ndyo' na nndu'yo' nnom na tsotye'yo' juu cha'na quindu'yo' na Tsotye'yo' Ty'o̱o̱ts'om. Ee ñe'cwii m'aaⁿ na cwiluiiñe Tsotye'yo', nqueⁿ na m'aaⁿ cañoom'luee.
40023010	Ndo' meiⁿ tiñe'quiandyo' na nlue nn'aⁿ na 'o cwitsajndyee'yo' ee ñecwii m'aaⁿ na wjaajndyee jo nda̱a̱'yo', nquii Cristo.
40023011	Juu ts'aⁿ na cwiluiit'maⁿñeti quii'ntaaⁿ'yo', tsaⁿ'ñeeⁿ maxjeⁿ matsona' na candi'ntjoom nda̱a̱'yo'.
40023012	Meiⁿcwi'ñeeⁿcheⁿ ts'aⁿ na matseiwendyeñe cheⁿnquii, maxjeⁿ nntseiquioo Ty'o̱o̱ts'om juu. Ndo' 'ñeeⁿ juu na maju'ñecje, maxjeⁿ nntseiwe Ty'o̱o̱ts'om tsaⁿ'ñeeⁿ.
40023013	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés, nnt'uiiwi'na' 'o cwe' cwil'a'ya'yo' na jeeⁿ ya nn'aⁿndyo' ee cwila'ñ'eeⁿ'ndyo' nn'aⁿ cha xocanda̱a̱ nnc'ooquiee'ndyena cantyja na matsa̱'ntjom Ty'o̱o̱ts'om. Ncjo'yo' tiñe'catsaquiee'ndyo' na jom nntsa̱'ntjoom 'o, meiⁿ tiñe'quia'yo' na nnc'ooquiee'ndye nt'om nc'ia'yo' cantyja na matsa̱'ntjoom.
40023014	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés, nnt'uiiwi'na' 'o ee cwe' cwil'a'ya'yo' na jeeⁿ ya nn'aⁿndyo'. 'O mantyjo̱'yo' 'naaⁿ l'oo na cwe' ñe'catjei'to'yo' luee yolcu na jnda̱ tja̱ s'aa. Sa̱a̱ majuu xjeⁿ'ñeeⁿ teincoo ñ'oom cwilaneiⁿ'yo' nnom Ty'o̱o̱ts'om cha tica'mo̱ⁿna' na wi'ndyo'. Cwe' jo' na t'maⁿti nlco'wi'na' 'o quia na nncu'xeeⁿ 'o.
40023015	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés, nnt'uiiwi'na' 'o ee cwe' cwil'a'ya'yo' na jeeⁿ ya nn'aⁿndyo'. 'O jeeⁿ tquia ma'nom'yo' hasta ndaaluee cwiwity'ioo'yo' na cwil'ue'yo' meiiⁿ ñe'cwii ts'aⁿ na nntseijomñe ñ'eⁿndyo'. Ndo' xeⁿ jnda̱ jnda̱a̱ l'a'yo' na wjaantyjo̱o̱ⁿ cha'na cwil'a'yo' quia jo' wjaañ'oomna' jom na cwajndiiti nnts'aaⁿ. Ndo' na ljo', t'maⁿti nlco'wi'na' jom quii' b'io, nchiiti 'o.
40023016	’Ndo' 'o nn'aⁿ na cwit'mo̱ⁿ'yo' nda̱a̱ nc'iaa'yo', mati nnt'uiiwi'na' 'o ee laxmaⁿ'yo' cha'cwijom nchjaaⁿ'yo'. Cwindu'yo' tityeⁿ ñ'oom na maqueⁿtyeⁿ ts'aⁿ nacjoom'm quia na macwjeeⁿ'eⁿ xuee' wats'om t'maⁿ. Sa̱a̱ tyeⁿti ñ'oom na nncwji' ts'aⁿ xuee' s'om cajaⁿ na ñ'eⁿ teichjoomna'.
40023017	'O jeeⁿcheⁿ ndyaa' ntjeiⁿndyo', laxmaⁿ'yo' nn'aⁿ na nchjaaⁿ'yo'. ¿Cwaaⁿ cwii na we nmeiⁿ' t'maⁿti tseixmaⁿna'? ¿Aa s'om cajaⁿ na ñ'eⁿ teichjoom wats'om oo aa nquii wats'om? Juu wats'om t'maⁿti tseixmaⁿna' ee cantyja 'naaⁿ' juuna' maqueⁿlju'na' s'om cajaⁿ'ñeeⁿ.
40023018	Mati cwindu'yo' na tityeⁿ ñ'oom na cwe' xuee' tio naquii' wats'om nncwji' ts'aⁿ. Tyeⁿti ñ'oom cwindu'yo' quia na nncwji' ts'aⁿ xuee' seii quioo' na cwitioo nn'aⁿ jo' jo' cwentaa' Ty'o̱o̱ts'om.
40023019	'O jeeⁿcheⁿ nchjaaⁿ'yo'. ¿Cwaaⁿ na we nmeiⁿ' t'maⁿti tseixmaⁿna'? ¿Aa seii quioo' na cwitioo nn'aⁿ nacjoo' tio, oo aa juu tio? T'maⁿti tseixmaⁿ nquii tio yuu na cwicantyjo sei'ñeeⁿ ee nc'e juuna' maqueⁿlju'na' sei' na nnda̱a̱ nnco'ñom Ty'o̱o̱ts'om.
40023020	Ee ts'aⁿ na maqueⁿtyeⁿ cwii ñ'oom nacjoo' nquii na macwji' xuee' tio naquii' wats'om t'maⁿ, nchii macanda̱ cantyja 'naaⁿ' tio'ñeeⁿ maqueⁿtyeⁿ ñ'oom, maxjeⁿ maw'at'maⁿtona' cha'tso 'naⁿ na cwicantyjo nacjoo'na'.
40023021	Ndo' juu ts'aⁿ na maqueⁿtyeⁿ cwii ñ'oom nacjoo' nquii na macwji' xuee' wats'om t'maⁿ, nchii macanda̱ cantyja 'naaⁿ' juuna' maqueⁿtyeⁿ ñ'oom, maxjeⁿ mañ'oomna' nquii Ty'o̱o̱ts'om ee jom mac'eeⁿ jo' jo'.
40023022	Ndo' juu ts'aⁿ na maqueⁿtyeⁿ cwii ñ'oom nacjoo' nquii na macwji' xuee' cañoom'luee nchii macanda̱ cwe' cantyja 'naaⁿ' cañoom'luee maqueⁿtyeⁿ ñ'oom, maxjeⁿ mañ'oomna' nquii Ty'o̱o̱ts'om ñequio tio yuu na mawacatyeeⁿ.
40023023	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés, nnt'uiiwi'na' 'o ee cwe' cwil'a'ya'yo' na jeeⁿ ya nn'aⁿndyo'. Ee cwiñe'quia'yo' diezmo cwentaa' Ty'o̱o̱ts'om na cwiwe' ntjoom'yo' hasta meiⁿ cwe' tscojñom ts'oomjndya ñequio tscolcoo ñequio lqueeⁿ cameiⁿnom sa̱a̱ ticalacanda̱'yo' ñ'oom na t'maⁿti naquii' ñ'oom na tqueⁿ Moisés. Ñ'oom'ñeeⁿ ma'mo̱ⁿna' chiuu na c'om'yo' cantyja na maty'iomyana' ndo' c'om'yo' na wi' n'om'yo' nc'iaa'yo' ndo' calacanda̱'yo' ñ'oom na cwindu'yo'. Maxjeⁿ maty'iomyana' na cwiñe'quia'yo' diezmo sa̱a̱ mati calacanda̱'yo' ñ'oommeiⁿ' na t'maⁿti na sa̱'ntjom Moisés.
40023024	Matseijomna' 'o cha'na nn'aⁿ na cwila'cw'aaⁿ'ndye ndaatioo na cwiwe cha ca'ndiina' quioo' na cajnda̱a̱ sa̱a̱ tiqueⁿna cwenta na jo nandye njom cwii quioo' t'maaⁿñe na jaato̱'. Ee jeeⁿ cwiqueⁿndyo' na ñe'cala'canda̱'yo' ñ'oom na niom nch'unch'u sa̱a̱ tiñe'cala'canda̱'yo' ñ'oom na t'maⁿti na macaⁿna'. Jo' chii 'o laxmaⁿ'yo' nn'aⁿ na cwit'mo̱ⁿ'yo' nato nda̱a̱ nc'ia'yo' sa̱a̱ ncjo'yo' cha'cwijom na nchjaaⁿ'yo' na tiñe'catsa'jndyee'yo' nato'ñeeⁿ.
40023025	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés nnt'uiiwi'na' 'o ee cwe' cwil'a'ya'yo' na jeeⁿ ya nn'aⁿndyo' ee yaya cwilalju'yo' naxeⁿ' waso ñequio xio na cwiwil'uee'ndyo' sa̱a̱ ts'omna' cwajndii. Ee nantquie na cwicwa'yo' cwicañjom jo', la'xmaⁿna' 'naaⁿ nc'iaa'yo' na cwinty'uee'yo' ee na tiñe'queⁿ' cheⁿncjo'yo' xjeⁿ na cwilaqueeⁿ n'om'yo'.
40023026	'O nn'aⁿ fariseos cwiluiindyo' cha'cwijom naⁿnchjaaⁿ. Cata'ndyo'xcwe'yo' jo nnom Ty'o̱o̱ts'om quia jo' nnts'aana' cha'cwijom na cwilalju'yo' ts'om waso ñequio xio. Ndo' na ljo' nntseiljoyuna' na lju' ts'omna' ñ'eⁿ naxeⁿ'na'.
40023027	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés nnt'uiiwi'na' 'o ee cwe' cwil'a'ya'yo' na jeeⁿ ya nn'aⁿndyo'. Matseijomna' 'o cha'na ndei'luaa na jeeⁿ canchii' l'a nn'aⁿ, na cwe' nacjoo'na' nnty'iaa' ts'aⁿ na jeeⁿ neiⁿncoo' sa̱a̱ naquii'na' too' ndeii nn'aⁿ ñequio cha'tso nnom na ts'iaaⁿ.
40023028	Maluaa' matseijomna' cantyja 'naⁿ'yo' ee jo nda̱a̱ nn'aⁿ ndoo' xeⁿ maty'iomyana' ljo' cwil'a'yo', sa̱a̱ naquii' n'om'yo' ñenquii'cheⁿ na we waa na cwil'a'yo' ndo' too'ñ'eⁿ m'aaⁿ natia.
40023029	’'O nn'aⁿ fariseos ñ'eⁿ 'o nn'aⁿ na cwit'mo̱ⁿ'yo' ljeii na tqueⁿ Moisés nnt'uiiwi'na' 'o ee cwe' cwil'a'ya'yo' na jeeⁿ ya nn'aⁿndyo'. Ee cwil'a'yo' ndei'luaa profetas ndo' cwilachjoomndyo' ndei'luaa 'naaⁿ nn'aⁿ na ñel'a cantyja na maty'iomyana'.
40023030	Jnda̱ chii cwindu'yo': “Xeⁿ jaa mam'aaⁿya ncuee na ñet'om welooya teiyo, tixocalajomndyo̱ na jla'cwjeena profetas.”
40023031	Ndo' na luaa' cwindu'yo' cwitjei'yuu'ndyo' cheⁿncjo'yo' ñ'oom nacjo'yo' na 'o cwiluiindyo' tsjaaⁿ 'naaⁿ nquiee nn'aⁿ na tyola'cwjee profetas.
40023032	Jo' chii calacanda̱'yo' chiuu waa na to̱' jndyee nn'aⁿ tsjaaⁿ na tuiindyo'.
40023033	’'O cwiluiindyo' cha'cwijom nda canduulja na jeeⁿ tia cwil'a'yo'. Chiuu nl'a'yo'yo' na nnda̱a̱ nluii'ndyo' nawi' na cwitjoom nn'aⁿ na cwi'oo b'io.
40023034	Queⁿ'yo' cwenta, ja njño̱o̱ⁿya profetas na nnc'om naquii' ntaaⁿ'yo' ndo' na nla'neiⁿna cantyja na jndo̱' ts'om Ty'o̱o̱ts'om ndo' na nnt'mo̱o̱ⁿna ñ'oom na matsa̱'ntjoom. Sa̱a̱ 'o nla'cwje'yo' cwantindye naⁿ'ñeeⁿ. Ndo' nt'om naⁿ'ñeeⁿ nnty'iom'yo' n'oom'naaⁿ. Ndo' nt'om nntja'yo' naquii' lan'om 'naⁿ'yo'. Ndo' nt'omndye joona nlei'ntyjo̱'yo' cwii ndo' cwii tsjoom.
40023035	Jo' chii cho'nqueⁿ'yo' jnaⁿ cantyja nawi' na nntjoom naⁿ'ñeeⁿ, ndo' mati cantyja na tja̱ cha'tso nn'aⁿ na nchii jnaaⁿna hasta xjeⁿ na tuii tsjoomnancue. Nnaⁿna' na waa jnaⁿ'yo' xjeⁿ na seicuee' Caín tyjeeⁿ Abel, tsaⁿ na tyotseixmaⁿ na maty'iomyana', nndyowana' hasta na tue' Zacarías jnda Berequías l'a welo'yo' xcwe quii'ntaaⁿ tio t'maⁿ ñequio ta wats'om.
40023036	Nndye'yo' nntsjo̱o̱, mayuu'cheⁿ nnt'uiina' 'o nn'aⁿ na m'aⁿ'yo' je' cantyja cha'tso nawi'meiⁿ' na tjoom naⁿ'ñeeⁿ.
40023037	’'O nn'aⁿ Jerusalén, cwilacwje'yo' nn'aⁿ na cwiñe'quia ñ'oom' Ty'o̱o̱ts'om ndo' cwijñom'yo' ljo̱' nn'aⁿ na majñoom na m'aⁿ'yo'. Majndye ndii' ñentyjaa' ts'o̱o̱ⁿ na nntseitjo̱ⁿya 'o na nnc'om'yo' cwentaya cha'xjeⁿ matseitjom caxtixquie ntseinaaⁿ nacjee' ntsqueeⁿ. Sa̱a̱ 'o cwaaⁿ tquiandyo'.
40023038	Queⁿ'yo' cwenta, ma'ndii Ty'o̱o̱ts'om 'o. Taxoc'oomñê wats'om t'maⁿ 'naⁿ'yo'.
40023039	Nndye'yo' nntsjo̱o̱ na taxocanty'ia'yo' ja hasta na nncue'ntyjo̱ xuee na nndu'yo': “Matio'naaⁿñena' nquii na macwjee'cañoom ñequio najndeii na matseixmaⁿ Ta Ty'o̱o̱ts'om.”
40024001	Jlui' Jesús wats'om t'maⁿ na mawjaⁿ. Ndo' jâ nn'aⁿ na cwila'jomndyô̱ ñ'eⁿñê squie'caño̱o̱ⁿyâ jom. To̱o̱'â na cwit'mo̱o̱ⁿyâ chiuu waa na jeeⁿ neiⁿncoo' l'aa cwentaa' wats'om t'maⁿ.
40024002	Sa̱a̱ jom t'o̱o̱ⁿ nda̱a̱yâ, tsoom: —¿Aa cwinty'ia'yo' na jeeⁿ ya cha'tso nmeiⁿ'? Candye'yo' nntsjo̱o̱ na mayuu'cheⁿ tixoca'ndiina' cwii tsjo̱' nacjoo' x'iaa'na'. Nntyuii'ñ'eⁿ l'aameiⁿ'.
40024003	Quia jo' saayâ ta na jndyu Olivos. Ndo' quia jnda̱ tacatyeeⁿ Jesús jo' jo' jâ nn'aⁿ na cwila'jomndyô̱ ñ'eⁿñê saantyjaa'â jom cha nnda̱a̱ nlana̱a̱ⁿyâ ñ'eⁿñê na ñencjo̱o̱yâ. L'uuyâ: —Catsu' nda̱a̱yâ cwaaⁿ nluii na nmeiiⁿ'. Ndo' ¿cwaaⁿ 'naaⁿ na nleitquioo' na m'mo̱ⁿna' na manndyo'nnda' ndo' na nntycwii tsjoomnancue?
40024004	T'o̱ Jesús nda̱a̱yâ, tsoom: —Cal'a'yo' cwenta na tjaa 'ñeeⁿ nnquiu'nn'aⁿ 'o cantyja 'naaⁿ ñ'oommeiⁿ'.
40024005	Ee jndye nn'aⁿ nñequiona ñequio xueya na nluena: “Ja cwiluiindyo̱ nquii Cristo”, na nñe'quio'nn'aⁿna nn'aⁿ.
40024006	Ee nnty'ia'yo' na nndyocwjee'cañoom ntia' ndo' nleic'uaa ñ'oom na cwiluii ntia' cwiicheⁿ ntyja. Sa̱a̱ tiñe'quiandyo' na nlacatyuendyo' ee maxjeⁿ jndei'na' na nmeiⁿ' cwinomjndyee. Sa̱a̱ ndicwaⁿ tjo̱o̱cheⁿ na nntycwii tsjoomnancue.
40024007	Nla'wendye nn'aⁿ cwii ndyuaa nacjoo nn'aⁿ cwiicheⁿ ndyuaa. Ndo' cwii tsaⁿmats'iaaⁿ t'maⁿ nntseiweñê nacjoo' cwiicheⁿ tsaⁿmats'iaaⁿ. Jndye joo nnc'oom jndo' t'maⁿ ndo' nnconom ntycu na wjaatcuuñena' ndo' jndye jo jndeii nnts'eii.
40024008	Cha'tso nawi'meiⁿ' cwe' we'yandyo la'xmaⁿna'. Quia nlquie'ntyjo̱ nt'omcheⁿ nawi' na jaa'ti.
40024009	’Jndye nn'aⁿ hasta ndiocheⁿ tsjoomnancue nnc'omna na jndoona 'o nc'e na m'aⁿ'yo' cantyja 'naⁿya. Jo' na nla'quioo nn'aⁿ 'o luee nn'aⁿ na nnta'wi'na 'o, ndo' nla'cwjeena 'o.
40024010	Jndye nn'aⁿ nntjeii'ndyena cantyja na cwila'yu'ya n'omna. Nnc'omna na jndoondye ntyjeena hasta na nl'uee'ndyena ñ'oom na nnt'uiina' nc'iaana.
40024011	Ndo' jndye nn'aⁿ nluena na profeta joona sa̱a̱ tiyuu' ñ'oom cwiñequiana. Ndo' jndye nn'aⁿ nñe'quio'nn'aⁿna.
40024012	Ndo' nc'e na nncjaanty'ee nncjaanty'ee natia, juuna' nnts'aana' na tawi' n'omndye ntyjeena.
40024013	Sa̱a̱ juu ts'aⁿ na tyeⁿ cwiljoo'ñe cantyja 'naⁿya hasta na macanda̱, tsaⁿ'ñeeⁿ nlui'n'maaⁿñê.
40024014	Cha'waa tsjoomnancue nnc'oo nn'aⁿ na nñe'quiana ñ'oom nayawaañe cantyja na matsa̱'ntjom Ty'o̱o̱ts'om. Juuna' nncwji'yuu'ñena' chiuu cal'a nn'aⁿ cwii cwii ndyuaa, quia ljo'cheⁿ nncue'ntyjo̱ na nntycwii tsjoomnancue.
40024015	’'Ñeeⁿ juu ts'aⁿ na matsei'naaⁿ' ñ'oommeiiⁿ, catsei'no̱ⁿ' ljo' ñecatsona'. Juu profeta Daniel, seiljeiⁿ ñ'oom cantyja 'naaⁿ' juu na jeeⁿcheⁿ ndyaa' tiaa' na nntseityuii' cha'tso. Quia na nnty'ia'yo' na jnda̱ mam'aaⁿ naquii' wats'om t'maⁿ yuu na lju'ti na cwiluiiñena' cwentaa' Ty'o̱o̱ts'om,
40024016	quia jo' cha'tsondyo' na m'aⁿ'yo' ts'o̱ndaa Judea catsalei'nom'yo' quii' ntsjo̱.
40024017	Juu xjeⁿ'ñeeⁿ 'ñeeⁿ ts'aⁿ na ljo nacjoo' waa' ticandyocueeⁿ na nncjaaqueⁿ'eⁿ jo' na nncwjeeⁿ'eⁿ 'naaⁿ'aⁿ.
40024018	Ndo' ts'aⁿ na m'aaⁿ jo jnda̱a̱, na mach'ee ts'iaaⁿ, ticjaalcweeⁿ'eⁿ na nncjaacachoom liaⁿ'aⁿ.
40024019	Ndo' joo ncuee'ñeeⁿ jeeⁿ wi' nntjoom yolcu na ndeiindye ñequio yolcu na 'ndaandye ndana.
40024020	Cal'a'yo' ty'oo nnom Ty'o̱o̱ts'om na nchii xcwe ncuee na teiⁿ, meiⁿ nchii xuee na cwita'jndyee nn'aⁿ na nlcaⁿna' na calei'nom'yo' nawi'ñeeⁿ.
40024021	Ee quia ljo'cheⁿ nnquioo cwii nawi' na t'maⁿticheⁿ na meiⁿjom ndii' tyootjoom nn'aⁿ cantyjati xjeⁿ na tuii tsjoomnancue hasta je'. Ndo' xuee na cwii wjaatina', meiⁿ tajom cwii nluiinnda' cwiicheⁿ nawi' cha'na juuna'.
40024022	Ndo' xeⁿ ticats'aa Ty'o̱o̱ts'om na tijndyeti xuee na nnc'oom nawi'ñeeⁿ quia jo' meiⁿcwii ts'aⁿ xocalui'n'maaⁿñe cantyja 'naaⁿ'na'. Sa̱a̱ nc'e na wi' ts'oom nn'aⁿ na jnda̱ tjeii'ñê cwentaaⁿ'aⁿ, nnts'aaⁿ na tijndyeti xuee na nnc'oom nawi'ñeeⁿ.
40024023	’Jo' chii xeⁿ nntso cwii ts'aⁿ nda̱a̱'yo': “Canty'ia'yo' ljo m'aaⁿ nquii na cwiluiiñe Cristo”, oo nntso ts'aⁿ: “Canty'ia'yo', la'ñeⁿ m'aaⁿ”, tilayu'yo' ñ'oom'ñeeⁿ.
40024024	Ee maxjeⁿ nlquie'cañom nn'aⁿ 'o na nluena joona cwiluiindyena Cristo. Ndo' nluena na profeta joona sa̱a̱ tiyuu' ñ'oom na cwiñe'quiana. Nl'ana jndye nnom 'naaⁿ t'maⁿ ñequio jndye nnom ts'iaaⁿ t'maⁿ na nncjaawee' n'om nn'aⁿ cha xeⁿ na nnda̱a̱ nl'ana na nñequio'nn'aⁿna nn'aⁿ na macwji' Ty'o̱o̱ts'om cwentaaⁿ'aⁿ.
40024025	Matyuaa'ti matseicandiiya 'o cwii tjo̱o̱cheⁿ na nluii joona' cha cal'a'yo' cwenta.
40024026	Quia jo' xeⁿ nlue nn'aⁿ nda̱a̱'yo': “Queⁿ'yo' cwenta, la'ñeⁿ m'aaⁿ ndyuaa yuu tjaa nn'aⁿ c'oom”, tintsa'yo' jo' jo'. Ndo' xeⁿ na nluena: “Canty'ia'yo', luaa' m'aaⁿ naquii' w'aa”, tilayu'yo' na ljo'.
40024027	Ee ja na cwiluiindyo̱ tsaⁿ na jnaⁿ cañoom'luee quia na nndyo̱o̱nnda'a nleitquioo'ndyo̱ nda̱a̱ nn'aⁿ na cha'waa tsjoomnancue, cha'xjeⁿ na cwiwixuee chomtsuee yuu na macalui' ñe'quioom' hasta wjaantycwiina' ntyja na majaacue ñe'quioom'.
40024028	Sa̱a̱ nawi'ñeeⁿ na jnda̱ tsjo̱o̱ na nntjom'yo', maxjeⁿ ticwinom'na' ee queⁿ'yo' cwenta, meiⁿyuucheⁿ na meindyuaa 'naⁿ to̱', jo' jo' nntjomndye cant'eiⁿ.
40024029	’Quia na jnda̱ teinomncue nawi' t'maⁿ ncuee'ñeeⁿ, nleijaaⁿñe ñe'quioom', ndo' mati chi' taxocwixueeñe. Nntquiaandye cancjuu. Ndo' cha'tso na cwila'xmaⁿ najnda̱ na m'aⁿ tsjo̱'luee nntyuii'.
40024030	Quia jo' ja na cwiluiindyo̱ tsaⁿ na jnaⁿ cañoom'luee, nleitquioo' 'naaⁿ cantyja 'naⁿya. Ndo' nntseity'ioona' cha'tsondye nn'aⁿ na m'aⁿ tsjoomnancue. Ee nnty'iaana ja, tsaⁿ na jnaⁿ cañoom'luee na nluii'a jo' jo'. Nndyo̱cua̱ naquii' nchquiu ñequio najndeii na matseixmaⁿya ndo' ñequio na neiⁿncoo' nacaxuee na cwiluiit'maⁿndyo̱.
40024031	Ndo' njño̱o̱ⁿya ángeles 'naⁿya na jndeii ntjo̱'na ndu na nnc'oona cha'waa tsjoomnancue, na nla'tjomna nn'aⁿ na jnda̱ tjeii'ndyo̱ cwentaya.
40024032	’Cala'no̱ⁿ'yo' 'naaⁿ na ma'mo̱ⁿna' nda̱a̱'yo' cantyja 'naaⁿ' ts'oom higuera. Quia na cwinty'ia'yo' na cwinntei' l'o̱na' ndo' cwicalui' tsco 'ndaa juuna', quia jo' cwila'no̱ⁿ'yo' na majnda̱ jaawindyoo' ncueesua'.
40024033	Ndo' majo'ti quia na cwinty'ia'yo' na cwiluii cha'tso nmeiⁿ' na jnda̱ tsjo̱o̱ nda̱a̱'yo', quia jo' cala'no̱ⁿ'yo' na jnda̱ teindyoo' m'aaⁿna'. Manncwja̱caño̱o̱ⁿnnda'a.
40024034	Candye'yo' nntsjo̱o̱, mayuu'cheⁿ na xocwjeñ'eⁿ nn'aⁿ na m'aⁿ je' hasta xjeⁿ na jnda̱ seicanda̱a̱'ñena' cha'tso ñ'oommeiⁿ'.
40024035	Tsjo̱'luee ñ'eⁿ tsjoomnancue nntycwiiñ'eⁿna' sa̱a̱ ñ'oom 'naⁿya tijoom xuee nnts'aana' na xotseicanda̱a̱'ñena'.
40024036	’Sa̱a̱ meiⁿcwii ts'aⁿ ticaljeii cwaaⁿ xuee ndo' 'ñeeⁿ xjeⁿ na nluii cha'tso nmeiⁿ'. Meiⁿ nquiee ángeles na m'aⁿ cañoom'luee ticaliuna, meiⁿ ja na cwiluiindyo̱ Jnda Ty'o̱o̱ts'om ticaljeiiya. Macanda̱ ñenquiicheⁿ Tsotya̱ya ntyjeeⁿ.
40024037	’Cha'xjeⁿ na tyom'aⁿ nn'aⁿ ncuee quia ñet'oom Noé, maluaa' matseijomna' na nl'a nn'aⁿ quia na nncwja̱caño̱o̱ⁿya na cwiluiindyo̱ ts'aⁿ na jnaⁿ cañoom'luee.
40024038	Ee ncuee'ñeeⁿ cwii tjo̱o̱cheⁿ na seicatsuu ndaalua'nty'a tsjoomnancue tyom'aⁿ nn'aⁿ. Tyocwa'na, tyowena, tyowuncona, tyoñe'quiana ndana na nnc'unco hasta juu xuee quia na tjaquiee' Noé w'aandaa t'maⁿ.
40024039	Sa̱a̱ tiqueⁿna cwenta na waa na teincuu' hasta mats'ia jo' tyjee' ndaalua'nty'a. Tyjee' candaa, tjachuuna' cha'tsondye naⁿ'ñeeⁿ. Maluaa' matseijomna' na nntjoom nn'aⁿ quia na nncwja̱caño̱o̱ⁿ ja na cwiluiindyo̱ ts'aⁿ na jnaⁿ cañoom'luee.
40024040	Ee juu xuee'ñeeⁿ nntseijomna' m'aⁿ we nn'aⁿ na cwil'a ts'iaaⁿ jo jnda̱a̱. Cwii tsaⁿ'ñeeⁿ wjaañ'oomna' jom na m'aaⁿya ndo' cwii ma'ndiina'.
40024041	Nntseijomna' m'aⁿ we yolcu na cwitua. Cwii tsaⁿ'ñeeⁿ wjaañ'oomna' jom na m'aaⁿya ndo' cwii ma'ndiina'.
40024042	’Jo' chii ñequii'cheⁿ c'om'c'eendyo' ee na ticaliu'yo' cwaaⁿ xuee nncwjee'cañoom nqueⁿ na matsa̱'ntjoom 'o.
40024043	Ñ'oomwaa cala'no̱ⁿ'yo': Xeⁿ ntyjii ts'aⁿ cwaaⁿ nlquie naⁿcanty'ue waⁿ'aⁿ, tixocatsom meiⁿ xonquiaaⁿ na nnc'ooquie'na na nntjeii'na 'naⁿ.
40024044	Jo' chii mati 'o c'om'c'eendyo' ee juu xjeⁿ na ticala'tiuu'yo', majuuto xjeⁿ'ñeeⁿ nncwja̱caño̱o̱ⁿ ja na cwiluiindyo̱ ts'aⁿ na jnaⁿ cañoom'luee.
40024045	’Cal'uu m'aaⁿ cwii moso na jndo̱' ts'om ndo' matseicanda̱, jom nlco'jndyee patrom 'naaⁿ'aⁿ na catsa̱'ntjoom cha'tso nt'omcheⁿ moso w'aa'ñeeⁿ na nñequiaaⁿ nantquie nda̱a̱na quia na mawe'ntyjo̱ xjeⁿ.
40024046	Quia na nncwjee' patrom 'naaⁿ'aⁿ na tja cwii joo ndo' nljeii na jeeⁿ ya cwenta mach'eeⁿ, t'maⁿ nñequiaana' na neiiⁿ'.
40024047	Candye'yo' nntsjo̱o̱, mayuu'cheⁿ na cha'tso 'naⁿ na matseixmaⁿ patrom'ñeeⁿ, nntioom cwenta l'o̱ mosoom'm.
40024048	Sa̱a̱ cal'uu na juu moso'ñeeⁿ cwiluiiñê na tia ts'aⁿñê ndo' nntseitioom naquii' ts'oom na taxocwjee' patrom 'naaⁿ'aⁿ na tyuaa',
40024049	ndo' nnto̱o̱ⁿ'o̱ⁿ na nncwjaaⁿ'aⁿ ntyjemosoñe na m'aⁿ nacje 'naaⁿ'aⁿ. Nlcwa'jndoo'ñê ndo' nntseijomñê nnc'om ñequio naⁿcandyee.
40024050	Mats'ia jo' nncwjee' patrom 'naaⁿ'aⁿ cwii xuee na tic'omc'eⁿ ndo' hora na ticatseitioom na nncwjee'.
40024051	Cwajndii nntseisei' patrom jom, jnda̱ nncju' tsaⁿ'ñeeⁿ jom yuu na m'aⁿ nn'aⁿ na cwe' cwil'aya na ya nn'aⁿndye. Jo' jo' nnty'ioom ndo' nneiⁿnqueeⁿ ndei'n'oom.
40025001	’Seineiⁿti Jesús ñ'oom tjañoom' cantyja na matsa̱'ntjom Ty'o̱o̱ts'om cañoom'luee. Tsoom: —Tyom'aⁿ qui yolcundyua ty'echona xjocanti 'naaⁿna na ntyjo chom na cwico seitye. Jlui'na, ty'ecatjomndyena juu tsaⁿs'a na macoco.
40025002	'Omndye joona tijndo̱' n'omna ndo' 'omndye naⁿ'ñeeⁿ majndo̱' n'omna.
40025003	Joo yolcu na tijndo̱' n'om quia na ty'echona xjocanti 'naaⁿna, tatic'oochotina seitye na nlco.
40025004	Sa̱a̱ yolcu na jndo̱' n'om ty'echona xjocanti 'naaⁿna na ntyjo chom ndi ñ'eeⁿ lioo na ñjomti seitye.
40025005	Ndo' yocheⁿ na meindoo'na nquii tsaⁿs'a na macoco, jnaⁿna' na ma'oondana ndo' mana jndana.
40025006	Quia tuee' xcwe tsjom, teic'uaa na matseixuaa ts'aⁿ. Matso: “C'om'c'eendyo', macwjee'cañoom ts'aⁿ na macoco. Quio'yo' na nlajomndyo' ñ'eⁿñê.”
40025007	Quia jo' tei'cantyja yolcu'ñeeⁿ. Jla'yo̱na nmaⁿ na ntyjo chom xjocanti 'naaⁿna.
40025008	Ndo' joo yolcu na tijndo̱' n'om jluena nda̱a̱ nc'iaana na jndo̱' n'om: “Jeeⁿ 'o leii, cateijndei'ya'yo' seitye na cwilei'ñ'om'yo' ee majaanduu' chom 'naaⁿyâ.”
40025009	Sa̱a̱ yolcu na jndo̱' n'om t'o̱o̱na nda̱a̱ naⁿ'ñeeⁿ: “Xonda̱a̱, ee xeⁿ nnts'aacheⁿna' na xocwijndeii na nleil'uee'ndyo̱ ncjo̱o̱yâ ndo' mati 'o. Yati catsalajnda'yo' na nleil'uee'ndyo'.”
40025010	Ndo' yocheⁿ na ty'ela'jnda naⁿ'ñeeⁿ seitye, tyjee'cañoom nquii tsaⁿs'a na macoco. Quia jo' joo yolcu na m'aⁿc'eendye ty'equie'na quii' w'aa ñ'eⁿñê yuu na nleit'maaⁿ' na macocoom. Jnda̱ jo' ta̱' ndyueel'a.
40025011	Jnda̱ chii mati tquie'cañom nt'omcheⁿ yolcundyua'ñeeⁿ. Jluena: “Aa ndi' ta, catseicanaaⁿndyu' 'ndyoots'a. Aa ndi' ta.”
40025012	T'o̱ tsaⁿ'ñeeⁿ nda̱a̱na: “Mayuu'cheⁿ matsjo̱o̱ nda̱a̱'yo' ticwajnaⁿ'a 'o.”
40025013	Ndo' tso Jesús nda̱a̱yâ: —Cala'no̱ⁿ'yo' na ñ'oommeiⁿ' cwit'mo̱o̱ⁿna' na c'om'c'eendyo', ee ticaliu'yo' cwaaⁿ xuee ndo' cwaaⁿ hora na ja na cwiluiindyo̱ ts'aⁿ na jnaⁿ cañoom'luee nncwja̱caño̱o̱ⁿya 'o.
40025014	’Nntseina̱ⁿtya̱ nnda̱a̱'yo' cwiicheⁿ ñ'oom tjañoom' cantyja 'naaⁿ' na matsa̱'ntjom Ty'o̱o̱ts'om cañoom'luee. Tyom'aaⁿ cwii ts'aⁿ na seijndaa'ñe na wjaa cwiicheⁿ tsjoomnancue na tquia. Tqueeⁿ'ñê mosoom'm ndo' tquiaaⁿ tsjo̱'ñjeeⁿ 'naaⁿ'aⁿ nda̱a̱na na nl'ana ts'iaaⁿ ñ'eⁿ joona'.
40025015	’Nnom cwii joo naⁿ'ñeeⁿ tquiaaⁿ 'om meiⁿ s'om. Nnom cwiicheⁿ tquiaaⁿ ñe'we meiⁿ ndo' nnom cwiicheⁿ ñe'cwii meiⁿ cwii tquiaaⁿ. Tquiaaⁿ nnom cwii cwii joona cantyjati na sei'no̱o̱ⁿ'o̱ⁿ na nnda̱a̱ nnts'aa. Jnda̱ jo' jlueeⁿ'eⁿ, tjaaⁿ cwiicheⁿ tsjoomnancue.
40025016	Juu ts'aⁿ na to'ñom 'om meiⁿ s'om mantyjacheⁿ tyoch'eeⁿ ts'iaaⁿ ñ'eⁿ joona'. Ndo' tantjomtyeeⁿ cwiicheⁿ 'om meiⁿ.
40025017	Mati juu ts'aⁿ na to'ñom we meiⁿ, tyoch'eeⁿ ts'iaaⁿ ñ'eⁿ joona' ndo' tantjoom cwiicheⁿ we meiⁿ.
40025018	Sa̱a̱ juu ts'aⁿ na ñecwii meiⁿ to'ñom, tjaaⁿ tjaca'ñeeⁿ quii' tyuaa, jo' jo' tanty'ioom s'om 'naaⁿ' patrom 'naaⁿ'aⁿ.
40025019	’Majndye xuee tjacaana' ndo' tyjee'nnda' patrom 'naaⁿna. Seijndaa'ñê na nncwjeeⁿ'eⁿ cwenta ñ'eⁿndyena cwanti tue'ntyjo̱ ta'ntjomna ñ'eⁿ s'om 'naaⁿ'aⁿ.
40025020	Tyjee'cañoomjndyee juu ts'aⁿ na to'ñom 'om meiⁿ s'om. Maleichuuñ'eeⁿ s'om'ñeeⁿ, mandi ñ'eⁿ 'om meiⁿ na tantjoom. Tquiaaⁿ joona' nnom patrom 'naaⁿ'aⁿ. Tsoom: “'U ta, tquiaa' 'om meiⁿ s'om no̱o̱ⁿ. Canty'ia' je' luaa cwiicheⁿ 'om meiⁿ na jnda̱ tantjo̱ⁿya.”
40025021	Tso patrom nnoom: “'U moso 'naⁿya, ya sa'. Tquioo' na tjoo' ts'om' ndo' na seicanda̱'. Meiiⁿ cwe' cwii ts'iaaⁿ na cachjoo sa̱a̱ 'u seicanda̱'. Je' nlqua̱a̱ⁿya 'u na t'maⁿti ts'iaaⁿ nntseixmaⁿ'. Ndo' na luaa' wendyo̱ nnc'o̱o̱ⁿya na neiiⁿya.”
40025022	Jnda̱ chii tyjee'cañoom juu ts'aⁿ na to'ñom we meiⁿ s'om. Tsoom: “'U ta, tquiaa' we meiⁿ s'om no̱o̱ⁿ. Canty'ia' je' luaa cwiicheⁿ we meiⁿ na jnda̱ tantjo̱ⁿya.”
40025023	Tso patrom nnoom: “'U moso 'naⁿya, ya sa'. Tquioo' na tjoo' ts'om' ndo' na seicanda̱'. Meiiⁿ cwe' cwii ts'iaaⁿ na cachjoo sa̱a̱ 'u seicanda̱'. Je' nlqua̱a̱ⁿya 'u na t'maⁿti ts'iaaⁿ nntseixmaⁿ'. Ndo' na luaa' wendyo̱ nnc'o̱o̱ⁿya na neiiⁿya.”
40025024	Quia jo' na macanda̱ tyjee'cañoom juu moso na ñe'cwii meiⁿ s'om to'ñom. Tsoom nnom patrom 'naaⁿ'aⁿ: “'U ta, mantyjiiya na 'u ts'aⁿ na jeeⁿ majñoom' 'ndyo' moso 'naⁿ'. 'U cwe' matsei'we' cantyja na cwiwe' ntjom 'naⁿ', meiⁿ na nnom', meiⁿ na nntseicueendyu'. Macanda̱ nencjo̱o̱yâ moso 'naⁿ' jeeⁿ cwilajnda̱a̱yâ.
40025025	Cwe' na nquiaya 'u, jo' chii tjo̱, tjo̱caty'iuya s'om 'naⁿ' quii' tyuaa. Luaa juuna', co'ñom'.”
40025026	Ndo' t'o̱ patrom 'naaⁿ'aⁿ nnoom: “'U re moso na tia ts'aⁿndyu' ndo' na nchqueⁿ', cwa maxjeⁿ ntyji' na matseiwa̱ya ntjom meiiⁿ nchii nnco̱ jno̱o̱ⁿ'a, ndo' mawantjo̱ⁿya meiiⁿ nchii nnco̱ matseicatsuundyo̱.
40025027	Cwe' nc'e jo' yati xeⁿ 'u seiwe' s'om 'naⁿya w'aa banco yuu na cwileiweya s'om 'naaⁿ nn'aⁿ, quia jo' to'ño̱ⁿ s'om 'naⁿya ñequio ts'iaaⁿnnomna' quia na tyja̱.”
40025028	Ndo' tso patrom nda̱a̱ nt'omcheⁿ mosoom'm: “Catjei'yo' cwii meiⁿwaa' l'o̱o̱ⁿ ndo' quia'yo' juuna' l'o̱ juu ts'aⁿ na maleiñ'oom qui meiⁿ.
40025029	Ee cantyjati na matseixmaⁿ ticwii cwii ts'aⁿ, xeⁿ ya ts'iaaⁿ mach'eeⁿ ñ'eⁿ juuna' quia jo' nnco'ñomtyeeⁿ na nleil'uee'ñê. Sa̱a̱ juu ts'aⁿ na tis'a ts'iaaⁿ mach'ee, nlui' cantyjati chjoowi' na maleiñ'oomtyeeⁿ.
40025030	Cwe' jo' catue'yo' moso nchqueeⁿ'm'aaⁿ' ch'eⁿ yuu na jaaⁿñe. Jo' jo' nnty'ioom ndo' nneiⁿnqueeⁿ ndei'n'oom.”
40025031	’Ja na cwiluiindyo̱ ts'aⁿ na jnaⁿ cañoom'luee, nndyo̱o̱nnda'a ñequio cha'tso ángeles 'naⁿya, na nntsa̱'ntjo̱ⁿya. Quia jo' nntseit'maaⁿ'ñena' ja na nncjo̱cajmaⁿ ntio 'naⁿya na jeeⁿ neiⁿncoo' caxuee na nncu'xa̱ⁿya nn'aⁿ.
40025032	Ndo' nn'aⁿ na cha'waa tsjoomnancue nntjomndyena jo no̱o̱ⁿ. Quia jo' nnto̱ⁿ'a joona cha'xjeⁿ na mato̱ⁿ' cwii pasto canmaⁿ ñequio canch'ioo ntsmeiiⁿ'eⁿ.
40025033	Nnts'aaⁿ na nncwintyjee' canmaⁿ ntyjaaⁿ'aⁿ ntyjaya ndo' canch'ioo nnts'aaⁿ na nncwintyjee' ntyjatymaaⁿ'.
40025034	Maluaa' nnts'aa ja na cwiluiindyo̱ na matsa̱'ntjo̱ⁿya. Nntsjo̱o̱ nda̱a̱ nn'aⁿ na m'aⁿ ntyjaa'a ntyjaya: “Quio'yo' 'o nn'aⁿ na jnda̱ jnda'yo' na matio'naaⁿñe Tsotya̱ya 'o. Cato'ñoom'yo' naya na mañequiaaⁿ na mati 'o cwilajomndyo' ñequio na matsa̱'ntjoom. Ee luaa' teiyoti seijndaa'ñê cwenta'yo' quia na tqueeⁿ tsjoomnancue.
40025035	Ee tyom'aaⁿya na ñejndo̱'a ndo' tquia'yo' na tcwaa'a. Tyom'aaⁿya na ñe'c'ua ndaa ndo' tquia'yo' na t'ua. Tyoma'no̱o̱ⁿya cwii cwii tsjom'yo' yuu na ticata'jnaaⁿ' nn'aⁿ ja ndo' to'ñoom'yo' ja naquii' l'a'yo'.
40025036	Tyom'aaⁿya na ntsaandyo̱ ndo' 'o jla'tsaaⁿ'ndyo' ja. Tyom'aaⁿya na wii'a ndo' 'o tyotsacajndo'yo' ja. Tyom'aaⁿya pra̱so ndo' tyotsantyja'yo' ja.”
40025037	Quia jo' nn'aⁿ na m'aⁿ ntyjaa'a ntyjaya na la'xmaⁿna cantyja na maty'iomyana' nnt'o̱o̱na, nluena: “Ta, ¿cwaaⁿ nty'iaayâ 'u na ñe'jndo' ndo' tquiaayâ na tcwa', oo nty'iaayâ 'u na ñe'c'ua' ndaa ndo' ñetquiaayâ ndaatioo na t'ua'?
40025038	¿Cwaaⁿ nty'iaayâ 'u na tyoma'noom' yuu na ticata'jnaaⁿ' nn'aⁿ 'u ndo' to'ño̱o̱ⁿyâ 'u quii'ntaaⁿyâ, oo na nty'iaayâ 'u na ntsaandyu' ndo' jla'tsaaⁿ'ndyô̱ 'u?
40025039	¿Cwaaⁿ nty'iaayâ 'u na wi' oo na m'aaⁿ' pra̱so ndo' sacajndo̱o̱'â 'u?”
40025040	Quia jo' ja na cwiluiindyo̱ na matsa̱'ntjo̱ⁿya nntsjo̱o̱ nda̱a̱ naⁿ'ñeeⁿ: “Mayuu'cheⁿ matsjo̱o̱ nda̱a̱'yo', meiⁿquia na l'a'yo' na teijndei'yo' cwii nn'aⁿya nmeiiⁿ na tit'maⁿ cwiluiiñe, nnco̱ teijndei'yo'.”
40025041	’ Jnda̱ chii, ja na matsa̱'ntjo̱ⁿya nntsjo̱o̱ nda̱a̱ nn'aⁿ na m'aⁿ ntyjaa'a ntyjatymaaⁿ': “Quindyo̱o̱'yo' nacañomya 'o nn'aⁿ na jnda̱ tso Ty'o̱o̱ts'om na cat'uiiwi'na' 'o. Je' je' nntsa'yo' quii' chom na tijoom canduu' na juu jo' seijndaa'ñe Ty'o̱o̱ts'om cwentaa' tsaⁿjndii na nlco'wi'na' jom ñequio ángeles 'naaⁿ'aⁿ.
40025042	Ee tyom'aaⁿya na ñe'jndo̱'a sa̱a̱ tînquia'yo' na nlcwaa'a. Tyom'aaⁿya na ñe'c'ua ndaatioo sa̱a̱ tînquia'yo' na nnc'ua.
40025043	Tyoma'no̱o̱ⁿya yuu na ticata'jnaaⁿ' nn'aⁿ ja sa̱a̱ tîcato'ñoom'yo' ja. Tyom'aaⁿya na ntsaandyo̱ sa̱a̱ tîcala'tsaaⁿ'ndyo' ja. Tyom'aaⁿya na wii'a sa̱a̱ tîcatsajndo'yo' ja. Tyom'aaⁿya na pra̱so sa̱a̱ tîcatsantyja'yo' ja.”
40025044	Quia jo' nnt'o̱o̱ naⁿ'ñeeⁿ no̱o̱ⁿ, nluena: “Ta, ¿cwaaⁿ ñenty'iaayâ 'u na ñe'jndo', oo na ñe'c'ua' ndaa, oo na ñeto'noom' yuu na ticata'jnaaⁿ' nn'aⁿ 'u, oo na ñet'oom' na ntsaandyu', oo na ñeteiwi', oo na ñet'oom' pra̱so sa̱a̱ tîcatei'jndeiiyâ 'u?”
40025045	Quia jo' nntsjo̱o̱ nda̱a̱ naⁿ'ñeeⁿ: “Mayuu'cheⁿ matsjo̱o̱ nda̱a̱'yo', nc'e na tîcateijndei'yo' nn'aⁿya nmeiiⁿ na tit'maⁿ cwiluiindye, maty'iomna' nnco̱ tîcatei'jndei'yo'.”
40025046	Ndo' nnc'oo naⁿ'ñeeⁿ yuu na tijoom cantycwii na nlco'wi'na' joona. Sa̱a̱ nn'aⁿ na m'aⁿ cantyja na maty'iomyana' nnto'ñoomna na tijoom cantycwii na nnta'ndo'na.
40026001	Jnda̱ na seineiⁿ Jesús cha'tso ñ'oommeiⁿ', seineiiⁿ nda̱a̱ jâ nn'aⁿ na cwilajomndyô̱ ñ'eⁿñê.
40026002	Tsoom: —'O nquiu'yo' na we xuee cwii tjo̱o̱ ndo' nncuee' xuee pascua. Ndo' ja na cwiluiindyo̱ ts'aⁿ na jnaⁿ cañoom'luee maquialjo' nñe'quia nn'aⁿ cwenta ja luee nn'aⁿ na nnty'ioomna ja ts'oom'naaⁿ.
40026003	Ndo' ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ na cwiluiitquiendye naquii' tsjoom, mañejuu xjeⁿ'ñeeⁿ tjomndyena tach'eeⁿ' w'aa t'maⁿ, waa' tyee na cwiluiitquieñe na jndyu Caifás.
40026004	Tyo'maⁿna ñ'eⁿ nc'iaana chiuu nl'ayoona na nñequio'nn'aⁿna Jesús cha nt'uena jom, ndo' na nla'cuee'na jom.
40026005	Jla'tiuuna, jluena nda̱a̱ nc'iaana: —Sa̱a̱ ticat'ua̱a̱ya jom xcwe ncuee cha ticala'wendye nn'aⁿ nacjooya.
40026006	Tyom'aaⁿ Jesús tsjoom Betania waa' Simón, tsaⁿ na ñechuu tycu lepra.
40026007	Wacatyeeⁿ nacañoom' meiⁿsa ndo' tuee'cañoom cwii yuscu na maleiñ'oom cwii tsioo na tuiina' ñ'eⁿ tsjo̱' canchii' na jndyu alabastro. Tsioo'ñeeⁿ ñjom ncheⁿ' cachi na jeeⁿ jnda. Tu'nquioom joona' xqueⁿ Jesús.
40026008	Ndo' jâ nn'aⁿ na cwilajomndyô̱ ñ'eⁿñê, quia na nty'iaayâ na luaA', jla'lioo'ndyô̱, l'uuyâ: —Jeeⁿcheⁿ ndyaa' cwe'chi tsuu ncheⁿ'.
40026009	Yati xeⁿ teil'uana' ee jndye s'om nncwji'na' na nluii naya ndyeñeeⁿ'.
40026010	Quia sei'no̱ⁿ' Jesús na luaa' cwil'uuyâ, tsoom nda̱a̱yâ: —¿Chiuu na cwila'lioo'ndyo' ñ'eⁿ yuscum'aaⁿ'? ee jeeⁿ tjacanjoom' nayawaa' na s'aaⁿ ñ'eⁿndyo̱.
40026011	Ee ja nchii ñequii'cheⁿ nnc'o̱o̱ⁿya ñ'eⁿndyo' sa̱a̱ ndyeñeeⁿ' ñequii'cheⁿ m'aⁿna quii'ntaaⁿ'yo'.
40026012	Yuscum'aaⁿ' na tu'nquioom ncheⁿ' nacjoya, matseijndaa'ñena' na nncjaacanty'iuu'ndyo̱.
40026013	Mayuu'cheⁿ nndye'yo' nntsjo̱o̱, meiⁿyuucheⁿ na nñe'quia nn'aⁿ ñ'oom naya 'naaⁿ' Ty'o̱o̱ts'om na cha'waa tsjoomnancue, maxjeⁿ nla'neiⁿna cantyja 'naaⁿ' naya na s'aa yuscum'aaⁿ' cha ticatsuu ñ'oom cantyja 'naaⁿ'aⁿ.
40026014	Ndo' cwii jâ nn'aⁿ na canchoo'wendyô̱, juu tsaⁿ na jndyu Judas Iscariote, tjaaⁿ na m'aⁿ ntyee na cwiluiitquiendye.
40026015	Tsoom nda̱a̱na: —¿Cwanti nncwantjo̱ⁿ nl'a'yo', nñequia cwenta Jesús luee'yo'? Jla'jndaa'ndyena, tquiana ntquiuu nchoo' qui s'om xuee.
40026016	Ndo' xjeⁿ'ñeeⁿ to̱o̱ⁿ'o̱ⁿ, tyol'uee'ñê chiuu ya nnts'aaⁿ na nñequiaaⁿ cwenta Jesús lueena.
40026017	Tuee' xuee na cwiwityeⁿ ncuee na cwicwa' nn'aⁿ tyoo' na tjaa ndaaljo' tjaquiee'. Jâ nn'aⁿ na cwilajomndyô̱ ñ'eⁿ Jesús jla'candyoo'ndyô̱ na m'aaⁿ, l'uuyâ: —¿Yuu l'ue ts'om' na nntsalajndaa'ndyô̱ cantyja 'naaⁿ' xuee pascua na nleiñ'oom' na nlqui' catsmaⁿ?
40026018	T'o̱o̱ⁿ nda̱a̱yâ, tsoom: —Catsaquie'yo' quii' tsjoom, candu'yo' nnom juu ts'aⁿ na nliu'yo': “Ndi' matso Maestro ts'aⁿ na ma'mo̱o̱ⁿ nda̱a̱yâ na majnda̱ jaawe'ntyjo̱ xjeⁿ na nlco'wi'na' jom. L'ue ts'oom na nnteijndei' wa' na nleijndaa' na nlcwaaⁿ'aⁿ, nlqueeⁿ catsmaⁿ na nntseit'maaⁿ'ñê xuee pascua ñequio jâ nn'aⁿ na cwilajomndyô̱ ñ'eⁿñê.”
40026019	Ndo' l'aayâ cha'xjeⁿ na tsoom. Jlajndaa'ndyô̱ na nlcwaa'â natmaaⁿ xuee pascua.
40026020	Jnda̱ na teinco̱o̱ⁿ' ncue, tjawacatyeeⁿ Jesús nacañoom' meiⁿsa ñequio jâ na canchoo'wendyô̱.
40026021	Ndo' yocheⁿ na cwicwaa'â to̱o̱ⁿ'o̱ⁿ, seineiiⁿ nda̱a̱yâ, tsoom: —Mayuu'cheⁿ nndye'yo' nntsjo̱o̱, cwiindyo' 'o nñequiaa cwenta ja luee nn'aⁿ.
40026022	Ñ'oomwaa' jeeⁿ ndyaa' seichjoo'na' n'o̱o̱ⁿyâ. To̱o̱'â cwii ndo' cwiindyô̱ ta'x'a̱a̱yâ nnoom, l'uuyâ: —Ta, ¿aa nnts'aacheⁿna' na ja?
40026023	T'o̱o̱ⁿ nda̱a̱yâ, tsoom: —Cwii ts'aⁿ na jnda̱ tjoom xiowaa ñ'eⁿndyo̱, tsaⁿ'ñeeⁿ nñequiaaⁿ cwenta ja.
40026024	Ndo' maxjeⁿ nlco'wi'na' ja na cwiluiindyo̱ ts'aⁿ na jnaⁿ cañoom'luee cha'xjeⁿ na matso ljeii 'naaⁿ' Ty'o̱o̱ts'om. Sa̱a̱ jeeⁿ nty'iaa'ñe juu ts'aⁿ na nñequiaa cwenta ja luee nn'aⁿ. Yati xeⁿ tîcaluiiñe tsaⁿ'ñeeⁿ.
40026025	Quia jo' t'o̱ Judas, tsaⁿ na nñequiaa cwenta jom. Tso: —'U Maestro, ¿aa nnts'aacheⁿna' na ja? T'o̱ Jesús nnoom: —Majo'ndyo cha'xjeⁿ jnda̱ tsu'.
40026026	Yocheⁿ na cwicwaa'â to'ñom Jesús tyoo', seit'maaⁿ'ñê Ty'o̱o̱ts'om cantyja 'naaⁿ'na'. Tyjeeⁿ juuna', tquiaaⁿ nda̱a̱yâ. Tsoom: —Cato'ñoom'yo' cwa'yo' tyoo'waa, ee cwiluiiñena' seii'a.
40026027	Mati to'ñoom cwii waso na ñjom ndaa winom, tquiaaⁿ na quianl'uaa' Ty'o̱o̱ts'om. Jnda̱ chii tquiaaⁿ juuna' nda̱a̱yâ, tsoom: —Luaa cwe'yo'. Calui' cjaana'.
40026028	Ndaa winomwaa cwiluiiñena' nioom'a na ñequio juuna' maqua̱ⁿtya̱ⁿya ñ'oom xco cha nnda̱a̱ ntseit'maⁿ ts'om Ty'o̱o̱ts'om jnaaⁿ jndyendye nn'aⁿ.
40026029	Nndye'yo' nntsjo̱o̱, xuee na cwii wjaatina' taxoc'uannda'a ndaa winom hasta quia jnda̱ tue'ntyjo̱ na mamatsa̱'ntjom Tsotya̱. Quia ljo'cheⁿ nnc'uaxco̱ juuna' ñ'eⁿndyo' yuu na matsa̱'ntjoom.
40026030	Taayâ cwii luantsa, jnda̱ chii jluii'â jo' jo'. Saayâ ta na jndyu Olivos.
40026031	Quia jo' tso Jesús nda̱a̱yâ: —Tsjom je' cha'tsondyo' 'o nntjei'ndyo' ñ'eⁿndyo̱. Ee ljeii 'naaⁿ' Ty'o̱o̱ts'om matsona': “Nla'cuee' nn'aⁿ juu ts'aⁿ na mach'ee cwenta canmaⁿ. Ndo' canmaⁿ ntsmeiiⁿ'eⁿ nnt'oom'ndyeyo'.”
40026032	Ndo' tsotyeeⁿ nda̱a̱yâ: —Ja quia na jnda̱ mawando̱'xco̱ na jnda̱ ty'io̱, nncjo̱jndya̱a̱ ts'o̱ndaa Galilea, xeⁿ jnda̱ nntsantyjo̱'yo'.
40026033	Ndo' t'o̱ Pedro nnoom, tso: —Meiiⁿ cha'tsondye naⁿm'aⁿ' nntjeii'ndyena ñ'eⁿndyu' sa̱a̱ ja tijoom cwji'ndyo̱ ñ'eⁿndyu'.
40026034	T'o̱ Jesús nnoom, tso: —Mayuu'cheⁿ matsjo̱o̱ njom', tsjom je', cwii tjo̱o̱cheⁿ na nntseixuaa caxtijndyo, sa̱a̱ 'u jnda̱ ndyee ndii' macwji'ndyu' ñ'eⁿndyo̱.
40026035	Tso Pedro nnoom: —Meiiⁿ na nncju'na' na c'io̱ ñ'eⁿndyu' sa̱a̱ tijoom cwji'ndyo̱ cantyja 'naⁿ'. Ndo' majuu ñ'oom t'o̱o̱yâ na cha'tsondyô̱ na cwilajomndyô̱ ñ'eⁿ Jesús.
40026036	Ndo' squia̱a̱yâ cwii joo na jndyuna' Getsemaní. Tsoom nda̱a̱yâ: —Cwindyuaandyo' ñjaaⁿñe yocheⁿ na jo̱ luaa' na nntseina̱ⁿya nnom Ty'o̱o̱ts'om.
40026037	Quia jo' tjatyeeⁿ, tjañ'oom Pedro ñequio we ntseinda Zebedeo. Jnaⁿna' na t'maⁿ matsei'ndaa'na' ntyjeeⁿ, ndo' jeeⁿ matseichjoo'na' ts'oom.
40026038	Tsoom nda̱a̱na: —Jeeⁿcheⁿ ndyaa' matseichjoo'na' ts'o̱o̱ⁿ hasta jom ndyowe' ts'o̱o̱ⁿ. Caljoo'ndyo' ljoo. C'om'c'eendyo', calajomndyo' ñ'eⁿndyo̱, nchii cwinda'yo'.
40026039	Quia jo' tjatjatyeeⁿ chjoowi'. Tjawanquioom na matseit'maaⁿ'ñê Ty'o̱o̱ts'om. Tyoch'eeⁿ ty'oo nnom, tsoom: —Tsotya̱ya, xeⁿ aa waa na nnda̱a̱ nluii, quiaa' na tincwino̱o̱ⁿya nawi'waa na matseijomna' cwii na jeeⁿ ja. Sa̱a̱ meiiⁿ na luaa' macaⁿ'a, caluii cha'xjeⁿ na l'ue ts'om' nncu', nchii cha'xjeⁿ na l'ue ts'o̱o̱ⁿ ja.
40026040	Jnda̱ jo' jndyolcweeⁿ'eⁿ na m'aⁿ ndyee naⁿ'ñeeⁿ na cwila'jomndye ñ'eⁿñê. Ljeiiⁿ na cwindana. Tsoom nnom Pedro: —'U Pedro, ¿aa tîcanda̱a̱ nlaquii n'om'yo' meiiⁿ ñe'cwii hora na ticanda'yo' na nlajomndyo' ñ'eⁿndyo̱?
40026041	Cha'tsondyo' c'om'c'eendyo' na calaneiⁿ'yo' nnom Ty'o̱o̱ts'om cha ticjaachuuna' 'o xjeⁿ 'naaⁿ'na' quia wi' cwitjom'yo'. Mayuu', jeeⁿ m'aaⁿc'ee' ts'om ts'aⁿ na nnts'aa yuu na macaⁿna' sa̱a̱ nc'e na ts'aⁿ tseixmaaⁿ, tileicanaⁿñê.
40026042	Jnda̱ jo' tjannaaⁿ'aⁿ na jnda̱ we ndii' na nntseineiiⁿ nnom Ty'o̱o̱ts'om. Tsoom: —Tsotya̱ya, xeⁿ xocanda̱a̱ na nncwinom'na' nawi' na nntjo̱ⁿya, ñecuaa, caluii cha'xjeⁿ na l'ue ts'om' nncu'.
40026043	Jndyonnaaⁿ'aⁿ na m'aⁿ naⁿ'ñeeⁿ. Ljeiiⁿ maxjeⁿ cwindana, ee jeeⁿ tyeⁿ maleichuu tsaⁿtsjom joona.
40026044	Quia jo' 'ñeeⁿ joona, tjannaaⁿ'aⁿ na seineiiⁿ nnom Ty'o̱o̱ts'om na jnda̱ ndyee ndii'. Mañejooti ñ'oom tyotseity'ooñê.
40026045	Tyjee'cañoomnnaaⁿ'aⁿ naⁿ'ñeeⁿ, tsoom nda̱a̱na: —¿Aa maxjeⁿ ndicwaⁿ cwinda'yo'? Ya na mañjom cwita'jndyee'yo'. Cwa je' c'om'c'eendyo', ee jnda̱ tue'ntyjo̱ xjeⁿ cantyja 'naⁿya na cwiluiindyo̱ ts'aⁿ na jnaⁿ cañoom'luee. Je' mañequiaa ts'aⁿ cwenta ja luee nn'aⁿ na wi'ndye.
40026046	Quicantyja'yo', cjaaya. Canty'ia'yo' luaa' mandyocwjee'cañoom juu ts'aⁿ na mañequiaa cwenta ja luee nn'aⁿ.
40026047	Ndicwaⁿ matseineiⁿ Jesús ndo' tyjee'cañoom Judas, cwii jâ nn'aⁿ na canchoo'wendyô̱. Jndyochom jndye nn'aⁿ na m'aⁿ cantyja 'naaⁿ ntyee na cwiluiitquiendye ndo' cantyja 'naaⁿ nn'aⁿ na cwiluiitquiendye naquii' tsjoom. Cwilei'cho naⁿ'ñeeⁿ ncjo espadas ñequio n'oom nch'io.
40026048	Ndo' Judas, tsaⁿ na tquiaa cwenta Jesús, jnda̱ t'mo̱o̱ⁿ 'naaⁿ chiuu waa na nnts'aaⁿ. Tsoom: —Ts'aⁿ na nnc'ua ntsmaⁿ' maxjeⁿ juu na cwil'ue'yo'. Mana cat'ue'yo' jom.
40026049	Mañoom' tyjee'cañoom nacañoom' Jesús. Tsoom nnom: —Xmaⁿndyu' Maestro. Ndo' t'om ntsmaⁿ' Jesús.
40026050	Tso Jesús nnoom: —Xmaⁿndyu'. Ts'iaaⁿ na jndyo', mana catseicanda̱a̱'ndyu'. Quia jo' tquie'cañom naⁿ'ñeeⁿ Jesús, t'uena jom. Jla'tyeⁿna jom.
40026051	Ndo' cwiindyô̱ jâ na ñ'a̱a̱ⁿyâ ñ'eⁿ Jesús, tjei'ñoomñe xjoo'. Tyjee tsua'qui mosoo' tyee na cwiluiitquieñe.
40026052	Quia jo' tso Jesús nnoom: —Cwjaa'ndyu'nnda' xjo' naquii' tjaⁿwaa'na'. Ee juu ts'aⁿ na mach'ee nata̱' quio xjo mañequio jo' nncueeⁿ'eⁿ.
40026053	¿Aa ticatseitiuu' na nnda̱a̱ nlcaaⁿ'a nnom Tsotya̱ ndo' jom mañoom' njñoom meiⁿcheⁿ ntmaaⁿ' ángeles na nntei'jndeiina ja?
40026054	Sa̱a̱ xeⁿ na nmeiⁿ' nnts'aa, ¿chiuu nntseicanda̱a̱'ñeyuuna' ljeii 'naaⁿ'aⁿ na matsona' na tseixmaⁿya na catjo̱ⁿya na luaa?
40026055	Ndo' tso Jesús nda̱a̱ cha'tso nn'aⁿ: —Jnda'jom ñ'eⁿ ncjo espadas ñ'eⁿ n'oom nch'io tquiocat'ue'yo' ja cha'cwijom tquio'yo' nacjoo' cwii tsaⁿcanch'ue. 'Io ndii 'io ñeta'catya̱ⁿ naquii' wats'om t'maⁿ na ñet'mo̱o̱ⁿ nda̱a̱'yo', sa̱a̱ tîcat'ue'yo' ja.
40026056	Sa̱a̱ cha'tso na matjo̱ⁿ nmeiiⁿ cwicalui'yuu' ñ'oom ndyuee profetas. Quia jo' cha'tsondyô̱ na cwilajomndyô̱ ñ'eⁿ Jesús jlei'no̱o̱ⁿyâ, 'ndya̱a̱yâ jom na ñenqueⁿ.
40026057	Quia jo' nquiee nn'aⁿ na t'ue Jesús, ty'eñ'omna jom waa' Caifás, juu tyee na cwiluiitquieñe. Jo' jo' jnda̱ tjomndye nn'aⁿ na cwit'mo̱o̱ⁿ ljeii na tqueⁿ Moisés, ñequio nn'aⁿ na cwiluiitquiendye naquii' tsjoom.
40026058	Ndo' Pedro tquiacheⁿ tquia tjantyjo̱o̱ⁿ naxeⁿ' Jesús. Tueⁿ'eⁿ waa' tyee na cwiluiitquieñe. Tjaqueⁿ'eⁿ tach'eeⁿ' w'aa'ñeeⁿ. Tjacjom quii'ntaaⁿ nn'aⁿ na cwil'a cwenta wats'om, cha nnty'iaaⁿ'aⁿ chiuu nncjaaju'yuuna' cantyja 'naaⁿ' Jesús.
40026059	Ndo' ntyee na cwiluiitquiendye ñequio nn'aⁿ na cwiluiitquiendye naquii' tsjoom ñequio cha'tsondye nt'omcheⁿ nn'aⁿ na m'aⁿ n'iaaⁿ, tyol'ueena nn'aⁿ na calue ñ'oom cantu nacjoo' Jesús cha nnda̱a̱ nleijndaa' jnaaⁿ'aⁿ na cueeⁿ'eⁿ.
40026060	Sa̱a̱ meiiⁿ na jndye nn'aⁿ jlue ñ'oom cantu nacjoom'm na waa jnaaⁿ'aⁿ maxjeⁿ ticalui'yuu' ñ'oom'ñeeⁿ. Jnda̱ chii wendye naⁿ'ñeeⁿ tjoom' cantu jluena:
40026061	—Tsaⁿm'aaⁿ' ñetsoom jom nntseityueeⁿ'eⁿ wats'om t'maⁿ cwentaa' Ty'o̱o̱ts'om, ndo' ñendyee xuee na nnts'aaxcoom cwiicheⁿ.
40026062	Quia jo' nquii tyee na cwiluiitquieñe teintyjeeⁿ'eⁿ, tsoom nnom Jesús: —¿Aa maxjeⁿ meiⁿcwii ñ'oom tic'o̱'? ¿Chiuu waayuu na nmeiiⁿ' ñ'oom cwitjei'yuu'ndye naⁿm'aⁿ' nacjo'?
40026063	Sa̱a̱ Jesús meiⁿcwii ñ'oom tic'o̱o̱ⁿ. Quia jo' nquii tyee na cwiluiitquieñe tso nnoom: —Ñequio xuee' Ty'o̱o̱ts'om na wando', tyeⁿ matsa̱'ntjo̱ⁿya 'u, catsu' ñ'oom na mayuu'. Catsu'ndyeyu' nndya̱a̱yâ, ¿aa 'u cwiluiindyu' Cristo, Jnda Ty'o̱o̱ts'om?
40026064	T'o̱ Jesús nnoom: —Majo'ndyo ñ'oom na matsu'. Ndo' mati matseicandiiya 'o na 'io cha xuee na cwii wjaatina' nnty'ia'nda̱a̱'yo' ja na cwiluiindyo̱ ts'aⁿ na jnaⁿ cañoom'luee na m'aaⁿndyo̱ yuu na matseit'maaⁿ'ñena' ja ntyjaa' Ty'o̱o̱ts'om ntyjaya. Jom tseixmaaⁿ cha'tso najnda̱. Ndo' nnty'ia'yo' ja na nnaaⁿ cañoom'luee na nndyo̱cua̱nnda'a ñequio nchquiu.
40026065	Quia jo' tyee na cwiluiitquieñe jndii'ñê liaⁿ'aⁿ na lioom'm, tsoom: —Tsaⁿm'aaⁿ jnda̱ seineiiⁿ ñ'omntjeiⁿ nacjoo' Ty'o̱o̱ts'om. Ticaⁿtina' 'ñeeⁿ na nncwji'yuu'ñe nacjoom'm. 'O cwindye'yo' ñ'omntjeiⁿ na tsoom.
40026066	¿Ljo' cwilatiuu'yo' je' ñ'eⁿñê? T'o̱o̱ nn'aⁿ nnoom, jluena: —Tsaⁿm'aaⁿ' maxjeⁿ tseixmaaⁿ na cueeⁿ'eⁿ.
40026067	Ndo' tyojñomna ndaajnaⁿ' nnoom. Tyotioona nda' jom ndo' nt'om tyotmeiiⁿ' nda' watmeiⁿ nnoom.
40026068	Ndo' jluena nnoom: —'U na cwiluiindyu' Cristo na jñom Ty'o̱o̱ts'om, cwa cjaawee' 'ndyo' 'ñeeⁿ tmeiⁿ' nda' 'u.
40026069	Yocheⁿ na cwiluii na nmeiiⁿ', Pedro wacatyeeⁿ tach'eⁿ ndo' tyjee'cañoom cwii yuscu na mandi'ntjom jo' jo'. Tso tsaⁿ'ñeeⁿ nnoom: —'U maxjeⁿ ñeñ'eⁿ' ñ'eⁿ Jesús, tsaⁿ na jnaⁿ Galilea.
40026070	Sa̱a̱ Pedro tjei'ñê ñequio na ndye cha'tsondye naⁿ'ñeeⁿ. Tsoom: —Meiⁿchjoo ticaljeii ñ'oom na matsu'.
40026071	Jnda̱ chii tjaaⁿ na waa 'ndyoots'a t'maⁿ ndo' cwiicheⁿ yuscu na mandi'ntjom jo' jo' ljeii jom. Tso tsaⁿ'ñeeⁿ nda̱a̱ nn'aⁿ na m'aⁿ na nndyoo': —Tsaⁿm'aaⁿ maxjeⁿ ñeñ'eeⁿ ñ'eⁿ Jesús, tsaⁿ na jnaⁿ Nazaret.
40026072	Cwiicheⁿ cwii ndii' tjei'ñe Pedro mana tjei'yom xuee' Ty'o̱o̱ts'om. Tsoom: —Ntyjii Ty'o̱o̱ts'om na ticwajnaⁿ'a tsaⁿm'aaⁿ'.
40026073	Tyoowiquiuu' ndo' nt'omcheⁿ nn'aⁿ na meintyjee' jo' jo' ty'entyjaa'na jom. Jluena nnoom: —Mayuu'cheⁿ na 'u cwii joo nn'aⁿ na cwila'jomndye ñ'eⁿ tsaⁿm'aaⁿ'. Ee ñ'oom na matsei'neiⁿ' ma'mo̱ⁿna' na Galilea jnaⁿ'.
40026074	Quia jo' to̱' Pedro na tju' cheⁿnqueⁿ ñ'omwi' nacjoom'm. Tsoom na ntyjiicheⁿ Ty'o̱o̱ts'om na mayom'm. Tsoom: —Ja maxjeⁿ ticwajnaⁿ'a tsaⁿm'aaⁿ'. Ndo' majo'to xjeⁿ'ñeeⁿ seixuaa caxtijndyo.
40026075	Mañoom' tjañjoom' ts'om Pedro juu ñ'oom na jnda̱ tso Jesús nnoom: “Cwii tjo̱o̱cheⁿ na nntseixuaa caxtijndyo sa̱a̱ 'u jnda̱ ndyee ndii' macwji'ndyu' ñ'eⁿndyo̱.” Mana jlueeⁿ'eⁿ ch'eⁿ. Sei'ndaa'ñ'eⁿna' ntyjeeⁿ, tyoty'ioom.
40027001	Quia na jnda̱ teincoo cha'tso ntyee na cwiluiitquiendye ñequio nn'aⁿ na cwiluiitquiendye quii' tsjoom nda̱a̱ nn'aⁿ judíos ñe'cwii jla'tjoom'na ñ'oom na t'maⁿna cue' Jesús.
40027002	Jla'tyeⁿna jom, ty'eñ'omna jom. Ty'ecatioona cwenta jom l'o̱ nquii Poncio Pilato na juu cwiluiiñe gobiernom.
40027003	Ndo' Judas, ts'aⁿ na tquiaa cwenta Jesús luee naⁿ'ñeeⁿ, quia na nty'iaaⁿ'aⁿ na jnda̱ teijndaa' na nncue' Jesús, tioo na jeeⁿ tia ntyjeeⁿ cantyja na s'aaⁿ. Tjatseilcweeⁿ'eⁿ ntquiuu nchoo' nqui s'om xuee nda̱a̱ ntyee na cwiluiitquiendye ñequio nda̱a̱ nn'aⁿ na cwiluiitquiendye quii' tsjoom.
40027004	Tsoom nda̱a̱ naⁿ'ñeeⁿ: —T'maⁿ jnaⁿya waa na seiquio̱o̱ya cwii ts'aⁿ luee'yo' na tjaa'naⁿ jnaⁿ tseixmaⁿ. T'o̱o̱ naⁿ'ñeeⁿ nnoom, jluena: —¿Ljo' mach'eena' jâ na ljo'? Cando' nncu'.
40027005	Quia jo' Judas tyeⁿnqueeⁿ'eⁿ s'om xuee'ñeeⁿ naquii' wats'om t'maⁿ. Jnda̱ jo' jlueeⁿ'eⁿ, tjaaⁿ. Tjatseintyjañê, seicuee'ñe cheⁿnqueⁿ.
40027006	Ntyee na cwiluiitquiendye jla'xcwiina s'om'ñeeⁿ. Jluena: —S'ommeiiⁿ jnda̱ njoml'ua na nncue' ts'aⁿ. Jo' chii ticaty'iomyana' na nlatjo̱o̱ⁿ'a joona' ñequio s'om na cwiquioo cwentaa' Ty'o̱o̱ts'om.
40027007	Jnda̱ na jla'tjoom'na ñ'oom ñ'eⁿ nc'iaana, jla'catsuuna s'om'ñeeⁿ. Tioml'uana cwii taⁿ' tyuaa na jnda̱a̱ ts'aⁿ na mach'ee ncuaa. Jo' jo' l'ana wats'om tyue' yuu na nnc'oocaty'iuuna l'oo, nn'aⁿ na cwe' cwiquieya tsjoomna.
40027008	Cwe' jo' hasta xuee je' jndyu tyuaa'ñeeⁿ Tyuaa Niom'.
40027009	Ndo' na luaa' tuii seicanda̱a̱'ñena' ñ'oom 'ndyoo profeta Jeremías, tsoom: “Nn'aⁿ Israel jla'jndaa'ndyena na njoml'uañe ts'aⁿ ntquiuu nchoo' nqui s'om xuee. Jnda̱ chii to'ñoomlcwe'na s'om'ñeeⁿ.
40027010	Ñequio joona' jla'jndana cwii taⁿ' tyuaa' ts'aⁿ na mach'ee ncuaa cha'xjeⁿ na t'mo̱ⁿ Ty'o̱o̱ts'om no̱o̱ⁿ na maxjeⁿ nluii.”
40027011	Ty'eñ'omna Jesús, tyomeintyjeeⁿ'eⁿ jo nnom gobiernom Pilato. Tax'ee tsaⁿ'ñeeⁿ nnoom: —¿Aa 'u cwiluiindyu' Rey cwentaa nn'aⁿ judíos? T'o̱ Jesús, tsoom: —Maxjeⁿ jo' ja, cha'na matsu'.
40027012	Ntyee na cwiluiitquiendye ñequio nn'aⁿ na cwiluiitquiendye quii' tsjoom tquiana jnaaⁿ'aⁿ nnom Pilato. Ndo' meiiⁿ na cwiqueⁿna ñ'oom nacjoom'm sa̱a̱ jom meiⁿcwii ñ'oom tîc'o̱o̱ⁿ.
40027013	Jo' chii tso Pilato nnoom: —¿Aa maxjeⁿ ticandi' ñ'oommeiiⁿ na cwitjei'yuu'ndyena nacjo'?
40027014	Sa̱a̱ meiⁿcwii 'ndyoo ñ'oom tîc'o̱o̱ⁿ cantyja ñ'oom na tuee'na nacjoom'm. Jo' chii s'aana' na jeeⁿ tjawee' ts'om Pilato na tîc'o̱ Jesús.
40027015	Ndo' ticwii chu na nncuee' xuee pascua tyowaa costumbre na nquii gobiernom nntseicandyaañê meiⁿcwi'ñeeⁿcheⁿ pra̱so na nntaⁿ nn'aⁿ.
40027016	Ndo' quia jo' tyom'aaⁿ cwii pra̱so na jndyu Barrabás w'aancjo na t'maⁿ ñ'oom waa nacjoom'm.
40027017	Ndo' quia na tjomndye nn'aⁿ, tax'ee Pilato nda̱a̱na, tsoom: —Je' candu'yo', ¿'ñeeⁿ juu l'ue n'om'yo' na nntseicandyaandyo̱? ¿Aa juu Barrabás, oo ¿aa Jesús na cwilue nn'aⁿ na cwiluiiñe Cristo?
40027018	Ee sei'no̱ⁿ' Pilato na cwe' na jndoona Jesús jo' chii jla'quioona juu l'o̱o̱ⁿ nchii ee na waa jnaaⁿ' tsaⁿ'ñeeⁿ.
40027019	Ndo' yocheⁿ na wacatyeeⁿ na nncu'xeeⁿ ñ'oom'ñeeⁿ seicwanom scoom'm cwii ñ'oom na m'aaⁿ. Tso: “Ticatii'ndyu' ñ'oomwaa' ee tsaⁿm'aaⁿ' matseixmaaⁿ cantyja na maty'iomyana'. Ee tsjom teincooquiuu' jeeⁿ ñeseicachjuu tsaⁿtsjom ja cantyja 'naaⁿ'aⁿ.”
40027020	Ndo' ntyee na cwiluiitquiendye ñequio nn'aⁿ na cwiluiitquiendye quii' tsjoom tyola'jndo̱'na n'om nn'aⁿ na cataⁿ naⁿ'ñeeⁿ na candyaañe juu Barrabás ndo' Jesús cueeⁿ'eⁿ.
40027021	Jo' chii tax'eennda' Pilato nda̱a̱ nn'aⁿ na jndyendye, tsoom: —Cwa candu'yo', ¿cwaaⁿ cwii na wendye joona l'ue n'om'yo' na catseicandyaandyo̱? Joona t'o̱o̱na, jluena: —Juu Barrabás.
40027022	Tax'eennda' Pilato nda̱a̱na. Tsoom: —Xeⁿ juu Barrabás nndyaañê quia jo' ¿chiuu nnts'aayo̱ ñequio Jesús na cwindu'yo' na cwiluiiñe Cristo? Cha'tsondye naⁿ'ñeeⁿ t'o̱o̱na nnoom, jluena: —Caty'ioom' jom ts'oom'naaⁿ.
40027023	Quia jo' tax'ee Pilato nda̱a̱na, tsoom: —¿Ljo' jnaⁿ tseixmaaⁿ nquiu'yo'? Sa̱a̱ majndeiiti jla'xuaa naⁿ'ñeeⁿ, jluena: —Caty'ioom' jom ts'oom'naaⁿ.
40027024	Jnda̱ na nty'iaa' Pilato na tîcanaⁿñê ñ'oom'ñeeⁿ hasta manndyo na nla'wendyena nacjoom'm, quia jo' tcaaⁿ ndaatioo, jñoom'm na jndoo' cha'tsondye naⁿ'ñeeⁿ. Tsoom: —Je' mandyuu'a cha calui'yuu'na' na ticacho̱o̱ jnaⁿ xeⁿ nlacue'yo' tsaⁿm'aaⁿ' na tjaa jnaaⁿ'. Jo' chii, cajndo' ncjo'yo'.
40027025	Sa̱a̱ t'o̱o̱ cha'tsondye naⁿ'ñeeⁿ, jluena: —Ljo' ch'eena' jâ. Ncjo̱o̱yâ nncho̱o̱nqua̱a̱ⁿyâ jnaⁿ ñequio ndaayâ na nncue' tsaⁿm'aaⁿ'.
40027026	Jo' chii Pilato seicandyaañê Barrabás cha'xjeⁿ na taⁿ nn'aⁿ. Ndo' sa̱'ntjoom na cala'sei' sondaro 'naaⁿ'aⁿ Jesús. Jnda̱ jo' tquiaaⁿ juu lueena na caty'ioomna juu ts'oom'naaⁿ.
40027027	Jnda̱ jo' ty'eñ'om sondaro'ñeeⁿ Jesús naquii'cheⁿ wats'iaaⁿ. Jo' jo' jla'tjomndye cha'tso ntmaaⁿ' sondaro nacañom'm.
40027028	Tjeii'na liaⁿ'aⁿ ndo' jla'cweena cwiicheⁿ liaa jom, liaatco colo wee juuna'.
40027029	Ndo' jla'tyjoondyena n'oomnioom cwii tsei. Tioomna juuna' xqueeⁿ cha'cwijom corona. Ndo' tjaa'ndyena cwii tsmaaⁿ ts'o̱o̱ⁿ ntyjaya cha'cwijom ts'ooml'eii' tsaⁿmats'iaaⁿ t'maⁿ. Jnda̱ chii tyota'na cantyena jo nnoom na cwe' cwincona jom. Tyoluena: —Cwila't'maaⁿ'ndyô̱ 'u Rey cwentaa nn'aⁿ judíos.
40027030	Mati tyotuee'na ndaajnaⁿ' cjoom'm. Tjeii'ndyena tsmaaⁿ na ndii' ts'o̱o̱ⁿ, tyotmeiiⁿ'na juuna' xqueeⁿ.
40027031	Jnda̱ tjacjoona na cwincona jom, quia jo' tjeii'na liaatco'ñeeⁿ, jla'cweennda'na liaⁿ'aⁿ jom. Jnda̱ chii ty'eñ'omna jom na nnty'ioomna jom ts'oom'naaⁿ.
40027032	Xjeⁿ na ma'oocalui'na quii' tsjoom, tjomndyena cwii ts'aⁿ tsjoom Cirene na jndyu Simón. L'ana na jndei'na' na cjaañ'oom ts'oom'naaⁿ na nñoom Jesús.
40027033	Tquiena cwii joo na jndyu Gólgota. Ñ'oomwaa' ñecatsona' Ta Tsei'xqueⁿ Ts'oo.
40027034	Tquiana winom na nnc'om na tjoom'na' ñequio cwii nasei na ja. Sa̱a̱ tatic'om quia ljeiiⁿ na tjoom' nasei'ñeeⁿ.
40027035	Ndo' quia jnda̱ ty'ioom sondaro jom ts'oom'naaⁿ, tyo'oona x'iaa na nnty'iaana 'ñeeⁿ nleijnoom' cwii cwii liaⁿ'aⁿ. Ndo' na luaa' tuii seicanda̱a̱'ñena' ñ'oom na seiljeii profeta. Tso: “Tyo'oona x'iaa na nnty'iaana 'ñeeⁿ joona nleijnoom' cwii cwii liaya.”
40027036	Jnda̱ chii ty'ecwindyuaandye sondaro'ñeeⁿ na cwil'ana cwenta Jesús.
40027037	Ndo' jo ndyeyu ts'om xqueeⁿ ty'ioomna ljeii na t'mo̱ⁿna' jnaaⁿ'aⁿ. Tsona': “Luaañe juu Jesús na cwiluiiñe Rey cwentaa nn'aⁿ judíos.”
40027038	Mati jo' jo' ty'ioomna we naⁿcanty'ue n'oom'naaⁿ, cwii tsaⁿ'ñeeⁿ ñoom ts'oom'naaⁿ na meintyjee' ntyjaa' Jesús ntyjaya. Ndo' cwiicheⁿ tsaⁿ'ñeeⁿ ñoom ts'oom'naaⁿ na meintyjee' ntyjatymaaⁿ'.
40027039	Ndo' nn'aⁿ na tyowinom jo' jo' tyoluena ñ'omwi' nacjoo' Jesús. Tyola'caandyena nqueⁿna.
40027040	Tyoluena: —'U ts'aⁿ na matsu' na nntseityui' wats'om t'maⁿ ndo' ñendyee xuee nntseiwe'nnda' juuna', cwa je' cwji'n'maaⁿndyu' cheⁿnncu'. Xeⁿ mayuu' na cwiluiindyu' Jnda Ty'o̱o̱ts'om, cwa candyo'cue' ts'oom'naaⁿwaa'.
40027041	Ndo' ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés, ñequio nn'aⁿ tmaaⁿ' fariseos, ñequio nn'aⁿ na cwiluiitquiendye naquii' tsjoom cha'tsondye naⁿ'ñeeⁿ mati maluaa' tyola'jnaaⁿ'na Jesús. Tyoluena:
40027042	—Jeeⁿ ya ñetjei'n'maaⁿñê nt'omcheⁿ sa̱a̱ tileicanda̱a̱ nncwji'n'maaⁿñe cheⁿnqueⁿ. Xeⁿ mayuu' na cwiluiiñê Rey cwentaa jaa nn'aⁿ Israel, cwa candyocueeⁿ na nñoom ts'oom'naaⁿ quia jo' nlayuu'a ñ'eⁿñê.
40027043	Jom matseicantyjaa' ts'oom ñequio Ty'o̱o̱ts'om ee tsoom nda̱a̱ya na jom cwiluiiñê Jnda Ty'o̱o̱ts'om. Jo' chii xeⁿ na mayuu' na jnda ntyjii Ty'o̱o̱ts'om ñ'eⁿñe, cwji'n'maaⁿñê juu.
40027044	Ndo' mati naⁿcanty'ue na ñom n'oom'naaⁿ ñ'eⁿ Jesús, tyotuee'na ñ'omwi' nacjoom'm.
40027045	Quia na tuee' na quiajmeiⁿ', teijaaⁿ cha'waa tsjoomnancue hasta na ndyee na matmaaⁿ.
40027046	Juu xjeⁿ'ñeeⁿ jndeii seixuaa Jesús, tsoom: —Elí, Elí, lama sabactani. (Ñ'oomwaa' matsona': Tsotya̱ya Ty'o̱o̱ts'om, ¿chiuu na ma'ndii' ja? )
40027047	Cwantindye joo nn'aⁿ na m'aⁿ nndyoo' quia na jndyena ñ'oommeiⁿ', jluena: —Tsaⁿm'aaⁿ' macwaaⁿ profeta Elías.
40027048	Ndo' mantyja jleinom cwii ts'aⁿ, tjac'oom cwii 'naⁿ na ya maw'ana' ndaa. Nchjeeñê juuna' naquii' winom na ta̱, tioom juuna' nnom tsmaaⁿ cha nnda̱a̱ nncue'cañoomna' 'ndyoo Jesús na nnc'uu.
40027049	Sa̱a̱ nt'omcheⁿ nn'aⁿ tyoluena: —Ca'ndii' jom. Ñe'canty'iaayâ aa nncwje'cañoom Elías na nncwji'n'maaⁿñe jom.
40027050	Quia jo' seixuaannda' Jesús jndeii, mana tueeⁿ'eⁿ.
40027051	Ndo' xjeⁿ'ñeeⁿ liaatco na ntyjaty'io wats'om t'maⁿ jndii'tcona' hasta xjeⁿ nomtyuaacheⁿ. Jndeii s'eii tyuaa ndo' tiuu ljo̱'.
40027052	Mati jnaaⁿ ndei'luaa ndo' jndye nn'aⁿ na jnda̱ tja̱ na tyola'yu' ñequio Ty'o̱o̱ts'om tando'nnda'na xjeⁿ'ñeeⁿ.
40027053	Quia na jnda̱ tando'nnda' Jesús, mati naⁿ'ñeeⁿ jlui'na naquii' ndei'luaana, ty'equie'na quii' tsjoom Jerusalén. Jo' jo' teitquioo'ndyena nda̱a̱ jndye nn'aⁿ.
40027054	Ndo' juu capeitaⁿ ñequio sondaro 'naaⁿ'aⁿ na cwil'a cwenta Jesús quia na nty'iaana na s'eii ndo' tqueⁿna cwenta cha'tso na tuii, jeeⁿ ndya' tyuena. Jluena: —Mayuu'cheⁿ tsaⁿm'aaⁿ' tyoluiiñê Jnda Ty'o̱o̱ts'om.
40027055	Ndo' jo' jo' m'aⁿ jndye yolcu na cwe' cwinty'iaatquiana ljo' cwiluii. Jnaⁿ naⁿ'ñeeⁿ ts'o̱ndaa Galilea, tquiontyjo̱na naxeⁿ' Jesús na cwindye'ntjomna nnoom.
40027056	Quii'ntaaⁿ yolcu'ñeeⁿ ñ'eⁿ María Magdalena ñequio María tsondyee Jacobo ñ'eⁿ José, ndo' ñequio tsondyee ntseinda Zebedeo.
40027057	Quia tuee' na tmaaⁿ, cwii tsaⁿtya na jndyu José na jnaⁿ tsjoom Arimatea, cwiluiiñe ts'aⁿ na matseijomñe ñ'oom na t'mo̱ⁿ Jesús,
40027058	tjaaⁿ na m'aaⁿ Pilato, tjacaaⁿ ts'oo Jesús. Ndo' tquiaa Pilato ñ'oom'm na nñe'quia sondaro sei'ts'o 'naaⁿ' Jesús nnom José.
40027059	Quia jo' tjaco'ñom José Jesús, seityjooñê liaa sábana na lju' juu ts'oo'ñeeⁿ.
40027060	Jnda̱ chii tjaa'ñê ts'oo'ñeeⁿ naquii' tsue'tsjo̱' xco na jnda̱ tuiiya na tseixmaⁿna' tsei'tsuaa 'naaⁿ'aⁿ. Jnda̱ jo' seicuu'ñê 'ndyoo tsei'tsuaa ñequio cwii tsjo̱' t'maⁿ, mana tjaaⁿ.
40027061	Ndo' María Magdalena ñequio cwiicheⁿ María nty'iaacheⁿna na luaa' s'aaⁿ. Ty'ewindyuaandyena ndyeyu 'ndyoo tsei'tsuaa'ñeeⁿ.
40027062	Xuee na tuii na luaa', maxuee na cwila'jndaa'ndye nn'aⁿ 'naⁿ na nlcaⁿna' joona ee na 'io xuee na nnta'jndyeena. Quia na teincoo cwiicheⁿ xuee, ntyee na cwiluiitquiendye ñequio nn'aⁿ fariseos, ñecwii tmaaⁿ' ty'ena na m'aaⁿ Pilato.
40027063	Jluena nnoom: —'U ta gobiernom, cwijaañjoom' n'o̱o̱ⁿyâ ñ'oom na tyotso tsaⁿcantu'ñeeⁿ quia ndi wanoom'm. Tsoom na xuee jnda̱ ndyee nncwando'xcoom jnda̱ na tueeⁿ'eⁿ.
40027064	Cwe' jo' l'ue n'o̱o̱ⁿyâ na catsa̱'ntjom' sondaro 'naⁿ', na c'oocal'ana cwenta tsei'tsuaⁿ'aⁿ hasta xeⁿjnda̱ teinom ndyee xuee cha nntseicu'na' na joo nn'aⁿ na cwila'jomndye ñ'eⁿñê nlquie'cañomna ndo' nnty'ueena sei'ts'o 'naaⁿ'aⁿ, jnda̱ jo' nluena nda̱a̱ nn'aⁿ na jom jnda̱ mawando'xcoom na tueeⁿ'eⁿ. Ndo' juu cantuwaa' t'maⁿti nñequiu'nn'aⁿna' nn'aⁿ nchiiti ñ'oom na ñeseineiiⁿ xjeⁿ na ñetanoom'm.
40027065	T'o̱ Pilato nda̱a̱na, tsoom: —Nmeiiⁿ sondaro na mañequia luee'yo'. Cwa catsa'yo' ñ'eⁿndyena. Ya ya cwenta cal'a'yo' tsei'tsuaa'ñeeⁿ.
40027066	Quia jo' ty'e naⁿ'ñeeⁿ. Ty'ela'cu'tyeⁿna tsei'tsuaa. Ty'ioomna sa̱yo yuu na ntjom 'ndyoo tsue'tsjo̱' quio tsjo̱' t'maⁿ cha nno̱o̱ⁿ xeⁿ nntseicanaaⁿñe ts'aⁿ. Jnda̱ chii 'ndyena sondaro na nl'a cwenta tsei'tsuaa.
40028001	Jnda̱ teinom xuee na cwita'jndyee nn'aⁿ judíos ndo' jnda̱ jaawixuee xuee najndyee smanaⁿ, quia jo' tja María Magdalena ñequio cwiicheⁿ María, ty'ecajndoo'na tsei'tsuaa.
40028002	Mats'ia jo' jndeii s'eii. Ee cwii ángel cwentaa' Ty'o̱o̱ts'om jnaaⁿ cañoom'luee, jndyocueeⁿ na waa tsei'tsuaa. Teiño̱o̱ⁿ tsjo̱' na ta̱' 'ndyoo tsei'tsuaa'ñeeⁿ, tjacjom nacjoo'na'.
40028003	Cha'waañê caxueeñê cha'cwijom chomtsuee. Ndo' canchii' liaⁿ'aⁿ cha'na canchii' tsaaⁿ.
40028004	Ndo' sondaro na cwil'a cwenta tsei'tsuaa, quia na nty'iaana ángel'ñeeⁿ tyoteindyena, tquiaandyena nomtyuaa, cha'cwijom l'oo joona.
40028005	Quia jo' seineiⁿ ángel nda̱a̱ yolcu'ñeeⁿ, tsoom: —Tilacatyuendyo'. Ee mantyjiiya na Jesús cwil'ue'yo', nquii tsaⁿ na ty'ioom nn'aⁿ ts'oom'naaⁿ.
40028006	Je' tac'oomñê ñjaaⁿ, ee na jnda̱ mawando'xcoom na tueeⁿ'eⁿ cha'xjeⁿ ñ'oom ñetsoom. Quiocanty'ia'yo' yuu ñetacatyeeⁿ.
40028007	Jnda̱ jo' calatyua'yo', catsalacandii'yo' nn'aⁿ na cwila'jomndye ñ'eⁿñê na jnda̱ mawando'xcoom. Ndo' candu'yo' na mawjaañetyeeⁿ ts'o̱ndaa Galilea, jnda̱ jo' catsantjo̱'yo'. Jo' jo' nleicwindyo' ñ'eⁿñê. Ñ'oommeiiⁿ jndyo̱catsjo̱o̱ya nda̱a̱'yo'.
40028008	Ndo' yolcu'ñeeⁿ, jndeii jlui'na tsei'tsuaa, jeeⁿ tyuena ndo' neiiⁿna. Jla'tyuaa'na na nla'candiina nn'aⁿ na cwila'jomndye ñ'eⁿñê na luaa' jndyena.
40028009	Ndo' mats'ia jo' tjomndyena Jesús. Tquiaaⁿ na xmaⁿndyena. Ndo' ta'na cantyena, ta'xcweendyena nc'eeⁿ na tyola't'maaⁿ'ndyena jom.
40028010	Ndo' tso Jesús nda̱a̱na: —Tilacatyuendyo'. Catsa'yo', tsalacandii'yo' nn'aaⁿya na c'oona ts'o̱ndaa Galilea. Jo' jo' nnty'iaana ja.
40028011	Yocheⁿ na 'oo yolcu'ñeeⁿ, nt'om sondaro na tyol'a cwenta tsei'tsuaa ty'equie'na quii' tsjoom Jerusalén, ty'ela'candiina ntyee na cwiluiitquiendye cha'tso na tuii.
40028012	Ndo' ntyee'ñeeⁿ jla'tjoom'na ñ'oom ñequio nn'aⁿ na cwiluiitquiendye naquii' tsjoom, mat'maaⁿ' tsjo̱'ñjeeⁿ tquiana nda̱a̱ sondaro'ñeeⁿ.
40028013	Ndo' jluena nda̱a̱ naⁿ'ñeeⁿ: —Candu'yo' nda̱a̱ nn'aⁿ na cwe' natsjom tquie'cañom nn'aⁿ na cwila'jomndye ñ'eⁿ Jesús. Tquiocanty'ueena sei'ts'o 'naaⁿ'aⁿ xjeⁿ na cwinda'yo'.
40028014	Tinc'om'yo' ñ'omtiuu tjaa ljo' nntjom'yo', ee xeⁿ nndii gobiernom ñ'oomwaa', jâ manquiuuyâ chiuu nlui'ljuu' ñ'oom 'naⁿ'yo' luaa'.
40028015	Ndo' to'ñoom sondaro tsjo̱'ñjeeⁿ'ñeeⁿ. To̱'na, tyot'oomna ñ'oom cha'xjeⁿ na jnda̱ jndyena na caluena. Cwe' jo' hasta je'cheⁿ ndicwaⁿ cwila'neiⁿ nn'aⁿ judíos na ty'ecanty'uee nn'aⁿ sei'ts'o 'naaⁿ' Jesús.
40028016	Quia jo' jâ na canchoo'cwiindyô̱ saayâ ts'o̱ndaa Galilea. Saawaayâ cwii ta yuu na jnda̱ seicandii Jesús na catsaayâ.
40028017	Xjeⁿ na nty'iaayâ jom tyolat'maaⁿ'ndyô̱ jom. Sa̱a̱ ñ'eeⁿ cwantindyô̱ na tijndaa' nquiuuyâ aa mayuu' na jom.
40028018	Quia jo' seicandyoo'ñê nacañoomyâ. Tsoom nda̱a̱yâ: —Nandye cañoom'luee ñequio tsjoomnancue, cha'waa matseixmaⁿya najndo̱,
40028019	jo' chii catsa'yo' na m'aⁿ nn'aⁿ ticwii cwii ndyuaa. Nñe'quia'yo' ñ'oom naya nda̱a̱na cha nla'yu'na ñ'eⁿndyo̱. Calats'oomndyo' joona ñequio xuee' Tsotya̱ya, ñequio xuee Ja na Jnaaⁿ, ndo' ñequio xuee' Espíritu Santo.
40028020	Cat'mo̱ⁿ'yo' na cala'canda̱na cha'tso ñ'oom na jnda̱ tquiaya nda̱a̱'yo'. Ndo' cjaañjoom' n'om'yo' na m'aaⁿya ñ'eⁿndyo' ticwii xuee, hasta na nntycwii tsjoomnancue. Amén.
41001001	Luaa waa na jnaⁿ ñ'oom naya cantyja 'naaⁿ' Jesucristo, Jnda Ty'o̱o̱ts'om.
41001002	Jnda̱ seicanda̱a̱'ñena' ñ'oom na seiljeii profeta Isaías, matsona': Majño̱o̱ⁿñetya̱ya cwii moso 'naⁿya na wjaajndyee jo njom'. Jom nncwji'yuu'ñê cantyja 'naⁿ', cha mam'aⁿc'eendye nn'aⁿ quia na nncue'cañoom'.
41001003	Jom ts'aⁿ na jndeii matseineiⁿ nda̱a̱ nn'aⁿ jo ndo' yuu tjaa nn'aⁿ c'om. Matsoom: “Calajndaa'ndyo' naquii' n'om'yo' cha'cwijom cwii nato na juu jo' nndyocwjee'cañoom nquii na nntsa̱'ntjom 'o. Cata'ndyo'xcwe'yo' cha'cwijom cwilayo̱'yo' nato na nñoom.”
41001004	Ñ'oommeiⁿ' seicanda̱a̱'ñena' quia na to̱' Juan na tyotseits'oomñê nn'aⁿ ndyuaa yuu tjaa nn'aⁿ c'om. Tyoñequiaaⁿ ñ'oom na calcwe' n'omna jnaaⁿna cha nntseit'maⁿ ts'om Ty'o̱o̱ts'om joona ndo' nleits'oomndyena.
41001005	Jndye nn'aⁿ ty'e na m'aaⁿ na jnaⁿna cha'waa ts'o̱ndaa Judea ñequio tsjoom Jerusalén. Jnda̱ na lcwe' n'omna jnaaⁿna, seits'oomñê joona ts'om jndaa Jordán.
41001006	Juan'ñeeⁿ tyocweⁿ liaa na tuiina' ñ'eⁿ soo' camello. Chi'tyeⁿ xcweeⁿ'eⁿ cwii tjaⁿ. Tyocwaaⁿ'aⁿ calcaa ntyue' ndo' tyo'om tsiom' jnda̱a̱.
41001007	Luaa ñ'oom na tyoñequiaaⁿ nda̱a̱ nn'aⁿ, tyotsoom: —Mandyontyjo̱ nqueⁿ na t'maⁿti tseixmaaⁿ, nchiiti ja. Ticatseixmaⁿya na cwe' ja nndi'ntjo̱ⁿya nnoom na nntseicanaⁿ'a lcoom'm.
41001008	Ja matseits'oomndyo̱ 'o ñequio ndaatioo, sa̱a̱ nqueⁿ nntseits'oomñê 'o ñequio Espíritu Santo.
41001009	Tiempo'ñeeⁿ jnaⁿ Jesús tsjoom Nazaret, ts'o̱ndaa Galilea. Tyje'cañoom Juan ndyuaa yuu na tjaa nn'aⁿ c'om. Ndo' seits'oomñe Juan jom ts'om jndaa Jordán.
41001010	Quia na jlueeⁿ'eⁿ naquii' ndaa mantyjacheⁿ nty'iaaⁿ'aⁿ na seicanaaⁿñena' tsjo̱'luee. Jndyocue Espíritu Santo cha'cwijom catu'. Jndyocaljo nacjoom'm.
41001011	Ndo' teic'uaa na seineiⁿ Ty'o̱o̱ts'om cañoom'luee. Matso: —'U cwiluiindyu' Jndaaya na jeeⁿ candya' ts'o̱o̱ⁿya. Cantyja 'naⁿ' 'u ñequii'cheⁿ mañequiaana' na neiⁿya.
41001012	Ndo' mantyjacheⁿ tjañ'oom Espíritu Santo Jesús cwiicheⁿ ntyja yuu tjaa nn'aⁿ c'om.
41001013	Jo' ljoo'ñê wen'aaⁿ xuee. Tyoqueⁿñe tsaⁿjndii na nlqueⁿ xjeⁿ jom. Mati tyom'aaⁿ Jesús quii'ntaaⁿ quioo' wjee. Ndo' tquie'cañom ángeles na tyondye'ntjomna nnoom.
41001014	Jnda̱ na tju' Herodes Juan w'aancjo, quia jo' tja Jesús ts'o̱ndaa Galilea. Jo' jo' tyoñequiaaⁿ ñ'oom naya nda̱a̱ nn'aⁿ cantyja na matsa̱'ntjom Ty'o̱o̱ts'om.
41001015	Tyotsoom: —Jnda̱ tue'ntyjo̱ xjeⁿ na nñe'quiandyo' na nntsa̱'ntjom Ty'o̱o̱ts'om 'o. Calayu'yo' ñ'oom naya 'naaⁿ'aⁿ ndo' calcwe' n'om'yo'.
41001016	Yocheⁿ na mawinom Jesús 'ndyoo ndaaluee Galilea, nty'iaaⁿ'aⁿ Simón ñequio tyjee tsaⁿ'ñeeⁿ Andrés. Cwituee'na tsqui' 'naaⁿna ts'om ndaaluee ee joona ts'iaaⁿ 'naaⁿna na cwitjeii'na calcaa.
41001017	Quia jo' tso Jesús nda̱a̱na: —Quio'yo' ñ'eⁿndyo̱ ndo' ja nnts'aa na nlatjom'yo' nn'aⁿ tachii cwe' calcaa.
41001018	Joona mañoom' 'ndyena lqui' 'naaⁿna. Ty'ena ñ'eⁿñê.
41001019	Tjatjatyeeⁿ chjoowi' 'ndyoo ndaaluee. Tuee'cañoom Jacobo ñ'eⁿ tyjee tsaⁿ'ñeeⁿ na jndyu Juan. Joona ntseinda Zebedeo. M'aⁿna ts'om w'aandaa, cwila'yo̱na lqui'tsaⁿ 'naaⁿna.
41001020	Mantyja tqueeⁿ'ñê joona, quia jo' 'ndyena tsotyena Zebedeo ts'om w'aandaa ñequio naⁿntjoom'm. Ty'ena ñequio Jesús.
41001021	Ty'ena tquiena tsjoom Capernaum. Quia na tue'ntyjo̱ xuee na cwita'jndyee nn'aⁿ judíos quia jo' tjaquiee' Jesús naquii' wats'om. To̱o̱ⁿ'o̱ⁿ na tyo'mo̱o̱ⁿ nda̱a̱ nn'aⁿ.
41001022	Ndo' ñ'oom na tyoñequiaaⁿ, jeeⁿ tjawee' n'omna. T'mo̱ⁿna' nda̱a̱na na waa najndeii na matseixmaaⁿ, ee ñ'oom na tyo'mo̱o̱ⁿ cajndatina', nchii cwe' cha'na ñ'oom na cwit'mo̱o̱ⁿ nn'aⁿ na jndo̱' n'om chiuu t'maⁿ ljeii na tqueⁿ Moisés.
41001023	Ndo' naquii' wats'om'ñeeⁿ tyje'cañoom cwii ts'aⁿ na maleiñ'oom jndyetia juu. Jndeii tyotseixuaa tsaⁿ'ñeeⁿ ñ'oom ndyuee jndyetia'ñeeⁿ.
41001024	Tsoom nnom Jesús: —¿Ljo' l'ue ts'om' ñ'eⁿndyô̱ jâ, 'u Jesús na jnaⁿ' Nazaret? ¿Aa jndyo' na jndyo'tsei'tyui' na laxmaaⁿyâ najnda̱a̱yâ? Jâ macwitajnaaⁿ'â 'ñeeⁿ cwiluiindyu'. Nncu' cwiluiindyu' na lju' ts'om' na jnaⁿ' na m'aaⁿ Ty'o̱o̱ts'om.
41001025	Quia jo' seitia' Jesús jndyetia'ñeeⁿ. Tsoom: —Catseicheⁿ'. Calui' naquii' ts'om tsaⁿm'aaⁿ'.
41001026	Ndo' s'aa jndyetia'ñeeⁿ na seicantyeeⁿñe tsaⁿ'ñeeⁿ ndo' tyoteiñe. S'aaⁿ na seixuaa jndeii, jnda̱ jo' jlueeⁿ'eⁿ naquii' ts'om tsaⁿ'ñeeⁿ.
41001027	Ndo' cha'tso nn'aⁿ na nty'iaa na luaa' tuii jeeⁿ tyuena. Tyota'x'eena nda̱a̱ nc'iaana, tyoluena: —¿Ljo' ma'mo̱ⁿna' na luaa' tuii? Cwa cwii ñ'oom xco cwindya̱a̱ya je'. Ee tsaⁿm'aaⁿ' waa najneiⁿ na matsa̱'ntjoom meiⁿ jndyetia ndo' cwila'canda̱na ñ'oom na matsoom.
41001028	Mañoom' t'om ñ'oom cantyja 'naaⁿ' Jesús cha'waa ts'o̱ndaa Galilea.
41001029	Ndo' jnda̱ na jlui'na wats'om, ty'ena waa' Simón ñ'eⁿ Andrés, ndi ñ'eⁿ Jacobo ñ'eⁿ Juan.
41001030	Tquiena. Ndo' jo' jo' m'aaⁿ sta̱xeeⁿ' Simón. Waa cjoo' jnduu na matseicona' juu. Mañoom' jla'candii nn'aⁿ Jesús na wii' yuscu'ñeeⁿ.
41001031	Quia jo' tjantyjaa' Jesús tsaⁿ'ñeeⁿ, t'ueeⁿ ts'o̱, seiweeⁿ juu. Mañoom' ntquiuuñe na matseicona' juu. Mana to̱' na mandintjom nda̱a̱na.
41001032	Majuu tmaaⁿ'ñeeⁿ jnda̱ na tjacue ñe'quioom', tquie'cho nn'aⁿ nn'aⁿwii ñ'eⁿ nn'aⁿ na maleichuu jndyetia na m'aaⁿ Jesús.
41001033	Manndyo ndyuendye nn'aⁿ tsjoom'ñeeⁿ na tquiena na cwe' 'ndyoots'a w'aa'ñeeⁿ.
41001034	Xjeⁿ'ñeeⁿ sein'maaⁿ jndye nn'aⁿwii cha'tso nnom ntycu na cwitjoomna. Mati jndye jndyetia tjeiiⁿ'eⁿ naquii' n'om nn'aⁿ. Meiⁿ tînquiaaⁿ na nla'neiⁿ jndyetia'ñeeⁿ meiⁿcwii ñ'oom ee tical'ue ts'oom na nndye nn'aⁿ cantyja 'naaⁿ'aⁿ. Ee jndyetia'ñeeⁿ manquiuna 'ñeeⁿ cwiluiiñê.
41001035	Teincoo cwiicheⁿ xuee ndicwaⁿ jaaⁿcheⁿ teicantyjaaⁿ, tjaaⁿ cwii joo yuu na ñenqueⁿ. Jo' jo' tyotseineiiⁿ nnom Ty'o̱o̱ts'om.
41001036	Ndo' Simón ñequio nc'iaaⁿ'aⁿ ty'entyjo̱na naxeⁿ' Jesús na cwil'ueena jom.
41001037	Jnda̱ na jliuna jom, jluena nnoom: —Jndye nn'aⁿ jeeⁿ cwil'uee 'u.
41001038	Tsoom nda̱a̱na: —Cjaaya nt'omcheⁿ njoom na nndyoo' cha mati jo' nñequiaya ñ'oom naya na nndye nn'aⁿ. Ee maxjeⁿ ts'iaaⁿwaa' na qui na jndyo̱o̱ya.
41001039	Quia jo' tyomanoom cha'waa ts'o̱ndaa Galilea. Tyoñequiaaⁿ ñ'oom naya naquii' lan'om 'naaⁿ naⁿ'ñeeⁿ cwii cwii joo. Ndo' tyocwjeeⁿ'eⁿ jndyetia naquii' n'om nn'aⁿ.
41001040	Tyjee'cañoom cwii ts'aⁿ na m'aaⁿ Jesús na chuu tycu lepra. Tco'xtye jo nnoom, s'aa ty'oo, tso: —Ta, ntyjii 'u nnda̱a̱ nntsein'maⁿ' ja, xeⁿ wajnaⁿ' na maty'iomna'.
41001041	Jesús t'oom na wi' ts'oom tsaⁿ'ñeeⁿ. Seilioom ts'o̱o̱ⁿ, tyeⁿnquioom'm juu. Tsoom nnom: —Maxjeⁿ maty'iomna' na ljo'. Can'maⁿ'.
41001042	Mantyja tsu tycu lepra. Mana ljuu' tjaaⁿ'aⁿ cha'waañê.
41001043	Jnda̱ jo' jñom Jesús tsaⁿ'ñeeⁿ, tyeⁿ ñ'oom tsoom nnom:
41001044	—Meiⁿcwii ñ'oom ticatsu' nda̱a̱ nn'aⁿ chiuu tuii na n'maⁿ'. Sa̱a̱ cja', cja'tseica'mo̱ⁿndyu' nnom tyee. Ndo' quiaa' quioo' nnoom na matseit'maaⁿ'ndyu' Ty'o̱o̱ts'om cha'xjeⁿ na tyotsa̱'ntjom Moisés. Ee laa'ti' nncwji'yuu'ñena' nda̱a̱ nn'aⁿ na jnda̱ n'maⁿ'.
41001045	Sa̱a̱ quia na tja tsaⁿ'ñeeⁿ, to̱o̱ⁿ'o̱ⁿ na tyotseineiiⁿ, tyotsoñ'eeⁿ chiuu waa na n'maaⁿ. Jo' chii mañoom' t'om ñ'oom ndiocheⁿ. Cwe' jo' seicu'na' na nncjaaquiee' Jesús meiⁿnquia tsjoom ee jeeⁿ jndye nn'aⁿ nnc'oontyjaa'na xeⁿ nliuna jom. Jo' chii ljoo'ñê yuu tjaa nn'aⁿ c'oom ndo' tquie'cañom nn'aⁿ na m'aaⁿ na jndye joo jnaⁿna.
41002001	Jnda̱ na teinom cwantindyo xuee, tue'cañoomnnda' Jesús tsjoom Capernaum. Ndo' teic'uaa ñ'oom na jnda̱ tyjeeⁿ'eⁿ, m'aaⁿ waa' cwii ts'aⁿ.
41002002	Jndye nn'aⁿ tjomndyena jo' jo' hasta tileicwiijndeii w'aa. Meiⁿ cwe' 'ndyoots'a tîcanda̱a̱ nlquie'cañomna. Ndo' tyoñequiaaⁿ ñ'oom' Ty'o̱o̱ts'om nda̱a̱na.
41002003	Ndo' jo' tquie'cañom ñequiee nn'aⁿ na m'aaⁿ Jesús. Tquioñ'omna cwii ts'aⁿ na ntjeiⁿ nc'ee.
41002004	Quia na nty'iaana na tîcanda̱a̱ nnc'oontyjaa'na na m'aaⁿ ee na jeeⁿ tyeeⁿ m'aⁿ nn'aⁿ, quia jo' ty'ewana xqueⁿ w'aa. Jla'canaaⁿndyena ndyeyu na meintyjee' Jesús. Jla'c'o̱ⁿna tsuee na ndii' ts'aⁿwii'.
41002005	Quia na nty'iaa' Jesús na cwila'yu'ya n'om naⁿ'ñeeⁿ, tsoom nnom nquii ts'aⁿ na wii': —'U jndaaya, jnda̱ seit'maⁿ ts'o̱o̱ⁿya 'u cha'tso jnaⁿ' na niom.
41002006	Ndo' nt'om nn'aⁿ na cwit'mo̱o̱ⁿ ljeii na tqueⁿ Moisés na teindyuaandye jo' jo', jndye ñ'oom tyola'tiuuna naquii' n'omna na ticuee' n'omna Jesús.
41002007	Jla'neiⁿ cheⁿnquieena naquii' n'omna, jluena: “Tsaⁿm'aaⁿ' ¿chiuu na luaa' matsoom? Cwa ñ'oom ntjeiⁿ matseineiiⁿ nacjoo' Ty'o̱o̱ts'om ee macanda̱ jom nnda̱a̱ nntseit'maⁿ ts'oom jnaaⁿ nn'aⁿ.”
41002008	Ndo' ntyjii Jesús na luaa' m'aaⁿ' n'omna. Tsoom nda̱a̱na: —¿Chiuu na ticuaaya nquiu'yo' ñ'eⁿndyo̱?
41002009	¿Cwaaⁿ ñ'oom cwila'tiuu'yo' na tijndei'tina' na nntsjo̱o̱ nnom tsaⁿwii'm'aaⁿ? ¿Aa nchii cha'na jnda̱ tsjo̱o̱ nnoom na matseit'maⁿ ts'o̱o̱ⁿya jnaaⁿ'aⁿ na waa? Oo ¿aa nchii jndei'tina' nquiu'yo' na nntsjo̱o̱ na quicantyjaaⁿ, catseilcwiiñê tsuee 'naaⁿ'aⁿ ndo' cjaacaⁿ?
41002010	Queⁿ'yo' cwenta, ja na cwiluiindyo̱ tsaⁿ na jnaⁿ cañoom'luee nntsjo̱o̱ juu ñ'oom na nquiu' 'o na jndei'tina'. Quia jo' quia na jnda̱ tco'yana' tsaⁿm'aaⁿ nla'no̱ⁿ'yo' na majndeiiticheⁿ ja waa najndo̱ nnom tsjoomnancue na nnda̱a̱ nntseit'maⁿ ts'o̱o̱ⁿya jnaaⁿ nn'aⁿ.
41002011	Quia jo' tsoom nnom ts'aⁿ na ntjeiⁿ nc'ee: —'U re, matsjo̱o̱ya njom', quicantyja'. Catseilcwiindyu' tsuee 'naⁿ'. Cja'to' wa'.
41002012	Ndo' mantyja teicantyja tsaⁿ'ñeeⁿ, seilcwiiñê tsuee 'naaⁿ'aⁿ. Jlueeⁿ'eⁿ na jndoo' cha'tsondye naⁿ'ñeeⁿ. Jeeⁿ tjawee' n'omna na luaa' tuii. Tyola't'maaⁿ'ndyena Ty'o̱o̱ts'om, tyoluena: —Meiⁿjom ndii' tyoonty'iaaya na nluii na luaa'.
41002013	Jnda̱ tuii na luaa', tja Jesús cwiicheⁿ cwii ndii' 'ndyoo ndaaluee ndo' jndye nn'aⁿ ty'entyjaa'na jom. Tyo'mo̱o̱ⁿ nda̱a̱na.
41002014	Cwii xuee mawinoom yuu na cwitioom nn'aⁿ ts'iaaⁿnda̱a̱na cwentaa' gobiernom. Jo' jo' noom'm cwii ts'aⁿ na jndyu Leví jnda Alfeo. Wacatyeeⁿ tsaⁿ'ñeeⁿ na maco'ñoom s'om na cwitioom nn'aⁿ. Tso Jesús nnoom: —Candyo'tseijomndyu' ñequio ts'iaaⁿ 'naⁿya. Ndo' teicantyja tsaⁿ'ñeeⁿ, tjatseijomñe ñ'eⁿ Jesús.
41002015	Cwii xuee m'aaⁿ Jesús waa' Leví ñequio nn'aⁿ na cwila'jomndye ñ'eⁿñê. Jo' jo' wacatyeeⁿ nacañoom' meiⁿsa ñequio naⁿ'ñeeⁿ na cwicwa'na. Ndo' mati majndye nn'aⁿ na cwito'noom ts'iaaⁿnda̱a̱ nn'aⁿ cwentaa' gobiernom ñequio nn'aⁿ na cwila'tjo̱o̱ndye nnom Ty'o̱o̱ts'om cantyja na nquiu nn'aⁿ fariseos, teindyuaandyena ñ'eⁿñê. Ee jndye nn'aⁿ ty'entyjo̱na naxeeⁿ'eⁿ.
41002016	Sa̱a̱ nn'aⁿ fariseos ñequio nc'iaana na cwit'mo̱o̱ⁿ ljeii na tqueⁿ Moisés, quia na nty'iaana na macwa' Jesús ñequio nn'aⁿ na cwila'tjo̱o̱ndye nnom Ty'o̱o̱ts'om ndo' ñequio nn'aⁿ na cwito'ñoom s'om cwentaa' gobiernom, ta'x'eena nda̱a̱ nn'aⁿ na cwila'jomndye ñ'eⁿñê, jluena: —¿Chiuu waayuu na macwaaⁿ'aⁿ ñ'eⁿ nn'aⁿ na cwito'ñoom s'om ndo' ñ'eⁿ nn'aⁿ na cwila'tjo̱o̱ndye nnom Ty'o̱o̱ts'om?
41002017	Jnda̱ na jndii Jesús na luaa' cwiluena, tsoom nda̱a̱na: —Nn'aⁿ na tiwii titjo̱o̱ndyena ts'aⁿ na mach'ee nasei. Sa̱a̱ nn'aⁿ na wii, tjo̱o̱ndyena tsaⁿ'ñeeⁿ. Ja nchii na jndyo̱o̱ na nncwaⁿya nn'aⁿ na m'aⁿ cantyja na maty'iomyana', ja jndyo̱o̱ na nncwaⁿya nn'aⁿjnaⁿ.
41002018	Nn'aⁿ na cwila'jomndye ñ'oom na tyoñequiaa Juan tsaⁿ na tyotseits'oomñe nn'aⁿ ñequio nn'aⁿ na cwila'jomndye ñ'oom na cwila'naaⁿ nn'aⁿ fariseos, m'aⁿna na cwila'cwejndo'ndyena cwii xuee. Ndo' nt'omndye joona ty'entyjaa'na Jesús, ta'x'eena nnoom, jluena: —Nn'aⁿ na cwila'jomndye ñ'oom na mañequiaa Juan cwila'cwejndo'ndyena ndo' majo'ti cwil'a nn'aⁿ fariseos, sa̱a̱ nn'aⁿ na cwila'jomndye ñ'oom na mañequiaa', tyoola'cwejndo'ndyena. ¿Chiuu na tyool'ana?
41002019	T'o̱ Jesús cwii ñ'oom na cwe' tjañoom' cantyja 'naaⁿ' nqueⁿ. Tsoom nda̱a̱ naⁿ'ñeeⁿ: —Nn'aⁿ na cwila'jomndye na macoco ts'aⁿ ¿aa maty'iomna' na nla'cwejndo'ndyena yocheⁿ na ndii ñ'eⁿ tsaⁿs'a'ñeeⁿ ñ'eⁿndyena? Cantyjati xuee na m'aaⁿ ñ'eⁿndye naⁿ'ñeeⁿ na cwiwit'maaⁿ' na tocoom, ticatsona' na nla'cwejndo'ndyena.
41002020	Sa̱a̱ manncue'ntyjo̱ xuee na nncwji'na' jom quii'ntaaⁿna, quia ljo'cheⁿ nla'cwejndo'ndyena.
41002021	Seineiⁿticheⁿ Jesús cwii ñ'oom na tjañoom' cantyja 'naaⁿ' ñ'oom xco na ma'mo̱o̱ⁿ nda̱a̱na. Tsoom: —Ts'aⁿ na matseiyo̱ liaa, ticaty'iomna' na nncwjaa'ñê cwii taⁿ' liaa xco na tyootmaⁿ na nntseiyo̱o̱ⁿ liaa ntsaa. Ee na ljo' nnts'aaⁿ, quia nntmaⁿ liaa tquie quia jo' nncjaateii liaa xco, nntyjaañena' liaa ntsaa, ndo' cwajndiiti nnc'ioo'ñena' liaa ntsaa'ñeeⁿ.
41002022	Mati ts'aⁿ na mach'ee winom tijoom nntioom juuna' tjaⁿ na jnda̱ teijndyo. Ee xeⁿ na ljo' nnts'aa ts'aⁿ nnt'ioo' tjaⁿ'ñeeⁿ, mana cwiwi'ndaa'na', ndo' mati nlcwe' winom. Jo' chii maty'iomna' na ts'om tjaⁿ xco nnc'oocuena'.
41002023	Cwii xuee na cwita'jndyee nn'aⁿ judíos, mawinom Jesús yuu na niom ntjom lqueeⁿ trigo. Ndo' nn'aⁿ na cwila'jomndye ñ'eⁿñê, yocheⁿ na cwiwinomna jo' jo', to̱'na na cwit'ioo'ndyena meiⁿ ndyee xu'lqueeⁿ.
41002024	Nt'om nn'aⁿ fariseos jluena nnom Jesús: —Queⁿ' cwenta naⁿm'aⁿ', ¿chiuu na cwil'ana cwii na ticatsa̱'ntjomna' xuee na cwita'jndya̱a̱ya?
41002025	T'o̱ Jesús, tsoom nda̱a̱na: —'O, ¿aa nchii jnda̱ jla'naⁿ'yo' ñ'oom chiuu s'aa David quia na seitjo̱o̱na' na nlcwaaⁿ'aⁿ? Sa̱a̱ tyoolancjoo'ndyo' cantyja 'naaⁿ'aⁿ. Jom t'oom na ñejnoom'm ndo' mati nn'aⁿ na ñ'eeⁿ ñ'eⁿñê.
41002026	Tjaqueⁿ'eⁿ naquii' wats'om 'naaⁿ' Ty'o̱o̱ts'om ndo' tcaaⁿ tyoo' nnom Abiatar tyee na cwiluiitquieñe. Jnaaⁿ'aⁿ ntyoo'ñeeⁿ. Tcwaaⁿ'aⁿ joona' ndo' mati tquiaaⁿ na tcwa' nn'aⁿ na ñ'eeⁿ ñ'eⁿñê. Ndo' ntyoo'ñeeⁿ na jnda̱ tquia nn'aⁿ nnom Ty'o̱o̱ts'om, ticwanaaⁿ na nlcwa' meiⁿnquia ts'aⁿ, macanda̱ ntyee wanaaⁿ na nlcwa'na juuna'.
41002027	Tsoticheⁿ Jesús nda̱a̱na: —Tqueⁿ Ty'o̱o̱ts'om xuee na nnta'jndyee nn'aⁿ cha na nnteijndeiina' joona, nchii seijndaa'ñê na nnts'aana' xjeⁿ 'o na nndu'yo' na jeeⁿ t'maⁿ xuee tseixmaⁿna'.
41002028	Jo' chii ja na cwiluiindyo̱ ts'aⁿ na jnaⁿ cañoom'luee waa na matseixmaⁿya na nntsjo̱o̱ ljo' wanaaⁿ na cal'a nn'aⁿ xuee na cwita'jndya̱a̱ya.
41003001	Cwiicheⁿ cwii ndii' tjaquiee' Jesús naquii' wats'om. Jo' jo' m'aaⁿ cwii tsaⁿs'a na jnda̱ tjateii cwii ts'o̱.
41003002	Jeeⁿ tyoqueⁿ nn'aⁿ fariseos cwenta ljo' nnts'aaⁿ, aa nntsein'maaⁿ tsaⁿ'ñeeⁿ juu xuee na cwita'jndyeena, ee jeeⁿ queeⁿ n'omna na nnda̱a̱ nlqueⁿna ñ'oom nacjoom'm.
41003003	Quia jo' tsoom nnom ts'aⁿ na jnda̱ tjateii ts'o̱: —Quicantyja', cwintyje' xcwe quii'ntaaⁿ naⁿm'aⁿ.
41003004	Ndo' tsoom nda̱a̱ nn'aⁿ na m'aⁿ jo' jo': —Ja mawax'a̱ya nda̱a̱'yo', xuee na cwita'jndya̱a̱ya ¿aa wanaaⁿ na cateijndeii ts'aⁿ x'iaaⁿ'aⁿ na wi' matjom, oo aa ticateijneiⁿ juu? ¿Aa cwji'n'maaⁿñê x'iaaⁿ'aⁿ na ticue', oo aa ca'ñeeⁿ na cue'? Sa̱a̱ joona yacheⁿ jla'cheⁿna.
41003005	Quia jo' nty'iaaⁿ'aⁿ nda̱a̱ nn'aⁿ ndiocheⁿ, seilioo'ñê ñ'eⁿndyena. Tquiaana' na chjoo' ts'oom ee sei'no̱o̱ⁿ'o̱ⁿ na jeeⁿ quie' n'omna. Tsoom nnom tsaⁿs'a'ñeeⁿ: —Catseiliuu' ts'o̱'. Seiliuu tsaⁿ'ñeeⁿ ts'o̱o̱ⁿ ndo' mana tco'yana' jom.
41003006	Sa̱a̱ nn'aⁿ fariseos mantyja jlui'na, tyo'maⁿna ñequio nn'aⁿ 'naaⁿ' Herodes chiuu nl'ayoona na nla'cuee'na Jesús.
41003007	Quia jo' tjannda' Jesús 'ndyoo ndaaluee ñequio nn'aⁿ na cwila'jomndye ñ'eⁿñê. Cwii tmaaⁿ' nn'aⁿ ty'entyjo̱ naxeeⁿ'eⁿ na jnaⁿna ts'o̱ndaa Galilea.
41003008	Ndo' mati nt'omcheⁿ nn'aⁿ tyondyena cantyja 'naaⁿ jndye nnom ts'iaaⁿ t'maⁿ na tyoch'eeⁿ. Quia jo' jndyendyena jnaⁿna ts'o̱ndaa Judea ñequio tsjoom Jerusalén, ñequio ndyuaa Idumea, ñequio xndyaa' jndaa Jordán, ndo' ñequio ndiocheⁿ tsjoom Tiro ñ'eⁿ Sidón. Ty'entyjaa'na jom.
41003009	Jo' chii sa̱'ntjoom nn'aⁿ na cwila'jomndye ñ'eⁿñê na cala'jndaa'ndyena cwii w'aandaa chjoo na nleil'uee'ñê cha tints'aana' na 'oontquieena jom ee tyeeⁿ na jeeⁿ jndye nn'aⁿ m'aⁿ nacañom'm.
41003010	Ee nc'e na jnda̱ sein'maaⁿ jndyendye nn'aⁿ, jo' chii cha'tso nt'omcheⁿ nn'aⁿ na ndicwaⁿ chona ntycu, tyola'canto'ndyena nacañom'm na ñe'nquio'na jom cha nn'maaⁿna.
41003011	Ndo' jndyetia na m'aⁿ naquii' n'om nn'aⁿ, meiⁿyuucheⁿ na nty'iaana jom, l'ana naquii' n'om naⁿ'ñeeⁿ na cata'na cantyena jo nnoom. Tyola'xuaana, tyoluena: —'U cwiluiindyu' Jnda Ty'o̱o̱ts'om.
41003012	Sa̱a̱ Jesús jndei'na' tyotsa̱'ntjoom na ticat'mo̱o̱ⁿna 'ñeeⁿ cwiluiiñê.
41003013	Tjawa Jesús cwii ta, ndo' tqueeⁿ'ñê nn'aⁿ na macwjii'ñê cwentaaⁿ'aⁿ na c'oona na m'aaⁿ.
41003014	Tqueeⁿ canchoo'wendyena na nñ'eeⁿna ñ'eⁿñê ndo' na njñoom joona na nñe'quiana ñ'oom naya 'naaⁿ'aⁿ nda̱a̱ nn'aⁿ. Matseicajndyuna' joona apóstoles.
41003015	Tquiaaⁿ cantyja najndeii na tseixmaaⁿ na nla'xmaⁿna cha nnda̱a̱ nla'n'maaⁿna nn'aⁿ ndo' nnda̱a̱ nntjeii'na jndyetia naquii' n'om nn'aⁿ.
41003016	Nmeiiⁿ ncuee nchoo'we nn'aⁿ na tjeii'ñe Jesús cwentaaⁿ'aⁿ: Simón, tsaⁿ na seicajñoom Pedro,
41003017	Jacobo ñequio tyjeeⁿ Juan, ntseinda Zebedeo, joona seicajñoom Boanerges, ñ'oomwaa' ma'mo̱ⁿna' na jeeⁿ chona ndyueena,
41003018	Andrés, Felipe, Bartolomé, Mateo, Tomás, Jacobo jnda Alfeo, Tadeo, Simón, tsaⁿ na matii'ñe ñ'oom ñ'eⁿ tmaaⁿ' nn'aⁿ cananista.
41003019	Ndo' ñ'eⁿ Judas Iscariote, ts'aⁿ na tquiaa cwenta Jesús.
41003020	Jnda̱ jo' tja Jesús yuu na mac'eeⁿ, ndi ñ'eeⁿ naⁿ'ñeeⁿ. Ndo' tjomndyennda' cwii tmaaⁿ' nn'aⁿ yuu na m'aaⁿ hasta tileinquiaana' na nlcwaaⁿ'aⁿ ñ'eⁿ nn'aⁿ na ñ'eeⁿ ñ'eⁿñê.
41003021	Jnda̱ na jndye nn'aaⁿ' nqueⁿ na luaa' matjoom, ty'ec'omna jom na jndei'na' ee cwilue nn'aⁿ na jnda̱ seintjeiⁿna' jom.
41003022	Nt'om nn'aⁿ na cwit'mo̱o̱ⁿ ljeii na tqueⁿ Moisés na jnaⁿ Jerusalén, tyoluena: —Tsaⁿm'aaⁿ' matseixmaaⁿ Beelzebú, juu tsaⁿjndiitquiee. Nc'e najndeii na matseixmaⁿ, jo' na macwjeeⁿ'eⁿ jndyetia naquii' n'om nn'aⁿ.
41003023	Tqueeⁿ'ñe Jesús naⁿ'ñeeⁿ ndo' seineiiⁿ ñ'oom tjañoom' nda̱a̱na. Tsoom: —¿Chiuu nnts'aayuuna' na nquii Satanás mawjaⁿ nacjoo' nqueⁿ na macwjeeⁿ'eⁿ jndyetia ñequio ntyjenaⁿjndiiñê naquii' n'om nn'aⁿ?
41003024	Xeⁿ m'aaⁿ cwii gobiernom na cwito̱ⁿ'ndye nn'aⁿ 'naaⁿ'aⁿ, nt'om cwi'oo nacjoom'm ndo' nt'om cwila'jomndye ñ'eⁿñê, tsaⁿ'ñeeⁿ xocaljoo'ñetyeeⁿ ts'iaaⁿ.
41003025	Ndo' mati nn'aⁿ na m'aⁿ cwii w'aa xeⁿ cwila'ntja'ndyena, xoc'omna na ñe'naaⁿ', maxjeⁿ nnt'oom'ndyena.
41003026	Ndo' majo'ti cantyja 'naaⁿ' Satanás, xeⁿ na matseiweñê nacjoo' ntyjenaⁿjndiiñê quia jo' xocaljotyeⁿ cantyja najneiⁿ na matsa̱'ntjoom joona. Ee xeⁿ na luaa' mach'eeⁿ, quia jo' matseintycwiiñe cheⁿnqueⁿ.
41003027	’Tjaa'naⁿ ts'aⁿ na nnda̱a̱ na cwe' nncjaaquiee'to waa' ts'aⁿ na jeeⁿ jndeii na nncwji' 'naaⁿ' tsaⁿ'ñeeⁿ. Sa̱a̱ xeⁿ nntseityeⁿjñeeⁿ tsaⁿ'ñeeⁿ quia ljo'cheⁿ nnda̱a̱ nncwji'ñ'eeⁿ 'naaⁿ'. Maluaa' matseijomna' ñ'eⁿndyo̱ ja quia macwjii'a naⁿjndii ñ'eⁿ jndyetia naquii' n'om nn'aⁿ.
41003028	’Mayuu'cheⁿ candye'yo' nntsjo̱o̱, nnda̱a̱ nntseit'maⁿ ts'om Ty'o̱o̱ts'om cha'tso nnom na cwila'tjo̱o̱ndye nn'aⁿ ñequio meiⁿnquia ñ'oom wi' na ntjeiⁿna' na cwiluena.
41003029	Sa̱a̱ meiⁿcwi'ñeeⁿcheⁿ ts'aⁿ na matsoyuu na cwiluii ts'iaaⁿ 'naⁿya cwe' cantyja najndeii tsaⁿjndii, tsaⁿ'ñeeⁿ matseineiiⁿ ñ'oom ntjeiⁿ nacjoo' Espíritu Santo. Ndo' na ljo' tijoom nntseit'maⁿ ts'om Ty'o̱o̱ts'om tsaⁿ'ñeeⁿ. Jnaⁿwaa' tijoom cantycwiina'.
41003030	Luaa' tsoom nda̱a̱ naⁿ'ñeeⁿ na cwit'mo̱o̱ⁿ ljeii na tqueⁿ Moisés. Ee joona tyoluena na jom tseixmaaⁿ tsaⁿjndiitquiee.
41003031	Tquiecañom ntyjee Jesús ñequio tsoñeeⁿ yuu na m'aaⁿ sa̱a̱ ch'eⁿ ljoo'ndyena nc'e na jeeⁿ tyeeⁿ m'aⁿ nn'aⁿ. Cwe' jla'cwanomna ñ'oom na calueeⁿ'eⁿ ch'eⁿ.
41003032	Jo' chii nn'aⁿ na meindyuaandye nacañom'm jluena nnoom: —Aa ndi', jnda̱ tyjee' tso'ndyo' ñ'eⁿ ndyenty'iu'. M'aⁿna ch'eⁿ, cwil'ueena 'u.
41003033	Sa̱a̱ t'o̱o̱ⁿ nda̱a̱na tsoom: —Nndye'yo' nntsjo̱o̱ nda̱a̱'yo' 'ñeeⁿ cwiluiiñe tsondyo̱ ndo' ndyentyjo̱.
41003034	Jnda̱ chii nty'iaaⁿ'aⁿ ndiocheⁿ nda̱a̱ nn'aⁿ na meindyuaandye nacañom'm, tsoom nda̱a̱na: —Queⁿ'yo' cwenta, ncjo'yo' cwiluiindyo' tsondyo̱ ñequio ndyentyjo̱.
41003035	Ee meiⁿcwi'ñeeⁿcheⁿ ts'aⁿ na mach'ee yuu na l'ue ts'om Ty'o̱o̱ts'om, tsaⁿ'ñeeⁿ cwiluiiñe ti'tyjo̱, ndo' nomtyjo̱, ndo' tsondyo̱.
41004001	Cwiicheⁿ cwii ndii' tquie'cañom cwii tmaaⁿ' nn'aⁿ na jndyendye na m'aaⁿ Jesús 'ndyoo ndaaluee. To̱o̱ⁿ'o̱ⁿ na ma'mo̱o̱ⁿ nda̱a̱na. Ndo' jeeⁿ ndya' tyola'canto'ndyena nacañom'm. Jo' chii tjacuo̱o̱ⁿ ts'om w'aandaa chjoo na meintyje'cheⁿna' ts'om ndaaluee. Tjacjom ts'omna' ndo' cha'tsondye nn'aⁿ ljoo'ndyena 'ndyoowi' ndaaluee tyuaatcwii.
41004002	Jndye ñ'oom tjañoom' teil'uee'ñê na tyo'mo̱o̱ⁿ nda̱a̱ nn'aⁿ. Tue'cañoomna' na tsoom ñ'oomwaa:
41004003	—Candye'yo' ñ'oomwaa: Tyom'aaⁿ cwii ts'aⁿ, tjacjoom'm lqueeⁿ trigo.
41004004	Ndo' yocheⁿ na majoom'm lqueeⁿ'ñee, nt'om tquiaa ts'om nato. Ndo' tquie cantsaa, tcwa'yo' joona'.
41004005	Nt'om lqueeⁿ tquiaana' tyuaa na jeeⁿ ljo̱' yuu na tita m'aaⁿ ts'o. Lqueeⁿ'ñeeⁿ tyuaa' t'oomna' ee tita tiona' ts'o.
41004006	Sa̱a̱ na jeeⁿ jmeiⁿ' tyonty'iaa' ñe'quioom', t'uaana'. Tjacaaⁿna' ee na tinjoom ty'e nch'ioo'na'.
41004007	Nt'om lqueeⁿ tquiaana' yuu na meintyjee' nda' l'o̱o̱ nioom. Tyuaa'ti tjawindye l'o̱o̱ nioom'ñeeⁿ, tco̱'na' ntjom, nc'e naljo' tjaa'naⁿ ljo' tue' l'a lqueeⁿ'ñeeⁿ.
41004008	Sa̱a̱ nt'om lqueeⁿ tquiaana' yuu na ya ts'o. T'oomna', ty'ewijnda̱na', jndye lqueeⁿ tue'. Nt'om tjei'na' cwii xuu waljoo' yom ts'oom lqueeⁿ trigo na cwii ts'oom lqueeⁿ tjacju' tsaⁿ'ñeeⁿ. Ndo' nt'om tjei'na' we xuu waljoo' xcwe na cwii ts'oom lqueeⁿ tjacjoom'm. Ndo' nt'om tjei'na' ñequiee xuu na cwii ts'oom lqueeⁿ na tjacjoom'm.
41004009	Quia jo' tso Jesús nda̱a̱na: —'Ñeeⁿ juu na niom lue' n'om lua'qui na nndii, candii.
41004010	Jnda̱ na tju'na' na ñenquii Jesús ñequio nn'aⁿ canchoo'wendye ndo' ñequio nt'om nn'aⁿ na mati cwicañ'eeⁿtyeⁿ ñ'eⁿñê, ta'x'eena ljo' ñe'ca'mo̱ⁿ ñ'oom tjañoom'ñeeⁿ.
41004011	Ndo' tsoom nda̱a̱na: —Mañequiaa Ty'o̱o̱ts'om na 'o cala'no̱ⁿ'yo' ñ'oom na tyooliu nn'aⁿ cantyja na matsa̱'ntjoom. Sa̱a̱ nn'aⁿ na tyoola'jomndye ñ'eⁿndyo̱, ñenquii' ñ'oom tjañoom' matseina̱ⁿya nda̱a̱na.
41004012	Jo' chii mach'eena' na mayuu'cheⁿ meiiⁿ na jndye ndii' nndyena ñ'oom na mañequiaya, sa̱a̱ xocala'no̱ⁿ'na. Ndo' meiiⁿ na jndye ndii' nnty'iaana ts'iaaⁿ na mats'aa sa̱a̱ tixoqueⁿna cwenta. Ee cwil'ayana na nmeiiⁿ' cha tilcwe' n'omna, tintseit'maⁿ ts'om Ty'o̱o̱ts'om jnaaⁿna.
41004013	Quia jo' tsoom nda̱a̱na: —¿Aa maxjeⁿ ticala'no̱ⁿ'yo' ñ'oom tjañoom'waa'? ¿Chiuu nl'aa na nla'no̱ⁿ'yo' nt'omcheⁿ ñ'oom tjañoom'?
41004014	Juu ts'aⁿ na tjacju' lqueeⁿ trigo, jo' ts'aⁿ na mañequiaa ñ'oom' Ty'o̱o̱ts'om.
41004015	Lqueeⁿ na tquiaa ts'om nato, jo' nn'aⁿ na cwindye ñ'oom' Ty'o̱o̱ts'om na mañequiaa ts'aⁿ, sa̱a̱ mantyja macwji' Satanás ñ'oom'ñeeⁿ naquii' n'omna.
41004016	Ndo' lqueeⁿ na tquiaa yuu na jeeⁿ ljo̱' tyuaa, jo' nn'aⁿ na ya cwindye ñ'oom' Ty'o̱o̱ts'om. Neiiⁿna cwito'ñoomna juuna'.
41004017	Sa̱a̱ tiyo cwindyena ee matseijomna' joona cha'na jnda̱ lqueeⁿ'ñeeⁿ na tinjoom ty'e nch'ioo'na'. Ndo' quia na maco'wi'na' joona oo cwila'wjee nn'aⁿ joona nc'e na cwila'yu'na, mantyja cwi'ndyena.
41004018	Lqueeⁿ na tquiaa naquii' l'o̱o̱ nioom, jo' nn'aⁿ na ya Cwindye ñ'oom' Ty'o̱o̱ts'om.
41004019	Sa̱a̱ naⁿ'ñeeⁿ jeeⁿ m'aaⁿ' n'omna chiuu cwii 'oom'aⁿtina. Maquiu'nn'aⁿna' joona na ñe'cwityandyena, ndo' jeeⁿ cwila'queeⁿ n'omna na ñe'calei'chona cha'tso nnom 'naⁿ. Cha'tso nmeiⁿ' matseicatsuuna' ñ'oom' Ty'o̱o̱ts'om naquii' n'omna. Jo' chii tileicanaⁿjndeiina' na nl'ana yuu na cjawee' ntyjii Ty'o̱o̱ts'om.
41004020	Sa̱a̱ m'aⁿ nn'aⁿ na ya cwindye ñ'oom' Ty'o̱o̱ts'om. Cwila'ljona juuna' naquii' n'omna. Cwiqueⁿndyena na cwil'ana yuu na ya. Matseijomna' joona cha'na lqueeⁿ na tquiaa yuu na jeeⁿ ya ts'o. Nt'om naⁿ'ñeeⁿ matseijomna' cantyja 'naaⁿna cha'na cwii ts'oom lqueeⁿ'ñeeⁿ na tjei'na' cwii xuu waljoo' yom ts'oom. Ndo' nt'omndyena matseijomna' cha'na cwii ts'oom lqueeⁿ'ñeeⁿ na tjei'na' we xuu waljoo' xcwe. Ndo' nt'omndye naⁿ'ñeeⁿ matseijomna' joona cha'na cwii ts'oom lqueeⁿ'ñeeⁿ na tjei'na' ñequiee xuu.
41004021	Jnda̱ jo' seineiⁿtyeeⁿcheⁿ nda̱a̱na: —¿Aa nnts'aacheⁿna' na nntseicw'aa ts'aⁿ xjocanti ndo' nncwjaa'ñeyom juuna' nacjee' ts'oom maquila, oo na nlcoom'm juuna' nacjee' jnduu? ¿Aa nchii ndye nntseintyjaaⁿ juuna'?
41004022	Cha'tso na mats'aa je' na ticaliu cha'tsondye nn'aⁿ, mancjo'yo' nlacano̱o̱ⁿ'yo' nda̱a̱na. Ndo' cwii cwii ñ'oom wjaañoom' na matseina̱ⁿya je' maxjeⁿ nncue'ntyjo̱ na nla'no̱ⁿ' nn'aⁿ meiⁿnquiayuucheⁿ.
41004023	'Ñeeⁿ juu na niom lue' n'om lua'qui na nndii, candii.
41004024	Ndo' mati tsoom nda̱a̱na: —Queⁿ'yo' cwenta cantyja 'naaⁿ ñ'oommeiⁿ' na cwindye'yo'. Ee cha'xjeⁿ na cwiqueⁿndyo' na cwindye'yo', malaa'ti' nñequiaa Ty'o̱o̱ts'om na nla'no̱ⁿ'yo'. Ndo' nnts'aaⁿ na nntsaala'no̱ⁿ'ti'yo' nc'e na cwiqueⁿ'yo' cwenta.
41004025	Ee meiⁿcwi'ñeeⁿcheⁿ ts'aⁿ na mayuu' matseiljo ñ'oomya naquii' ts'om, m'mo̱o̱ⁿtya̱ya nnom. Sa̱a̱ ts'aⁿ na ticatseiljo ñ'oomya naquii' ts'om, tsaⁿ'ñeeⁿ mach'eena' cwe' ts'iaaⁿ'ndyo cantyjati chjoowi' ñ'oom na mantyjiityeeⁿ.
41004026	Mati tsonnda' Jesús nda̱a̱na: —Juu na matsa̱'ntjom Ty'o̱o̱ts'om, matseijomna' cha'xjeⁿ na cwiluii quia na maju' ts'aⁿ lqueeⁿ trigo nomtyuaa.
41004027	Jnda̱ na tjoom'm lqueeⁿ wjaⁿ. Nntsom, nneiⁿncooñê, mmaaⁿñê, cwe' laa'ti' cwiwinom jndye xuee, jndye tsjom. Ndo' lqueeⁿ'ñeeⁿ nnc'oomna', wjaawindyena' sa̱a̱ tsaⁿ'ñeeⁿ ticatsei'no̱o̱ⁿ'o̱ⁿ chiuu cwiluiiyuu na cwi'oowijnda̱na'.
41004028	Ee tyuaa ticaⁿna' ts'aⁿ na nnteijndeii na nnc'oom ntjom. Najndyee cwi'oom jnda̱, ndo' 'oowindyena'. Ndo' cwiwaa' xu'lqueeⁿ. Jnda̱ jo' macwjaa'ñena' n'om lqueeⁿ.
41004029	Ndo' quia na jnda̱ tmaⁿ lqueeⁿ, 'oocatyje nn'aⁿ joona' ee na jnda̱ tue'ntyjo̱ xjeⁿ na nno̱ⁿna'.
41004030	Ndo' mati tsoom: —Juu na matsa̱'ntjom Ty'o̱o̱ts'om, ¿ljo' ñ'eⁿ matseijomna'? Ndo' ¿ljo' ñ'eⁿ nlajo̱o̱ⁿ'a na m'mo̱ⁿna' chiuu jaawit'maⁿ cantyja na matsa̱'ntjoom?
41004031	Matseijomna' cha'na cwii lqueeⁿ mostaza na nnom' ts'aⁿ. Tjaa'naⁿ cwiicheⁿ lqueeⁿ na cachjooti na cwinom nn'aⁿ.
41004032	Jnda̱ na jnom' ts'aⁿ lqueeⁿ'ñeeⁿ cwi'oomna', wjaawindyena', mawinom'na' cha'tso ntjom na tiquiwindye. Cwileitana' hasta cantsaa na cwi'oontyja cwita'jndyeeyo' ncwaⁿ' l'o̱ ts'oom'ñeeⁿ.
41004033	Jndye nt'omcheⁿ ñ'oom tjañoom' teil'uee'ñe Jesús quia tyotseineiiⁿ nda̱a̱ tmaaⁿ' naⁿ'neeⁿ, cantyjati na nnda̱a̱ nla'no̱ⁿ'na.
41004034	Cha'tso ñ'oom na tyotseineiiⁿ nda̱a̱na, ñenquii'cheⁿ ñ'oom tjañoom'. Ndo' jnda̱nquia quia na tju'na' na ñenqueⁿ ñequio nn'aⁿ na cwila'jomndye ñ'eⁿñê, quia jo' seineiⁿndyeyoom ñ'oom'ñeeⁿ nda̱a̱na.
41004035	Mañejuu xuee'ñeeⁿ quia na jnda̱ tmaaⁿ, tsoom nda̱a̱ nn'aⁿ na cwila'jomndye ñ'eⁿñê: —Cjaaya xndyaa' ndaaluee, ntyjawa'ñeⁿ.
41004036	Quia jo' 'ndyena nn'aⁿ na jndyendye. Tuo̱na ts'om w'aandaa na maxjeⁿ njom Jesús. Ty'eñ'omna jom. Mati ty'ela'jomndye nt'omcheⁿ l'aandaa.
41004037	Xjeⁿ'ñeeⁿ jndeii tioo jndye nnom ndaaluee tyontquiena' nmo̱ⁿ ts'om w'aandaa hasta wjaatoo'na' wjaatiomna' ndaatioo.
41004038	Sa̱a̱ nquii Jesús watsom jo ts'aaⁿ w'aandaa, wantyeeⁿ cwii liaa ndyaa. Joona jla'nlcwina jom, jluena nnoom: —'U Maestro, ¿aa maxjeⁿ tjaa na coch'eena' 'u meiiⁿ na nncwja̱a̱ya?
41004039	Quia jo' teicantyja Jesús, seitiaaⁿ'aⁿ jndye. Seineiiⁿ nnom ndaaluee, tsoom: —Cuacheeⁿ, cjameiⁿntyje'. Quia jo' teicheⁿ jndye ndo' su s'aana' nnom ndaaluee.
41004040	Ndo' tsoom nda̱a̱ nn'aⁿ na cwila'jomndye ñ'eⁿñê: —¿Chiuu na jeeⁿcheⁿ tyue'yo'? ¿Aa maxjeⁿ tjo̱o̱cheⁿ na nlayu'ya n'om'yo'?
41004041	Sa̱a̱ joona yacheⁿ tyocatyuena. Tyoluena nda̱a̱ ntyjeena: —¿'Ñeeⁿ cwiluiiñe tsaⁿm'aaⁿ'? Jnda'jom meiiⁿ jndye, meiiⁿ ndaaluee cwila'canda̱na' ñ'oom na matsa̱'ntjoom.
41005001	Tquiena xndyaa' ndaaluee, ndyuaa Gadara.
41005002	Quia na jlui' Jesús ts'om w'aandaa mantyja jnaⁿ cwii ts'aⁿ wats'omtyue' na m'aaⁿ jndyetia naquii' ts'om. Jndyocatjomñe Jesús.
41005003	Ñequii' mac'eⁿ tsaⁿ'ñeeⁿ yuu niom ndei'luaa. Ndo' meiⁿcwii ts'aⁿ taticanda̱a̱ nntseityeⁿ jom, meiiⁿ ñ'eⁿ l'uaancjo.
41005004	Ee jndye ndii' jnda̱ ñejla'tyeⁿ nn'aⁿ nc'eeⁿ ñequio l'o̱o̱ⁿ ñ'eⁿ l'uaancjo. Sa̱a̱ jom tyoc'ioo'ñê l'uaancjo'ñeeⁿ nch'u nch'u ntaⁿ'. Tjaa meiⁿ cwii ts'aⁿ na nnda̱a̱ nlqueⁿ xjeⁿ jom.
41005005	Naxuee, natsjom ñequii'cheⁿ tyomanoom quii'ntaaⁿ ndei'luaa ndo' quii' jnda̱a̱. Matseixuaⁿ jndeii ndo' matseiquiee'ñe cheⁿnqueⁿ ñequio ljo̱'.
41005006	Quia na nty'iaa'tquiaaⁿ Jesús, jndyoleinoom, tjantyjaaⁿ'aⁿ tcoom'm xtyeeⁿ jo nnom.
41005007	To̱' Jesús na matseineiⁿ nnom jndyetia, tsoom: —'U jndyetia, calui' naquii' ts'om tsaⁿm'aaⁿ'. Jo' chii t'o̱ tsaⁿ'ñeeⁿ. Jndeii seineiⁿ tso: —¿Ljo' nntsa' ñ'eⁿndyo̱ ja, 'u Jesús na cwiluiindyu' Jnda Ty'o̱o̱ts'om na m'aaⁿ nandyeticheⁿ? Ñequio xuee' Ty'o̱o̱ts'om, mats'aa ty'oo njom' na tilco'wi' ja.
41005009	Ndo' tax'ee Jesús 'ndyoo tsaⁿ'ñeeⁿ, tsoom: —¿Chiuu jndyu'? T'o̱ jndyetia, tso: —Ja jndyuya Jndye Meiⁿ, ee na jndye meiⁿ caya.
41005010	Quia jo' jndye ty'oo tyoch'ee tsaⁿ'ñeeⁿ na tincwji' Jesús joo jndyetia ndyuaa'ñeeⁿ.
41005011	Ndo' jo' jo' nndyoo' waa cwii ta yuu na m'aaⁿ cwii tmaaⁿ' calcu na cwicwa'.
41005012	Joo jndyetia'ñeeⁿ tyol'ana ty'oo nnom Jesús, jluena: —Cwe' na cajñom' jâ yuu na m'aⁿ calcu. Quiaa' ñ'om' na nncuo̱o̱yâ naquii' n'om jooyo'.
41005013	Quia jo' tquiaa Jesús ñ'oom'm na ljo' cal'ana. Jo' chii jlui'na, ty'equie'na naquii' n'om calcu'ñeeⁿ. Jleinomyo', teityu'yo' yuu na nty'a 'ndyoo ndaaluee. Mana nchjeeñena' jooyo' quii' ndaa. Ndo' tmaaⁿ' calcu'ñeeⁿ tuee' cha'na we meiⁿ jooyo'.
41005014	Quia jo' nn'aⁿ na tyojndoo' calcu jla'tyuaa'na, ty'ela'candiina nn'aⁿ quii' tsjoom ndo' jo jnda̱a̱ na luaa' tuii. Jlui' nn'aⁿ, tquiocanty'iaana chiuu waa na tuii.
41005015	Tquiena na m'aaⁿ Jesús. Jliuna ts'aⁿ na jeeⁿ cwajndii ñetjom, jnda̱ macweⁿ liaa ndo' jnda̱ tco'yañ'eⁿna' jom. Jeeⁿ ndya' seicaty'uena' joona.
41005016	Ndo' nn'aⁿ na nty'iaanda̱a̱ chiuu waa na tuii, tcuu tcuu jla'neiⁿna nda̱a̱ nn'aⁿ na tquiocanty'iaa. Jla'candiina chiuu waa na n'maⁿ ts'aⁿ na ñejleiñ'oom jndyetia ndo' chiuu na tjoom calcu'ñeeⁿ.
41005017	Quia jo' cha'tso nn'aⁿ to̱'na na tyotaⁿna nnom Jesús na calueeⁿ'eⁿ ndyuaa tsjoomna.
41005018	Xjeⁿ na majaacuo̱nnaⁿ'aⁿ ts'om w'aandaa, tjatseicandyoo'ñe juu ts'aⁿ na ñeseixmaⁿ jndyetia naquii' ts'om, macaⁿ na wjaa ñ'eⁿñê.
41005019	Sa̱a̱ Jesús ticwancueⁿ'eⁿ. Tsoom nnom tsaⁿ'ñeeⁿ: —Cja'lcwe' wa' na m'aⁿ nn'aⁿ'. Catsu' nda̱a̱na cwanti na jeeⁿ t'maⁿ naya na s'aa Ty'o̱o̱ts'om ñ'eⁿndyu', ndo' chiuu na ty'oom na wi' ts'oom 'u.
41005020	Quia jo' tja tsaⁿ'ñeeⁿ ndyuaa na m'aⁿ njoom Decápolis. To̱o̱ⁿ'o̱ⁿ na tyotseicañeeⁿ nn'aⁿ cantyja 'naaⁿ' naya na s'aa Jesús ñ'eⁿñê. Ndo' cha'tsondye nn'aⁿ ndyuaa'ñeeⁿ jeeⁿ tjawee' n'omna.
41005021	Teixndyaañennda' Jesús ndaaluee ñequio w'aandaa. Quia na tueⁿ'eⁿ mantyja ty'entyjaa' cwiicheⁿ cwii tmaaⁿ' nn'aⁿ jom.
41005022	Cwii ts'aⁿ na jndyu Jairo na cwiluiitquieñe cantyja 'naaⁿ' wats'om 'naaⁿ nn'aⁿ judíos, tyje'cañoom tsaⁿ'ñeeⁿ jo' jo'. Quia na ljeiiⁿ Jesús, tcoom'm xtyeeⁿ jo nnom.
41005023	S'aaⁿ ty'oo, tsoom: —Nomjndaaya mañe'cueeⁿ'eⁿ. ¿Aa tijoom nntsa' cwii naya'ñeeⁿ na nncja', cja'catioo' l'o̱' nacjoom'm cha na nn'maaⁿ na nncwando'tyeeⁿ?
41005024	Ndo' tja Jesús ñ'eⁿ tsaⁿ'ñeeⁿ. Mati jndye nt'omcheⁿ nn'aⁿ ty'entyjo̱, jo' chii s'aana' na jeeⁿ tyeeⁿ wjaⁿ.
41005025	Ndo' na quii'ntaaⁿ naⁿ'ñeeⁿ ñ'eⁿ cwii yuscu na jeeⁿ nioom wii' na jnda̱ canchoo'we chu na tyoojaameintyjee' na cwicaa nioom'm.
41005026	Jeeⁿ wi' ñetjoom na jndye nnom nasei tyol'a nn'aⁿ jom. Ndo' cha'tso 'naaⁿ'aⁿ jnda̱ seicatsoom. Sa̱a̱ tjaa'naⁿ na teijndeiina' jom, yacheⁿ nioomti matjoom.
41005027	Jnda̱ ñejñeeⁿ ñ'oom cantyja 'naaⁿ' Jesús, jo' chii tjantyjo̱o̱ⁿ naxeⁿ' quii'ntaaⁿ nn'aⁿ ndo' tyenquioom'm liaa'.
41005028	Ee na jnda̱ seitioom naquii' ts'oom: “Xeⁿ cwe' na nnda̱a̱ nñequiuu'a liaⁿ'aⁿ, quia jo' nn'maⁿya.”
41005029	Ndo' jnda̱ na tyenquioom'm, mantyja ta̱a̱'. Ntyjiicheeⁿ na jnda̱ n'maaⁿ tycu na weeⁿ'eⁿ.
41005030	Sa̱a̱ Jesús sei'no̱o̱ⁿ'o̱ⁿ na n'maⁿ cwii ts'aⁿ ñequio najndeii na matseixmaaⁿ. Quia jo' taqueeⁿ, nty'iaaⁿ'aⁿ nda̱a̱ cha'tso nn'aⁿ. Tax'eeñê nda̱a̱na: —¿'Ñeeⁿ cwii 'o tyenquiuu' liaya?
41005031	Nn'aⁿ na cwila'jomndye ñ'eⁿñê jluena nnoom: —Jeeⁿ 'u Ta, jeeⁿ tyeeⁿ m'aⁿ nn'aⁿ nacañom'. Ndo' na mawaxe' nda̱a̱yâ, xocanda̱a̱ nl'uuyâ 'ñeeⁿ tyenquiuu' lia'.
41005032	Sa̱a̱ manty'iaaⁿ'aⁿ ndiocheⁿ nacañom'm cha nljeiiⁿ 'ñeeⁿ juu tyenquiuu' liaⁿ'aⁿ.
41005033	Ndo' juu yuscu'ñeeⁿ, jeeⁿ cwiteiñê na macaty'ueeⁿ ee na ntyjiicheeⁿ na jom jnda̱ tco'yana'. Seicandyoo'ñê, tcoom'm xtyeeⁿ jo nnom Jesús. Tjei'yuu'ñê na jom tyenquioom'm.
41005034	Tso Jesús nnoom: —'U nomjndaaya, nc'e na matsei'yu' ñ'eⁿndyo̱, jo' na jnda̱ n'maⁿ'. Jnda̱ jndyaandyu' tycu na ñetjom'. Cja'to' wa'. Ty'o̱o̱ts'om cjaa ñ'eⁿndyu'.
41005035	Yocheⁿ na ndicwaⁿ matseineiⁿ Jesús nnom yuscu'ñeeⁿ, tquie'cañom nn'aⁿ na jnaⁿ waa' Jairo, juu ts'aⁿ na cwiluiitquieñe wats'om 'naaⁿ nn'aⁿ judíos. Jluena nnoom: —Jnda̱ tue' nomjnda'. ¿Ljo' nntsa' na cwimatseicachjuu'ti' Maestrom'aaⁿ'?
41005036	S'aa Jesús ndoo' ticañeeⁿ ñ'oom na jlue naⁿ'ñeeⁿ. Tsoom nnom ts'aⁿ na cwiluiitquieñe cantyja 'naaⁿ' wats'om: —Tinty'ue'. Macanda̱ na catseiyu' ñ'eⁿndyo̱ ja.
41005037	Meiⁿ tatinquiaaⁿ na nnc'oola'jomndye nt'omcheⁿ nn'aⁿ ñ'eⁿñê na wjaⁿ waa' tsaⁿ'ñeeⁿ. Macanda̱ tjañ'oom Pedro, ñequio Jacobo ñ'eⁿ Juan, tyjee Jacobo'ñeeⁿ.
41005038	Jnda̱ na tquiena waa' ts'aⁿ na cwiluiitquieñe cantyja 'naaⁿ' wats'om, jndyena na jeeⁿ c'uaa cam'aⁿ nn'aⁿ najndeii cwila'xuaa na cwityuee.
41005039	Jnda̱ na tjaqueⁿ'eⁿ quii' w'aa, tsoom nda̱a̱ naⁿ'ñeeⁿ: —¿Chiuu na jeeⁿ c'uaa m'aⁿ'yo' na cwityuee'yo'? Yuscuchjoom'aaⁿ' nchii na jnda̱ tueeⁿ'eⁿ. Cwe' na watsom.
41005040	Sa̱a̱ joona cwe' cwincona jom. Quia jo' tjeiiⁿ'eⁿ cha'tsondye naⁿ'ñeeⁿ ch'eⁿ. Jnda̱ jo' tjañ'oom tsotye yuscuchjoo ñ'eⁿ tsondyee, mati ndyee naⁿ'ñeeⁿ na ñ'eeⁿ ñ'eⁿñê. Ty'equie'na na m'aaⁿ ts'oo chjoo.
41005041	T'ueeⁿ ts'o̱ ts'oo chjoo. Tsoom nnom: —Talita, cumi. (Ñ'oomwaa' matsona': 'U leii, matsjo̱o̱ njom', quicantyja'.)
41005042	Mañoom' teicantyja yuscuchjoo'ñeeⁿ. To̱o̱ⁿ'o̱ⁿ na manoom ee ts'aⁿ na canchoo'we chuu' jom. Ndo' nn'aⁿ na m'aⁿ jo' jo' mañoom' tquiaana' na jeeⁿ tjawee' n'omna, hasta tyueneiiⁿna.
41005043	Quia jo' Jesús seicoom'm ndyueena na ticaluena nnom meiⁿcwii ts'aⁿ ljo' tuii. Ndo' tsoom na quiana na nlcwa' yuscuchjoo'ñeeⁿ.
41006001	Jlui' Jesús tsjoom'ñeeⁿ, tjalcweeⁿ'eⁿ ndyuaa tsjom'm. Ndo' nn'aⁿ na cwila'jomndye ñ'eⁿñê ty'ena ñ'eⁿñê.
41006002	Quia na tuee' xuee na cwita'jndyee nn'aⁿ judíos, tjaquiee' Jesús naquii' wats'om 'naaⁿna, to̱o̱ⁿ'o̱ⁿ na tyo'mo̱o̱ⁿ nda̱a̱na. Ndo' jndye nn'aⁿ na tyondye ñ'oom na tyoñequiaaⁿ jeeⁿ tjawee' n'omna. Jluena: —¿Yuu chuu tsaⁿm'aaⁿ cha'tso ñ'oommeiⁿ' na jeeⁿ yana'? Ndo' ¿yuu jnaⁿ na jeeⁿ jndo̱' ts'oom? ¿Chiuu waayuu na jeeⁿ jndye nnom ts'iaaⁿ t'maⁿ mach'eeⁿ na tiquinty'iaaya?
41006003	Ndo' tsaⁿm'aaⁿ', ¿aa nchii cwe' ts'aⁿ na macuuñe n'oom? ¿Aa tiyuu' na jom jnda María? Ndo' ntyjeeⁿ, ¿aa nchii Jacobo ñequio José ndo' Judas ñequio Simón? Ndo' mati yolcu ntyjeeⁿ m'aⁿna quii'ntaaⁿya. Jo' chii t'omna na tineiiⁿna jom.
41006004	Quia jo' tso Jesús nda̱a̱na: —Majndye nn'aⁿ m'aⁿ na cwila't'maaⁿ'ndye profeta. Sa̱a̱ macanda̱ nn'aⁿ ndyuaaⁿ'aⁿ ñequio nn'aaⁿ'aⁿ ñequio nn'aⁿ waⁿ'aⁿ tixocala't'maaⁿ'ndyena jom.
41006005	Macwe' jo' tjaa'naⁿ ts'iaaⁿ t'maⁿ na s'aaⁿ quii'ntaaⁿna. Macanda̱ tioom l'o̱o̱ⁿ nacjoo cwantindye nn'aⁿwii na sein'maaⁿ joona.
41006006	Ndo' s'aana' na jeeⁿ jnda ntyjeeⁿ na tileica'la'yu' naⁿ'ñeeⁿ. Jnda̱ chii tjawinoom njoom nch'u na nndyoo' tsjom'm. Tyo'mo̱ⁿtyeeⁿ nda̱a̱ nn'aⁿ.
41006007	Quia jo' t'maaⁿ nn'aⁿ canchoo'we na cwila'jomndye ñ'eⁿñê. Tquiaaⁿ najndeii na tseixmaaⁿ na nla'xmaⁿna cha nnda̱a̱ nntjeii'na jndyetia naquii' n'om nn'aⁿ. Ndo' to̱o̱ⁿ'o̱ⁿ na majñoom we wendyena ts'iaaⁿ 'naaⁿ'aⁿ.
41006008	Ndo' sa̱'ntjoom na meiⁿcwii 'naⁿ tic'ooñ'omna nato, meiⁿ chetsja', meiⁿ tyoo', meiⁿ tsjo̱'ñjeeⁿ. Macanda̱ ts'oom l'eii wanaaⁿ na nnc'ooñ'omna,
41006009	ñequio lcoom na ñjoomna. Ndo' manda̱ liaa na cwee'na na cwi'oona.
41006010	Mati tsoom nda̱a̱na: —Meiⁿyuucheⁿ waa' ts'aⁿ na nntsquie'yo', caljoo'ndyo' jo' jo' hasta xjeⁿ na nlui'yo' tsjoom'ñeeⁿ.
41006011	Sa̱a̱ xeⁿ nntsquie'yo' cwii tsjoom na tiñe'cato'ñoom nn'aⁿ 'o, meiⁿ tiñe'candyena ñ'oom ndyue'yo', quia na nlui'yo' tsjoom'ñeeⁿ, calaquia'yo' ts'ojnda̱a̱ na chuu' nc'ee'yo' cha na nncwji'yuu'ñena' nacjoo naⁿ'ñeeⁿ na tîcato'ñoomna ñ'oom' Ty'o̱o̱ts'om. Mayuu'cheⁿ nndye'yo' nntsjo̱o̱, xuee na nncu'xeⁿ Ty'o̱o̱ts'om nn'aⁿ, t'maⁿti nawi' nntjoom nn'aⁿ tsjoom'ñeeⁿ, nchiiti na nntjoom nn'aⁿ tsjoom Sodoma ñ'eⁿ Gomorra.
41006012	Ndo' jlui' nn'aⁿ na jñom Jesús. Ty'enquiana ñ'oom na calcwe' n'om nn'aⁿ jnaaⁿna.
41006013	Mati majndye jndyetia tyotjeii'na naquii' n'om nn'aⁿ. Tyoty'oomndyena seitye nacjoo nn'aⁿ wii na tyola'n'maⁿna naⁿ'ñeeⁿ.
41006014	Ndo' Herodes, ts'aⁿ na matsa̱'ntjom, jñeeⁿ cantyja 'naaⁿ' Jesús ee cha'waa ndyuaa'ñeeⁿ jnda̱ t'oom' ñ'oom'ñeeⁿ. Sa̱a̱ luaa seitioom cantyja 'naaⁿ' Jesús, tsoom: —Tsaⁿm'aaⁿ' ¿aa nchii juu Juan, ts'aⁿ na tyotseits'oomñe nn'aⁿ? ¿Aa nchii jom jnda̱ wando'xcoom na tueeⁿ'eⁿ, jo' chii waa na matseixmaaⁿ na cwicanda̱a̱ mach'eeⁿ ts'iaaⁿ t'maⁿmeiⁿ'?
41006015	Sa̱a̱ nt'omcheⁿ nn'aⁿ tyolue: —Profeta Elías luaa'. Ndo' nt'omcheⁿ tyolue: —Luaa' profeta cha'na joo profeta na tyom'aⁿ tandyo xuee.
41006016	Quia na jndii Herodes ñ'oommeiⁿ' na cwilue nt'omcheⁿ, tsonnaaⁿ'aⁿ: —Maxjeⁿ Juan luaa', ts'aⁿ na sa̱'ntjo̱ⁿ na catyjena xtyo'. Jnda̱ wando'xcoom na tueeⁿ'eⁿ.
41006017	Ee Herodes ñequio tsaⁿ na jndyu Felipe joona cwii nquieendyena. Sa̱a̱ Herodes m'aaⁿ ñ'eⁿ scuu' tyjeeⁿ. Herodías jndyu yuscu'ñeeⁿ. Ndo' tyotso Juan nnoom: —'U ticatsa̱'ntjomna' na mañ'oom' scuu' t'iu'. Jnaaⁿ' ñ'oomwaa' na jeeⁿ ndya' jndoo' yuscu Herodías Juan. Jo' chii seincjoo'ñe yuscu'ñeeⁿ nnom Herodes ndo' jom je' seiyoom'm, sa̱'ntjoom na cala'tyeⁿna Juan, chii catuee'na juu w'aancjo. Herodías queeⁿ ts'oom Juan hasta l'ue ts'oom na calacuee'na juu sa̱a̱ tileicanda̱a̱.
41006020	Ee Herodes nquiaⁿ'aⁿ juu. Sei'no̱o̱ⁿ'o̱ⁿ na tseixmaⁿ Juan cantyja na maty'iomyana' ndo' na jnda̱ tqueⁿlju' Ty'o̱o̱ts'om naquii' ts'om tsaⁿ'ñeeⁿ. Jo' chii tyowañom'm juu cha ticats'aa yuscu'ñeeⁿ nawi' ñ'eⁿñe. Ñequio na xcwee' ts'oom tyoñeeⁿ ñ'oom na tyoñe'quiaa tsaⁿ'ñeeⁿ sa̱a̱ tijndye sei'no̱o̱ⁿ'o̱ⁿ ñ'oom na tyotseineiⁿ Juan.
41006021	Sa̱a̱ tue'ntyjo̱ xjeⁿ na juu Herodías ljeiiⁿ chiuu ya na nnda̱a̱ nnts'aaⁿ. Ee tuee' xueechuu' Herodes, tyola't'maaⁿ'ndyena jom. Tquiaaⁿ nantquie na tcwa' nn'aⁿ na cwiluiitquiendye cantyja 'naaⁿ'aⁿ, ñequio nn'aⁿ na cwitsa̱'ntjom sondaro, ndo' ñequio nt'omcheⁿ nn'aⁿ na cwiluiitquiendye ts'o̱ndaa Galilea.
41006022	Quia jo' tjaquiee' yuscundyua jnda Herodías yuu cwicwa' naⁿ'ñeeⁿ, seijnom jo nda̱a̱na. Jeeⁿ tjawee' ts'om Herodes ndo' mati nn'aⁿ na jla'jomndye ñ'eⁿñê. Tsoom nnom yuscundyua'ñeeⁿ: —Caⁿ' cantyjati na l'ue ts'om' no̱o̱ⁿ, ndo' ja nñequia.
41006023	Seityeⁿtyeeⁿ ñ'oom, tsoom: —Meiⁿnquia na nlcaⁿ' no̱o̱ⁿ, nñequia hasta meiiⁿ xcwe cantyja na matsa̱'ntjo̱ⁿ.
41006024	Jlui' yuscu'ñeeⁿ quii'ntaaⁿ nn'aⁿ, tax'eeⁿ nnom tsoñeeⁿ: —Naⁿ, ¿ljo' nlcaaⁿ'a? T'o̱ tsaⁿ'ñeeⁿ nnom jnaaⁿ: —Caⁿ' xqueⁿ Juan, tsaⁿ na tyotseits'oomñe nn'aⁿ.
41006025	Mantyja seityuaaⁿ'aⁿ, tjaquiee'nnaaⁿ'aⁿ na m'aaⁿ rey Herodes, tsoom: —Ja l'ue ts'o̱o̱ⁿ na maje'ndyo quiaa' no̱o̱ⁿ cwii xio na njom xqueⁿ Juan, tsaⁿ na tyotseits'oomñe nn'aⁿ.
41006026	Na luaa' tso tsaⁿ'ñeeⁿ, jeeⁿ seichjoo'na' ts'om Herodes. Sa̱a̱ nc'e na jnda̱ tqueⁿtyeeⁿ ñ'oom'm ñequio na ndyecheⁿ nn'aⁿ na cwila'jomndye ñ'eⁿñê, jo' chii tîcanda̱a̱' ts'oom na nntseichueeⁿ'eⁿ ñ'oom.
41006027	Mantyja jñoom cwii sondaro 'naaⁿ'aⁿ, sa̱'ntjoom na cjaac'oom tsaⁿ'ñeeⁿ xqueⁿ Juan.
41006028	Quia jo' tja sondaro'ñeeⁿ w'aancjo, tjacatyjeeⁿ xtyo' Juan. Jnda̱ chii jndyoñ'oom juuna' ts'om cwii xio. Tquiaaⁿ nnom yuscu'ñeeⁿ ndo' juu tquiaa nnom tsondyee.
41006029	Jnda̱ na jndye nn'aⁿ na tyocañ'eeⁿ ñ'eⁿ Juan, quia jo' ty'ec'omna sei'ts'o 'naaⁿ'aⁿ. Ty'ecat'iuuna jom.
41006030	Nn'aⁿ na jñom Jesús ts'iaaⁿ 'naaⁿ'aⁿ tjomndyennda'na na m'aaⁿ. Tyoluena nnoom cha'tso ts'iaaⁿ na jnda̱ ñel'ana ndo' cha'tso ñ'oom na jnda̱ ñet'mo̱o̱ⁿna.
41006031	Quia jo' tsoom nda̱a̱na: —Cjaaya, nntsaaya cwii joo yuu na ñencjo̱o̱ jo jnda̱a̱ na nnta'jndya̱a̱ya. Ee yuu na tyom'aⁿna jndye ts'aⁿ, nn'aⁿ na cwiquie ndo' nn'aⁿ na cwi'oo, meiⁿ tileicju'naaⁿñena' na nlcwa'na.
41006032	Jo' chii jlui'na na ñenquieena ñ'eⁿ w'aandaa na 'oona cwii joo yuu na tjaa'naⁿ nn'aⁿ.
41006033	Sa̱a̱ jndye nn'aⁿ nty'iaatquia na cwi'oona ndo' ta'jnaaⁿ' naⁿ'ñeeⁿ joona na 'oowinomna. Ndo' jla'tyuaa'ti naⁿ'ñeeⁿ, jnaⁿna njoomna ty'eca'na, ty'enquiandyena 'ndyoo ndaaluee. Joona tquiejndyeena yuu na wjaa Jesús ñequio nn'aⁿ na cwila'jomndye ñ'eⁿñê.
41006034	Quia jlueeⁿ'eⁿ ts'om w'aandaa nty'iaaⁿ'aⁿ na jeeⁿ jndye nn'aⁿ jnda̱ tjomndye jo' jo'. Ty'oom na jeeⁿ wi' ts'oom naⁿ'ñeeⁿ ee cwe' m'aⁿtona cha'cwijom cwii tmaaⁿ' canmaⁿ na tjaa 'ñeeⁿ juu na ya nnteix'ee. Quia jo' to̱o̱ⁿ'o̱ⁿ na jndye ñ'oom tyo'mo̱o̱ⁿ nda̱a̱na.
41006035	Quia na jnda̱ tmaaⁿ, nn'aⁿ na cwila'jomndye ñ'eⁿñê ty'entyjaa'na jom, jluena nnoom: —Je' jnda̱ tmaaⁿ ndo' tjaa'naⁿ l'aa meiⁿ rancho 'naaⁿ nn'aⁿ.
41006036	Cajñom' naⁿm'aⁿ' na nnc'oona ranchoo nn'aⁿ oo njoom nch'u na nndyoo' nndyoo' cha jo' jo' nnda̱a̱ nla'jndana na nlcwa'na. Ee joona tjaa'naⁿ na c'omna na nlcwa'na.
41006037	T'o̱ Jesús nda̱a̱na, tsoom: —'O quia'yo' na nlcwa'na. Quia jo' jluena nnoom: —¿Cwaaⁿ nnda̱a̱ nleijndeii meiiⁿ nntsalajndaayâ cha'na we siaⁿnto s'om denario tyoo' na nñe'quiaayâ na nlcwa' naⁿm'aⁿ'?
41006038	Tax'eeⁿ nda̱a̱na, tsoom: —¿Cwanti tyoo' cwileiñ'om'yo'? Canty'ia'yo' cwanti na mawaa. Jnda̱ na l'ueena, jluena nnoom: —Ñe'om taⁿ' tyoo' ñ'eⁿ we catscaa cwilein'o̱o̱ⁿyâ.
41006039	Quia jo' sa̱'ntjoom na cal'a nn'aⁿ cwii cwii tmaaⁿ' ndo' cwindyuaandyena nacjoo' jnda̱ nch'u.
41006040	Nt'om naⁿ'ñeeⁿ ty'emeindyuaandyena cwii siaⁿnto na cwii cwii tmaaⁿ', ndo' nt'om naⁿ'ñeeⁿ l'ana wen'aaⁿ nchoo' nqui na cwii cwii tmaaⁿ' joona.
41006041	Jnda̱ na to'ñoom 'om taⁿ' tyoo' ñequio we catscaa, quia jo' jlunda̱a̱ñê cañoom'luee. Tquiaaⁿ na quianl'uaa' Tsotyeeⁿ. Jnda̱ jo' tyjeeⁿ tyoo'ñeeⁿ, tquiaaⁿ joona' nda̱a̱ nn'aⁿ na cwila'jomndye ñ'eⁿñê cha joona nnt'oomna joona' nda̱a̱ nn'aⁿ na meindyuaandye. Majo'ti s'aaⁿ ñ'eⁿ we catscaa.
41006042	Tcwa' cha'tsondye nn'aⁿ hasta tjacjoona.
41006043	Ndo' nn'aⁿ na cwila'jomndye ñ'eⁿñê jla'tjomna ntaⁿ' ntyoo' ñ'eⁿ calcaa na 'ndiina'. Too' canchoo'we tsquiee.
41006044	Ndo' jndye nn'aⁿ na tcwa' ntyoo' na tyot'oom naⁿ'ñeeⁿ. Tue'ntyjo̱ cha'na 'om meiⁿ na cwe' naⁿnom.
41006045	Quia jo' mantyja jñom Jesús nn'aⁿ na cwila'jomndye ñ'eⁿñê na cuo̱na ts'om w'aandaa, c'ooñetina, nncwit'ioo'na xndyaa' ndaaluee na nlquiena tsjoom Betsaida. Jom nljoo'ñetyeeⁿ yocheⁿ na majñoom nn'aⁿ na jndyendye.
41006046	Ndo' jnda̱ na jñoom naⁿ'ñeeⁿ, tjawaaⁿ cwii joo quii' jnda̱a̱ yuu na ñenqueⁿ na nntseineiiⁿ nnom Tsotyeeⁿ.
41006047	Quia na jnda̱ teinco̱o̱ⁿ', juu w'aandaa'ñeeⁿ mam'aaⁿna' xcwe ts'om ndaaluee, ndo' Jesús ñenqueⁿ cwii m'aaⁿ tyuaatcwii.
41006048	Nty'iaaⁿ'aⁿ na jeeⁿ wi' cwitjoom naⁿ'ñeeⁿ na ñjomndye w'aandaa, ee matseilcwe'tya' jndye juuna'. Jeeⁿ cwila'jnda̱na na cwicantyjaandyena n'oom pala' cwentaa' w'aandaa'ñeeⁿ. Cha'na ñequiee na cwitsjoom jnaaⁿ tjacaⁿ nnom ndaaluee. Tuee'cañoom na m'aⁿna, ndoo' cwe' nncwinoom'm joona.
41006049	Quia nty'iaana na mawjaacaⁿ nnom ndaaluee, jla'tiuuna jndii cwinty'iaana. Jndeii tyola'xuaana.
41006050	Jeeⁿ ndya' tyuena ee cha'tsondyena nty'iaana jom. Mantyja t'maaⁿ joona, tsoom nda̱a̱na: —C'om'yo' na t'maⁿ n'om'yo'. Mannco̱ luaa. Tilacatyuendyo'.
41006051	Quia jo' tuo̱o̱ⁿ ts'om w'aandaa yuu na ñjomndyena, mana teicheⁿ jndye. Jo' chii jeeⁿ seiñ'eeⁿ'ñena' joona cantyja 'naaⁿ'aⁿ.
41006052	Ee tila'no̱ⁿ'na cantyja 'naaⁿ' ts'iaaⁿ t'maⁿ na s'aa Jesús ñequio ntyoo' na tcwa' nn'aⁿ. Ndo' ndicwaⁿ tileiqueⁿna cwenta 'ñeeⁿ cwiluiiñê.
41006053	Quia na jnda̱ tei'xndyaandyena ndaaluee, tquiena ndyuaa Genesaret. Jo' jo' teicjoomna w'aandaa 'ndyoo ndaaluee.
41006054	Quia jlui'na w'aandaa mañoom' ta'jnaaⁿ' nn'aⁿ ndyuaa'ñeeⁿ Jesús.
41006055	Jla'tyuaa'na, ty'ena cha'waa ndyuaa'ñeeⁿ, tyo'oochona nn'aⁿwii cwe' ñ'eⁿ nduu meiⁿyuucheⁿ joo na ndyena na mawee' Jesús.
41006056	Ndo' meiⁿyuucheⁿ na tueⁿ'eⁿ, meiiⁿ njoom nch'u, meiiⁿ njoom t'maⁿ, meiiⁿ jo ndo' jnda̱a̱, tyotsa̱'na nn'aⁿwii ts'om nato. Ndo' joo nn'aⁿwii'ñeeⁿ tyola'ty'oondyena nnoom na nñequiaaⁿ meiiⁿ cwe' 'ndyoo liaⁿ'aⁿ na nñe'quio'na. Ndo' cha'tso nn'aⁿ na tye'nquio' 'ndyoo liaⁿ'aⁿ n'maaⁿ.
41007001	Nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés, jnaⁿna Jerusalén, tquiena na m'aaⁿ Jesús.
41007002	Ee jnda̱ tqueⁿna cwenta chiuu cwil'a nn'aⁿ na cwila'jomndye ñ'eⁿñê na cwicwa' na tyootjei'ljuu'ndyena cha'xjeⁿ costumbre na waa ee tyoondyuu'na cha'xjeⁿ nquiu naⁿ'ñeeⁿ na macaⁿna'. Jo' chii tyola'ncjoo'ndye naⁿ'ñeeⁿ nacjoona.
41007003	Ee nn'aⁿ fariseos ñequio cha'tso nn'aⁿ judíos, jeeⁿ cwiqueⁿndyena na cwila'canda̱na costumbre na tqueⁿ nn'aⁿ na tyoluiitquiendye nda̱a̱na. Jo' chii mati ticwa'na xeⁿ nchii na nndyuu'jndyeena cha'xjeⁿ na matso costumbre'ñeeⁿ.
41007004	Ndo' quia na cwinquiolcwee'na na ty'ena ts'ua ticwa'na xeⁿ nchii na cwiqueⁿlju'ndyejndyeena. Mati jndye nt'omcheⁿ costumbre cwila'wena na matseijndaa'ñena' chiuu waa na nntmaaⁿ waso, ñequio caseito, ñequio xjo casuela, ñequio jnduu.
41007005	Quia jo' nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés, ta'x'eena nnom Jesús, jluena: —Nn'aⁿ na cwila'jomndye ñ'eⁿndyu' ¿chiuu na ticala'canda̱na costumbre na tqueⁿ nn'aⁿ na tyoluiitquiendye nda̱a̱ya na cwicwa'na na ndicwaⁿ m'aⁿna na tiqueⁿlju'ndyena?
41007006	T'o̱ Jesús nda̱a̱na, tsoom: —'O nn'aⁿ na we waa cwila'tiuu'yo', jeeⁿ teixcwe ñ'oom tjei' profeta Isaías cantyja 'naⁿ'yo' quia na seiljeiⁿ ñ'oom na matsona': Naⁿm'aⁿ' ndoo' na jeeⁿ cwila't'maaⁿ'ndyena ja, sa̱a̱ t'maⁿ waa na tixcwee' n'omna ñ'eⁿndyo̱.
41007007	Cwe' ts'iaaⁿ'ndyo na cwila't'maaⁿ'ndyena ja ee cwit'mo̱o̱ⁿna ñ'oom na cwe' cwiqueⁿ nn'aⁿ, tachii ñ'oomya.
41007008	Ndo' tsoti Jesús nda̱a̱na: —'O yacheⁿ cwi'ndye'yo' ñ'oom na sa̱'ntjom Ty'o̱o̱ts'om ndo' cwitsantyjo̱'yo'yo' costumbre na cwe' nn'aⁿ tqueⁿ. Joo costumbre'ñeeⁿ cwit'mo̱o̱ⁿna' chiuu waa na nntmaaⁿ caseito, ñequio waso, ndo' jndye nt'omcheⁿ ñ'oom na laa'ti' macaⁿna' na calacanda̱'yo'.
41007009	Ndo' tsotyeeⁿ nda̱a̱ naⁿ'ñeeⁿ: —'O jeeⁿ cwil'a'yo' na til'ue ljeii na sa̱'ntjom Ty'o̱o̱ts'om, cha nnda̱a̱ nntsantyjo̱'yo' costumbre na cwil'uee'ndyo' ncjo'yo'.
41007010	Ee matso Moisés: “Catseit'maaⁿ'ndyu' tsotye' ñ'eⁿ tso'ndyo'”, ndo' mati matsoom: “'Ñeeⁿ juu na matso ñ'oomwi' nacjoo' tsotye oo tsondyee, cala'cuee' nn'aⁿ juu.”
41007011	Sa̱a̱ 'o cwindu'yo' wanaaⁿ na nntso ts'aⁿ nnom tsotyeeⁿ oo tsoñeeⁿ: “Catseit'maⁿ ts'om' taxocanda̱a̱ nnteijndeiya 'u 'naⁿ na tjo̱o̱ndyu' ee cha'tso 'naⁿya na niom la'xmaⁿna' Corbán.” (Ñ'oomwaa' ma'mo̱ⁿna' na cha'tso 'naaⁿ' ts'aⁿ jnda̱ tqueeⁿ joona' cwentaa' Ty'o̱o̱ts'om).
41007012	Ndo' quia na luaa' cwindu'yo' cwil'a'yo'yo' na tacaⁿna' na cateijndeii ts'aⁿ tsotyeeⁿ oo tsoñeeⁿ.
41007013	Ndo' laa'ti' cwil'a'yo' na til'ue ñ'oom na tqueⁿ Ty'o̱o̱ts'om ee cwilacanda̱'yo' costumbre na tqueⁿ nn'aⁿ. Mati jndye nt'omcheⁿ nnom na cwil'a'yo' cha'na nmeiⁿ'.
41007014	Cwiicheⁿ cwii ndii' t'maⁿ Jesús nn'aⁿ na jndyendye na m'aaⁿ, tsoom nda̱a̱na: —Candye'yo' cha'tsondyo' ndo' cala'no̱ⁿ'yo':
41007015	Tjaa'naⁿ cwii nantquie na macwa' ts'aⁿ na nnts'aana' na til'ueñê jo nnom Ty'o̱o̱ts'om. Sa̱a̱ ñ'oom na cwinaaⁿ' naquii' ts'oom nl'ana' na til'ueñê.
41007016	'Ñeeⁿ juu na niom lue' n'om lua'qui na nndii, candii.
41007017	Quia jo' 'ndii Jesús nn'aⁿ na jndyendye, tjaqueⁿ'eⁿ quii' w'aa. Ndo' nn'aⁿ na cwila'jomndye ñ'eⁿñê ta'x'eendyena cantyja 'naaⁿ' ñ'oom tjañoom' na seineiiⁿ.
41007018	Quia jo' tsoom nda̱a̱na: —¿Aa maxjeⁿ mati 'o tila'no̱ⁿ'yo'? ¿Aa tiqueⁿ'yo' cwenta na tjaa'naⁿ cwii nnom nantquie na cwicwa' nn'aⁿ na juuna' nnts'aana' na til'ueñe ts'aⁿ jo nnom Ty'o̱o̱ts'om?
41007019	Ee nchii naquii' ts'om ts'aⁿ nncuee'na'. Maxjeⁿ ts'om tsiaⁿ'aⁿ nncuee'na', jnda̱ chii nnteiⁿ'eⁿ juuna'. Luaa' tsoom na ma'mo̱o̱ⁿ na ya nlcwa' ts'aⁿ cha'tso nnom nantquie.
41007020	Jnda̱ chii tsoom nda̱a̱na: —Joo na cwinaaⁿ' naquii' ts'om ts'aⁿ cwil'ana' na til'ueñê jo nnom Ty'o̱o̱ts'om.
41007021	Ee cantyjati na tseixmaⁿ naquii' ts'om ts'aⁿ jo' na cwiwitquioo' natia na matseitiuu cha'na cwe' nnc'oomya ts'aⁿ ñ'eⁿ x'iaaⁿ'aⁿ, oo ñ'eⁿ sculjaa', cha'na nntseicuee' ts'aⁿ x'iaaⁿ'aⁿ,
41007022	cha'na nnch'uee ts'aⁿ, cha'na nntseiqueeⁿ ts'om ts'aⁿ 'naaⁿ' x'iaaⁿ'aⁿ, cha'na nnc'oom ts'aⁿ na wi'ñe, cha'na cwe' ñequiu'nn'aⁿ ts'aⁿ, cha'na meiⁿ cwe' tajnaaⁿ'to ts'aⁿ, cha'na nntseita̱a̱' ts'om ts'aⁿ, cha'na nntio'ñ'oom ts'aⁿ x'iaaⁿ'aⁿ, cha'na nntseis'añe oo nntseiscuñe ts'aⁿ, oo cha'na nntseintjeiⁿñe cheⁿnquii ts'aⁿ.
41007023	Cha'tso natiameiⁿ' cwinaaⁿ'na' naquii' ts'om ts'aⁿ ndo' joona' cwil'ana' na tjaa yuu l'ueñe jo nnom Ty'o̱o̱ts'om.
41007024	Jlui' Jesús jo' jo', tjaaⁿ ndyuaa Tiro ñ'eⁿ Sidón. Jo' tjaqueⁿ'eⁿ quii' w'aa ee tical'ue ts'oom na nndye nn'aⁿ na jo' m'aaⁿ. Sa̱a̱ tîcanda̱a̱ nncwanty'ioom.
41007025	Mañoom' jndii cwii yuscu na jo' m'aaⁿ. Tyje'cañoom jo' jo' ndo' tco' xtye jo nnom Jesús. Ee m'aaⁿ yuscuchjoo jnda yuscu'ñeeⁿ na maleiñ'oom jndyetia.
41007026	Ndo' jom nchii ts'aⁿ judío. Jom ts'aⁿ sirofenicia. S'aa ty'oo nnom Jesús na cwji' tsaⁿ'ñeeⁿ jndyetia naquii' ts'om yuscuchjoo jnaaⁿ.
41007027	Sa̱a̱ tso Jesús nnoom: —Matsona' na nlcwa'jndyee yocanch'u, ee ticaty'iomna' na nntjeii'a na cwicwa'na na nñe'quiaayo̱o̱ joona' nda̱a̱ calue' nch'u.
41007028	Yuscu'ñeeⁿ t'o̱o̱ⁿ nnom Jesús. Tsoom: —Jeeⁿ mayuu', 'u Ta, sa̱a̱ canty'ia', calue' nch'u ndya' cwicwa'yo' meiiⁿ cwe' nacajnda̱a̱ na cwiquiaa nacjee' meiⁿsa na jla'quiaa yocanch'u.
41007029	Quia jo' tso Jesús nnom yuscu'ñeeⁿ: —Jeeⁿ majo'ndyo ñ'oom na tsu'. Ya xeⁿ wja'to' wa'. Jnda̱ jlui' jndyetia naquii' ts'om yuscuchjoo jnda'.
41007030	Tja tsaⁿ'ñeeⁿ ndo' quia na tueⁿ'eⁿ waⁿ'aⁿ, ljeiiⁿ na mawaacheⁿ yuscuchjoo cjoo' jnduu. Mayuu' na jnda̱ jlui' jndyetia naquii' ts'om.
41007031	Tjalcwe' Jesús na ñet'oom jo' jo'. Tjawinoom ndyuaa Tiro, ndo' ndyuaa Sidón ñequio ndyuaa jo ndo' njoom Decápolis. Tueⁿ'eⁿ ndaaluee chjoo ts'o̱ndaa Galilea.
41007032	Ndo' tquioñ'om nn'aⁿ cwii ts'aⁿ na cantaa' ndo' canchee'ñe. L'ana ty'oo nnom Jesús na catioom ts'o̱o̱ⁿ nacjoo' tsaⁿ'ñeeⁿ.
41007033	Quia jo' tjei'ño̱o̱ⁿ tsaⁿ'ñeeⁿ quii'ntaaⁿ naⁿ'ñeeⁿ, ty'ena yuu na ñe'wendyena. Tjaa'ñê nda̱a̱l'o̱o̱ⁿ n'om lua'qui tsaⁿ'ñeeⁿ, seicanaⁿ'aⁿ nomts'o̱o̱ⁿ ñ'eⁿ ndaajnaaⁿ'aⁿ, quia jo' tyenquioom'm nomtsaa tsaⁿ'ñeeⁿ.
41007034	Jnda̱ jo' nty'iaaⁿ'aⁿ cañoom'luee, ndo' tcom ts'oom na jnda ntyjeeⁿ, tsoom: —Efata. (Ñ'oomwaa' matsona': Catseicanaaⁿñena'.)
41007035	Mantyja jnaaⁿ n'om lua'qui tsaⁿ'ñeeⁿ ndo' mati x'ee tsaa. Ndo' mana jnaⁿna' na ya matseineiiⁿ.
41007036	Quia jo' seicu' Jesús ndyuee naⁿ'ñeeⁿ na ticaluena nnom meiⁿcwii ts'aⁿ cantyja na tuii. Sa̱a̱ meiiⁿ na ñenquii'cheⁿ tyotsoom nda̱a̱na na ticaluena, joona yacheⁿ jndyeti tyola'neiⁿna nda̱a̱ nc'iaana.
41007037	Ndo' jeeⁿ tjawee' n'om naⁿ'ñeeⁿ, tyola'neiⁿna, tyoluena: —Jesús jeeⁿ ya mach'eeⁿ ee nn'aⁿ na cantaa, mach'eeⁿ na ya cwindyena. Ndo' nn'aⁿ na tileicala'neiⁿ mach'eeⁿ na ya cwilaneiⁿna.
41008001	Joo ncuee'ñeeⁿ tjomndyennda' cwii tmaaⁿ' nn'aⁿ na jndyendye. Ndo' tjaa'naⁿ na cwileiñ'om naⁿ'ñeeⁿ na nlcwa'na. Jo' chii t'maⁿ Jesús nn'aⁿ na cwila'jomndye ñ'eⁿñê, tsoom nda̱a̱na:
41008002	—Wi' ts'o̱o̱ⁿya tmaaⁿ' nn'aⁿm'aⁿ', ee je' jnda̱ ndyee xuee na m'aⁿna ñ'eⁿndyo̱ ndo' tatjaa'naⁿ ljo' cwii cwileiñ'omna na nlcwa'na.
41008003	Ndo' xeⁿ njño̱o̱ⁿya joona na c'oolcwee'na l'aana na ñe'jndo'na, quia jo' nato m'aⁿna nntycwii na jndeii' n'omna ee ñ'eeⁿ nt'omndye joona na tquia jnaⁿna.
41008004	Quia jo' nn'aⁿ na cwila'jomndye ñ'eⁿñê jluena nnoom: —Tjaa'naⁿ chiuu ya na nnts'aa ts'aⁿ na nñequiaaⁿ na nlcwa' naⁿm'aⁿ' na jndyendyena, ee ljoo na m'aaⁿya jo jnda̱a̱.
41008005	Tax'eeñê nda̱a̱na: —¿Cwanti tyoo' cwilei'ñ'om'yo'? T'o̱o̱na, jluena: —Ntquiee' taⁿ' tyoo'.
41008006	Quia jo' sa̱'ntjoom na c'oocwindyuaandye nn'aⁿ nomtyuaa. To'ñoom ntquiee' taⁿ' tyoo'ñeeⁿ, tquiaaⁿ na quianl'uaa' Ty'o̱o̱ts'om, jnda̱ jo' tyjeeⁿ joona'. Tquiaaⁿ joona' nda̱a̱ nn'aⁿ na cwila'jomndye ñ'eⁿñê ndo' joona tquiana joona' nda̱a̱ nn'aⁿ.
41008007	Mati cwileiñ'omna cwantindyo calcaa nch'u. Jnda̱ na tquiaaⁿ na quianl'uaa' Ty'o̱o̱ts'om, tsoom na quiana jooyo' nda̱a̱ nn'aⁿ.
41008008	Ndo' cha'tsondye naⁿ'ñeeⁿ tcwa' tjacjoona. Too' ntquiee' tsquiee na jla'tjomna ntaⁿ' ntyoo' ñequio ntaⁿ' calcaa na 'ndiina'.
41008009	Ndo' joo nn'aⁿ na tcwa' jo' tuee' cha'na ñequiee meiⁿ joona. Quia jo' t'maⁿ Jesús naⁿ'ñeeⁿ na c'ootona.
41008010	Jnda̱ chii tuo̱o̱ⁿ ts'om w'aandaa ñ'eⁿ nn'aⁿ na cwila'jomndye ñ'eⁿñê. Ty'ena ndyuaa Dalmanuta.
41008011	Tquie'cañom nn'aⁿ fariseos na m'aaⁿ Jesús, to̱'na na cwila'ncjoo'ndyena ñ'eⁿñê. Ndo' cha na nlqueⁿna xjeⁿ jom, taⁿna na ca'mo̱o̱ⁿ nda̱a̱na cwii 'naaⁿ na nnaⁿna' na m'aaⁿ Ty'o̱o̱ts'om.
41008012	Jesús jeeⁿ tcom ts'oom na chjoo' ts'oom, tsoom: —Naⁿm'aⁿ' cwitaⁿna cwii 'naaⁿ na nnty'iaana na nnaⁿna' cañoom'luee. Ñ'oom na mayuu'cheⁿ matsjo̱o̱ nda̱a̱'yo', maxjeⁿ xonquia na nnty'iaana meiⁿcwii 'naaⁿ meiiⁿ na cwitaⁿna.
41008013	Quia jo' tjaaⁿ. 'Ñeeⁿ naⁿ'ñeeⁿ. Tuo̱nnaaⁿ'aⁿ ts'om w'aandaa, teixndyaañê cwiicheⁿ nantyja ñequio nn'aⁿ na cwila'jomndye ñ'eⁿñê.
41008014	Ndo' nn'aⁿ na cwila'jomndye ñ'eⁿ Jesús ñecwii taⁿ' tyoo' cwileiñ'omtina ts'om w'aandaa ee tsuu' n'omna na nnc'ooñ'omna na nlcwa'na.
41008015	Quia jo' seijno̱o̱ⁿ'o̱ⁿ n'omna na ticjaañ'oomna' joona cantyja 'naaⁿ ñ'oom na cwit'mo̱o̱ⁿ nn'aⁿ fariseos. Ndo' seijoom'ñê ñ'oom'ñeeⁿ ñequio ndaaljo' na cwiluii tyoo'. Tsoom nda̱a̱na: —C'om'c'eendyo' na cal'a'yo' cwenta cantyja 'naaⁿ' tyoo' 'naaⁿ nn'aⁿ fariseos ñequio Herodes ee ndaaljo' 'naaⁿna tis'a laxmaⁿna'.
41008016	Quia jo' nn'aⁿ na cwila'jomndye ñ'eⁿ Jesús to̱'na na cwilaneiⁿna nda̱a̱ nc'iaana cantyja 'naaⁿ' ñ'oomwaa'. Jluena: —Luaa' matsoom cwe' ee tjaa'naⁿ tyoo' tquiocho̱o̱ya.
41008017	Sei'no̱ⁿ' Jesús na ljo' cwila'tiuuna. Tsoom nda̱a̱na: —¿Chiuu na jeeⁿ matseiñ'eeⁿ'ñena' 'o cwe' jnaaⁿ' na tjaa'naⁿ tyoo' tquiocho'yo'? ¿Aa maxjeⁿ ndicwaⁿ ticala'no̱ⁿ'yo' ndo' na tileicjo̱ ñ'oom naquii' n'om'yo'? ¿Aa maxjeⁿ tileiqueⁿ'yo' cwenta?
41008018	'O na niom n'omnda̱a̱'yo', ¿aa maxjeⁿ ticajndo'yo'? Ndo' 'o na niom lue' n'om lua'qui'yo', ¿aa maxjeⁿ ticandye'yo'? ¿Aa tacjaanjoom' n'om'yo' ljo' s'aaya quia na seitjo̱o̱na' na nlcwa' nn'aⁿ?
41008019	Quia na tyja̱ya 'om taⁿ' tyoo' na tcwa' 'om meiⁿ nn'aⁿ, ¿cwanti lquiee na ñjom tyoo' 'ndiina' na jla'we'yo'? T'o̱o̱na, jluena nnoom: —Canchoo'we lquiee 'ndiina'.
41008020	—Ndo' cwiicheⁿ cwii ndii' quia na tyja̱ya ntquiee' taⁿ' tyoo' na tcwa' ñequiee meiⁿ nn'aⁿ, ¿cwanti lquiee na 'ndiina'? Joona t'o̱o̱na nnoom, jluena: —Ntquiee' 'ndiina'.
41008021	Quia jo' matsoom nda̱a̱na: —¿Aa maxjeⁿ hasta je' ticala'no̱ⁿ'yo'?
41008022	Quia na jnda̱ tquiena tsjoom Betsaida tquioñ'om nn'aⁿ cwii tsaⁿnchjaaⁿ' na m'aaⁿ Jesús. Tyol'ana ty'oo na catioyaaⁿ ts'o̱o̱ⁿ nacjoo' tsaⁿ'ñeeⁿ na catsein'maaⁿ juu.
41008023	Quia jo' t'ueeⁿ ts'o̱ tsaⁿnchjaaⁿ'. Tjañ'oom juu nnom tsjoom. Ty'oomñê ndaajnaaⁿ'aⁿ lua'nnom ndo' tyenquioom'm lua'nnom tsaⁿ'ñeeⁿ, jnda̱ chii tax'eeⁿ nnom, tsoom: —¿Aa waa ljo' manty'ia'?
41008024	Sein'meiiⁿ' tsaⁿnchjaaⁿ'ñeeⁿ lua'nnoom, tsoom: —Manty'ia nn'aⁿ ndoo' ntyjii cha'cwijom n'oom joona, sa̱a̱ cwi'ooca'na.
41008025	Cwiicheⁿ cwii ndii' tionnda' Jesús l'o̱o̱ⁿ cjoo' lua'nnom tsaⁿ'ñeeⁿ. Quia jo' nquiee nty'iaa' tsaⁿnchjaaⁿ' ndo' mana n'maaⁿ, xueeya nty'iaaⁿ'aⁿ.
41008026	Jnda̱ chii jñom Jesús jom. Tso nnoom: —Cja'to', cja'ndye'yu' wa'. Ticwinoom' quii' tsjoom, meiⁿ tintsu' nnom meiⁿcwii ts'aⁿ chiuu tuii.
41008027	Jnda̱ chii jlui' Jesús tsjoom Betsaida ñequio nn'aⁿ na cwila'jomndye ñ'eⁿñê. Ty'ena njoom nch'u ndyuaa tsjoom Cesarea Filipo. Ndo' xcwe na ñjomndyena nato, tax'eeⁿ nda̱a̱na, tsoom: —¿'Ñeeⁿ cwilue nn'aⁿ na cwiluiindyo̱?
41008028	Naⁿ'ñeeⁿ t'o̱o̱na, jluena: —Nt'om nn'aⁿ cwilue na 'u Juan, ts'aⁿ na tyotseits'oomñe nn'aⁿ. Ndo' nt'omcheⁿ cwilue Elías 'u. Sa̱a̱ nt'omcheⁿ cwilue na 'u cwii profeta na jnda̱ wando'xco'.
41008029	Quia jo' tax'eennaaⁿ'aⁿ ndyueena, tsoom: —Ndo' 'o je', ¿'ñeeⁿ juu cwindu'yo' na cwiluiindyo̱? T'o̱ Pedro, tso: —'U maxjeⁿ nquii Cristo cwiluiindyu'.
41008030	Jesús ñecwii ñ'oom sa̱'ntjoom na ticaluena nnom meiⁿcwii ts'aⁿ na cwiluiiñê na ljo'.
41008031	Quia jo' to̱o̱ⁿ'o̱ⁿ na tyo'mo̱o̱ⁿ nda̱a̱na cantyja 'naaⁿ' nqueⁿ na cwiluiiñê ts'aⁿ na jnaⁿ cañoom'luee. Tsoom jndye nawi' tseixmaaⁿ na catjoom. Ndo' tyo'mo̱o̱ⁿ na xocato'ñoom nn'aⁿ judíos na cwiluiitquiendye jom, meiⁿ ntyee na cwiluiitquiendye, meiⁿ nn'aⁿ na cwit'mo̱o̱ⁿ ljeii na tqueⁿ Moisés. Maxjeⁿ nla'cuee'na jom sa̱a̱ xuee jnda̱ ndyee, nncwando'nnaaⁿ'aⁿ na nncueeⁿ'eⁿ.
41008032	Ndyeyu seineiiⁿ ñ'oommeiⁿ' nda̱a̱na. Ndo' Pedro tjañ'oom Jesús cwii ntyja. To̱o̱ⁿ'o̱ⁿ na matseitiaaⁿ'aⁿ juu na nmeiⁿ' matso na nluii.
41008033	Teiqueⁿ Jesús, nty'iaaⁿ'aⁿ nda̱a̱ nn'aⁿ na cwila'jomndye ñ'eⁿñê. Seitiaaⁿ'aⁿ Pedro, tsoom: —Quindyo̱o̱' nacañomya 'u na matseijomndyu' ñ'eⁿ Satanás. Ee ñ'oom na matsei'tiuu' jnaⁿna' cwe' cantyja na cwila'tiuu nn'aⁿ, nchii cantyja na l'ue ts'om Ty'o̱o̱ts'om.
41008034	Quia jo' t'maaⁿ cwii tmaaⁿ' nn'aⁿ yuu na m'aaⁿ ñequio nn'aⁿ na cwila'jomndye ñ'eⁿñê. Tsoom nda̱a̱na: —Meiⁿcwi'ñeeⁿcheⁿ ts'aⁿ na l'ue ts'om na nncw'aa'ñe ja, cwji'ñê cantyja na matseitiuu nqueⁿ. Caljoya ts'oom nawi' na matjoom, meiiⁿ cueeⁿ'eⁿ. Ndo' candyontyjo̱o̱ⁿ cantyja na mats'aa.
41008035	Ee meiⁿcwi'ñeeⁿcheⁿ ts'aⁿ na mañequiaaⁿñe na catjom ljo' na nntjom ee na m'aaⁿ cantyja 'naⁿya ñequio ñ'oom naya, juu tsaⁿ'ñeeⁿ nlui'n'maaⁿñê. Ndo' meiⁿcwi'ñeeⁿcheⁿ ts'aⁿ na mal'uee'ñe cheⁿnquii chiuu nlui'n'maaⁿñe, majo'to jo' nntsuuñe.
41008036	Meiiⁿ cha'waa tsjoomnancue cuaana' cwentaa' ts'aⁿ, sa̱a̱ ¿yuu waa na mateijndeiina' juu ee xoc'o̱na' ñ'eⁿñê na ticatsuuñe añmaaⁿ'aⁿ?
41008037	¿Aa nnda̱a̱ nnts'aa ts'aⁿ na nnjoml'ua na nlui'n'maaⁿñe añmaaⁿ'aⁿ? Cwaaⁿ nnda̱a̱.
41008038	Tiempo je' laxmaⁿ nn'aⁿ na ticala'yu'ya n'omna ñ'eⁿ Ty'o̱o̱ts'om ndo' la'xmaⁿna jnaⁿ, xeⁿ jnaaⁿna ja ñequio ñ'oom naya na mañequia, mati ja na cwiluiindyo̱ ts'aⁿ na jnaⁿ cañoom'luee, quia na nndyo̱nnda'a ñequio na matseit'maaⁿ'ñena' Tsotya̱ ñequio ángeles na lju' n'om, nnc'o̱o̱ⁿ na jnaaⁿ'a naⁿ'ñeeⁿ.
41009001	Mati tso Jesús nda̱a̱na: —Mayuu'cheⁿ nndye'yo' nntsjo̱o̱, m'aⁿ nn'aⁿ ñjaaⁿ na xocwjena hasta xeⁿ jnda̱ nty'iaanda̱a̱na na matsa̱'ntjom Ty'o̱o̱ts'om ñequio cha'tso najnda̱ na matseixmaaⁿ.
41009002	Jnda̱ na teinom yom xuee, tjañ'oom Jesús Pedro ñ'eⁿ Jacobo ñ'eⁿ Juan. Ty'ena cwii sjo̱ nandye yuu na ñenquieena. Ndo' jo' jo' seichuii'na' jom jo nda̱a̱na.
41009003	S'aana' na caxuee liaⁿ'aⁿ, canchii'tina' cha'na tsaaⁿ. Meiⁿ tjaa'naⁿ cwii ts'aⁿ na nnda̱a̱ mmaⁿ cwii liaa na nleicanchii'ti juuna' cha'na liaⁿ'aⁿ.
41009004	Ndo' xjeⁿ'ñeeⁿ teitquioo'ñe Elías ñ'eⁿ Moisés na cwila'neiⁿna ñ'eⁿ Jesús.
41009005	Quia jo' tso Pedro nnom Jesús: —Jeeⁿ ndya' ya na m'aaⁿya ñjaaⁿ. Cwa, nl'aayâ ndyee xquie' ncwaⁿ'. Cwii cwenta' nncu', cwii cwentaa' Moisés, ndo' cwii cwentaa' Elías.
41009006	Ñ'oommeiⁿ' tsoyom cwe' nc'e na seiñ'eeⁿ'ñ'eⁿna' jom ee na jeeⁿ ndya' cwicatyuena.
41009007	Quia jo' jndyocue cwii nchquiu na seincwaaⁿ'ñena' nacjoona. Ndo' teic'uaa na seineiⁿ Ty'o̱o̱ts'om naquii' nchquiu'ñeeⁿ, tsoom: —Luaañe Jndaaya na jeeⁿ candya' ts'o̱o̱ⁿya. Candye'yo' ñ'oom na matseineiiⁿ.
41009008	Mats'iaa jo' quia jleity'iomnda̱a̱na, jliuna cwa tac'oomñe Elías ñ'eⁿ Moisés ñ'eⁿndyena. Macanda̱ ñenquii Jesús cwim'aaⁿ.
41009009	Yocheⁿ na cwinquiocuena sjo̱'ñeeⁿ, sa̱'ntjom Jesús na meiⁿcwii ñ'oom ticaluena nda̱a̱ nn'aⁿ chiuu waa na nty'iaana na seichuii'na' jom. Ñequii'cheⁿ na nla'neiⁿna ñ'oomwaa' quia jnda̱ mawando'xcoom xeⁿ jnda̱ jla'cuee' nn'aⁿ jom.
41009010	Ndo' tyola'wena ñ'oom'ñeeⁿ ñequio na jeeⁿ xcwee' n'omna. Tyota'x'eendye cheⁿnquieena nda̱a̱na ljo' ñecatso ñ'oom na tsoom na quia nncwando'xcoom na nncueeⁿ'eⁿ.
41009011	Quia jo' jluena nnoom: —Nquiee nn'aⁿ na cwit'mo̱o̱ⁿ ljeii na tqueⁿ Moisés cwilue macaⁿna' na Elías nndyojñeeⁿ. —¿Chiuu na luaa' cwilue naⁿ'ñeeⁿ?
41009012	Ndo' t'o̱ Jesús nda̱a̱na tsoom: —Mayuu' na ncwjee'jndyee Elías na nntseijndaa'ñê cha'tso. Sa̱a̱ ja na cwiluiindyo̱ ts'aⁿ na jnaⁿ cañoom'luee, ¿chiuu waa na matso ljeii 'naaⁿ' Ty'o̱o̱ts'om cantyja 'naⁿya? Matsona' na jndye nawi' catjo̱ⁿ ndo' nnc'om nn'aⁿ na ticuee' n'omna ja.
41009013	Sa̱a̱ matsjo̱o̱ nda̱a̱'yo' na nquii na cwiluiiñe Elías, jnda̱ tyjeeⁿ'eⁿ, ndo' tyol'a nn'aⁿ cha'xjeⁿ na l'ue n'omna ñ'eⁿñê ee luaa' matso ljeii 'naaⁿ' Ty'o̱o̱ts'om na tseixmaaⁿ na catjoom.
41009014	Jnda̱ na tquiennda'na yuu ljoo'ndye nt'omcheⁿ nc'iaana, quia jo' nty'iaana na jnda̱ tquie'cañom cwii tmaaⁿ' nn'aⁿ na jndyendye nacañoom naⁿ'ñeeⁿ. Ñ'eeⁿ nn'aⁿ na cwit'mo̱o̱ⁿ ljeii na tqueⁿ Moisés, na cwila'ñ'eeⁿ' ndyueena ñ'eⁿ naⁿ'ñeeⁿ.
41009015	Ndo' nn'aⁿ tmaaⁿ'ñeeⁿ quia na nty'iaana jom, t'omna na jeeⁿ tjawee' n'omna. Jla'tyuaa'na, ty'ecatjomndyena jom. Tquiana na xmaⁿñê.
41009016	Quia jo' tax'eeⁿ nda̱a̱na, tsoom: —¿Ljo' ñ'oom na jeeⁿ cwilañ'eeⁿ' ndyuee'yo'?
41009017	Cwii ts'aⁿ na m'aaⁿ naquii' tmaaⁿ' naⁿ'ñeeⁿ, t'o̱o̱ⁿ. Tsoom: —Maestro, jndyo̱ñ'o̱ⁿya ti'jndaaya ñjaaⁿ, ee maleiñ'oom jndyetia jom ndo' mach'ee na tileicatseineiiⁿ.
41009018	Ndo' meiⁿyuucheⁿ na m'aaⁿñê quia jnda̱ jnaⁿna' maxjeⁿ matseiquioo jndyetia jom nomtyuaa. Cwilui' chom' 'ñom, mati manqueeⁿ ndei'n'oom, ndo' cwileiquiiñê. Ma'ndiina' jom na tajneiⁿ. Ndo' jnda̱ s'aa ty'oo nda̱a̱ nn'aⁿ na cwila'jomndye ñ'eⁿndyu' na catjeii'na jndyetia'ñeeⁿ, sa̱a̱ tîcanda̱a̱ l'ana.
41009019	Quia jo' tso Jesús: —'O nn'aⁿ na ticala'yu'ya' n'om'yo' ñ'eⁿ Ty'o̱o̱ts'om, ¿cwanti yo macaⁿna' na cwii nljoo'ndyo̱ ñ'eⁿndyo' na m'mo̱o̱ⁿtya̱ nda̱a̱'yo'? ¿Cwanti xuee cwii nnda̱a̱ nntseiquii ts'o̱o̱ⁿya ñ'eⁿndyo'? Quio'ñ'om'yo' tyochjoom'aaⁿ' ñjaaⁿñe.
41009020	Quia jo' tquioñ'omna tyochjoo na m'aaⁿ Jesús. Ndo' quia nty'iaa' jndyetia Jesús, s'aana' na tyocoñoomñena' tyochjoo'ñeeⁿ. Tiooñê nomtyuaa, tyotseicantyeeⁿñê ndo' tyocalui' chom' 'ñom.
41009021	Ta'x'ee Jesús nnom tsotye tyochjoo, tsoom: —¿Cwanti xuee na luaa' matjoom? T'o̱ tsotyeeⁿ, tso: —Xjeⁿ na cachjooñêcheⁿ jnaⁿna'.
41009022	Ndo' teijndye ndii' matseiquioona' jom quii' chom ndo' quii' ndaa, cha cueeⁿ'eⁿ. Jo' chii c'oom' na wi' ts'om' ñ'eⁿndyô̱ xeⁿ waa na nnda̱a̱ nntsa', cateijndei' jâ.
41009023	Tso Jesús nnom: —Matsu' xeⁿ nnda̱a̱ nts'aa. Cha'tso nnda̱a̱ nluii quia na matseiyu' ts'aⁿ ñ'eⁿ Ty'o̱o̱ts'om.
41009024	Quia jo' jndeii seineiⁿ tsotye tyochjoo, tso: —Ja matseiyu'a. Cateijndei' ja na nntseiyu'yatya̱.
41009025	Quia na nty'iaa' Jesús na ntyjantyja jaawijndyendye nn'aⁿ nacañom'm, quia jo' seitiaaⁿ'aⁿ jndyetia'ñeeⁿ, tsoom: —'U jndyetia na mache' na cantaa nn'aⁿ ndo' na tileicala'neiⁿna, matsa̱'ntjo̱ⁿ na calui' ndo' tajom nncja'quie'nnda' naquii' ts'om tyochjoom'aaⁿ'.
41009026	Quia jo' jndeii seixuaa jndyetia. S'aaⁿ na jeeⁿ tyoco'ñoomñena' tyochjoo, mana jlueeⁿ'eⁿ. 'Ndiina' juu cha'cwijom ts'oo. Jo' chii majndyeti nn'aⁿ jluena na jnda̱ tue' tyochjoo.
41009027	Sa̱a̱ Jesús t'ueeⁿ ts'o̱ tyochjoo'ñeeⁿ, seiweeⁿ juu. Mañoom' teintyjee'.
41009028	Jnda̱ jo' tjaquiee' Jesús quii' w'aa. Tju'na' na ñenqueⁿ ñ'eⁿ nn'aⁿ na cwila'jomndye ñ'eⁿñê. Ndo' ta'x'eena ñ'oom'ñeeⁿ 'ñom, jluena: —¿Chiuu waayuu na jâ tîcanda̱a̱ nntjeii'â jndyetiam'aaⁿ'?
41009029	Quia jo' tsoom nda̱a̱na: —Cha'na jndyetiam'aⁿ', tjaa'naⁿ 'neeⁿ nnda̱a̱ nncwji' joona xeⁿ nchii na nntseineiⁿ ts'aⁿ nnom Ty'o̱o̱ts'om ndo' na nntseicwejndo'ñe.
41009030	Jnda̱ na jlui' Jesús jo' jo' ñ'eⁿ nn'aⁿ na cwila'jomndye ñ'eⁿñê, ty'ena, teinomna ts'o̱ndaa Galilea. Sa̱a̱ tical'ue ts'oom na nliu nn'aⁿ na jo' wjaⁿ.
41009031	Ee ma'mo̱o̱ⁿ chiuu waa na nntjoom na cwiluiiñê ts'aⁿ na jnaⁿ cañoom'luee na nñequiaa ts'aⁿ cwenta jom luee nn'aⁿ ndo' nla'cuee' jom sa̱a̱ xeⁿ jnda̱ ndyee xuee na tueeⁿ'eⁿ maxjeⁿ nncwando'xcoom.
41009032	Sa̱a̱ joona ticala'no̱ⁿ'na ñ'oom na tsoom ndo' nquiaana na nnta'x'eena nnoom ljo' ñe'ca'mo̱ⁿna'.
41009033	Tquiena Capernaum. Ndo' quia na jnda̱ mam'aⁿna quii' w'aa, quia jo' tax'eeⁿ nda̱a̱na, tsoom: —¿Cwaaⁿ ñ'oom ñejla'ncjoo'ndyo' nda̱a̱ ntyjee'yo' xjeⁿ na ñetquio̱o̱ya nato?
41009034	Sa̱a̱ joona yacheⁿ jla'cheⁿna, ee mayuu' xjeⁿ na ñeñjomndyena nato tyola'ncjoo'ndyena 'ñeeⁿ cwii joona t'maⁿti cwiluiiñe.
41009035	Jnda̱ na tjacjoo Jesús, tqueeⁿ'ñê canchoo'wendye joona na c'oontyjaa'tina. Tsoom nda̱a̱na: —'Ñeeⁿ juu ts'aⁿ na maqueⁿ ts'om na nlco'nnomna' juu jo nda̱a̱'yo', tsaⁿ'ñeeⁿ matsona' na cju'ñecjeeⁿ ndo' candi'ntjoom nda̱a̱ cha'tso nc'iaaⁿ'aⁿ.
41009036	Quia jo' t'ueeⁿ cwii tyochjoo, tcoom'm juu xcwe quii'ntaaⁿna. Jnda̱ chii ty'oom juu ndo' tsoom nda̱a̱na:
41009037	—Meiⁿcwi'ñeeⁿcheⁿ ts'aⁿ na maco'ñom cwii yucachjoo ñequio xueya cha'na yucachjoom'aaⁿ, ja maco'ñom tsaⁿ'ñeeⁿ. Ndo' ts'aⁿ na maco'ñom ja, nchii macanda̱ ñennco̱ maco'ñom. Mati maco'ñom nqueⁿ na jñoom ja.
41009038	Tso Juan nnom Jesús: —Maestro, nty'iaayâ cwii ts'aⁿ na macwji' jndyetia naquii' n'om nn'aⁿ ñequio xue'. Juu tsaⁿ'ñeeⁿ tyootseijomñê ñ'eⁿndyo̱ jaa. Jo' chii jla'tsaaⁿ'ndyô̱ jom.
41009039	Sa̱a̱ tso Jesús nda̱a̱na: —Tala'tsaaⁿ'ndyo' jom ee meiⁿcwi'ñeeⁿcheⁿ ts'aⁿ na mach'ee ts'iaaⁿ t'maⁿ ñequio xueya, xocats'aana' na nda̱nquia nntso cwii ñ'oom wi' nacjoya.
41009040	Ee ts'aⁿ na tic'oom nacjoya, cwiluiiñe ts'aⁿ na m'aaⁿ cantyja 'naⁿya.
41009041	Ndo' meiⁿcwi'ñeeⁿcheⁿ ts'aⁿ na nñequiaa meiⁿ ñechjoowi' ndaatioo na nncwe'yo' nc'e na cwilaxmaⁿ'yo' cantyja 'naⁿ nnco̱ na cwiluiindyo̱ Cristo, mayuu'cheⁿ waa naya 'naaⁿ' tsaⁿ'ñeeⁿ.
41009042	’Meiⁿcwi'ñeeⁿcheⁿ ts'aⁿ na nts'aa na catseitjo̱o̱ñe cwii ts'aⁿ na cachjoo matseiyu' ñ'eⁿndyo̱, juu tsaⁿ'ñeeⁿ yati xeⁿ cwityeⁿ cwii tsjo̱'suu xtyoom'm, ndo' catuee' nn'aⁿ jom ts'om ndaaluee.
41009043	Xeⁿ na wjaañ'oomna' 'u na matsei'tjo̱o̱ndyu' nnom Ty'o̱o̱ts'om jnaaⁿ' cwii ts'o̱', catsa' xjeⁿ juuna' cha'cwijom na catyjee' juuna' cha tintsei'tjo̱o̱ndyu'ti'. Ee yati nntseixmaⁿ' na ticantycwii na nncwando' meiiⁿ cha'cwijom na ticanda̱a̱' we ts'o̱' nchiiti na canda̱a̱'ndyu' ndo' nncju'na' 'u quii' b'io yuu na tijoom canduu' chom.
41009044	Yuu tijoom cwje canti meiⁿ na nnduu' chom.
41009045	Ndo' xeⁿ wjaañ'oomna' 'u na matsei'tjo̱o̱ndyu' nnom Ty'o̱o̱ts'om jnaaⁿ' cwii x'e', catsa' xjeⁿ cha'cwijom na catyjee' juuna' cha tintsei'tjo̱o̱ndyu'ti'. Ee yati nntseixmaⁿ' na ticantycwii na nncwando' meiiⁿ cha'cwijom ticanda̱a̱' we nc'e' nchiiti na canda̱a̱'ndyu' ndo' nncju'na' 'u quii' b'io yuu na tijoom canduu' chom.
41009046	Ndo' tijoom cwje canti meiⁿ na nnduu' chom.
41009047	Ndo' xeⁿ cwe' cantyja na manty'ia' wjaañ'oomna' 'u na matsei'tjo̱o̱ndyu' nnom Ty'o̱o̱ts'om, catsa' xjeⁿ cha'cwijom na cwji' ts'omnjom' cha tintsei'tjo̱o̱ndyu'ti'. Ee yati na nncja'quie' cantyja na matsa̱'ntjom Ty'o̱o̱ts'om meiiⁿ cha'cwijom na nchjaⁿ' nchiiti na canda̱a̱' we n'omnjom' ndo' nncju'na' 'u quii' b'io
41009048	yuu na tijoom cwje canti ndo' meiⁿ na nnduu' chom.
41009049	’ Ee ticwii cwii ts'aⁿ nleichjeⁿ'ñê ñequio chom. Cwila'chjeⁿ' nn'aⁿ seii quioo' na cwiñe'quiana na cwila't'maaⁿ'ndyena Ty'o̱o̱ts'om.
41009050	Jeeⁿ l'ue tsjaaⁿ' sa̱a̱ xeⁿ jnda̱ jlui' na chjeⁿ'na', tjaa yuu cwii nl'ue juuna'. Jo' chii 'o c'om'yo' cha'na tsjaaⁿ' na xocalui' na chjeⁿ'na' quia jo' ñenquii'cheⁿ nleil'uendyo' quii'ntaaⁿ nc'ia'yo' ndo' tjoom' ñ'oom nnc'om'yo' ñ'eⁿndyena.
41010001	Cwiicheⁿ cwii ndii' jnaⁿ Jesús Capernaum, tjaaⁿ, tueⁿ'eⁿ ts'o̱ndaa Judea. Teinoom cwiicheⁿ nantyjaa' jndaa Jordán. Tjomndyennda' cwii tmaaⁿ' nn'aⁿ yuu na m'aaⁿ. Quia jo' t'mo̱o̱ⁿ nda̱a̱na cha'xjeⁿ na quich'eeⁿ.
41010002	Majuu xjeⁿ'ñeeⁿ tquie'cañom nn'aⁿ fariseos na m'aaⁿ na ñe'cal'ana xjeⁿ jom. Ta'x'eena nnoom: —¿Aa matsa̱'ntjomna' na tsaⁿs'a nntseityueeⁿ'eⁿ ljeii na tocoom ñ'eⁿ scoom'm?
41010003	Jom t'o̱o̱ⁿ, tsoom nda̱a̱na: —Juu ñ'oom na tqueⁿ Moisés, ¿ljo' matsona' na cal'a'yo'?
41010004	Quia jo' jluena: —Moisés tquiaaⁿ na wanaaⁿ na nntyuii' ljeii na toco tsaⁿs'a ñequio scoom'm. Ndo' tsaⁿscu nnco'ñoom cwiicheⁿ ljeii na matsona' na macanda̱ cwito̱ⁿ'ndyena ñ'eⁿ saaⁿ'aⁿ.
41010005	T'o̱ Jesús nda̱a̱na, tsoom: —Cwe' ee na 'o jeeⁿ quie' n'om'yo', jo' na seiljeii Moisés ñ'oomwaa'.
41010006	Sa̱a̱ cantyjati xuee na to̱' Ty'o̱o̱ts'om na tqueeⁿ cha'tso, s'aaⁿ tsaⁿs'a ñ'eⁿ tsaⁿscu.
41010007	Ndo' tsoom: “Macwe' jo' na n'ndii tsaⁿs'a tsotyeeⁿ, tsoñeeⁿ, cha tyeⁿ nnc'oom ñ'eⁿ scoom'm,
41010008	ndo' wendyena ñe'cwii sei' nla'xmaⁿna.” Jo' chii meiiⁿ na we ts'aⁿ ñejla'xmaⁿna sa̱a̱ je' ñecwii ts'aⁿ cwiluiindyena.
41010009	Ndo' nc'e na luaa', seijndaa'ñe nquii Ty'o̱o̱ts'om na ñecwii ts'aⁿ cwiluiindyena, jo' chii ticatsona' na cwe' ts'aⁿ nntseityuii' na luaa' cwiluiindyena.
41010010	Ndo' quia na tquiennda'na na waa w'aa, nquiee nn'aⁿ na cwila'jomndye ñ'eⁿ Jesús jla'lcwii'ndyennda'na juu ñ'oomwaa'.
41010011	Tsoom nda̱a̱na: —'Ñeeⁿ juu ts'aⁿ na nntseityuii' ljeii na toco ñ'eⁿ scuu' ndo' nncoco ñ'eⁿ cwiicheⁿ yuscu, tsaⁿ'ñeeⁿ waa jnaaⁿ' nnom scuu' nc'e na matsona' cantyja 'naaⁿ' na cwe' m'aaⁿya ñequio cwiicheⁿ yuscu.
41010012	Ndo' mati xeⁿ m'aaⁿ cwii yuscu na nntseityuii' ljeii na toco ñ'eⁿ saa' ndo' nncoco ñ'eⁿ cwiicheⁿ tsaⁿs'a, majo'ti matseijndaa'ñena' na waa jnaaⁿ' na m'aaⁿ ñ'eⁿ cwiicheⁿ tsaⁿs'a.
41010013	Ndo' tyonquiocho nt'om nn'aⁿ yocanch'u na m'aaⁿ Jesús na catioom l'o̱o̱ⁿ nacjoona. Sa̱a̱ nn'aⁿ na cwila'jomndye ñ'eⁿñê jla'tia'na nn'aⁿ na tquiocho yocanch'u'ñeeⁿ.
41010014	Quia nty'iaa' Jesús na ljo' cwil'ana, seilioo'ñê ñ'eⁿndyena. Tsoom nda̱a̱na: —Ca'ndye'yo' na quiontyjaa' yocanch'um'aⁿ' ja. Tilacu'yo' joona, ee yuu na matsa̱'ntjom Ty'o̱o̱ts'om macanda̱ nnc'ooquiee'ndye nn'aⁿ na ntyjaandye ja cha'na cwil'a yocanch'u.
41010015	Ñ'oom na mayuu' matsjo̱o̱ nda̱a̱'yo', meiⁿcwi'ñeeⁿcheⁿ ts'aⁿ na ntyjaañe Ty'o̱o̱ts'om cha'na ntyjaandye yocanch'u ja, ndo' mañequiaañe na matsa̱'ntjom Ty'o̱o̱ts'om juu, tsaⁿ'ñeeⁿ nnda̱a̱ nncjaaquiee'ñê cantyja na maTsa̱'ntjom Ty'o̱o̱ts'om.
41010016	Quia jo' to'ñoom yocanch'u'ñeeⁿ naquii' l'o̱o̱ⁿ. Tioom l'o̱o̱ⁿ nacjoona na tio'naaⁿñê joona.
41010017	Tjatjati Jesús nato. Ndo' cwii tsaⁿs'a maleinom na jndyontyjaa' jom. Jndyoco' xtye jo nnoom. Tso: —'U Maestro na ya ts'aⁿndyu', ¿ljo' macaⁿna' na cats'aa cha nntseixmaⁿya na ticantycwii na nncwa'ndo̱'a?
41010018	Ndo' tso Jesús nnom: —¿Chiuu na matsu' na ya ts'aⁿndyo̱ ja? Macanda̱ nquii Ty'o̱o̱ts'om cwiluiiñê na ljo'.
41010019	'U mantyji' ljeii naqui na matsa̱'ntjoom. Matsona': “Tinc'om'ya' ñ'eⁿ cwiicheⁿ ts'aⁿ. Tintsei'cue' ts'aⁿ. Tinch'uee' 'naaⁿ' ts'aⁿ. Tintseineiⁿ' ñ'oom na cwe' cantu nacjoo' ts'aⁿ. Tiñenquiu'nn'aⁿ' ts'aⁿ. Catseit'maaⁿ'ndyu' tsotye' ñ'eⁿ tso'ndyo'.”
41010020	Tsaⁿ'ñeeⁿ tsoom nnom Jesús: —Maestro, cha'tso ñ'oommeiⁿ' matseicanda̱ya xjeⁿ na cachjoondyo̱cha̱ⁿ.
41010021	Jesús nty'iaaⁿ'aⁿ nnom tsaⁿ'ñeeⁿ. S'aana' na jeeⁿ wi' ts'oom juu. Tsoom nnom: —Cwii waa na matseitjo̱o̱na' 'u. Cja', cajnda̱a̱' cha'tso 'naⁿ'. S'om'ñeeⁿ quiaa' nda̱a̱ ndyeñeeⁿ'. Quia jo' nnc'oom' na tyandyu' nandye cañoom'luee. Ndo' caljoya ts'om' nawi' na nntjom' hasta meiiⁿ xeⁿ nntseicuee'na' 'u. Candyo'tsei'jomndyu' ñ'eⁿndyo̱.
41010022	Jnda̱ na jñeeⁿ ñ'oomwaa' quia jo' jeeⁿ sei'ndaa'na' ntyjeeⁿ. Tjaaⁿ na chjoo' ts'oom ee jeeⁿ jndye 'naaⁿ'aⁿ niom.
41010023	Quia jo' taqueⁿ Jesús nda̱a̱ nn'aⁿ na m'aⁿ nacañom'm na cwila'jomndye ñ'eⁿñê. Tsoom nda̱a̱na: —Nn'aⁿ na tyandye jeeⁿ ndya' jndei'na' na nñe'quiandyena na nntsa̱'ntjom Ty'o̱o̱ts'om joona.
41010024	Jnda̱ na jndyena ñ'oomwaa', seitsaⁿ'na' joona. Quia jo' tsonnaaⁿ'aⁿ nda̱a̱na: —'O nn'aⁿya, joo nn'aⁿ na quit'maⁿ n'om 'naⁿ jeeⁿ jndei'na' na nñe'quiandyena na nntsa̱'ntjom Ty'o̱o̱ts'om joona.
41010025	Jndei'tina' na nncju'ñecje cwii tsaⁿtya na nntsa̱'ntjom Ty'o̱o̱ts'om jom, nchiiti na nncwicandii'ñe quioo' camello tsue' x'e tsei'nchquia.
41010026	Jnda̱ na jndyena ñ'oomwaa' yacheⁿ seiñ'eeⁿ'ñ'eⁿna' joona. Ta'x'eendye cheⁿnquieena nda̱a̱ ntyjeena, jluena: —Quia jo' ¿'ñeeⁿ ts'aⁿ nnda̱a̱ nlui'n'maaⁿñe?
41010027	Nty'iaa' Jesús nda̱a̱na, tsoom: —Tijoom canda̱a̱ nncwji'n'maaⁿñe cheⁿnquii ts'aⁿ. Macanda̱ nquii Ty'o̱o̱ts'om nnda̱a̱ nncwji'n'maaⁿñê ts'aⁿ. Ee tjaa'naⁿ cwii na xocanda̱a̱ nnts'aaⁿ.
41010028	Ndo' tso Pedro nnom Jesús: —Aa ndi' Ta, jâ jnda̱ 'ndya̱a̱yâ cha'tso 'naaⁿyâ na cwitsaantyjo̱o̱yâ naxeⁿ'.
41010029	Tso Jesús nda̱a̱na: —Candye'yo' nntsjo̱o̱ ñ'oom na mayuu'cheⁿ. Meiⁿcwi'ñeeⁿcheⁿ ts'aⁿ na ma'ndii waa', oo ti'nquio oo ndyencjo, oo tsotye, oo tsondyee, oo scuu' oo ntseinda, oo ndyuaa' nc'e na matseijomñe ñ'oom na mañequia na macwji'n'maaⁿñe Ty'o̱o̱ts'om nn'aⁿ,
41010030	juu tsaⁿ'ñeeⁿ tiempomeiiⁿñe nnco'ñoom siaⁿnto ndii'cheⁿ l'aⁿ'aⁿ, ti'nquioom, ndyencjoom, loñeeⁿ, ntseinaaⁿ, ndyuaaⁿ'aⁿ ñequio na nnta'wi' nn'aⁿ jom. Sa̱a̱ ncuee na cwii nndyona', ticantycwii na nncwanoom'm.
41010031	Ee jndye nn'aⁿ m'aⁿ na cwila'tiuu nquiee na t'maⁿ cwiluiindye, sa̱a̱ nncue'ntyjo̱ na nncju'cjena' joona. Ndo' jndye nn'aⁿ m'aⁿ na maju'cjena' sa̱a̱ nda̱nquia nntseiwendyena' joona.
41010032	Jesús ñequio nn'aⁿ na cwila'jomndye ñ'eⁿñê, ñjomndyena nato na cwi'oona Jerusalén. Jom wjaajñeeⁿ jo nda̱a̱na. Jeeⁿ matseiñ'eeⁿ'na' joona ndo' cwicatyuena na cwi'oontyjo̱na naxeeⁿ'eⁿ. Quia jo' tjei'ño̱o̱ⁿ nn'aⁿ na canchoo'wendye, to̱o̱ⁿ'o̱ⁿ na matseineiiⁿ nda̱a̱na chiuu waa na nntjom nqueⁿ.
41010033	Tsoom: —Queⁿ'yo' cwenta, macwitsaawaaya Jerusalén. Ndo' ja na cwiluiindyo̱ ts'aⁿ na jnaⁿ cañoom'luee nñequiaa ts'aⁿ cwenta ja luee ntyee na cwiluiitquiendye, ñequio nn'aⁿ na cwit'mo̱o̱ⁿ ljeii na tqueⁿ Moisés na nla'jndaa'ndyetyeⁿna na nnc'io̱ ndo' nñe'quiana cwenta ja luee nn'aⁿ na nchii judíos.
41010034	Ndo' naⁿ'ñeeⁿ nneiⁿ'ncona ndo' njñomna ndaajnaⁿ' ja. Nntjaa'na ja ñ'eⁿ tjaⁿtsei' ndo' nla'cuee'na ja. Sa̱a̱ xuee jnda̱ ndyee nncwa'ndo̱'xco̱.
41010035	Quia jo' ntseinda Zebedeo, Jacobo ñ'eⁿ Juan tquiontyjaa'na Jesús, jluena: —Aa ndi' Ta, l'ue n'o̱o̱ⁿyâ na nñequiaa' cwii naya na cwitaaⁿyâ njom'.
41010036	Tsoom nda̱a̱na: —¿Ljo' l'ue n'om'yo' na cats'aa 'o?
41010037	T'o̱o̱na nnoom, jluena: —Quia jnda̱ mam'aaⁿ' yuu na matseit'maaⁿ'ñena' 'u, quiaa' na cwii jâ nncwacatyeeⁿ ntyja' ntyjaya ndo' cwiicheⁿ jâ nncwacatyeeⁿ ntyjatymaaⁿ'.
41010038	Quia jo' matso Jesús nda̱a̱na: —'O maxjeⁿ ticala'no̱ⁿ'yo' ljo' cwitaⁿ'yo' no̱o̱ⁿ. Na wi't'maⁿ na nncwino̱o̱ⁿ, ¿aa nnda̱a̱ nnaⁿndyo'? ¿Aa nnda̱a̱ nljoya n'om'yo' na nla'cwjee nn'aⁿ 'o cha'xjeⁿ na jnda̱ ljoya ts'o̱o̱ⁿ na nla'cuee'na ja?
41010039	Joona t'o̱o̱na, jluena: —Nnda̱a̱. Tsoom nda̱a̱na: —Mayuu' macaⁿna' na mañejuu nawi' na nncwino̱o̱ⁿya, nncwi'nom'yo'. Ndo' macaⁿna' na caljoya n'om'yo' na nla'cwjee nn'aⁿ 'o cha'na cwiljoya ts'o̱o̱ⁿ na nla'cuee'na ja.
41010040	Sa̱a̱ nchii nnco̱ tseixmaⁿya na nntseijndaa'ndyo̱ 'ñeeⁿ juu nncwacatyeeⁿ ntyjaa'a ntyjaya oo ntyjatymaaⁿ'. Nquii Ty'o̱o̱ts'om nñequiaaⁿ naya'ñeeⁿ nda̱a̱ nn'aⁿ na jnda̱ seijndaa'ñê na nnto'ñoom juuna'.
41010041	Ndo' joo nquindye naⁿ'ñeeⁿ na cwila'jomndye ñ'eⁿ Jesús to̱'na tyola'wjeena we nc'iaana Jacobo ñ'eⁿ Juan.
41010042	Jo' chii Jesús tcwaaⁿ joona, tsoom nda̱a̱na: —'O manquiu'yo' nn'aⁿ na cwiluiitquiendye cwii cwii tsjoomnancue cwila's'andyena nda̱a̱ nn'aⁿ na cwitsa̱'ntjomna. Ndo' nn'aⁿ na cwiluiit'maⁿndye cwiqueⁿna xjeⁿ nn'aⁿ na m'aⁿ nacje 'naaⁿna.
41010043	Sa̱a̱ nchii laa'ti' nl'a'yo' quii'ntaaⁿ'yo'. Ee meiⁿcwi'ñeeⁿcheⁿ 'o na ntyjaa' ts'om na nnc'oom na t'maⁿñe quii'ntaaⁿ'yo', tsaⁿ'ñeeⁿ matsona' na jom candi'ntjoom nda̱a̱'yo'.
41010044	Ndo' 'ñeeⁿ juu quii'ntaaⁿ'yo' na maqueⁿ ts'om na juu nlco'nnomna' jo nda̱a̱'yo', matsona' na cateijndeii 'o.
41010045	Ee ja na cwiluiindyo̱ ts'aⁿ na jnaⁿ cañoom'luee jndyo̱o̱ na nndi'ntjo̱ⁿya nda̱a̱ nn'aⁿ, nchii na nndye'ntjom nn'aⁿ no̱o̱ⁿ. Ndo' jndyo̱o̱ na nñequiaandyo̱ na c'io̱ na nntio̱o̱ⁿya jnaaⁿ nn'aⁿ na jndyendye cha nndyaandyena jnaaⁿna na waa.
41010046	Ndo' tquiena tsjoom Jericó. Jnda̱ jo' majaacalui' Jesús ñequio nn'aⁿ na cwila'jomndye ñ'eⁿñê ndo' ñequio cwii tmaaⁿ' nn'aⁿ na jndyendye. Juu xjeⁿ'ñeeⁿ wacatyeeⁿ tsaⁿnchjaaⁿ' Bartimeo 'ndyoo nato. Jom jnda Timeo. Macaaⁿ ljo' na nleil'uee'ñê.
41010047	Quia na jñeeⁿ na mawinom Jesús ts'aⁿ Nazaret, to̱o̱ⁿ'o̱ⁿ na matseixuaⁿ, tsoom: —'U Jesús, na cwiluiindyu' tsjaaⁿ David na jndyowicantyjoo', c'oom' na wi' ts'om' ja.
41010048	Jndye nn'aⁿ jla'tia'na jom na catseicheeⁿ, sa̱a̱ jom yacheⁿ tyotseixuaatyeeⁿ, tsoom: —'U, na cwiluiindyu' tsjaaⁿ David na jndyowicantyjoo', c'oom' na wi' ts'om' ñ'eⁿndyo̱.
41010049	Jesús tjameintyjeeⁿ'eⁿ, tsoom: —Cwaⁿ'yo' jom. Quia jo' tcwaⁿna tsaⁿnchjaaⁿ', jluena nnoom: —C'om't'maaⁿ'ndyu' ts'om'. Quicantyja' ee macwaaⁿ 'u.
41010050	Ndo' jom cwe' tju'toom liaa na wanjoom'ñê, teicantyjaaⁿ, tjaaⁿ na m'aaⁿ Jesús.
41010051	Tax'ee Jesús nnoom: —¿Aa waa na nntsa' ja? T'o̱ tsaⁿnchjaaⁿ', tsoom: —Jeeⁿ 'u Ta, l'ue ts'o̱o̱ⁿ na nleitquioya.
41010052	Tso Jesús nnoom: —Cja'to'. Jnda̱ n'maⁿ' nc'e na matsei'yu' ñ'eⁿndyo̱. Mañoom' teitquioom'm. Tjantyjo̱o̱ⁿ naxeⁿ' Jesús na ty'ety'etina nato.
41011001	Jnda̱ ty'ewindyoona Jerusalén na nndyoo' tsjoom Betfagé ñequio Betania. Tquiena ndyeyu ta Olivos, quia jo' jñom Jesús we nn'aⁿ na cwila'jomndye ñ'eⁿñê na c'oona l'aa.
41011002	Tsoom nda̱a̱na: —Catsaaquie'yo' tsjoom chjoo la'ñeⁿ. Quia na jnda̱ squie'yo' mantyjacheⁿ nliu'yo' cwii snom xcoo na ñjom. Juuyo' quioo' na meiⁿjom ndii' tyooljo ts'aⁿ. Cala'naⁿ'yo' ndo' quio'ñ'om'yo' juuyo' luaa.
41011003	Xeⁿ m'aaⁿ 'ñeeⁿ juu na nntso nda̱a̱'yo' chiuu na luaa' cwil'a'yo', candu'yo' nnom na nquii tsaⁿ na matsa̱'ntjom 'o tjo̱o̱ñê snom'ñeeⁿ ndo' mantyja nntseicwanomnnaaⁿ'aⁿ juuyo'.
41011004	Quia jo' ty'ena, jliuna snom xcoo na ñjomyo' 'ndyoots'a waa' ts'aⁿ 'ndyoo nato. Ndo' jlacanaⁿ'na juuyo'.
41011005	Jlue nt'om nn'aⁿ na meintyjee' jo' jo': —¿Ljo' cwil'a'yo'? ¿Chiuu na cwilacanaⁿ'yo' snom xcoom'aaⁿ'?
41011006	Joona t'o̱o̱na nda̱a̱ naⁿ'ñeeⁿ cha'xjeⁿ na jnda̱ tso Jesús na caluena. Quia jo' 'ndye naⁿ'ñeeⁿ na c'oona.
41011007	Ty'eñ'omna snom xcoo na m'aaⁿ Jesús. Tioona liaana naxeⁿ'yo', jnda̱ jo' tjaljoom juuyo'.
41011008	Jndye nn'aⁿ tyotsa̱'na liaana ts'om nato na wjaⁿ, ndo' nt'om tyotyje tsco, tyotsa̱' joona' ts'om nato'ñeeⁿ.
41011009	Ndo' nn'aⁿ na cwi'oojndyee ñequio nn'aⁿ na cwi'oontyjo̱, ñequii'cheⁿ tyola'xuaana, tyoluena: —Matseit'maaⁿ'ñena' tsaⁿm'aaⁿ. Matio'naaⁿñena' jom na macwjee'cañoom ts'iaaⁿ 'naaⁿ' Ta Ty'o̱o̱ts'om.
41011010	Matio'naaⁿñena' jom na nntsa̱'ntjoom cha'xjeⁿ na ñesa̱'ntjom welooya David tiyo. Matseit'maaⁿ'ñena' Ty'o̱o̱ts'om nandye cañoom'luee.
41011011	Tjaquiee' Jesús naquii' tsjoom Jerusalén. Tjaaⁿ wats'om t'maⁿ. Ndo' quia jnda̱ nty'iaaⁿ'aⁿ ndiocheⁿ naquii' wats'om quia jo' tjalcweeⁿ'eⁿ Betania ñ'eⁿ nn'aⁿ na canchoo'wendye ee na jnda̱ tmaaⁿ.
41011012	Teincoo cwiicheⁿ xuee quia na m'aⁿna nato na jnaⁿna Betania, jndyo na ñe'jndo' Jesús.
41011013	Nty'iaa'tquiaaⁿ cwii ts'oom higuera na niom tscoo'na'. Seicandyoo'ñê, tjacanty'iaaⁿ'aⁿ aa nljeiiⁿ ta̱ na nlqueeⁿ. Sa̱a̱ quia na tue'cañoom, cwe' tsco ljeiiⁿ ee tjo̱o̱cheⁿ na nncue' ta̱.
41011014	Tsoom nnom ts'oom'ñeeⁿ: —Tajom xuee nntsa'nnda' ta̱ na nlquii ts'aⁿ. Ndyecheⁿ nn'aⁿ na cwila'jomndye ñ'eⁿñê na luaa' ñ'oom tsoom.
41011015	Jnda̱ na tquiennda'na Jerusalén, quia jo' cwiicheⁿ cwii ndii' tjaquiee' Jesús naquii' wats'om t'maⁿ. Jo' jo' niom jndye nnom 'naⁿ ñ'eⁿ quioo' na cwinda̱a̱ nn'aⁿ ndo' cwila'jnda nn'aⁿ na macaⁿna' joona na cwila't'maaⁿ'ndyena Ty'o̱o̱ts'om. To̱' Jesús na tyocwjeeⁿ'eⁿ naⁿ'ñeeⁿ ch'eⁿ. Tyotseicantqueeⁿ meiⁿsa 'naaⁿ nn'aⁿ na cwila'jndyoondye s'om, ñequio ntsula̱ 'naaⁿ nn'aⁿ na cwinda̱a̱ cantu'.
41011016	Meiⁿ tatinquiaaⁿ na nncwinom nn'aⁿ tach'eeⁿ' wats'om t'maⁿ na cwilei'chona 'naⁿ.
41011017	T'mo̱o̱ⁿ nda̱a̱ naⁿ'ñeeⁿ, tsoom: —Aa nchii mawaa ljeii 'naaⁿ' Ty'o̱o̱ts'om na matsona': “W'aya tseixmaⁿna' w'aa yuu cha'tso nn'aⁿ tsjoomnancue cwila'neiⁿna nnom Ty'o̱o̱ts'om.” Sa̱a̱ 'o cwil'a'yo' juuna' cha'cwijom tsue'tsjo̱' yuu na cwicatoo'ndye naⁿcanty'ue.
41011018	Ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés, quia tyondyena na luaa' matso Jesús, tyol'ueendyena chiuu ya nl'ana na nla'cuee'na jom. Sa̱a̱ nquiaana na nnt'uena jom ee na cha'tsondye nn'aⁿ jeeⁿ tjawee' n'om ñ'oom na tyo'mo̱o̱ⁿ nda̱a̱.
41011019	Ndo' ticwii tmaaⁿ tyocalui' Jesús Jerusalén.
41011020	Teincoo cwiicheⁿ xuee tei'nomnnda'na x'ee ts'oom higuera'ñeeⁿ. Nty'iaana na jnda̱ tcaaⁿñ'eⁿna' xjeⁿ quii' nch'ioo'na'.
41011021	Quia jo' tjañjoom' ts'om Pedro, tsoom nnom Jesús: —Canty'ia' Maestro, ts'oom na tju'wi' ñ'oom nacjoo' jnda̱ tcaaⁿñ'eⁿna'.
41011022	T'o̱ Jesús, tsoom: —C'om'yo' na cwilayu'ya n'om'yo' ñ'eⁿ Ty'o̱o̱ts'om.
41011023	Mayuu'cheⁿ nndye'yo' nntsjo̱o̱, meiⁿcwi'ñeeⁿcheⁿ ts'aⁿ na ñe'cwii waa na matseitiuu ndo' matseiyoom'm naquii' ts'oom na nluii cha'xjeⁿ na matsoom, nntsoom nnom sjo̱waa': “Quicantyja', cja', cju'ndyu' ts'om ndaaluee.” Ndo' nluii cha'xjeⁿ na matsoom.
41011024	Cwe' jo' matsjo̱o̱ nda̱a̱'yo', cha'tso na cwitaⁿ'yo' quia na cwilaneiⁿ'yo' nnom Ty'o̱o̱ts'om, calayu'yo' na cwito'ñoom'yo' joona', quia jo' nnto'ñoom'yo' na cwitaⁿ'yo'.
41011025	Ndo' quia xcwe na matsei'neiⁿ' nnom Ty'o̱o̱ts'om xeⁿ waa na mach'eena' 'u ñ'eⁿ x'ia', catseit'maⁿ ts'om' jom, cha mati Tsotye' na m'aaⁿ cañoom'luee, nnda̱a̱ nntseit'maⁿ ts'oom 'u jnaⁿ' na waa.
41011026	Ee xeⁿ 'u tiñe'catseit'maⁿ ts'om' x'ia', mati Tsotye' na m'aaⁿ cañoom'luee xocatseit'maⁿ ts'oom 'u juu na matsei'tjo̱o̱ndyu'.
41011027	Quia jo' cwiicheⁿ ndii' tquiennda'na Jerusalén. Ndo' yocheⁿ na matseicaañe Jesús nomch'eⁿ wats'om t'maⁿ ty'entyjaa' ntyee na cwiluiitquiendye jom, ñequio nn'aⁿ na cwit'mo̱o̱ⁿ ljeii na tqueⁿ Moisés, ñequio nn'aⁿ na cwiluiitquiendye nda̱a̱ nn'aⁿ judíos.
41011028	Ta'x'eena nnoom: —¿'Ñeeⁿ najndeii ñ'eⁿ na tjei' naⁿ'ñeeⁿ wats'om? Ndo' ¿'ñeeⁿ tquiaa na matsei'xmaⁿ' juuna'?
41011029	Tso Jesús nda̱a̱na: —Mati nncwax'a̱ ja cwii ñ'oom nda̱a̱'yo'. Cat'o̱'yo' no̱o̱ⁿya quia jo' mati ja nntsjo̱o̱ nda̱a̱'yo' 'ñeeⁿ juu tquiaa najndeii na matseixmaⁿya na s'aaya na ljo'.
41011030	Juu na tyotseits'oomñe Juan nn'aⁿ, ¿yuu jnaⁿ najndeii na tyotseixmaaⁿ? ¿Aa na m'aaⁿ Ty'o̱o̱ts'om? oo ¿aa nn'aⁿ jlue na ljo' cats'aaⁿ? Cat'o̱'yo'.
41011031	Quia jo' to̱'na na tyola'neiⁿ cheⁿnquieena, tyola'ñ'eeⁿ' ndyueena. Jluena: —¿Chiuu l'uuyo̱o̱? Xeⁿ nl'uuya juu najndeii na tyotseixmaaⁿ jnaⁿna' na m'aaⁿ Ty'o̱o̱ts'om, quia jo' majo'to nntso Jesús nda̱a̱ya: “¿Chiuu na ticalayu'yo' ñ'oom na tyoñequiaaⁿ?”
41011032	Ndo' xeⁿ nl'uuya na jnaⁿna' cwe' ee na nn'aⁿ jlue na ljo' cats'aaⁿ, ¿chiuu nntjo̱o̱ⁿyo̱o̱? Luaa' jla'tiuuna na nquiaana nn'aⁿ na jndyendye. Ee cha'tsondye nn'aⁿ cwila'yu' na mayuu'cheⁿ Juan cwiluiiñê profeta.
41011033	Jo' chii t'o̱o̱na nnom Jesús, jluena: —Aa jâ maxjeⁿ ticaliuuyâ. Tsoom nda̱a̱na: —Mati ja xocatsjo̱o̱ nda̱a̱'yo' 'ñeeⁿ tquiaa najndeii na matseixmaⁿya na mats'aa ts'iaaⁿmeiⁿ'.
41012001	Quia jo' to̱' Jesús na tyotseineiiⁿ ñ'oom tjañoom' nda̱a̱ naⁿ'ñeeⁿ. Tsoom: —Tyom'aaⁿ cwii ts'aⁿ. Jnoom'm l'o̱o̱ ta̱uva nnom tyuaaⁿ'aⁿ. S'aaⁿ tiom ndiocheⁿ nnom ntjoom'm. Mati s'aaⁿ cwii peila na nnc'oocue ndaa na jnda̱ 'ndiindyena ta̱'ñeeⁿ. Na macanda̱ s'aaⁿ cwii tatsiaⁿndye yuu na nnts'aa ts'aⁿ cwenta ntjoom'm. ’Ndo' teijneiⁿ tyuaaⁿ'aⁿ nt'omcheⁿ nn'aⁿ na nl'a ts'iaaⁿ, jnda̱ jo' tjayaaⁿ cwiicheⁿ ndyuaa.
41012002	Quia na jnda̱ tquie ntjom, jñoom cwii mosoom'm yuu m'aⁿ nn'aⁿ na cwil'a ts'iaaⁿ tyuaaⁿ'aⁿ na nñe'quia naⁿ'ñeeⁿ ta̱ na tseixmaⁿ cwentaaⁿ'aⁿ.
41012003	Sa̱a̱ joona yacheⁿ t'uena moso'ñeeⁿ, cwajndii tyotjaa'na juu. Jñoomna juu na meiⁿcwii tjaa ljo' tjañ'oom.
41012004	Quia jo' jñomnnaaⁿ'aⁿ cwiicheⁿ mosoom'm. Juu tsaⁿ'ñeeⁿ jñomna ljo̱'. Jla'quiee'ndyena xqueⁿ ndo' tyola'jnaaⁿ'na juu.
41012005	Sa̱a̱ ts'aⁿ na 'naaⁿ' tyuaa jñomnnaaⁿ'aⁿ cwiicheⁿ mosoom'm, tsaⁿ'ñeeⁿ jla'cuee'na jom. Ndo' malaa'ti' l'ana ñequio jndye nt'omcheⁿ mosoom'm na jñoom. Tjaa'na nt'om naⁿ'ñeeⁿ ndo' nt'om jla'cwjeena.
41012006	’Ñecwii ts'aⁿ cwii m'aaⁿ na matseitioom na njñoom, nquii jnaaⁿ jo', na jeeⁿ candya' ts'oom. Tsaⁿ'ñeeⁿ jñoom na macanda̱, ee luaa seitioom: “Matsona' na nla't'maaⁿ'ndyena ti'jndaaya.”
41012007	Sa̱a̱ nquiee nn'aⁿ na cwil'a ts'iaaⁿ tyuaaⁿ'aⁿ, tyoluena nda̱a̱ ntyjeena: “Juu tsaⁿm'aaⁿ' nljo ntjomwaañe l'o̱o̱ⁿ ee jom jnda nquii ts'aⁿ na 'naaⁿ' tyuaawaa. Chiuu ticala'cua̱a̱'a tsaⁿm'aaⁿ' cha jaa nljona' 'naaⁿya.”
41012008	Jo' chii t'uena tsaⁿ'ñeeⁿ, jla'cuee'na jom. Ty'ecatquiee'na jom tquia nnom ntjom'ñeeⁿ.
41012009	Quia jo' tax'ee Jesús nda̱a̱na, tsoom: —Nquii ts'aⁿ na 'naaⁿ' tyuaa'ñeeⁿ, ¿chiuu nnts'aaⁿ? Maxjeⁿ nñoom, nntseicwjeⁿ naⁿ'ñeeⁿ ndo' nñequiaaⁿ tyuaaⁿ'aⁿ nda̱a̱ nt'omcheⁿ nn'aⁿ na nl'a ts'iaaⁿ.
41012010	’¿Aa tyoola'naⁿ'yo' ljeii 'naaⁿ' Ty'o̱o̱ts'om na matsona': Majuuto tsjo̱' na tixocwil'ue nquiu luañeⁿ na cwil'a tsiaⁿtsjo̱', jnda̱ mawacatyeeⁿna' nqui tsiaⁿtsjo̱'?
41012011	Nquii Ta Ty'o̱o̱ts'om seijndaa'ñê na ljo' ndo' jeeⁿ cwijaawee' n'o̱o̱ⁿya na cwinty'iaaya na luaa' tuii.
41012012	Ndo' nn'aⁿ na tyondye ñ'oommeiⁿ' tyoqueⁿndyena na nnt'uena Jesús, ee jla'no̱ⁿ'na na cjoo joona seineiiⁿ ñ'oom tjañoom'waa'. Sa̱a̱ nquiaana nn'aⁿ na jndyendye, cwe' jo' 'ndyena jom, mana ty'ena.
41012013	Jnda̱nquia nn'aⁿ fariseos jñoomna cwantindye nc'iaana ñequio nn'aⁿ 'naaⁿ' Herodes na m'aaⁿ Jesús. Naⁿ'ñeeⁿ nnc'omna cwenta ñ'oom na matseineiiⁿ cha nnda̱a̱ nnt'uiina' jom cantyja 'naaⁿ'na'.
41012014	Jnda̱ na tquiena na m'aaⁿ, jluena nnoom: —Maestro, nquiuuyâ na maxjeⁿ ñ'oom na mayuu' matsei'neiⁿ' ndo' ñecwii xjeⁿ mache' ñequio meiⁿnquia nn'aⁿ ee titseiñ'oom'ndyu' ljo' waa na cwiluiindyena. Mayuu' ñ'oom na ma'mo̱o̱ⁿ' cantyja 'naaⁿ' natoo' Ty'o̱o̱ts'om. ¿Aa matsa̱'ntjomna' na nntio̱o̱ⁿya ts'iaaⁿnda̱a̱ya nnom César, oo aa ticatsa̱'ntjomna'? ¿Aa laxmaaⁿya na catio̱o̱ⁿya jo' oo aa ticalaxmaaⁿya?
41012015	Ndo' sei'no̱ⁿ' Jesús na cwe' cwilueyana. Tsoom nda̱a̱na: —¿Chiuu na ñe'cat'ue'yo' ja? Quia'yo' cwii tsjo̱'ñjeeⁿ denario na nnty'iaya.
41012016	Tquiana cwii denario ndo' jnda̱ na nty'iaaⁿ'aⁿ tsoom nda̱a̱na: —¿'Ñeeⁿ 'ndyoo nnom luaa? Ndo' ¿'ñeeⁿ xuee' teiljeii luaa? Ndo' t'o̱o̱na, jluena: —Tsaⁿmaⁿts'iaaⁿ t'maⁿ, César.
41012017	Ndo' tsoom: —Catiom'yo' ts'iaaⁿnda̱a̱'yo' nnom César yuu na tseixmaⁿna' cwentaaⁿ'aⁿ. Ndo' mati quia'yo' cwentaa' Ty'o̱o̱ts'om yuu na tseixmaⁿna' cwentaa' nqueⁿ. Tjawee' n'omna ñ'oom na t'o̱o̱ⁿ sa̱a̱ tiya nquiuna na ticat'uiina' jom.
41012018	Jnda̱ jo' tquio nt'om nn'aⁿ saduceos na m'aaⁿ Jesús. Naⁿ'ñeeⁿ ticala'yu'na na nnta'ndo'xco nn'aⁿ na jnda̱ tja̱. Ta'x'eena nnoom, jluena:
41012019	—Maestro, waa ljeii na 'ndii Moisés lua̱a̱ya na matsona' xeⁿ tue' cwii tsaⁿs'a ndo' 'ndiina' scuu' na ñenquii, tjaa'naⁿ ndana, quia jo' tyjee ts'oo'ñeeⁿ cocoom ñ'eⁿ scuu' xioom. Nnc'om ntseinaaⁿ ñ'eⁿ yuscu'ñeeⁿ cha nntseinoomñê na tjaa ntseinda xioom t'om.
41012020	Tyom'aⁿ ntquiee' naⁿnom na ñenquii ts'aⁿ ntseinda. Juu tsaⁿtquiee tocoom sa̱a̱ tyuaa' tueeⁿ'eⁿ, tjaa'naⁿ ndana ñ'eⁿ scoom'm.
41012021	Quia jo' tsaⁿ na jnda̱ we tocoom ñ'eⁿ scuu' xioom sa̱a̱ mati jom tueeⁿ'eⁿ ndo' tjaa'naⁿ ndana ñ'eⁿ yuscu'ñeeⁿ. Mati tsaⁿ na jnda̱ ndyee tocoom ñ'eⁿ scuu' xioom ndo' majo'ti tjoom.
41012022	Malaa'ti' cha'tso ntquiee'ndye naⁿnom'ñeeⁿ tuncona ñequio yuscu'ñeeⁿ ndo' majo'ti quia tja̱na, tjaa'naⁿ ndana ñ'eⁿñe. Ndo' na macanda̱ tue'to yuscu'ñeeⁿ.
41012023	Ñe'cata'x'a̱a̱yâ njom', Ta, quia na nnta'ndo'xco cha'tso nn'aⁿ na jnda̱ tja̱, quia jo' ¿'ñeeⁿ cwiindye joona na nluii scuu' yuscu'ñeeⁿ? Ee jom ñet'oom scuu cha'tso na ntquiee'ndye naⁿ'ñeeⁿ.
41012024	Matso Jesús nda̱a̱na: —Aa nchii ñ'oomwaa' matseicano̱o̱ⁿna' na tixcwe cwitjei'yo' cwenta, ee meiiⁿ na cwila'naⁿ'yo' ljeii 'naaⁿ' Ty'o̱o̱ts'om sa̱a̱ ticala'no̱ⁿ'yo' ljo' ma'mo̱ⁿna'. Meiⁿ cantyja 'naaⁿ' najndeii na matseixmaaⁿ.
41012025	Ee quia na nnta'ndo'xco nn'aⁿ na jnda̱ tja̱ taxoc'unconnda' meiⁿ naⁿnom, meiⁿ naⁿlcu ee nnc'omna cha'na ángeles na m'aⁿ cañoom'luee.
41012026	Sa̱a̱ cantyja 'naaⁿ' ñ'oom na nnta'ndo'xco nn'aⁿ na jnda̱ tja̱, ¿aa chii jnda̱ ñejla'naⁿ'yo' libro na seiljeii Moisés yuu na matseineiⁿna' cantyja 'naaⁿ' ts'oom nioom na nty'iaaⁿ'aⁿ? Jo' jo' xcwe naquii' ntsaachom na cwico ts'oom'ñeeⁿ, teic'uaa na matseineiⁿ Ty'o̱o̱ts'om nnoom, tso: “Ja cwiluiindyo̱ Ty'o̱o̱ts'om cwentaa' Abraham, Isaac ndo' Jacob.”
41012027	Jo' chii caliu'yo' na cwita'ndo' naⁿ'ñeeⁿ ee jom nchii cwiluiiñê Ty'o̱o̱ts'om cwentaa l'oo. Jom cwiluiiñê Ty'o̱o̱ts'om cwentaa nn'aⁿ na cwita'ndo'. Cwe' jo' ma'mo̱ⁿna' na 'o meiⁿchjoo ticala'no̱ⁿ'yo'.
41012028	Cwii ts'aⁿ na ma'mo̱ⁿ ljeii na tqueⁿ Moisés tyjee'cañoom na m'aⁿ nn'aⁿ saduceos'ñeeⁿ. Tyondiiñecheeⁿ cha'tso ñ'oom na tyola'neiⁿna ndo' tyoqueeⁿ cwenta na jeeⁿ xcwe ñ'oom t'o̱ Jesús nda̱a̱na. Tax'eeⁿ nnom Jesús, tsoom: —Quii'ntaaⁿ cha'tso ñ'oom' Ty'o̱o̱ts'om na matsa̱'ntjomna', ¿cwaaⁿ cwii joona' na t'maⁿti tseixmaⁿna'?
41012029	T'o̱ Jesús, tsoom: —Luaa matso ñ'oom na t'maⁿti: “Candye'yo', 'o nn'aⁿ Israel. Nquii Ta Ty'o̱o̱ts'om cwentaaya, macanda̱ ñenqueⁿ cwiluiiñê na matsa̱'ntjoom.
41012030	C'oom' na candya' ts'om' Ta Ty'o̱o̱ts'om cwenta' ñequio na xcwee'ya ts'om', ñequio cha'waa na jnda ntyji', ñequio cha'waa na jndo̱'ya ts'om', ndo' ñequio cha'waa najndu'.” Luaa' ñ'oom na t'maⁿti na matsa̱'ntjomna'.
41012031	Ndo' ñ'oom na jnda̱ we matseijomna' ñ'oom'ñeeⁿ. Luaa matsona': “C'oom' na wi' ts'om' nc'ia' cha'xjeⁿ na jnda ntyji' ñequio nncu'. Tjaa'naⁿ cwiicheⁿ ñ'oom na t'maⁿti na matsa̱'ntjomna' cha'na ñ'oommeiⁿ'.”
41012032	Quia jo' t'o̱ tsaⁿ'ñeeⁿ na ma'mo̱ⁿ ljeii na tqueⁿ Moisés, tsoom: —Maxjeⁿ ya, 'u Maestro. Luaa' ñ'oom na mayuu' matsu' na ñecwii Ty'o̱o̱ts'om. Tjaa'naⁿ cwiicheⁿ na matsa̱'ntjom, macanda̱ jom.
41012033	Ndo' na nnc'oom ts'aⁿ na candya' ts'oom Ty'o̱o̱ts'om ñequio na xcwee'ya ts'oom, ñequio cha'waa na jndo̱'ya ts'oom, ñequio cha'waa na jnda ntyjeeⁿ, ndo' ñequio cha'waa najneiⁿ, ndo' mati na nnc'oom na wi' ts'oom nc'iaaⁿ'aⁿ cha'xjeⁿ jnda ntyjii nqueⁿ, cha'tso nmeiⁿ' l'ueti nchiiti quioo' na nlco na mañequiaa ts'aⁿ nnom Ty'o̱o̱ts'om ñequio meiⁿnquia nt'omcheⁿ na cwiñe'quia nn'aⁿ na cwila't'maaⁿ'ndyena jom.
41012034	Jnda̱ na nty'iaa' Jesús na jndo̱' ts'om tsaⁿ'ñeeⁿ ñ'oom na t'o̱, tsoom nnom: —Jnda̱ teindyoo' na nñequiaandyu' na nntsa̱'ntjom Ty'o̱o̱ts'om 'u. Jnda̱ jo' tjaa'naⁿ 'ñeeⁿ cwii jnda̱a̱' ts'om na nncwax'eti.
41012035	Cwiicheⁿ ndii' na tyom'aaⁿ Jesús naquii' wats'om t'maⁿ na tyo'mo̱o̱ⁿ nda̱a̱ nn'aⁿ, tsoom: —Nquiee nn'aⁿ na cwit'mo̱o̱ⁿ ljeii na tqueⁿ Moisés cwiluena na nquii Cristo cwiluiiñê tsjaaⁿ David na jndyowicantyjoo'.
41012036	Sa̱a̱ manquiiti David cantyja na t'mo̱ⁿ Espíritu Santo nnoom tsoom na Cristo cwiluiiñê Ta na matsa̱'ntjom jom. Tsoom: Nquii Ta Ty'o̱o̱ts'om tsoom nnom juu Ta na matsa̱'ntjom ja: “Cajmaⁿ' ntyjaa'a ntyjaya yuu na matseit'maaⁿ'ñena' 'u hasta xjeⁿ na jnda̱ tsa̱'a nn'aⁿ na jndoo 'u na c'omna nacje 'naⁿ'.”
41012037	Cwe' jo' mawax'a̱a̱ya nda̱a̱'yo' ¿chiuu waayuu na cwiluiiñe Cristo tsjaaⁿ David na jndyowicantyjoo' ee manquiiti David tsoom na juu cwiluiiñe Ta na matsa̱'ntjom jom? Ndo' jndyendye nn'aⁿ ñequio na neiiⁿna tyondyena ñ'oom na seineiiⁿ.
41012038	Naquii' ñ'oom na tyo'mo̱o̱ⁿ, tsoom: —Cal'a'yo' cwenta nn'aⁿ na cwit'mo̱o̱ⁿ ljeii na tqueⁿ Moisés ee joona jeeⁿ cjaawee' n'omna na nnco'nomna na cwee'na liaa jnda na tei'ncoo ndo' na nntaⁿ nn'aⁿ lueena na nla't'maaⁿ'ndye joona ñequio na jndoo'cheⁿ nn'aⁿ.
41012039	Joona jeeⁿ ñe'cwindyuaandyena ntsula̱ nacañoomticheⁿ naquii' lan'om ndo' majo'ti cwil'ana quia na cwicwa'na na waa xuee.
41012040	Mati cwitjeii'na 'naaⁿ yolcu na jnda̱ ljondye na tja̱ s'aa, ndo' cha nntseicu'na' na luaa' la'xmaⁿna, jeeⁿ yo cwila'neiⁿna nnom Ty'o̱o̱ts'om. Jo' t'maⁿti nnt'uiiweeⁿ'eⁿ joona.
41012041	Cwii xuee wacatyeeⁿ Jesús ndyeyu na meintyjee' castom na cwituee' nn'aⁿ s'om cwentaa' wats'om t'maⁿ. Nty'iaa'cheeⁿ na cwitioom nn'aⁿ s'om ts'om castom ndo' na jndye naⁿtya t'maaⁿ' s'om cwitioomna.
41012042	Mati tyje'cañoom cwii yuscu na jnda̱ ljoñe. Jeeⁿcheⁿ ndya' jñeeⁿ'ñê. Tjacjoom'm we tsjo̱'ñjeeⁿ chjoo s'om wee na meiⁿchjoo tit'maaⁿ'.
41012043	Chii t'maⁿ Jesús nn'aⁿ na cwila'jomndye ñ'eⁿñê. Tsoom nda̱a̱na: —Na mayuu'cheⁿ nndye'yo' nntsjo̱o̱, yuscum'aaⁿ' ts'aⁿ na jnda̱ tue' saa' ndo' jeeⁿ jñeeⁿ'ñê, sa̱a̱ t'maaⁿ'ti tjoom'm ts'om castom, nchiiti cha'tso nt'omcheⁿ.
41012044	Ee cha'tsondye naⁿm'aⁿ' tioomna s'om na cwe' waljoo' na cwilei'chona, sa̱a̱ jom meiiⁿ na jeeⁿcheⁿ nty'iaa'ñê, tju'ñ'eeⁿ cha'waati na maleiñ'oom na nntseijnaaⁿ na nlcwaaⁿ'aⁿ.
41013001	Xjeⁿ na jaacalui' Jesús na waa wats'om t'maⁿ seineiⁿ cwii ts'aⁿ na matseijomñe ñ'eⁿñê, tso nnoom: —Maestro, canty'ia', jeeⁿ tjacanjoom' ts'iaaⁿ na tuii ñ'eⁿ ljo̱'meiⁿ' ndo' jeeⁿ neiⁿncoo' l'aameiⁿ'.
41013002	Tsoom nnom tsaⁿ'ñeeⁿ: —Mayuu' na jeeⁿ neiⁿncoo' l'aa na manty'ia'. Sa̱a̱ queⁿ' cwenta, ljo̱'meiⁿ' xocaljoo'tyeⁿna' nacjoo nc'iaana'. Maxjeⁿ nntyuii'ñ'eⁿna'.
41013003	Ty'ena ta na jndyu Olivos ndyeyu yuu na meintyjee' wats'om t'maⁿ. Jo' jo' tjacjoo Jesús. Ndo' Pedro ñ'eⁿ Jacobo, ñ'eⁿ Juan ñ'eⁿ Andrés ty'entyjaa'na jom cha nnda̱a̱ nla'neiⁿna ñ'eⁿñê na ñenquieena. Ta'x'eena nnoom, jluena:
41013004	—Catsu' nda̱a̱yâ, ¿cwaaⁿ nncue'ntyjo̱ na nluii nmeiⁿ'? Ndo' ¿cwaaⁿ 'naaⁿ m'mo̱ⁿna' na manndyoo' nluii nmeiⁿ'?
41013005	Quia jo' to̱' Jesús tyotseineiiⁿ nda̱a̱na: —Cal'a'yo' cwenta na meiⁿcwii ts'aⁿ tinquiu'nn'aⁿ 'o cantyja 'naaⁿ' ñ'oommeiⁿ'.
41013006	Ee nleitquioo'ndye nn'aⁿ cwii cwii ntyja na nla'cajndyundyena xueya ee nluena na joona cwiluiindyena Cristo. Ndo' jndye nn'aⁿ nñe'quio'nn'aⁿna na ljo' nl'ana.
41013007	’Nnty'ia'yo' na nndyocwje'cañoom ntia' ndo' nleic'uaa ñ'oom na cwiluii ntia' cwiicheⁿ ntyja, sa̱a̱ tiñe'quiandyo' na nlacatyuendyo', ee maxjeⁿ jndei'na' na nmeiⁿ' nncwinomjndyee. Sa̱a̱ tyoowe'ntyjo̱ xjeⁿ na nntycwiiñ'eⁿ.
41013008	Nla'wendye nn'aⁿ cwii ndyuaa nacjoo nn'aⁿ cwiicheⁿ ndyuaa. Ndo' cwii tsaⁿmaⁿts'iaaⁿ t'maⁿ nntseiweñe nacjoo' cwiicheⁿ tsaⁿmaⁿts'iaaⁿ. Jndye joo nnts'eii ndo' nnc'oom jndo' t'maⁿ ndo' t'maⁿ nntseiñ'eeⁿ'na' nn'aⁿ. Sa̱a̱ cha'tso nawi'meiⁿ' cwe' we'yandyo la'xmaⁿna'. Quia nnquioo nt'omcheⁿ nawi' na jaa'ti.
41013009	’Sa̱a̱ 'o c'om'c'eendyo', ee m'aⁿ nn'aⁿ na nñe'quia cwenta 'o luee nn'aⁿ na cwiluiitquiendye naquii' lan'om ndo' joona nntsa̱'ntjomna na catjaa' nn'aⁿ 'o naquii' lan'om. Mati nl'a nn'aⁿ na jndei'na' nncwintyje'jnaⁿ'yo' jo nda̱a̱ gobiernom ñequio jo nda̱a̱ nt'omcheⁿ nn'aⁿ na cwitsa̱'ntjom nc'e na laxmaⁿ'yo' cantyja 'naⁿya. Ndo' na luaa' nntjom'yo', nñequiaana' na 'o nntjei'yuu'ndyo' ñ'oom naya 'naⁿya nda̱a̱ naⁿ'ñeeⁿ.
41013010	Ee cwii tjo̱o̱cheⁿ na nntsuu tsjoomnancue nñe'quia nn'aⁿ ñ'oom cantyja na macwji'n'maaⁿñe Ty'o̱o̱ts'om nn'aⁿ na cha'waa tsjoomnancue.
41013011	Ndo' quia na nnt'uena 'o na nñe'quiana cwenta 'o, tinc'om'yo' ñomtiuu cwaaⁿ ñ'oom na nndu'yo' nda̱a̱ naⁿman'iaaⁿ. Ee xjeⁿ'ñeeⁿ m'mo̱ⁿ Ty'o̱o̱ts'om cwaaⁿ ñ'oom na nnt'o̱'yo'. Ee nchii nlaneiⁿ'yo' ñ'oom na nquiu' ncjo'yo' sa̱a̱ nquii Espíritu Santo nnts'aaⁿ naquii' n'om'yo' ljo' ñ'oom na nndu'yo'.
41013012	Maxio ts'aⁿ nñequiaa cwenta jom na cueeⁿ'eⁿ. Ndo' majo'ti nnts'aa ts'aⁿ ñ'eⁿ ntseinaaⁿ. Ndo' nda nn'aⁿ nla'wendyena nacjoo lotyena, londyeena, nl'ueendyena chiuu nncwje naⁿ'ñeeⁿ.
41013013	Ndo' cha'tsondye nn'aⁿ nla'jndoona 'o nc'e na m'aⁿ'yo' cantyja 'naⁿya. Sa̱a̱ juu ts'aⁿ na tyeⁿ cwiljoo'ñe ñ'eⁿndyo̱ hasta na macanda̱, tsaⁿ'ñeeⁿ nlui'n'maaⁿñê.
41013014	’'Ñeeⁿ juu ts'aⁿ na matsei'naaⁿ' ñ'oommeiiⁿ, catsei'no̱ⁿ' ljo' ñecatsona'. Juu profeta Daniel, seiljeiⁿ ñ'oom cantyja 'naaⁿ' tsaⁿ na jeeⁿcheⁿ ndya' tiaa' na nntseityuii' cha'tso. Quia na nnty'ia'yo' na jnda̱ mameintyjeeⁿ'eⁿ naquii' wats'om t'maⁿ yuu na meiⁿchjoo ticatsa̱'ntjomna' na nnc'oom, quia jo' 'o na m'aⁿ'yo' ts'o̱ndaa Judea catsaalei'nom'yo' quii' ntsjo̱.
41013015	Ndo' majuu xjeⁿ'ñeeⁿ, ts'aⁿ na ljo nacjoo' waa' yuu na su, ticandyocueeⁿ na nncjaaqueⁿ'eⁿ na nncwjeeⁿ'eⁿ 'naaⁿ'aⁿ. Catseityuaaⁿ'aⁿ, calei'noom.
41013016	Ndo' ts'aⁿ na m'aaⁿ jo jnda̱a̱ na mach'ee ts'iaaⁿ tyuaa', ticjaalcweeⁿ'eⁿ na nncjaacachoom liaⁿ'aⁿ.
41013017	Juu xjeⁿ'ñeeⁿ jeeⁿ wi' nntjoom yolcu na ndeiindye ñequio joo yolcu na 'ndaandye nda.
41013018	Cataⁿ'yo' nnom Ty'o̱o̱ts'om na nchii xcwe ncuee na teiⁿ na nlcaⁿna' na calei'nom'yo' nawi'ñeeⁿ.
41013019	Ee quia ljo'cheⁿ nnquioo cwii nawi' na t'maⁿticheⁿ na meiⁿjom ndii' tyootjoom nn'aⁿ cantyjati na tqueⁿ Ty'o̱o̱ts'om tsjoomnancue hasta je'. Ndo' xuee na cwiwjaatina' meiⁿ tajom cwinluiinnda' cwiicheⁿ nawi' cha'na juuna'.
41013020	Xeⁿ nchii nquii Ta Ty'o̱o̱ts'om tqueeⁿ na tijndyeti xuee nnc'oom nawi'ñeeⁿ, meiⁿcwii ts'aⁿ xocalui'n'maaⁿñe cantyja 'naaⁿ'na'. Sa̱a̱ nc'e na wi' ts'oom joo nn'aⁿ na jnda̱ tjeii'ñê cwentaaⁿ'aⁿ, jo' chii nnts'aaⁿ na tijndyeti xuee nnc'oom nawi'ñeeⁿ.
41013021	’Ndo' xeⁿ quia ljo' nntso cwii ts'aⁿ nda̱a̱'yo': “Canty'ia'yo', ljoo m'aaⁿ Cristo”, oo nntso: “Canty'ia'yo', laa'ñeⁿ m'aaⁿ”, ticalayu'yo'.
41013022	Ee maxjeⁿ nlquie'cañom profetas na tiyuu' ñ'oom cwiñequia ñequio nn'aⁿ na nlue na joona cwiluiindyena Cristo. Nl'ana jndye nnom 'naaⁿ t'maⁿ ñequio ts'iaaⁿ t'maⁿ na nncjaawee' n'om nn'aⁿ hasta nquiee nn'aⁿ na macwji' Ty'o̱o̱ts'om cwentaaⁿ'aⁿ nñequio'nn'aⁿ ts'iaaⁿ'ñeeⁿ joona xeⁿ na nnda̱a̱ nl'ana. Sa̱a̱ Ty'o̱o̱ts'om tixonquiaaⁿ na nnda̱a̱ nl'ana.
41013023	Cha'tso nmeiⁿ' jnda̱ tsjo̱o̱ nda̱a̱'yo' cwii tjo̱o̱cheⁿ na nluii cha cal'a'yo' cwenta.
41013024	’Ncuee quia na jnda̱ teinom nawi' t'maⁿ'ñeeⁿ, quia jo' nleijaaⁿñe ñe'quioom', ndo' taxocwixueeñe chi'.
41013025	Nntquiaandye cancjuu. Ndo' cha'tso najnda̱ na matseixmaⁿ tsjo̱'luee nntyuii'.
41013026	Quia ljo'cheⁿ nnty'iaa nn'aⁿ ja na cwiluiindyo̱ tsaⁿ na jnaⁿ cañoom'luee na macwja̱caño̱o̱ⁿnnda'a tsjoomnancue. Nndyo̱o̱ naquii' nchquiu ñequio najndeii na matseixmaⁿya ndo' ñequio na neiⁿncoo' nacaxuee na matseit'maaⁿ'ñena' ja.
41013027	Njño̱o̱ⁿya ángeles 'naⁿya na c'oona cwii cwii ntyjaa' tsjoomnancue ndo' mati ndiocheⁿ cañoom'luee na nla'tjomna nn'aⁿ na jnda̱ tjeii'ndyo̱ cwentaya.
41013028	’Cala'no̱ⁿ'yo' 'naaⁿ na ma'mo̱ⁿna' nda̱a̱'yo' cantyja 'naaⁿ' ts'oom higuera. Quia na cwinty'ia'yo' na cwintei' l'o̱na' ndo' cwicandei' tsco'ndaa juuna', quia jo' cwila'no̱ⁿ'yo' na jaawindyoo' ncueesua'.
41013029	Majo'ti quia na cwinty'ia'yo' na cwiluii cha'tso nmeiⁿ' na jnda̱ tsjo̱o̱ nda̱a̱'yo', quia jo' cala'no̱ⁿ'yo' na jnda̱ teitsio̱o̱' m'aaⁿna'. Mawaa mawaa xjeⁿ nncwja̱caño̱o̱ⁿnnda'a.
41013030	Candye'yo' nntsjo̱o̱, mayuu'cheⁿ na xocwjeñ'eⁿ nn'aⁿ na m'aⁿ je' hasta xjeⁿ na jnda̱ seicanda̱a̱'ñena' cha'tso ñ'oommeiⁿ'.
41013031	Tsjo̱'luee ñ'eⁿ tsjoomnancue nntycwiiñ'eⁿna' sa̱a̱ ñ'oom 'naⁿya maxjeⁿ nntseicanda̱a̱'ñena'.
41013032	’Sa̱a̱ meiⁿcwii ts'aⁿ ticaljeii cwaaⁿ xuee ndo' 'ñeeⁿ xjeⁿ na nluii cha'tso nmeiⁿ'. Meiⁿ ángeles na m'aⁿ cañoom'luee ticaliuna, meiⁿ ja na cwiluiindyo̱ Jnda Ty'o̱o̱ts'om ticaljeiiya cwaaⁿ. Macanda̱ ñenquiicheⁿ Tsotya̱ya ntyjeeⁿ.
41013033	’Jo' chii c'om'c'eendyo' ndo' queⁿ'yo' cwenta. Ndo' calaneiⁿ'yo' nnom Ty'o̱o̱ts'om, ee ticaliu'yo' cwaaⁿ nncue'ntyjo̱ tiempo'ñeeⁿ.
41013034	Nmeiⁿ' matseijomna' cha'na mach'ee cwii ts'aⁿ na wjaa cwii ndyuaa na tquia. Cwii tjo̱o̱cheⁿ na nnaaⁿ waⁿ'aⁿ, nnty'ioom ts'iaaⁿ mosoom'm, cwii cwii nnom ts'iaaⁿ na cwii cwiindyena. Ndo' nntsa̱'ntjoom ts'aⁿ na mach'ee cwenta 'ndyoots'a na ñe'quii'cheⁿ cats'aa cwenta.
41013035	Malaa'ti' matseijomna' 'o ee na ticaliu'yo' 'ñeeⁿ xjeⁿ na nncwjee' nquii na matsa̱'ntjom 'o. ¿Aa nncwjeeⁿ'eⁿ natmaaⁿ, oo aa nateijaaⁿ? ¿Aa nncwjeeⁿ'eⁿ xcwe tsjom, oo aa na jaancoo? Jo' chii c'om'c'eendyo'.
41013036	Ee ticatsona' na mats'ia jo' nncwjeeⁿ'eⁿ ndo' nljeiiⁿ 'o cha'cwijom na cwinda'yo'.
41013037	Ñ'oom na jnda̱ tsjo̱o̱ luaa' nda̱a̱'yo', juuna' matsjo̱o̱ nda̱a̱'yo' na cha'tsondyo', ñe'quii'cheⁿ c'om'c'eendyo'.
41014001	We xuee cwii tjo̱o̱ na nncuee' xuee pascua ñequio xuee na cwicwa' nn'aⁿ ntyoo' na tjaa ndaaljo' tjaquiee'. Ndo' ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés, tyol'ueendyena chiuu nl'ayoona na nñe'quio'nn'aⁿna Jesús cha nnt'uena jom, ndo' na nla'cuee'na jom.
41014002	Jla'tiuuna, jluena nda̱a̱ ntyjeena: —Sa̱a̱ ticat'ua̱a̱ya jom xcwe ncuee, tints'aana' na nla'wendye nn'aⁿ nacjooya.
41014003	Tyom'aaⁿ Jesús tsjoom Betania, waa' Simón, ts'aⁿ na ñechuu tycu lepra. Yocheⁿ na meindyuaandyena nacañoom' meiⁿsa, tue'cañoom cwii yuscu na malei'ñ'oom cwii tsioo na tuii ñ'eⁿ tsjo̱' canchii' na jndyu alabastro. Ñjom ncheⁿ' na jndyu nardo na jeeⁿ cachi, ndo' jeeⁿ jndana'. Tyjeeⁿ yuu na ta̱'tyeⁿ tsioo'ñeeⁿ, chii tu'nquioom ncheⁿ'ñeeⁿ xqueⁿ Jesús.
41014004	Nt'om nn'aⁿ na m'aⁿ jo' jo' jla'lioo'ndyena nacjoo' yuscu'ñeeⁿ. Jluena nda̱a̱ ntyjeena: —Jeeⁿ ndya' cwe'chi ncheⁿ' 'naaⁿ'aⁿ na seicatsoom.
41014005	Yati xeⁿ teil'uana' ee nncwinom ndyee siaⁿnto denarios nncwji'na'. S'om'ñeeⁿ nnluii naya ndyeñeeⁿ'. Jnaaⁿ' luaa' na tyola'wjeena yuscu'ñeeⁿ.
41014006	Sa̱a̱ tso Jesús: —Ca'ndye'yo' tsaⁿm'aaⁿ'. ¿Chiuu na cwila'lioo'ndyo' ñ'eⁿñê? Ee jeeⁿ tjacañjoom' nayawaa' na s'aaⁿ ñ'eⁿndyo̱.
41014007	Ee ja nchii ñequii'cheⁿ nnc'o̱o̱ⁿya ñ'eⁿndyo'. Sa̱a̱ ndyeñeeⁿ' ñequii'cheⁿ na m'aⁿna quii'ntaaⁿ'yo' ndo' quia na ñe'cal'a'yo' naya joona, wanaaⁿ.
41014008	Yuscum'aaⁿ' s'aaⁿ cwanti na nnda̱a̱ nnts'aaⁿ. Jom tu'nquioom ncheⁿ' nacjoya cwii tjo̱o̱cheⁿ na nnt'iuu nn'aⁿ ja.
41014009	Na mayuu'cheⁿ nndye'yo' nntsjo̱o̱, meiⁿyuucheⁿ na nñe'quia nn'aⁿ ñ'oom cha'waa tsjoomnancue na macwji'n'maaⁿñe Ty'o̱o̱ts'om nn'aⁿ, maxjeⁿ nla'neiⁿna cantyja 'naaⁿ' naya na s'aa yuscum'aaⁿ' cha ticatsuu ñ'oom cantyja 'naaⁿ'aⁿ.
41014010	Jnda̱ tuii na luaa', quia jo' Judas Iscariote, cwindye nn'aⁿ na canchoo'wendye, tjaaⁿ na m'aⁿ ntyee na cwiluiitquiendye na nntseijndaa'ñê ñequio joona na nñequiaaⁿ cwenta Jesús lueena.
41014011	Jnda̱ na jndye naⁿ'ñeeⁿ na ljo' nnts'aaⁿ tquiaana' na jeeⁿ neiiⁿna. T'maⁿna na nñe'quiana s'om nnoom. Quia jo' Judas tyol'uee'ñetyeeⁿ chiuu ya nnts'aaⁿ na nñequiaaⁿ cwenta Jesús lueena.
41014012	Quia jo' xuee na cwiwityeⁿ ncuee na cwicwa' nn'aⁿ judíos tyoo' na tjaa ndaaljo' tjaquiee', mañejuu xuee na cwila'cwjeena canmaⁿ nch'u, nn'aⁿ na cwila'jomndye ñ'eⁿ Jesús ta'x'eena nnoom, jluena: —¿Yuu l'ue ts'om' na nntsaalajndaa'ndyô̱ cantyja 'naaⁿ' xuee pascua, na nleiñ'oom' na nlqui' catsmaⁿ chjoo?
41014013	Ndo' jñoom we nn'aⁿ na cwila'jomndye ñ'eⁿñê cwii l'aa. Tsoom nda̱a̱na: —Catsa'quie'yo' quii' tsjoom. Jo' jo' nliu'yo' cwii tsaⁿs'a na maleiñ'oom cwii tsjoo ndaatioo. Catsaantyjo̱'yo' naxeeⁿ'eⁿ.
41014014	Yuu na nncjaaqueⁿ'eⁿ candu'yo' nnom ts'aⁿ na waa': “Luaa matso nqueⁿ na matsa̱'ntjoom jaa: ¿yuu waa cuarto na nlcwaa'a na nntseit'maaⁿ'ndyo̱ xuee pascua ñequio nn'aⁿ na cwila'jomndye ñ'eⁿndyo̱?”
41014015	Juu tsaⁿ'ñeeⁿ m'mo̱o̱ⁿ cwii cuarto t'maⁿ w'aa nandye teicantyjoo'. Maniom canda̱a̱' 'naⁿ na macaⁿna' na nncuaa xuee. Jo' calajndaa'ndyo' nantquie na nlcwaa'a ñ'eⁿndyo'.
41014016	Ndo' ty'e we naⁿ'ñeeⁿ. Quia na tquiena tsjoom'ñeeⁿ jliuna cha'xjeⁿ na jnda̱ tsoom nda̱a̱na. Jo' jo' jla'jndaa'ndyena nantquie na nlcwa'na na nla't'maaⁿ'ndyena xuee pascua.
41014017	Cwe' tmaaⁿya, xjeⁿ na tyje'cañoom Jesús ñequio nn'aⁿ canchoo'we na cwila'jomndye ñ'eⁿñê.
41014018	Yocheⁿ na meindyuaandyena nacañoom' meiⁿsa na cwicwa'na, tso Jesús nda̱a̱na: —Mayuu'cheⁿ candye'yo' nntsjo̱o̱, cwiindyo' 'o na macwa' ñ'eⁿndyo̱ nñequiaa cwenta ja luee nn'aⁿ.
41014019	Ñ'oomwaa' jeeⁿ ndya' seichjoo'na' n'omna. To̱'na cwii ndo' cwiindyena ta'x'eena nnoom, jluena: —¿Aa ndya' nnts'aana' na ja?
41014020	Quia jo' tsoom nda̱a̱na: —Cwii 'o na canchoo'wendyo', cwii ts'aⁿ na cwinchjeendyô̱ tyoo' ñ'eⁿñe ts'om xio jom nñequiaaⁿ cwenta ja.
41014021	Ee na mayuu'cheⁿ, ja na cwiluiindyo̱ ts'aⁿ na jnaⁿ cañoom'luee, maxjeⁿ wjaañ'oomna' ja na nnc'io̱ cha'xjeⁿ na matso ljeii 'naaⁿ' Ty'o̱o̱ts'om. Sa̱a̱ jeeⁿ nty'iaa'ñe ts'aⁿ na mañequiaa cwenta ja, yaticheⁿ xeⁿ tîcaluiiñe tsaⁿ'ñeeⁿ.
41014022	Yocheⁿ na cwicwa'na, to'ñom Jesús tyoo', tquiaaⁿ na quianl'uaa' Ty'o̱o̱ts'om. Jnda̱ jo' tyjeeⁿ juuna', tquiaaⁿ nda̱a̱na. Tsoom: —Cato'ñoom'yo', cwa'yo' tyoo'waa, ee cwiluiiñena' seii'a.
41014023	Mati to'ñoom cwii waso na ñjom ndaa winom. Jnda̱ na tquiaaⁿ na quianl'uaa' Ty'o̱o̱ts'om, quia jo' tquiaaⁿ juuna' nda̱a̱na, cha'tsondyena ta̱na.
41014024	Ndo' tsoom nda̱a̱na: —Ndaa winomwaa cwiluiiñena' nioom'a na nnquioo na nncwji'n'maaⁿndyo̱ jndyendye nn'aⁿ. Ñ'eⁿ juuna' maqua̱ⁿtya̱ⁿya ñ'oom xco.
41014025	Candye'yo' nntsjo̱o̱ na mayuu'cheⁿ taxoc'uannda'a winom hasta juu xuee na nnc'uaxco̱ juuna' quia na nntsa̱'ntjom Ty'o̱o̱ts'om.
41014026	Ndo' jnda̱ na tana luantsa, jlui'na jo' jo'. Ty'ena ta Olivos.
41014027	Quia jo' tso Jesús nda̱a̱na: —Tsjom je' cha'tsondyo' 'o nntjei'ndyo' ñ'eⁿndyo̱. Ee ljeii 'naaⁿ' Ty'o̱o̱ts'om matsona': “Nntseicua̱'a ts'aⁿ na mach'ee cwenta canmaⁿ, ndo' canmaⁿ ntsmeiiⁿ'eⁿ nnt'oom'ndyeyo'.”
41014028	Sa̱a̱ tso Jesús: —Ndo' ja quia jnda̱ na mawando̱'xco̱ nncjo̱jndya̱a̱ ts'o̱ndaa Galilea, xeⁿ jnda̱ nntsaantyjo̱'yo'.
41014029	Quia jo' tso Pedro nnoom: —Meiiⁿ cha'tsondye naⁿm'aⁿ' nntjeii'ndyena ñ'eⁿndyu', sa̱a̱ ja tijoom cwji'ndyo̱ ñ'eⁿndyu'.
41014030	T'o̱ Jesús, tsoom nnom: —Ñ'oom na mayuu' matsjo̱o̱ njom', tsjom je' cwii tjo̱o̱cheⁿ na nnda̱a̱' we ndii' na matseixuaa caxtijndyo, sa̱a̱ 'u xjeⁿ'ñeeⁿ jnda̱ ndyee ndii' jnda̱ tjei'ndyu' ñ'eⁿndyo̱.
41014031	Sa̱a̱ Pedro yacheⁿ jndeii' ñ'oom t'o̱o̱ⁿ: —Meiiⁿ c'io̱ ñ'eⁿndyu', sa̱a̱ tijoom cwji'ndyo̱ cantyja 'naⁿ'. Ndo' cha'tso nc'iaaⁿ'aⁿ majo'ti jluena.
41014032	Quia jo' tquiena cwii joo na jndyu Getsemaní. Tsoom nda̱a̱na: —Cwindyuaandyo' ñjaaⁿñe yocheⁿ na jo̱ luaa' na nntseina̱ⁿya nnom Ty'o̱o̱ts'om.
41014033	Jo' chii tjatyeeⁿ, tjañ'oom Pedro ñ'eⁿ Jacobo ñ'eⁿ Juan. Ndo' jnaⁿna' na t'maⁿ matsei'ndaa'na' ntyjeeⁿ ndo' jeeⁿ matseichjoo'na' ts'oom.
41014034	Tsoom nda̱a̱ naⁿ'ñeeⁿ: —Jeeⁿ matseichjoo'na' ts'o̱o̱ⁿ hasta jom ndyowe' ts'o̱o̱ⁿ. Caljoo'ndyo' ljooñe. C'om'c'eendyo', nchii cwinda'yo'.
41014035	Quia jo' tjatjatyeeⁿcheⁿ, tjacwanquioom nomtyuaa. Tyocaaⁿ nnom Ty'o̱o̱ts'om xeⁿ wanaaⁿ tintjoom nawi' na meiⁿndoo'na' jom juu xjeⁿ'ñeeⁿ.
41014036	Tsoom: —Tsotya̱ya, 'u cha'tso nnda̱a̱ nntsa'. Catseicandyaandyu' ja na ticwino̱o̱ⁿya nawi'waa. Sa̱a̱ catsa' cha'xjeⁿ na l'ue ts'om' nncu' nchii cha'xjeⁿ na l'ue ts'o̱o̱ⁿ ja.
41014037	Quia jo' jndyolcwe' Jesús na m'aⁿ ndyee naⁿ'ñeeⁿ. Ndo' ljeiiⁿ na cwindana. Tsoom nnom Pedro: —Aa ndi' Simón, ¿aa wa'tsu'? ¿Aa maxjeⁿ tîcanda̱a̱ nntsa' na ticatsu' meiⁿ ñe'cwii hora?
41014038	Ñequii'cheⁿ c'om'c'eendyo' na calaneiⁿ'yo' nnom Ty'o̱o̱ts'om cha ticjaachuuna' 'o quia na ñe'cats'aana' xjeⁿ 'o. Jeeⁿ m'aaⁿc'ee' ts'om ts'aⁿ na nnts'aa yuu na ya, sa̱a̱ nc'e na ts'aⁿ tseixmaⁿ, tileicanaaⁿñe na nnts'aa na ljo'.
41014039	Jnda̱ jo' cwiicheⁿ ndii' tjannaaⁿ'aⁿ. Mañejooti ñ'oom seineiiⁿ nnom Ty'o̱o̱ts'om.
41014040	Quia na jndyolcwe'nnaaⁿ'aⁿ na m'aⁿna, majo'ti ljeiiⁿ na cwindana, ee jeeⁿ tyeⁿ waa na maleichuu tsaⁿtsjom joona. Ndo' meiⁿ cwe' ticaliuna ljo' nluena nnoom.
41014041	Tjannaaⁿ'aⁿ na nntseineiiⁿ nnom Ty'o̱o̱ts'om ndo' quia tyjeeⁿ'eⁿ na jnda̱ ndyee ndii' na m'aⁿna, tsoom nda̱a̱na: —Cwa ndicwaⁿ cwinda'yo' na cwita'jndyee'yo'. Malei'tyeⁿ. Jnda̱ tue'ntyjo̱ xjeⁿ 'naⁿya. Je' mannt'ue nn'aⁿ na wi'ndye ja na cwiluiindyo̱ ts'aⁿ na jnaⁿ cañoom'luee.
41014042	Quicantyja'yo'. Cjaaya. Luaa' mandyocwjee'cañoom juu ts'aⁿ na tjacatio cwenta ja luee nn'aⁿ.
41014043	Ndicwaⁿ matseineiⁿ Jesús ndo' tyjee'cañoom Judas, cwii joo nn'aⁿ na canchoo'wendye. Ñ'eeⁿ cwii tmaaⁿ' nn'aⁿ ñ'eⁿñê na cwilei'cho ncjo espadas ñequio n'oom nch'io. Naⁿ'ñeeⁿ nn'aⁿ 'naaⁿ ntyee na cwiluiitquiendye, ñequio nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ na cwiluiitquiendye naquii' tsjoom.
41014044	Ndo' Judas, ts'aⁿ na tquiaa cwenta jom luee naⁿ'ñeeⁿ, jnda̱ t'mo̱o̱ⁿ 'naaⁿ nda̱a̱na chiuu nnts'aaⁿ. Tsoom: —Juu ts'aⁿ na nnc'ua ntsmaⁿ', majom jo'. Tyeⁿ cat'ue'yo' jom ndo' tsaañ'om'yo' jom. Cal'a'yo' cwenta na ticalacanom'yo' jom.
41014045	Ndo' quia tquie'cañomna Jesús, mantyja seicandyoo'ñê, tsoom nnom Jesús: —Xmaⁿndyu' Maestro. Ndo' t'om ntsmaⁿ' tsaⁿ'ñeeⁿ.
41014046	Quia jo' jla'cjaa lueena Jesús. Tyeⁿ t'uena jom.
41014047	Cwii ts'aⁿ na matseijomñe ñ'eⁿ Jesús na meintyjee' jo' tjeiiⁿ'eⁿ xjo espada 'naaⁿ'aⁿ. Tioom juuna' mosoo' nquii tyee na cwiluiitquieñe. Jno̱ⁿ tsua'qui.
41014048	Ndo' tso Jesús nda̱a̱na: —Jnda'jom tquio'cat'ue'yo' ja cha'cwijom tquio'yo' nacjoo' cwii tsaⁿcanch'ue na cho'yo' ncjo espadas ñ'eⁿ n'oom nch'io.
41014049	'Io ndii 'io ñet'o̱o̱ⁿya quii'ntaaⁿ'yo' na ñet'mo̱o̱ⁿya nda̱a̱'yo' naquii' wats'om t'maⁿ sa̱a̱ tîcat'ue'yo' ja. Ñecuaa ee cwiluii na luaa' cha catseicanda̱a̱'ñena' ljeii 'naaⁿ' Ty'o̱o̱ts'om na waa.
41014050	Quia jo' cha'tsondye nn'aⁿ na cwila'jomndye ñ'eⁿ Jesús, jlei'nomna, 'ndyena jom na ñenqueⁿ.
41014051	Ndo' jo' jo' m'aaⁿ cwii tsaⁿs'andyua na tjantyjo̱o̱ⁿ naxeⁿ' Jesús. Macanda̱ chu'tyjooñê cwii sábana. Mati jom t'ue naⁿ'ñeeⁿ.
41014052	Sa̱a̱ jom je' jluii'ñê naquii' sábana 'naaⁿ'aⁿ, 'ñeeⁿ juuna', jlei'noom na ñecasei'ñê.
41014053	Quia jo' ty'eñ'omna Jesús jo nnom nquii tyee na cwiluiitquieñe nda̱a̱ ntyjentyeeñe. Jo' jo' tjomndye cha'tsondye ntyee na cwiluiitquiendye ñequio nn'aⁿ na cwiluiitquiendye naquii' tsjoom ñequio nn'aⁿ na cwit'mo̱o̱ⁿ ljeii na tqueⁿ Moisés.
41014054	Ndo' Pedro tquiacheⁿ tquia tjantyjo̱o̱ⁿ. Macanda̱ tuee'tyeeⁿ tach'eeⁿ' waa' tyee na cwiluiitquieñe. Jo' jo' tjacjom nacañoom nn'aⁿ na cwindye'ntjom wats'om t'maⁿ. Tyotseiwiñê 'ndyoo chom.
41014055	Quia jo' ntyee na cwiluiitquiendye ñequio cha'tsondye naⁿman'iaaⁿ cwentaa nn'aⁿ judíos tyol'ueena nn'aⁿ na calue ñ'oom cantu nacjoo' Jesús cha nnda̱a̱ nleijndaa' jnaaⁿ'aⁿ na cueeⁿ'eⁿ. Sa̱a̱ tileicaliuna.
41014056	Ee majndye nn'aⁿ ty'enquia ñ'oom na cwe' cantu sa̱a̱ tiñecwii ñ'oom tquiana jo' chii ticalui'yuu' ñ'oom'ñeeⁿ nacjoom'm.
41014057	Jnda̱ jo' tei'cantyja nt'omcheⁿ nn'aⁿ na tquia cwiicheⁿ ñ'oom na tiyuu' nacjoom'm, jluena:
41014058	—Jâ jndya̱a̱yâ na tso tsaⁿm'aaⁿ' na jom nntseityueeⁿ'eⁿ wats'om t'maⁿwaa na l'a nn'aⁿ, ndo' ñendyee xuee nnts'aaxcoom cwiicheⁿ na nchii nn'aⁿ nl'a.
41014059	Sa̱a̱ meiiⁿ jluena ñ'oomwaa', maxjeⁿ ticatjoom' ñ'oom.
41014060	Quia jo' teintyjee' nquii tyee na cwiluiitquieñe xcwe quii' ntaaⁿna, tax'eeⁿ 'ndyoo Jesús, tsoom: —¿Aa maxjeⁿ meiⁿcwii ñ'oom tic'o̱'? ¿Chiuu waayuu cantyja 'naaⁿ' ñ'oom na cwituee'na nacjo'?
41014061	Sa̱a̱ Jesús ñemaaⁿ'cheeⁿ m'aaⁿ. Meiⁿcwii ñ'oom tic'o̱o̱ⁿ. Quia jo' juu tyee na cwiluiitquieñe tax'eeñennaaⁿ'aⁿ, tsoom: —¿Aa 'u cwiluiindyu' Cristo, Jnda nquii Ty'o̱o̱ts'om na cwila't'maaⁿ'ndyô̱?
41014062	T'o̱ Jesús, tsoom: —Mayuu' na jo' ja. Ndo' nnty'ia'yo' ja na cwiluiindyo̱ ts'aⁿ na jnaⁿ cañoom'luee na nncwa'catya̱ⁿ ntyjaa' Ty'o̱o̱ts'om ntyjaya na jom matseixmaⁿñ'eeⁿ cha'tso nnom najnda̱ na nndyo̱cua̱ya, na nnaaⁿ cañoom'luee ñequio nchquiu.
41014063	Quia jo' juu tyee na cwiluiitquieñe jndii'ñê tsca'nnoom na lioom'm, tsoom: —¿Aa cwimacaⁿtina' 'ñeeⁿ nñequiotjei'yuu'ndyeti jnaaⁿ'aⁿ?
41014064	'O macwindye'yo' ñ'oom ntjeiⁿ na matseineiiⁿ nacjoo' Ty'o̱o̱ts'om. ¿Chiuu cwilatiuu'yo' ñ'eⁿñê? Ndo' cha'tsondyena ñe'cwii jla'jomndyena na waa jnaaⁿ'aⁿ ndo' tseixmaaⁿ na cueeⁿ'eⁿ.
41014065	Cwantindyena to̱'na na tyojñomna ndaajnaⁿ' jom. Jla'cata̱'na nnoom, tyotmeiiⁿ'na nda' jom, jluena: —Cjaawee' 'ndyo' 'ñeeⁿ tquiaa 'u. Mati nn'aⁿ na cwil'a cwenta wats'om tyoñe'quiana nda' watmeiiⁿ nnoom.
41014066	Yocheⁿ na m'aaⁿ Pedro jo nacje, tach'eⁿ w'aa'ñeeⁿ, tjantyjaa' cwii yuscu jom na mandi'ntjom nnom tyee na cwiluiitquieñe.
41014067	Quia na ljeiiⁿ Pedro na matseiwiñe 'ndyoo chom, quiee tyonty'iaaⁿ'aⁿ tsaⁿ'ñeeⁿ. Tsoom: —'U mati ñeñ'eⁿ' ñ'eⁿ Jesús, ts'aⁿ tsjoom Nazaret.
41014068	Sa̱a̱ tjei'ñe Pedro, tsoom: —Ja ticwajnaⁿ'a tsaⁿ'ñeeⁿ. Meiⁿchjoo ticaljeiiya ñ'oom na matsu' luaa'. Jnda̱ jo' teiño̱o̱ⁿ nacañoom nn'aⁿ, tjaaⁿ yuu waa 'ndyoots'atiom. Xjeⁿ'ñeeⁿ mana seixuaa caxtijndyo.
41014069	Ndo' majuu yuscu na mandi'ntjom, cwiicheⁿ cwii ndii' nty'iaa'nnaaⁿ'aⁿ Pedro. To̱o̱ⁿ'o̱ⁿ na tsonnaaⁿ'aⁿ nda̱a̱ nn'aⁿ na m'aⁿ jo' jo': —Tsaⁿm'aaⁿ' maxjeⁿ cwiindye joona jom.
41014070	Ndo' Pedro tjei'ñennaaⁿ'aⁿ. Ndo' tiyocheⁿ majluennda' nn'aⁿ na meintyjee' jo' jo' nnoom: —Mayuu'cheⁿ cwiluiindyu' cwii joona. Ts'aⁿ Galilea 'u ee ljo'yu ñ'oom na matsei'neiⁿ' cha'na cwila'neiⁿ joona.
41014071	Quia jo' to̱o̱ⁿ'o̱ⁿ na tju' cheⁿnqueⁿ ñ'omwi' nacjoom'm, ndo' tsoom na ntyjiicheⁿ Ty'o̱o̱ts'om na mayom'm. Tsoom: —Meiⁿchjoo ticwajnaⁿ'a ts'aⁿ na cwindu'yo' luaa'.
41014072	Ndo' mañoom' seixuaa caxtijndyo na jnda̱ we ndii'. Quia jo' tjañjoom' ts'om Pedro ñ'oom na tso Jesús nnoom: “Cwii tjo̱o̱cheⁿ na nntseixuaa caxtijndyo we ndii', sa̱a̱ 'u je' jnda̱ ndyee ndii' macwji'ndyu' cantyja 'naⁿya.” Ndo' quia tjañjoom' ts'oom ñ'oommeiⁿ', jeeⁿ ndya' tyoty'ioom.
41015001	Ndo' na jaawixuee ntyee na cwiluiitquiendye tjomndyena ñequio nn'aⁿ na cwiluiitquiendye naquii' tsjoom ñequio nn'aⁿ na cwit'mo̱o̱ⁿ ljeii na tqueⁿ Moisés ñequio cha'tso naⁿman'iaaⁿ cwentaa nn'aⁿ judíos. Jla'jndaa'ndyena. Jnda̱ jo' jla'tyeⁿna Jesús, ty'eñ'omna jom. Ty'ecatioona cwenta jom l'o̱ Pilato.
41015002	Ndyeyu tax'ee Pilato nnoom, tso: —¿Aa 'u cwiluiindyu' rey cwentaa nn'aⁿ judíos? Ndo' t'o̱o̱ⁿ: —Majo'ndyo cha'xjeⁿ na matsu'.
41015003	Ndo' ntyee na cwiluiitquiendye jndye jnaaⁿ'aⁿ tquiana.
41015004	Quia jo' tax'eennda' Pilato nnoom, tso: —¿Aa maxjeⁿ meiⁿcwii ñ'oom xoc'o̱'? Queⁿ' cwenta na jndye jnaⁿ' cwiluena nacjo'.
41015005	Sa̱a̱ tjaa na t'o̱ti Jesús hasta tquiaana' na jeeⁿ tyom'aaⁿ' ts'om Pilato.
41015006	Ndo' ticwii chu na cwiwee' xuee pascua waa costumbre na matseicandyaañe Pilato meiⁿcwi'ñeeⁿcheⁿ pra̱so na l'ue n'om nn'aⁿ.
41015007	Quia ljo'cheⁿ m'aaⁿ cwii ts'aⁿ na jndyu Barrabás w'aancjo ñequio nt'omcheⁿ pra̱so. Joona jla'wendyena nacjoo' gobiernom, ndo' jla'cwjeena nn'aⁿ.
41015008	Ty'entyjaa' cwii tmaaⁿ' nn'aⁿ na m'aaⁿ Pilato. To̱'na na tyotaⁿna na cats'aaⁿ cha'xjeⁿ quich'eeⁿ na nntseicandyaañê cwii ts'aⁿ.
41015009	Quia jo' tso Pilato nda̱a̱na: —¿Aa l'ue n'om'yo' na catseicandyaandyo̱ juu rey cwenta 'o nn'aⁿ judíos?
41015010	Luaa' tsoom ee jnda̱ sei'no̱o̱ⁿ'o̱ⁿ na joo ntyee na cwiluiitquiendye ta̱a̱' n'omna Jesús, jo' na ty'ecatioona tsaⁿ'ñeeⁿ l'o̱o̱ⁿ.
41015011	Ndo' joona tyola'jndo̱'na n'om nn'aⁿ na jndyendye na cataⁿna nnom Pilato na catseicandyaañê Barrabás, nchii Jesús.
41015012	Quia jo' tax'eennda' Pilato nda̱a̱ nn'aⁿ na jndyendye, tsoom: —Ndo' ¿ljo' l'ue n'om'yo' na cats'aaya ñ'eⁿ juu ts'aⁿ na cwindu'yo' na cwiluiiñe rey cwenta' 'o nn'aⁿ judíos?
41015013	Tacwaxua ndyueena, jluena: —Caty'iom' jom ts'oom'naaⁿ.
41015014	Tax'ee Pilato nda̱a̱na: —¿Ljo' jeeⁿ tis'a s'aaⁿ nquiu'yo'? Sa̱a̱ joona ñe'quii'cheⁿ najndeii tyola'xuaana, jluena: —Caty'iom' jom ts'oom'naaⁿ.
41015015	Quia jo' Pilato, cwe' ee na l'ue ts'oom na calue nn'aⁿ na ya ts'aⁿñê, jo' na seicandyaañê Barrabás. Ndo' sa̱'ntjoom na catjaa' sondaro Jesús ñ'eⁿ tjaⁿtsei'. Jnda̱ jo' tquiaaⁿ juu lueena na caty'ioomna juu ts'oom'naaⁿ.
41015016	Ndo' ty'eñ'om sondaro'ñeeⁿ Jesús naquii'cheⁿ wats'iaaⁿ cwentaa' gobiernom. Jo' jo' tjomndye cha'tso nc'iaana.
41015017	Jla'cweena cwii liaa colo catsioo' jom. Tyola'tyjoondyena l'o̱o̱ nioom, l'ana cwii tsei, tioomna juuna' xqueeⁿ.
41015018	Jnda̱ jo' to̱'na, ndoo' na cwila't'maaⁿ'ndyena jom, jluena: —Catseit'maaⁿ'ñena' 'u na cwiluiindyu' rey cwentaa nn'aⁿ judíos.
41015019	Ndo' tyotmeiiⁿ'na ts'oom xqueeⁿ. Tyojñomna ndaajnaⁿ' jom, tyota'na cantyena jo nnoom cha'cwijom cwila't'maaⁿ'ndyena jom.
41015020	Quia na jnda̱ jla'jnaaⁿ'ñ'eⁿna jom, quia jo' tjeii'na liaa catsioo'. Jla'cweennda'na jom liaⁿ'aⁿ. Jnda̱ jo' ty'eñ'omna jom na nnty'ioomna jom ts'oom'naaⁿ.
41015021	Xcwe na cwi'oocalui'na naquii' tsjoom ndo' tjomndyena ts'aⁿ tsjoom Cirene na jndyu Simón na jnaⁿ jnda̱a̱. Jom tsotye Alejandro ñequio Rufo. L'a sondaro na jndei'na' cjaañ'oom ts'oom na nñoom Jesús.
41015022	Quia jo' ty'eñ'omna Jesús Gólgota. Ñ'oomwaa' ma'mo̱ⁿna' cwii ta na jndyuna' Tsei'xqueⁿ Ts'oo.
41015023	Ndo' tquiana winom na nnc'om na tjoom'na' ñequio mirra. Sa̱a̱ jom tîco'ñoom juuna'.
41015024	Jnda̱ chii ty'ioomna jom ts'oom'naaⁿ. Ndo' sondaro tyo'oona x'iaa, cha nnty'iaana cwaaⁿ liaⁿ'aⁿ nleijnoom' cwii cwii joona. Laa'ti' t'oomna liaⁿ'aⁿ.
41015025	Jnda̱ tuee' cha'na ñjeeⁿ nacwitsjoom quia ty'ioomna jom ts'oom'naaⁿ.
41015026	Ndo' jnaaⁿ'aⁿ na teiljeii luaa matsona': “Rey cwenta nn'aⁿ judíos.”
41015027	Mati ty'ioomna we naⁿcanty'ue nacjoo noom'naaⁿ. Cwii tsaⁿ'ñeeⁿ ntyjaaⁿ'aⁿ ntyjaya ndo' cwiicheⁿ tsaⁿ'ñeeⁿ ntyjatymaaⁿ'.
41015028	Ndo' na l'ana na ljo', seicanda̱a̱'ñena' na matso ljeii 'naaⁿ' Ty'o̱o̱ts'om: “Seicañ'eⁿyuuna' jom quii'ntaaⁿ nn'aⁿ na wi'ndye.”
41015029	Nn'aⁿ na tyowinom jo' jo', tyola'jnaaⁿ'na jom. Tyola'caandyena nqueⁿna, tyoluena: —'U je', na nntseityui' wats'om t'maⁿ 'naaⁿyâ ndo' ñendyee xuee nntseiwe'nnda' juuna',
41015030	cwji'n'maaⁿndyu' cheⁿnncu'. Candyo'cue' na ñoom' ts'oom'naaⁿwaa'.
41015031	Mati ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés malaa'ti' tyola'jnaaⁿ'na jom. Jluena: —Jeeⁿ ya ñetjei'n'maaⁿñe tsaⁿm'aaⁿ' nt'omcheⁿ nn'aⁿ sa̱a̱ tileicanda̱a̱ nncwji'n'maaⁿñe cheⁿnqueⁿ.
41015032	Jom na matsoom na cwiluiiñê Cristo ndo' Rey cwentaa jaa nn'aⁿ Israel, cwa candyocueeⁿ na ñoom ts'oom'naaⁿ cha nnty'iaaya quia jo' nlayuu'a ñ'eⁿñê. Ndo' mati we nn'aⁿ na ñom noom'naaⁿ ñ'eⁿñê tyola'jnaaⁿ'na jom.
41015033	Quia na jnda̱ tuee' na quiajmeiⁿ', teijaaⁿñe tsjoomnancue hasta na ndyee na matmaaⁿ.
41015034	Juu xjeⁿ'ñeeⁿ jndeii seixuaa Jesús, tsoom: —Eloi, Eloi, ¿lama sabactani? (Ñ'oommeiiⁿ matsona': Ty'o̱o̱ts'omya, Ty'o̱o̱ts'omya, ¿chiuu na ma'ndii' ja?)
41015035	Nt'om nn'aⁿ na meintyjee' nndyoo' nacañom'm, quia jndyena na seixuaⁿ, jluena: —Aa ndye'yo', macwaaⁿ profeta Elías.
41015036	Quia jo' jleinom cwii ts'aⁿ'ñeeⁿ, jndyoñ'oom cwii 'naⁿ na ya maw'ana' ndaa. Nchjeeñê juuna' naquii' winom na ta̱. Tjaa'ñê juuna' nnom cwii ts'oom, chii ty'ioom juuna' 'ndyoo Jesús na cateii'ñe. Tsoom: —Cwa je' nnty'iaaya aa nncwjee'cañoom Elías na nncwjii'ñe jom na ñoom ts'oom'naaⁿ.
41015037	Jnda̱ na seixuaa Jesús jndeii mana tueeⁿ'eⁿ.
41015038	Ndo' liaa na ntyjaty'io na matseicu'na' yuu na lju'ti naquii'cheⁿ wats'om t'maⁿ, jndii'tcona' hasta xjeⁿ nomtyuaacheⁿ.
41015039	Juu capeitaⁿ na meintyjee' ndyeyu jo nnom Jesús, quia jñeeⁿ na seixuaa ndo' nty'iaaⁿ'aⁿ na luaa' tuii na tue' tsaⁿ'ñeeⁿ, quia jo' tsoom: —Mayuu'cheⁿ tsaⁿm'aaⁿ' cwiluiiñê Jnda Ty'o̱o̱ts'om.
41015040	Mati jo' jo' meintyjee'tquia nt'om yolcu na jeeⁿ cwinty'iaa na ljo' tuii. Quii'ntaaⁿ joona m'aaⁿ María Magdalena ñequio Salomé ñequio cwiicheⁿ María, tsondyee José ñ'eⁿ Jacobo, tsaⁿ na titquieñeti.
41015041	Joo yolcum'aⁿ' tyocañ'eeⁿna ñ'eⁿ Jesús quia ñet'oom ts'o̱ndaa Galilea. Tyondye'ntjomna nnoom. Ndo' mati jo' jo' meintyjee' jndye nt'omcheⁿ yolcu na jnaⁿ Galilea na ñencwi tquiowana Jerusalén ñ'eⁿ Jesús.
41015042	Tmaaⁿndye nn'aⁿ jo' jo'. Ndo' juu xjeⁿ'ñeeⁿ xuee na cwila'jndaa'ndye nn'aⁿ jndíos 'naⁿ na nlcaⁿna' joona ee jnda̱ jnaⁿna' xuee na nnta'jndyeena.
41015043	Mati jo' jo' m'aaⁿ cwii ts'aⁿ tsjoom Arimatea na jndyu José. Jom t'maⁿ cwiluiiñê naquii' tmaaⁿ' naⁿman'iaaⁿ cwentaa nn'aⁿ judíos. Jeeⁿ meinom'm xuee na nnty'iaa'nnoom na matsa̱'ntjom Ty'o̱o̱ts'om. Ndo' nc'e na jnda̱ jaamaaⁿ chii tjaaⁿ na m'aaⁿ Pilato. Ty'oomt'maaⁿ'ñê ts'oom tjacaaⁿ sei'ts'o 'naaⁿ' Jesús nnom tsaⁿ'ñeeⁿ.
41015044	Jeeⁿ seitsaⁿ'na' Pilato quia na jñeeⁿ na tyuaa' tue' Jesús. Ee ntyjeeⁿ yo cwiñom nn'aⁿ noom'naaⁿ ndo' cwiwjena. Jo' chii tqueeⁿ'ñê capeitaⁿ, tax'eeñê 'ndyoo tsaⁿ'ñeeⁿ aa maxjeⁿ jnda̱ tue' Jesús.
41015045	Ndo' quia na jñeeⁿ ñ'oom 'ndyoo capeitaⁿ na mayuu' na ljo', quia jo' tquiaaⁿ ñ'oom'm na cjaañ'oom José sei'ts'o 'naaⁿ' Jesús.
41015046	Quia jo' tjatseijnda José cwii sábana ya, jnda̱ jo' tjacatyjeeñê sei'ts'o 'naaⁿ' Jesús, seityjooñê liaa'ñeeⁿ juu, ndo' tjacaty'ioom juu naquii' tsue'tsjo̱' na tuiiya. Jnda̱ chii seicuu'ñê 'ndyoo tsue'tsjo̱' ñequio cwii tsjo̱' t'maⁿ.
41015047	Ndo' María Magdalena ñequio María, tsondyee José, nty'iaana na tjacant'iuu'ñe Jesús.
41016001	Jnda̱ na tjacue ñe'quioom' juu xuee na cwita'jndyee nn'aⁿ judíos, tja María Magdalena ñequio Salomé ñequio María, tsondyee Jacobo, ty'ela'jndana ncheⁿ' cachi na nnc'oocaty'oomndyena sei'ts'o 'naaⁿ' Jesús.
41016002	Ndo' cwitsjoomya xuee najndyee smanaⁿ manlui'nom ñe'quioom', ty'ena yuu waa tsei'tsuaa' Jesús.
41016003	Nato ñjomndyena tyoluecheⁿnquieena nda̱a̱ ntyjeena: —¿'Ñeeⁿ ya nnteijndeii jaa na nnquindyo̱ tsjo̱' 'ndyoo tsei'tsuaa?
41016004	Sa̱a̱ quia na jnda̱ tquiena jo', jleinty'iaana, jliuna cwa jnda̱ teindyo̱ tsjo̱'. Ndo' juuna' jeeⁿ t'maⁿna'.
41016005	Ndo' jnda̱ na ty'equie'na quii' tsei'tsuaa'ñeeⁿ, nty'iaana cha'cwijom cwii tsaⁿs'andyua wacatyeeⁿ ntyjaya. Cweⁿ cwii liaatco, liaa canchii'. Jeeⁿ ndya' nioom tyuena.
41016006	Tso tsaⁿ'ñeeⁿ nda̱a̱na: —Tintyue'yo'. 'O cwil'ue'yo' Jesús na jnaⁿ Nazaret, jom na ty'ioom nn'aⁿ ts'oom'naaⁿ. Jnda̱ tando'xcoom na tueeⁿ'eⁿ. Tac'oomñê ñjaaⁿ. Canty'ia'yo' yuu na tqueⁿna jom.
41016007	Je' catsa'yo' na m'aaⁿ Pedro ñequio nt'omcheⁿ nn'aⁿ na cwila'jomndye ñ'eⁿ Jesús. Calacandii'yo' joona na nncjaajñeeⁿ Galilea, jnda̱nquia nnc'oontyjo̱na. Jo' jo' nleicwindyena ñ'eⁿñê cha'xjeⁿ jnda̱ tsoom nda̱a̱'yo'.
41016008	Quia jo' jlui'na naquii' tsei'tsuaa. Jndeii ty'elcwee'na ndo' cwiteindyena, ndoo' nquiuna na tanchii joona. Ndo' cwe' na jeeⁿ tyuena, jo' na seitsaⁿ'na' joona, meiⁿ tîcaluena nnom meiⁿcwii ts'aⁿ chiuu tuii.
41016009	Mañejuuti cwitsjoom xuee najndyee smanaⁿ quia na jnda̱ tando'xco Jesús, najndyee teitquioo'ñê nnom María Magdalena, tsaⁿ na tjeiiⁿ'eⁿ ntquiee' jndyetia naquii' ts'om.
41016010	Ndo' María'ñeeⁿ tjatseicañeeⁿ nquiee nn'aⁿ na tyocañ'eeⁿ ñ'eⁿ Jesús. Xjeⁿ'ñeeⁿ jeeⁿ xcwe na m'aⁿna na chjoo' n'omna ndo' cwityueena.
41016011	Sa̱a̱ quia jndyena na Jesús jnda̱ mawa'ndo'xcoom, ndo' juu yuscu'ñeeⁿ jnda̱ nty'iaa'nnom jom, maxjeⁿ tîcala'yu'na.
41016012	Jnda̱nquia teitquioo'ñe Jesús nda̱a̱ we nn'aⁿ na cwila'jomndye ñ'eⁿñê na cwi'oo nato jnda̱a̱, s'aana' na cwiicheⁿ ljo waaⁿ.
41016013	Ndo' ty'elcwee' naⁿ'ñeeⁿ Jerusalén, ty'ela'candiina nc'iaana. Sa̱a̱ meiiⁿ ñ'omndyuee joona, tjaa 'ñeeⁿ seiyu'.
41016014	Jnda̱ jo' teitquioo'ñê nda̱a̱ canchoo'cwii nn'aⁿ na cwila'jomndye ñ'eⁿñê yocheⁿ na cwimeindyuaandyena nacañoom' meiⁿsa na cwicwa'na. Nc'e na tiñe'cala'yu'ya n'omna, jo' na seitiaaⁿ'aⁿ joona na quie' n'omna. Ee tîcala'yu'na na jnda̱ wando'xcoom meiiⁿ na jla'candii nn'aⁿ na jnda̱ nty'iaanda̱a̱ jom.
41016015	Xjeⁿ'ñeeⁿ tsoom nda̱a̱na: —Catsa'yo' cha'waa tsjoomnancue, nñe'quia'yo' ñ'oom naya nda̱a̱ cha'tso nn'aⁿ na macwji'ñ'maaⁿñe Ty'o̱o̱ts'om joona.
41016016	Juu ts'aⁿ na nntseiyu' ndo' nleits'oomñe, nlui'n'maaⁿñe. Sa̱a̱ juu ts'aⁿ na ticatseiyu', maxjeⁿ nnt'uiityeⁿna' juu cantyja jnaaⁿ'.
41016017	Ndo' nn'aⁿ na cwila'yu' jndye ts'iaaⁿ t'maⁿ nl'ana. Ñequio xueya nntjeii'na jndyetia naquii' n'om nn'aⁿ, ndo' nla'neiⁿna nt'omcheⁿ nnom ñ'oom na tjachuii'.
41016018	Xeⁿ nnt'uena canduu ñequio lueena oo xeⁿ nncwena nasei wjee, tjaa'naⁿ ljo' nntjoomna. Ndo' quia na nntioona lueena nacjoo nn'aⁿwii, nn'maaⁿ naⁿ'ñeeⁿ.
41016019	Quia na jnda̱ teinom na seineiⁿ Ta Jesús nda̱a̱ nn'aⁿ na cwila'jomndye ñ'eⁿñê, tjañ'oomna' jom cañoom'luee. Tjacjom ntyjaa' ts'o̱ Ty'o̱o̱ts'om ntyjaya yuu na matseit'maaⁿ'ñena' jom.
41016020	Quia jo' jnaⁿ naⁿ'ñeeⁿ ty'ena, tyoñe'quiana ñ'oom naya nda̱a̱ nn'aⁿ meiⁿyuucheⁿ na ty'ena. Ndo' manquiiti Ta Jesús tyoteijneiⁿ joona. Tquiaaⁿ na tyocanda̱a̱ tyol'ana ts'iaaⁿ t'maⁿ na tjei'yuu'ndyena' na mayuu' ñ'oom na tyoñe'quiana. Amén.
42001001	Na m'aaⁿ' 'u Teófilo, na jeeⁿ ya ts'aⁿndyu', matseiljeiya ñ'oommeiiⁿ. Majndye nn'aⁿ jnda̱ jla'ljeii ñ'oom cantyja 'naaⁿ' Jesús chiuu waa na mayuu'cheⁿ na jnda̱ tuii quii'ntaaⁿyâ.
42001002	Jla'ljeiina ñ'oom'ñeeⁿ cha'xjeⁿ ñ'oom na to'ño̱o̱ⁿyâ na tquia nn'aⁿ na nty'iaanda̱a̱ chiuu waa na tuii xjeⁿ na jnaⁿcheⁿna'.
42001003	Jaach'ee xuee mañjom ts'o̱o̱ⁿya cha'tso na tuii. Je' mach'eena' ts'o̱o̱ⁿ na mati ja nntseiljeitcuundyo̱ ñ'oomwaa na nntsei'naⁿ',
42001004	cha catsei'no̱ⁿ' na mayuu' ñ'oom na jnda̱ t'mo̱o̱ⁿ nn'aⁿ njom'.
42001005	Ncuee quia tyom'aaⁿ Herodes tsaⁿmaⁿts'iaaⁿ t'maⁿ ts'o̱ndaa Judea, tyom'aaⁿ cwii tyee cwentaa nn'aⁿ judíos na jndyu Zacarías. Jom tyocañ'eeⁿ ñ'eⁿ tmaaⁿ' ntyee na seicajndyuna' Abías. Scoom'm jndyu Elisabet, cwii ts'aⁿ tsjaaⁿ Aarón.
42001006	Wendye joona, tyol'ana na maty'iomyana' jo nnom Ty'o̱o̱ts'om. Meiⁿcwii na cha'tso ñ'oom na matsa̱'ntjom Ta Ty'o̱o̱ts'om tîcwi'nom'na, tyola'canda̱na juuna'.
42001007	Sa̱a̱ tjaa'naⁿ ndana ee Elisabet tîc'oom jnaaⁿ. Ndo' jeeⁿ jnda̱ tquiendyena.
42001008	Quia na tue'cañoomna' tmaaⁿ' ntyee na ñ'eⁿ Zacarías na nndye'ntjomna jo nnom Ty'o̱o̱ts'om naquii' wats'om t'maⁿ,
42001009	cha'xjeⁿ na waa ñ'oom nda̱a̱ ntyee, tyo'oona x'iaa, 'ñeeⁿ nleijnoom' na nncjaaquiee' naquii' wats'om t'maⁿ cwentaa' Ty'o̱o̱ts'om. Zacarías teijnoom'm na nncjaaqueⁿ'eⁿ na nnts'aaⁿ tsioom suu. Quia jo' tjaqueⁿ'eⁿ ndo' to̱o̱ⁿ'o̱ⁿ na matseicoom suu.
42001010	Yocheⁿ na mach'eeⁿ tsioom suu jndye nn'aⁿ m'aⁿ tach'eeⁿ' wats'om t'maⁿ na cwila'neiⁿ nnom Ty'o̱o̱ts'om.
42001011	Xjeⁿ'ñeeⁿ teitquioo'ñe cwii ángel cwentaa' Ty'o̱o̱ts'om nnoom. Meintyjee' ángel'ñeeⁿ ntyjaa' tio ntyjaya yuu na cwico suu.
42001012	Seiñ'eeⁿ'na' Zacarías quia na nty'iaaⁿ'aⁿ juu. Jeeⁿ seicaty'uena' jom.
42001013	Sa̱a̱ tso ángel nnoom: —Tinty'ue', Zacarías. Majnda̱ jndii Ty'o̱o̱ts'om ñ'oom na macaⁿ'. Ndo' scu' Elisabet nntseincueⁿ yu'ndaa nda'yo'. Ndo' nntseicajndyu' juu Juan.
42001014	Cantyja 'naaⁿ' juu nñequiaana' na jeeⁿ neiⁿ' ndo' nncjaawee' ts'om'. Mati jndye nn'aⁿ nnc'omna na jeeⁿ neiiⁿna na nluiiñê.
42001015	Ee jom t'maⁿ nntseixmaaⁿ jo nnom Ty'o̱o̱ts'om. Tixoc'om winom meiⁿ nta na wjeeti. Ndo' cha'waa naquii' ts'oom nnc'oom Espíritu Santo meiiⁿ na ndi njoom ts'om tsiaa' tsoñeeⁿ.
42001016	Cantyja 'naaⁿ' jom jndyendye nn'aⁿ tsjaaⁿ Israel nlcwe' n'omna jo nnom Ta Ty'o̱o̱ts'om cwentaana.
42001017	Jom nndyojñeeⁿ jo nnom Ta Jesucristo cwii tjo̱o̱cheⁿ na nndyo. Ndo' nndi'ntjoom nnom ñequio najndeii na ñejndi'ntjom Elías. Nnts'aaⁿ na caljoya n'om nn'aⁿ ñ'eⁿ ndana cha nn'aⁿ na cwila'quie' n'om, nnquioo' n'omna cantyja na jndo̱' n'om nn'aⁿ na cwil'a yuu na maty'iomyana'. Luaa' nnts'aaⁿ cha nntseijndaa'ñeyana' naquii' n'om nn'aⁿ na nnc'om cwentaa' Ta Ty'o̱o̱ts'om.
42001018	Quia jo' tso Zacarías nnom ángel: —¿Chiuu nnts'aayuuna' na luaa' nluii? Ee ja luaa jnda̱ tquiendyo̱ ndo' mati scuya jnda̱ tquieñê.
42001019	T'o̱ ángel nnoom, tso: —Ja jndyuya Gabriel na mandi'ntjo̱ⁿya nnom Ty'o̱o̱ts'om. Jom jñoom ja na catseicandiiya 'u ñ'oom nayameiiⁿ.
42001020	Sa̱a̱ queⁿ' cwenta, je' nnta̱' na matsei'neiⁿ' jnaaⁿ' na ticatseiyu' ñ'oom na matsjo̱o̱ njom'. Ndo' nnaaⁿnnda' na nntseineiⁿ' juu xuee quia na nntseicanda̱a̱'ñena' ñ'oomwaa'.
42001021	Ndo' joo nn'aⁿ na tyomeindoo' Zacarías, jeeⁿ tyom'aaⁿ' n'omna chiuu waa na jeeⁿ yo tjaqueⁿ'eⁿ naquii' wats'om t'maⁿ.
42001022	Sa̱a̱ quia na jlueeⁿ'eⁿ taleicatseineiiⁿ, jo' na jla'no̱ⁿ'na na waa na tco'na' nty'iaaⁿ'aⁿ naquii' wats'om. Cwe' tyots'o̱o̱ l'o̱o̱ⁿ nda̱a̱na. Ee jnda̱ ta̱' na matseineiiⁿ.
42001023	Quia na jnda̱ jnda̱a̱' xuee na mandi'ntjoom naquii' wats'om t'maⁿ, tjalcweeⁿ'eⁿ waⁿ'aⁿ.
42001024	Jnda̱nquia teitquioo' na jndeiiñe scoom'm Elisabet. Tyom'aaⁿcheⁿ tsaⁿ'ñeeⁿ w'aana cwii 'om chi'.
42001025	Quia jo' tso juu Elisabet: “Luaa naya mach'ee Ta Ty'o̱o̱ts'om ñ'eⁿndyo̱. Seijndaa'ñê na cantycwii na cwicalui'jnaaⁿ'ndyo̱ jo nda̱a̱ nn'aⁿ na tjaa'naⁿ jndaaya.”
42001026	Jo' jo' chi' na jnda̱ yom na teitquioo'ñe ángel Gabriel nnom Zacarías, ndo' majñomnnda' Ty'o̱o̱ts'om jom cwiicheⁿ tsjoom na jndyu Nazaret, ts'o̱ndaa Galilea
42001027	na m'aaⁿ cwii yuscundyua na jndyu María, tsaⁿ'ñeeⁿ mawaa ñomcaaⁿ'aⁿ ñequio cwii tsaⁿs'a na jndyu José tsjaaⁿ David.
42001028	Jnda̱ tjaquiee' ángel yuu na m'aaⁿ, tso nnoom: —Xmaⁿndyu', 'u na t'maⁿti naya na macanda'. Nquii Ty'o̱o̱ts'om m'aaⁿñê ñ'eⁿndyu'. Quii'ntaaⁿ cha'tso ntyjelcu', 'u matio'naaⁿñetyeeⁿ.
42001029	Ndo' María quia na jñeeⁿ ñ'oommeiⁿ', jeeⁿ seiñ'eeⁿ'ñena' jom ndo' jeeⁿ tyom'aaⁿ' ts'oom ljo' ma'mo̱ⁿ ñ'oommeiⁿ'.
42001030	Quia jo' tso ángel nnoom: —María, tinty'ue'. Ee 'u t'maⁿ naya jnda̱ teijnom' na macanda' jo nnom Ty'o̱o̱ts'om.
42001031	Luaa nluii, nndeiindyu' ndo' nntseincui' cwii tyochjoo ndo' nntseicajndyu' juu Jesús.
42001032	Jom nluiit'maⁿñê. Nntseicajndyuna' jom Jnda nquii Ty'o̱o̱ts'om na m'aaⁿ nandyeticheⁿ. Ndo' nñequiaaⁿ na nluiiñe rey cha'xjeⁿ ñeseixmaⁿ David na tyotsa̱'ntjom.
42001033	Maxjeⁿ nljotyeⁿ na nntsa̱'ntjoom ntseindacantyjo Jacob, ndo' tijoom cantycwii cantyja na nntsa̱'ntjoom.
42001034	Tso María nnom ángel: —¿Chiuu nnts'aayuuna' na nluii na luaa'? Ee tyoom'aaⁿya ñ'eⁿ tsaⁿs'a.
42001035	Quia jo' t'o̱ ángel nnoom, tso: —Juu Espíritu Santo nnts'aaⁿ cwii ts'iaaⁿ t'maⁿ ñ'eⁿndyu'. Ndo' juu na jndeii na matseixmaⁿ nquii Ty'o̱o̱ts'om na m'aaⁿ nandyeticheⁿ, nnc'oomna' ñ'eⁿndyu'. Ee jo' na nluiiñe yu'ndaa na lju' ts'om, ndo' nntseicajndyuna' juu Jnda nquii Ty'o̱o̱ts'om.
42001036	Ndo' queⁿ' cwenta, mati nomnn'aⁿ' Elisabet meiiⁿ na jnda̱ tquieñê majndeiiñê cwii tyochjoo. Je' chi' na jnda̱ yom na jndeiiñê. Ndo' jom ts'aⁿ na cwilue nn'aⁿ na tileic'oom jnda.
42001037	Ee tjaa'naⁿ cwii nnom na xocanda̱a̱ nnts'aa Ty'o̱o̱ts'om.
42001038	Ndo' tso María nnom ángel: —Ja ts'aⁿ mandi'ntjomtyeⁿ nnom Ta Ty'o̱o̱ts'om. Cats'aana' ñ'eⁿndyo̱ cha'xjeⁿ ñ'oom na jnda̱ tsu'. Quia jo' mana jlui' ángel na m'aaⁿ.
42001039	Jnda̱ jo' seijndaa'ñe María, seityuaaⁿ'aⁿ tjaaⁿ. Tjaaⁿ cwii tsjoom naquii' ntsjo̱ ts'o̱ndaa Judá.
42001040	Tueⁿ'eⁿ waa' Zacarías. Tjaqueⁿ'eⁿ ndo' tquiaaⁿ na xmaⁿñe Elisabet.
42001041	Jnda̱ na jndii Elisabet jndyee' María na tquiaa na xmaⁿñê, quia jo' seijndeii yu'ndaa ts'om tsiaⁿ'aⁿ. Ndo' xjeⁿ'ñeeⁿ tjaquiee' Espíritu Santo cha'waa naquii' ts'oom.
42001042	Ndo' jndeii seineiiⁿ, tsoom: —Quii'ntaaⁿ cha'tsondye tyja̱a̱lcuuya, 'u na matio'naaⁿñeti Ty'o̱o̱ts'om. Ndo' matio'naaⁿñê yu'ndaa na njom ts'om tsia'.
42001043	Sa̱a̱ ja, ¿'ñeeⁿ cwiluiindyo̱ na jnda'jom nncu' na cwiluiindyu' tsondyee quii Ta na matsa̱'ntjom ja tyjee'cañoom' jndyocando' ja?
42001044	Ee quia na jndiiya na matsu' na xmaⁿndyo̱, quia jo' mantyjacheⁿ seijndeii yu'ndaa ts'om tsiaya na neiiⁿ'eⁿ.
42001045	Matio'naaⁿñe Ty'o̱o̱ts'om 'u. Ee matsei'yu' na nntseicanda̱a̱'ñena' ñ'oom na seicañeeⁿ 'u, na tso ángel njom'.
42001046	Quia jo' tso María: Ñequio na xcwee' ts'o̱o̱ⁿ matseit'maaⁿ'ndyo̱ Ta Ty'o̱o̱ts'om,
42001047	ndo' neiiⁿ' ts'o̱o̱ⁿya jom, ee cwiluiiñê na macwji'n'maaⁿñê ja.
42001048	Ee ty'oom na wi' ts'oom ñ'eⁿndyo̱, meiiⁿ ts'aⁿ na cwe' cwantindyo ja na mandi'ntjo̱ⁿtya̱ⁿ nnoom. Ndo' je' je', xuee na cwii wjaana', cha'tsondye nn'aⁿ tsjaaⁿ na wjaawicantyjoo' nluena na matio'naaⁿñê ja.
42001049	Ee nqueⁿ na cha'tso najndeii matseixmaaⁿ, t'maⁿ naya jnda̱ s'aaⁿ ñ'eⁿndyo̱. Jom lju' cwiluiiñê, ndo' maxjeⁿ jo' jo' xueⁿ'eⁿ.
42001050	Cha'waa na ndyowana', m'aaⁿ na wi' ts'oom cha'tsoti nn'aⁿ na cwii wjaawicantyjoo' na cwila't'maaⁿ'ndye jom.
42001051	Ee cantyja na s'aaⁿ, t'mo̱ⁿna' chiuu waa najndeii na matseixmaaⁿ. S'aaⁿ na t'oom'ndye nn'aⁿ na cwila't'maaⁿ'ndye cheⁿnquiee cantyja na cwila'tiuu.
42001052	Tyotseit'maaⁿ'ñê nn'aⁿ na cwe' cwantindyo ndo' tjeiiⁿ'eⁿ nn'aⁿ na waa najnda̱ na m'aⁿ n'iaaⁿ.
42001053	Teijneiⁿ nn'aⁿ na nquiu na tjo̱o̱ndye jom. Sa̱a̱ nn'aⁿ na nquiu na tjaa ljo' cotseitjo̱o̱na' joo, tîcateijneiⁿ naⁿ'ñeeⁿ.
42001054	Tyoteijneiⁿ welooya, nn'aⁿ Israel na tyondye'ntjom nnoom, cha ca'mo̱ⁿna' na mañjom ts'oom na nntseicanda̱a̱'ñê ñ'oom na tsoom nda̱a̱na na nnts'aaⁿ.
42001055	Ee tsoom na tijoom cantycwii na wi' ts'oom cha'tsondye nn'aⁿ tsjaaⁿ Israel, majuu Abraham ñequio nn'aⁿ na tuiindye tsjaaⁿ tsaⁿ'ñeeⁿ.
42001056	Ndo' ljoo'ñe María cha'na ndyee chi' ñequio Elisabet. Jnda̱ chii tjalcweeⁿ'eⁿ waⁿ'aⁿ.
42001057	Tue'ntyjo̱ xjeⁿ na nntseincuii Elisabet, quia jo' seincueⁿ cwii tyochjoo.
42001058	Ndo' nn'aaⁿ'aⁿ ñequio nn'aⁿ na m'aⁿ nndyoo' jndyena na jeeⁿ wi' ts'om Ty'o̱o̱ts'om jom. Jo' chii t'omna na neiiⁿna ñ'eⁿñê.
42001059	Xuee na jnda̱ ñeeⁿ na tuiiñe yu'ndaa, tjomndyena na nla'canda̱a̱'ndyena costumbre na waa jo nda̱a̱na na cwil'ana ñ'eⁿ yo'ndaa na naⁿnom. Ndo' tyol'ana na nla'cajndyuna jom xuee' tsotyeeⁿ, Zacarías.
42001060	Sa̱a̱ t'o̱ tsoñeeⁿ, matso: —Nchii jo', maxjeⁿ Juan njñoom.
42001061	Jluena nnoom: —¿Chiuu na luaa'? ndo' tjaa'naⁿ cwii nn'aⁿ'yo' na luaa' jndyu.
42001062	Quia jo' s'o̱o̱ lueena nnom tsotye yu'ndaa na cwitax'eena chiuu l'ue ts'oom na njndyu jnaaⁿ.
42001063	Ndo' jom tcaaⁿ cwii tsom nda̱a̱na. Seiljeiⁿ nacjoo'na': “Juan xuee' yu'ndaam'aaⁿ'.” Ndo' cha'tsondyena tjawee' n'omna.
42001064	Mañejuu xjeⁿ'ñeeⁿ, jnaaⁿ na matseineiⁿ Zacarías, seit'maaⁿ'ñê Ty'o̱o̱ts'om.
42001065	Jeeⁿ ndyaa' tyueneiiⁿ cha'tsondye nn'aⁿ na m'aⁿ nndyoo' ñ'eⁿndyena. T'om ñ'oom cha'waa naquii' ntsjo̱ ts'o̱ndaa Judea cantyja na nmeiiⁿ' tuii.
42001066	Ndo' cha'tso nn'aⁿ na tyondye ñ'oommeiⁿ', jeeⁿ tyola'wena ñ'oom'ñeeⁿ naquii' n'omna. Jeeⁿ tyom'aaⁿ' n'omna, tyota'x'eena nda̱a̱ ntyjeena: —¿Ljo'to cwiluiiñe yu'ndaam'aaⁿ'? Ee jla'no̱ⁿ'na na Ty'o̱o̱ts'om m'aaⁿ ts'o̱ nacjoo' yu'ndaa'ñeeⁿ.
42001067	Ndo' Zacarías, tsotye yu'ndaa, too' quii' ts'oom m'aaⁿ Espíritu Santo. Tyoñequiaaⁿ ñ'oom na tquiaa Ty'o̱o̱ts'om naquii' ts'oom. Tsoom:
42001068	Catseit'maaⁿ'ñena' nquii Ta Ty'o̱o̱ts'om cwentaa jaa nn'aⁿ Israel, ee jnda̱ jndyoteijneiⁿ jaa nn'aaⁿ'aⁿ ndo' tioml'uaaⁿ jnaaⁿya.
42001069	Quii'ntaaⁿ jaa jnda̱ tqueeⁿ nquii na tjacantyja cwiluiit'maⁿñe na macwji'n'maaⁿñe nn'aⁿ. Cwiluiiñe tsjaaⁿ David na jndyowicantyjoo' na ñejndi'ntjom nnoom.
42001070	Teiyo tsoom na luaa' nnts'aaⁿ ñequio ñ'oom ndyuee profetas cwentaaⁿ'aⁿ na lju' n'om.
42001071	Na nncwjii'ñê jaa luee nn'aⁿ na jndoo jaa, ndo' ñequio luee nn'aⁿ na ticuee' n'om jaa.
42001072	Ndo' nnc'oom na wi' ts'oom welooya na ñet'om teiyo. Macañjom ts'oom ñ'oom'ñeeⁿ na seijndaa'ñetyeeⁿ na lju' tseixmaⁿna'.
42001073	Juu ñ'oom'ñeeⁿ tsoom na nnts'aaⁿ nnom welooya Abraham na ñet'oom teiyoticheⁿ.
42001074	Jo' na nntseicandyaañê jaa luee nn'aⁿ na jndoo jaa cha nndya̱'ntjo̱o̱ⁿya nnoom ñequio na ti'maaⁿ' n'o̱o̱ⁿya.
42001075	Ndo' cha'waati xuee na cwii m'aaⁿtya̱a̱ya, nnc'o̱o̱ⁿya naquii' na jnda̱ tqueⁿljoom'm jaa. Nndya̱'ntjo̱o̱ⁿya nnoom cantyja na maty'iomyana'.
42001076	Ndo' 'u jndaaya, nluiindyu' profeta cwentaa' nquii Ty'o̱o̱ts'om na m'aaⁿ nandyeticheⁿ. Ee 'u nncja'jndyee' jo nnom Ta na nncwji'yuu'ndyu' cantyja 'naaⁿ'aⁿ cha'cwijom ts'aⁿ na matseijndaa'ñe nato, cha mam'aⁿc'eendye nn'aⁿ quia nncuee'cañoom.
42001077	'U nñequiaa' na nla'no̱ⁿ' nn'aⁿ na m'aⁿ cwentaaⁿ'aⁿ na macwilui'n'maaⁿndyena nc'e na matseit'maⁿ ts'oom jnaaⁿna.
42001078	Nc'e na tjacantyja na wi' ts'om Ty'o̱o̱ts'om jaa, juu na nnaⁿ nandyeticheⁿ, njñoom juu na nntseixueeñe jo nda̱a̱ya.
42001079	Juu nntseixueeñe nda̱a̱ nn'aⁿ na m'aⁿ nacje 'naaⁿ' najo̱o̱ⁿñe na manchjena' joo na wi' na cwitjoom. Ndo' nncjaachom jaa nato na ya nnc'o̱o̱ⁿya jo nnom Ty'o̱o̱ts'om.
42001080	Tjawijndeii tyochjoo Juan. Tjawijndo̱' ts'oom cantyja najndeii na matseixmaⁿ Ty'o̱o̱ts'om. Ndo' quia na tue'ntyjo̱ na tsaⁿs'a jom, tyom'aaⁿ jo ndo' yuu tjaa nn'aⁿ c'oom hasta xjeⁿ na seica'mo̱ⁿñê nda̱a̱ nn'aⁿ Israel.
42002001	Joo ncuee'ñeeⁿ tqueⁿ Augusto César ñ'oom na nleiljeii ncuee cha'tso nn'aⁿ na cha'tso ndyuaa na matsa̱'ntjoom.
42002002	Luaa' najndyee na teiljeii ncuee nn'aⁿ. Maquialjo' tyom'aaⁿ Cirenio gobiernom ndyuaa Siria.
42002003	Jo' chii cha'tsondye nn'aⁿ tyo'oona tsjoomna na nleiljeii ncueena.
42002004	Jo' jnaⁿ José tsjoom Nazaret, ts'o̱ndaa Galilea. Tjawaaⁿ ts'o̱ndaa Judea, tsjoom' David na jndyu Belén. Ee juu José cwiluiiñê tsjaaⁿ David.
42002005	Tjaaⁿ ñequio María, tsaⁿ na waa ñomca ñ'eⁿñê na nleiljeii ncueena. Ndo' juu majndeiiñe, jnda̱ teinndyoo' na nntseincuii.
42002006	Ndo' yocheⁿ na m'aⁿna Belén, tue'ntyjo̱ xuee na nntseincuii María.
42002007	Seincueⁿ jnaaⁿ na cwe' jndyee. Tyochjoo juu. Seityjooñê liaa juu, chii tqueeⁿ juu ts'om 'naⁿ na quicanjom na cwicwa' quioo'. Ee ticwanaaⁿ l'aa yuu na cwe' cwiquieya nn'aⁿ.
42002008	Ndyoo' tsjoom Belén jo ndo' jnda̱a̱, tyom'aⁿ nn'aⁿ na cwil'a cwenta quioo' njmeiⁿ' natsjom.
42002009	Ñejomto teitquioo'ñe cwii ángel cwentaa' Ta Ty'o̱o̱ts'om jo nda̱a̱na, ndo' juu nacaxuee na matseixmaaⁿ seixueeñena' nacañoomna. Ndo' t'maⁿ waa na jla'catyuendyena.
42002010	Ndo' tso ángel nda̱a̱na: —Tila'catyuendyo', mañequiaya ñ'oom na jeeⁿ ya nda̱a̱'yo'. Juuna' nnts'aana' na jeeⁿ neiiⁿ cha'tsondye nn'aⁿ tsjoomnancue.
42002011	Ee tsjom je' naquii' tsjoom' David tuiiñe cwii ts'aⁿ na nncwji'n'maaⁿñe 'o. Majuu Cristo na cwiluiiñê na matsa̱'ntjoom.
42002012	Luaa waa na nnda̱a̱ nnta'jnaⁿ'yo' jom. Nliu'yo' yu'ndaa'ñeeⁿ na chu'tyjooñê liaa ndo' njoom yuu cwicwa' quioo'.
42002013	Ndo' mats'ia jo' teitquioo' cwii tmaaⁿ' ángeles ñequio ángel'ñeeⁿ. Cwilcwii'na Ty'o̱o̱ts'om. Cwiluena:
42002014	Catseit'maaⁿ'ñena' nquii Ta Ty'o̱o̱ts'om na m'aaⁿ nandyeticheⁿ. Cats'aana' na tjaa ñomtiuu c'om nn'aⁿ tsjoomnancue jo nnoom, ee jeeⁿ cjaawee' ts'oom joona.
42002015	Jnda̱ jo' ty'elcwee' ángeles'ñeeⁿ cañoom'luee. Quia jo' nn'aⁿ na cwil'a cwenta quioo' njmeiⁿ' jluena nda̱a̱ nc'iaana: —Cjaaya Belén. Tsaacanty'iaaya chiuu waa na jnda̱ tuii na luaa' ma'mo̱ⁿ Ta Ty'o̱o̱ts'om nda̱a̱ya.
42002016	Ndo' jla'tyuaa'na, ty'ena. Quia na tquiena, jliuna María ñequio José ñ'eⁿ yu'ndaa na njoom yuu cwicwa' quioo'.
42002017	Jnda̱ na nty'iaana na luaa', jla'cano̱o̱ⁿna chiuu waa na jnda̱ jndyena cantyja 'naaⁿ' yu'ndaa'ñeeⁿ.
42002018	Cha'tso nn'aⁿ na jndye ñ'oom na jluena, s'aana' na jeeⁿ tjawee' n'om.
42002019	Ndo' María jeeⁿ tyoqueeⁿ cwenta cha'tso na tuii. Wjaawa, wjaacue na tyotseitioom.
42002020	Quia na ty'elcwee' nn'aⁿ na cwil'a cwenta quioo' njmeiⁿ', tyola't'maaⁿ'ndyena Ty'o̱o̱ts'om. Tyolcwii'na jom cantyja cha'tso na jnda̱ jndyena ndo' na jnda̱ nty'iaana cha'xjeⁿ na tso ángel nda̱a̱na.
42002021	Jnda̱ jnda̱a̱' ñeeⁿ xuee na tuiiñe yu'ndaa, quia jo' chii jla'canda̱a̱'ndyena costumbre na waa jo nda̱a̱na na cwil'a nn'aⁿ judíos ñ'eⁿ yo'ndaa na naⁿnom. Ndo' jla'cajndyuna jom Jesús. Ee luaa' jnda̱ tqueⁿ ángel xueⁿ'eⁿ cwii tjo̱o̱cheⁿ na nndeiiñe María jom.
42002022	Jnda̱ teinom wen'aaⁿ xuee na seincuii María, tue'ntyjo̱ xjeⁿ na nntjei'ljuu'ndyena cha'xjeⁿ na matsa̱'ntjom ljeii na tqueⁿ Moisés. Quia jo' ty'ena Jerusalén, ty'eñ'omna Jesús na nlqueⁿna juu l'o̱ Ta Ty'o̱o̱ts'om.
42002023	Ee luaa tso ljeii 'naaⁿ'aⁿ: “Ticwii cwii tyochjoo na nluiiñejndyee, queⁿ tsotyeeⁿ, tsoñeeⁿ jom cwentaa' Ta Ty'o̱o̱ts'om.”
42002024	Jo' chii ty'ena na nñe'quiana quioo' cwentaa' Ty'o̱o̱ts'om. Quioo'ñeeⁿ nla'cwjee ntyee cha'xjeⁿ na t'maⁿ ljeii 'naaⁿ'aⁿ. Tsona': nñequiana cwii ljo xencoo oo we cantu' ndyua.
42002025	Tyom'aaⁿ cwii tsaⁿs'a na jndyu Simeón tsjoom Jerusalén. Tsaⁿ'ñeeⁿ tyom'aaⁿ cantyja na maty'iomyana' ndo' jeeⁿ xcwee' ts'oom ñ'eⁿ Ty'o̱o̱ts'om. Ñequio na ntyjaa' ts'oom tyomeinom'm na nnty'iaaⁿ'aⁿ nquii na nntseinjoom' n'om nn'aⁿ Israel. Ndo' tyom'aaⁿ Espíritu Santo ñ'eⁿñê.
42002026	Jnda̱ t'mo̱ⁿ Espíritu Santo nnoom na xocueeⁿ'eⁿ cwitjo̱o̱cheⁿ na nnty'iaaⁿ'aⁿ nquii Cristo na tqueⁿ Ta Ty'o̱o̱ts'om na nndYo.
42002027	S'aa Espíritu Santo naquii' ts'oom na nncjaⁿ wats'om t'maⁿ. Ndo' maxjeⁿ'ñeeⁿ nn'aⁿ na nda yu'ndaa Jesús ty'eñ'omna juu jo' jo' na nluii ñ'eⁿñê cha'xjeⁿ waa costumbre na matsa̱'ntjom ljeii na tqueⁿ Moisés.
42002028	Quia jo' to'ñom Simeón yu'ndaa, tei'caljoom juu l'o̱o̱ⁿ. Tyolcweeⁿ'eⁿ Ty'o̱o̱ts'om. Tsoom:
42002029	Ta, juu ñ'oom na jnda̱ tsu' no̱o̱ⁿ, jnda̱ seicanda̱a̱'ñena'. Je' ja na cwiluiindyo̱ moso 'naⁿ', quiaa' na nnc'io̱to̱ na meiⁿcwii ñomtiuu tic'o̱o̱ⁿya.
42002030	Ee na jnda̱ mamanty'iano̱o̱ⁿ nquii na nncwji'n'maaⁿñe nn'aⁿ.
42002031	Majuu na jnda̱ tqueⁿ' jo nda̱a̱ cha'tsondye nn'aⁿ.
42002032	Juu cwiluiiñe naxuee na m'mo̱ⁿ ñ'oom na mayuu' nda̱a̱ nn'aⁿ na nchii judíos. Ndo' cha'tsondye nn'aⁿ 'naⁿ', nn'aⁿ Israel, nnts'aaⁿ na nluiit'maⁿndyena cantyja 'naaⁿ'aⁿ.
42002033	José ñequio tsondyee Jesús jeeⁿ tjawee' n'omna cha'tso ñ'oom na seineiⁿ Simeón cantyja 'naaⁿ' Jesús.
42002034	Ndo' Simeón seit'maaⁿ'ñê joona, tsoom nnom María, tsondyee Jesús: —Queⁿ' cwenta, yu'ndaam'aaⁿ, maqueⁿ Ty'o̱o̱ts'om jom na nt'om nn'aⁿ Israel nntsuundyena nc'e na ticala'yu'na ñ'eⁿñê. Ndo' nt'om nn'aⁿ Israel nlui'n'maaⁿndyena nc'e na nla'yu'na ñ'eⁿñê. M'mo̱o̱ⁿ chiuu waa na maty'iomyana' na cal'a nn'aⁿ. Sa̱a̱ ñ'eeⁿ' nn'aⁿ nntio'ñ'oomna jom.
42002035	Ndo' na luaa' nl'ana, nntseicano̱o̱ⁿna' ñ'omtiuu 'naaⁿna. Ndo' 'u je', quia na nnty'ia' na ljo', nntsei'ndaa'na' ntyji' cha'cwijom na nncwicandi' espada 'u.
42002036	Ndo' jo' jo' tyom'aaⁿ cwii yuscu na jndyu Ana, jom cwiluiiñê ts'aⁿ na tyoñequiaa ñ'oom' Ty'o̱o̱ts'om. Tsaⁿ'ñeeⁿ jnda Fanuel, tsaⁿ na cwiluiiñe tsjaaⁿ na jndyowicantyjoo' Aser. Xjeⁿ na scundyua jom tocoom, t'oom ñequio saaⁿ'aⁿ ntquiee' chu,
42002037	jnda̱ chii ljoñê na tue' saaⁿ'aⁿ. Ndo' jnda̱ tquieñê, jnda̱ ñequieen'aaⁿ nchoo' ñequiee choom'm. Ndo' tîcalueeⁿ'eⁿ naquii' wats'om t'maⁿ. Tyondi'ntjoom nnom Ty'o̱o̱ts'om naxuee ndo' natsjom. Tyotseicwejndo'ñê ndo' tyotseineiiⁿ nnom Ty'o̱o̱ts'om.
42002038	Majuu xjeⁿ'ñeeⁿ na matseineiⁿ Simeón, seicandyoo'ñe Ana nacañoomna. Tquiaaⁿ na quianl'uaa' Ty'o̱o̱ts'om cantyja 'naaⁿ' yu'ndaa Jesús. Jnda̱ chii tyotseineiiⁿ cantyja 'naaⁿ' juu nda̱a̱ cha'tsondye nn'aⁿ Jerusalén ñequio nn'aⁿ nt'omcheⁿ njoom na cwimeindoo' na nndyaandye na cwilaxmaⁿ jnaⁿ.
42002039	José ñ'eⁿ María quia na jnda̱ jla'canda̱a̱'ndyena cha'tsoti na matso ljeii na tqueⁿ Ty'o̱o̱ts'om, ty'elcwee'na tsjoomna Nazaret, ts'o̱ndaa Galilea.
42002040	Tjawijndeii tyochjoo'ñeeⁿ, tjawitquioo' na wando' ts'oom ndo' canda̱a̱'ya tjawijndo̱' ts'oom. Ndo' t'maⁿ waa na matseixmaaⁿ naya 'naaⁿ' Ty'o̱o̱ts'om.
42002041	Ticwii chu tyocaa José ñ'eⁿ María Jerusalén quia cwiwee' xuee pascua.
42002042	Ndo' quia na jnda̱a̱' canchoo'we chuu' Jesús, ty'ewana ñ'eⁿñê Jerusalén cha'xjeⁿ waa costumbre na qui'oona xuee pascua'ñeeⁿ.
42002043	Jnda̱ teinom xuee, José ñequio tsondyee Jesús macwi'oolcwee'na. Sa̱a̱ tiqueⁿna cwenta na ljoo'ñe tyochjoo Jesús Jerusalén.
42002044	Jla'tiuuna na ñ'eeⁿ quii'ntaaⁿ nn'aⁿ na macwi'oolcwee' na ty'e xuee. Meiiⁿchaa' xuee tyocañjomndyena nato. Jnda̱ chii to̱'na, tyol'ueena jom quii'ntaaⁿ nn'aaⁿna ñequio nn'aⁿ na ta'jnaaⁿ'na.
42002045	Sa̱a̱ na tîcaliuna jom, jo' chii ty'elcwee'nnda'na Jerusalén, na cwil'ueena jom.
42002046	Xuee na jnda̱ ndyee, ndo' jliuna jom naquii' wats'om t'maⁿ. Wacatyeeⁿ quii'ntaaⁿ nn'aⁿ na jndo̱' n'om na cwit'mo̱o̱ⁿ ñ'oom na tqueⁿ Moisés. Maqueeⁿ cwenta ñ'oom na cwila'neiⁿ naⁿ'ñeeⁿ ndo' mawax'eeⁿ nda̱a̱na.
42002047	Cha'tsondyena na tyondyena ñ'oom na tyotseineiiⁿ, jeeⁿ tyojaawee' n'omna na cjee matsei'no̱o̱ⁿ'o̱ⁿ ndo' majo'ndyo ñ'oom matseilcweeⁿ'eⁿ nda̱a̱na.
42002048	Ndo' nn'aⁿ na nda jom quia na nty'iaana, jeeⁿ seiñ'eeⁿ'na' joona. Tso tsoñeeⁿ nnoom: —'U jndaaya, ¿chiuu na luaa' sa'? Ja ñ'eⁿ tsotye' ñequio na chjoo' n'o̱o̱ⁿyâ cwil'ua̱a̱yâ 'u.
42002049	Quia jo' tsoom nda̱a̱na: —¿Chiuu waa na cwil'ue'yo' ja? ¿Aa ticaliu'yo' na tseixmaⁿya na c'o̱o̱ⁿya naquii' waa' Tsotya̱?
42002050	Sa̱a̱ tîcala'no̱ⁿ'na ñ'oom na seilcweeⁿ'eⁿ nda̱a̱na.
42002051	Quia jo' tjalcweeⁿ'eⁿ ñ'eⁿndyena tsjoom Nazaret. Ndo' tyom'aaⁿñê na ndyaañê nda̱a̱na. Jeeⁿ tyocañjom ts'om tsoñeeⁿ cha'tso na tuii.
42002052	Jesús tjawijndo̱'ti ts'oom ndo' tjawijndeiityeeⁿ. Tjawee' ts'om Ty'o̱o̱ts'om ñ'eⁿñê ndo' mati nn'aⁿ.
42003001	Chu na jnda̱ quin'oom na m'aaⁿ Tiberio César tsaⁿmaⁿts'iaaⁿ t'maⁿ tsjoom Roma, quia jo' tyom'aaⁿ Poncio Pilato gobiernom ts'o̱ndaa Judea. Ndo' Herodes tyom'aaⁿ gobiernom ts'o̱ndaa Galilea. Tyjeeⁿ Felipe tyom'aaⁿ gobiernom ts'o̱ndaa Iturea ñequio ts'o̱ndaa Traconite. Lisanias tyom'aaⁿ gobiernom ts'o̱ndaa Abilinia.
42003002	Ndo' Anás ñequio Caifás, joona ntyee na tyoluiitquiendyena nda̱a̱ ntyee quia jo'. Ndo' Juan jnda Zacarías, xjeⁿ'ñeeⁿ tquiaa Ty'o̱o̱ts'om ñ'oom nnoom quia na m'aaⁿ yuu tjaa nn'aⁿ c'om.
42003003	Tyomanoom cha'waa ndyuaa na nndyoo' jndaa Jordán. Tyoñequiaaⁿ ñ'oom na calcwe' n'om nn'aⁿ jnaaⁿna cha nntseit'maⁿ ts'om Ty'o̱o̱ts'om joona, ndo' nleits'oomndyena.
42003004	Tuii na luaa' cha'xjeⁿ na matso ljeii libro na chuu ñ'oom 'ndyoo profeta Isaías. Matso ljeii'ñeeⁿ: M'aaⁿ ts'aⁿ na matseineiⁿ nda̱a̱ nn'aⁿ yuu tjaa nn'aⁿ c'om. Matso tsaⁿ'ñeeⁿ: “Cala'jndaa'ndyo' naquii' n'om'yo' cha'cwijom cwii nato na juu jo' nndyocwjee'cañoom nquii na nntsa̱'ntjom 'o. Cata'ndyo'xcwe'yo' cha'cwijom cwilayo̱'yo' nato na nñoom.
42003005	Maxjeⁿ nntseicatoo'na' ticwii cwii cantmaⁿ' ndo' ticwii cwii sjo̱ ñequio ta nleisuna'. Nanto na canc'eeⁿ, nntseiliuuna', ndo' nanto na cwajndii nntseiyo̱na'.
42003006	Quia jo' nnty'iaa cha'tsondye nn'aⁿ Nquii na maqueⁿ Ty'o̱o̱ts'om na nncwji'n'maaⁿñê joo.”
42003007	Jndyendye nn'aⁿ tyo'oontyjaa'na Juan na nntseits'oomñê joona. Quia jo' tyotsoom nda̱a̱na: —'O tsjaaⁿ canduulja, ¿'ñeeⁿ t'mo̱ⁿ nda̱a̱'yo' na calei'nom'yo' na nndyocwjee'cañoom na nntseiw'ii Ty'o̱o̱ts'om 'o?
42003008	C'om'yo' na ndyaandyo' cha m'mo̱ⁿna' na mayuu'cheⁿ cwilcwe' n'om'yo'. Ndo' ticala's'andyo' cheⁿncjo'yo' naquii' n'om'yo' na nndu'yo': “Jaa cwiluiindyo̱ tsjaaⁿ Abraham.” Nndye'yo' nntsjo̱o̱, meiiⁿ cwe' ljo̱'meiiⁿ nnda̱a̱ nntseicwaqueⁿ Ty'o̱o̱ts'om na nluiindyena' tsjaaⁿ Abraham, quia jo' n'ndiina' 'o.
42003009	'O matseijomna' cha'cwijom n'oom na tis'a ta̱ cwil'a. Ndo' manquiu'yo' n'oom na tical'a ta̱ na ya, maxjeⁿ nnt'ua'na'. Ndo' xeⁿ jnda̱ nntioom nn'aⁿ joona' quii' chom. Maluaa' matseijomna' na nnts'aa Ty'o̱o̱ts'om ñ'eⁿndyo' 'o xeⁿ tical'a'yo' yuu na ya.
42003010	Quia jo' ta'x'ee naⁿ'ñeeⁿ nnoom: —¿Chiuu macaⁿna' na cal'aayâ xeⁿ yuu' na ljo'?
42003011	T'o̱o̱ⁿ nda̱a̱na, tsoom: —Ts'aⁿ na maleiñ'oom we cotom, quiaa cwii nnom ts'aⁿ na tjaa na cuaa. Ndo' 'ñeeⁿ na waa nantquie, cats'aa naya ts'aⁿ na tjaa'naⁿ chiuu ya.
42003012	Mati nn'aⁿ na cwito'ñoom s'om cwentaa' gobiernom tquiona nam'aaⁿ na nleits'oomndyena. Jluena nnoom: —Ta, ¿chiuu macaⁿna' na cal'aayâ?
42003013	T'o̱o̱ⁿ nda̱a̱na: —Tancwinom'yo' na cwitjei'yo' ts'iaaⁿnda̱a̱ nn'aⁿ. Cataⁿ'yo' tomti na matsona' na nntioomna.
42003014	Mati ta'x'ee sondaro nnoom: —Ndo' jâ je', ¿chiuu macaⁿna' na cal'aayâ? T'o̱o̱ⁿ nda̱a̱na: —Talacaty'ue'yo' nn'aⁿ, ndo' talaco̱'yo' cantu joona cwe' cha na nnda̱a̱ nntjei'yo' s'om 'naaⁿna. Caljoya n'om'yo' cwanti na cwitantjom'yo'.
42003015	Cha'tsondye nn'aⁿ jeeⁿ tyocantyjaa' n'omna na nncwjee' juu Cristo. Jo' chii tyom'aaⁿ' n'omna cantyja 'naaⁿ' Juan, ¿aa nnts'aacheⁿna' na jom cwiluiiñê Cristo?
42003016	Jo' chii t'o̱o̱ⁿ nda̱a̱ cha'tsondyena, tsoom: —Ja matseits'o̱o̱ⁿndyo̱ 'o ñequio ndaatioo, sa̱a̱ mandyontyjo̱ nqueⁿ na nntseits'oomñê 'o na nñequiaaⁿ Espíritu Santo naquii' n'om'yo'. Sa̱a̱ nt'omndyo' 'o nnts'aana' cha'cwijom nntseits'oomñê 'o ñequio chom ee na nnt'uiityeⁿna' 'o cantyja jnaⁿ'yo'. Nqueⁿ t'maⁿti cwiluiiñê nchiiti ja. Meiⁿ ticatseixmaⁿya na cwe' ja na nntseicanaⁿ'a lcoom'm.
42003017	Jnda̱ wjaawindyoo' na nntu'xeⁿndyo'. Ee 'o la'xmaⁿ'yo' cha'cwijom lqueeⁿ na ndicwaⁿ cwajndii. Luaa ts'iaaⁿ cantyja 'naaⁿ' lqueeⁿ. Matseicueeñe ts'aⁿ lqueeⁿ trigo, cha ya ya nlju'na'. Quia na jnda̱ lju'ya lqueeⁿ'ñeeⁿ, mana nntseiweeⁿ joona' ts'om tsa̱'. Sa̱a̱ lqueeⁿ lue' ñ'eⁿ to' njñoom chom jo'. Maluaa' matseijomna' na mach'ee Ty'o̱o̱ts'om. Nn'aⁿ na ya cwil'a maco'ñoom joona sa̱a̱ nn'aⁿ na tis'a cwil'a, nntseicoom joona ñequio chom na tijoom canduu'.
42003018	Nmeiⁿ' ñ'oom na tyotseijndo̱' Juan n'om nn'aⁿ ñequio jndye nt'omcheⁿ ñ'oom na tyotseicañeeⁿ joona ñ'oom naya.
42003019	Herodes, tsaⁿ na m'aaⁿ gobiernom ts'o̱ndaa Galilea, jom cwe' m'aaⁿyaaⁿ ñ'eⁿ Herodías, scuu' tyjeeⁿ Felipe. Jo' na seitia' Juan jom na ticatsa̱'ntjomna' na ljo' mach'eeⁿ ndo' ñequio cha'tso natia na jnda̱ ñes'aa tsaⁿ'ñeeⁿ.
42003020	Luaa seicwaljoo'tyeeⁿ nacjoo cha'tso natia na s'aaⁿ, na tjoom'm Juan w'aancjo.
42003021	Quia na jnda̱ teits'oomndye jndye nn'aⁿ, mati teits'oomñe Jesús, xcwe na matseineiiⁿ nnom Ty'o̱o̱ts'om ndo' seicanaaⁿñena' tsjo̱'luee.
42003022	Jndyocue Espíritu Santo nacjoom'm cha'cwijom catu'. Ndo' teic'uaa na seineiⁿ Ty'o̱o̱ts'om cañoom'luee, matso: —'U cwiluiindyu' Jndaaya na candya' ts'o̱o̱ⁿya. Jeeⁿ neiⁿya 'u.
42003023	Ndo' Jesús cha'na ntquiuu nchoo' qui choom'm quia na to̱o̱ⁿ'o̱ⁿ ts'iaaⁿ na jñom Ty'o̱o̱ts'om jom. Tyolue nn'aⁿ jnda José jom. Ndo' José jnda Elí,
42003024	Elí jnda Matat, Matat jnda Leví, Leví jnda Melqui, Melqui jnda Jana, Jana jnda José,
42003025	José jnda Matatías, Matatías jnda Amós, Amós jnda Nahum, Nahum jnda Esli, Esli jnda Nagai,
42003026	Nagai jnda Maat, Maat jnda Matatías, Matatías jnda Semei, Semei jnda José, José jnda Judá,
42003027	Judá jnda Joana, Joana jnda Resa, Resa jnda Zorobabel, Zorobabel jnda Salatiel, Salatiel jnda Neri,
42003028	Neri jnda Melqui, Melqui jnda Adi, Adi jnda Cosam, Cosam jnda Elmodam, Elmodam jnda Er,
42003029	Er jnda Josué, Josué jnda Eliezer, Eliezer jnda Jorim, Jorim jnda Matat,
42003030	Matat jnda Leví, Leví jnda Simeón, Simeón jnda Judá, Judá jnda José, José jnda Jonán, Jonán jnda Eliaquim,
42003031	Eliaquim jnda Melea, Melea jnda Mainán, Mainán jnda Matata, Matata jnda Natán,
42003032	Natán jnda David, David jnda Isaí, Isaí jnda Obed, Obed jnda Booz, Booz jnda Salmón, Salmón jnda Naasón,
42003033	Naasón jnda Aminadab, Aminadab jnda Aram, Aram jnda Esrom, Esrom jnda Fares, Fares jnda Judá,
42003034	Judá jnda Jacob, Jacob jnda Isaac, Isaac jnda Abraham, Abraham jnda Taré, Taré jnda Nacor,
42003035	Nacor jnda Serug, Serug jnda Ragau, Ragau jnda Peleg, Peleg jnda Heber, Heber jnda Sala,
42003036	Sala jnda Cainán, Cainán jnda Arfaxad, Arfaxad jnda Sem, Sem jnda Noé, Noé jnda Lamec,
42003037	Lamec jnda Matusalén, Matusalén jnda Enoc, Enoc jnda Jared, Jared jnda Mahalaleel, Mahalaleel jnda Cainán,
42003038	Cainán jnda Enós, Enós jnda Set, Set jnda Adán, Adán jnda Ty'o̱o̱ts'om.
42004001	Mawjaalcwe' Jesús ts'o̱ndaa Galilea na jnaaⁿ jndaa Jordán. Ndo' cha'waañ'eⁿ naquii' ts'oom too' m'aaⁿ Espíritu Santo. Tjañ'oom Espíritu jom cwii joo yuu na tjaa nn'aⁿ c'oom.
42004002	Jo' jo' wen'aaⁿ xuee tyol'uee'ñe tsaⁿjndii chiuu nnts'aaⁿ cha catseitjo̱o̱ñe Jesús. Cha'waati xueewaa' meiⁿchjoo ticwa' Jesús, jnda̱ chii tyjee' na ñe'jnoom'm.
42004003	Quia jo' tso tsaⁿjndii nnoom: —Xeⁿ mayuu' 'u cwiluiindyu' Jnda Ty'o̱o̱ts'om, cwa catsa̱'ntjom' tsjo̱'waa' na catseicwaqueⁿna' tyoo'.
42004004	T'o̱ Jesús nnom, tsoom: —Ja xocats'aa na ljo' ee waa ljeii 'naaⁿ' Ty'o̱o̱ts'om na matsona': “Nchii cwe' cantyja 'naaⁿ' nantquie na wando' ts'aⁿ, sa̱a̱ cantyja 'naaⁿ cha'tso ñ'oom na mañequiaa Ty'o̱o̱ts'om.”
42004005	Jnda̱ chii tjañ'oom tsaⁿjndii jom xqueⁿ cwii sjo̱ nandye. Ndo' mantyjacheⁿ t'mo̱ⁿ nnoom cha'tsoti n'iaaⁿ nt'maⁿ na m'aⁿ nn'aⁿ tsjoomnancue.
42004006	Ndo' tso nnoom: —L'o̱' 'u nntio̱o̱ cwenta cha'tso najnda̱nmeiⁿ' na cwila'xmaⁿ naⁿmaⁿn'iaaⁿ nt'maⁿ ñequio cha'tso na cwiluiit'maⁿndyena. Ee l'o̱o̱ya jnda̱ ljona' ndo' 'ñeeⁿ juu na l'ue ts'o̱o̱ⁿ nñequiaya joona' nnom.
42004007	Xeⁿ 'u nlco' xtye' na nntseit'maaⁿ'ndyu' ja, quia jo' cha'tso joona' ma'naⁿ'.
42004008	T'o̱ Jesús nnom, tsoom: —Quindyo̱o̱' nacañomya, 'u Satanás. Ja tijoom nntseit'maaⁿ'ndyo̱ 'u ee waa ljeii 'naaⁿ' Ty'o̱o̱ts'om na matsona': “Macanda̱ nquii Ta Ty'o̱o̱ts'om cwenta' catseit'maaⁿ'ndyu' ndo' macanda̱ nnom jom nndi'ntjom'.”
42004009	Jnda̱ jo' tjañ'oom tsaⁿjndii Jesús tsjoom Jerusalén ndo' tqueⁿ jom xqueⁿ tsiu' wats'om t'maⁿ. Tso nnoom: —Xeⁿ 'u cwiluiindyu' Jnda Ty'o̱o̱ts'om, cwa cju'ndyu' jo nacje,
42004010	ee waa ljeii 'naaⁿ'aⁿ na matsona': Nñequiaa Ty'o̱o̱ts'om 'u luee ángeles cwentaaⁿ'aⁿ na cal'ana cwenta 'u.
42004011	Ndo' nntyjee' lueena 'u cha tincjaañjom ljo̱' nc'e'.
42004012	Sa̱a̱ t'o̱ Jesús nnom, tsoom: —Ja tijoom cats'aa cha'na matsu' luaa' ee mati waa cwiicheⁿ ljeii 'naaⁿ' Ty'o̱o̱ts'om na matsona': “Tintsa' xjeⁿ Ta Ty'o̱o̱ts'om cwenta'.”
42004013	Quia jnda̱a̱' cha'tso nnom na tyoch'ee tsaⁿjndii na nnts'aaⁿ xjeⁿ Jesús, 'ñeeⁿ juu hasta jnda̱nquiacheⁿ nnty'iaaⁿ'aⁿ aa nnda̱a̱ nnts'aaⁿ.
42004014	Ndo' tjalcwe' Jesús ts'o̱ndaa Galilea. Juu najndeii na matseixmaⁿ Espíritu Santo, canda̱a̱'ñ'eⁿ tyotseixmaaⁿ jo'. Ndo' t'om ñ'oom cantyja 'naaⁿ'aⁿ cha'waa ndyuaa'ñeeⁿ.
42004015	Tyo'mo̱o̱ⁿ nda̱a̱ nn'aⁿ naquii' lan'om 'naaⁿ nn'aⁿ judíos, ndo' cha'tso nn'aⁿ jeeⁿ tyola't'maaⁿ'ndyena jom.
42004016	Tjaaⁿ Nazaret yuu na tjawijneiⁿ. Xuee na cwita'jndyee nn'aⁿ, tjaaⁿ wats'om cha'xjeⁿ na quich'eeⁿ. Ndo' teicantyjaaⁿ na nntsei'naⁿ'aⁿ.
42004017	Quia jo' tquiana ljeii l'o̱o̱ⁿ na seiljeii profeta Isaías, seicano̱o̱ⁿ'o̱ⁿ ljeii'ñeeⁿ ndo' tue'cañoom yuu na matsona':
42004018	Nquii Espíritu cwentaa' Ta Ty'o̱o̱ts'om m'aaⁿñe ñ'eⁿndyo̱. Ee nqueⁿ jnda̱ tqueⁿño̱o̱ⁿ ja na nñequiaya ñ'oom naya nda̱a̱ nn'aⁿ na nty'iaa'ndye. Ndo' jnda̱ jñoom ja na jndyo̱o̱ na catseinjo̱o̱ⁿ'a nn'aⁿ na chjoo' n'om. Ndo' catseicandiiya nn'aⁿ na matseicandyaandyo̱ joona jnaaⁿna na waa. Ndo' cats'aaya na nleitquioo nn'aⁿ na nchjaaⁿ. Ndo' catseicandyaandyo̱ nn'aⁿ na manchje nawi'.
42004019	Ndo' catseicandiiya cantyja 'naaⁿ' tiempo na tqueⁿ Ty'o̱o̱ts'om na nlui'n'maaⁿndye añmaaⁿ nn'aⁿ.
42004020	Jnda̱ jo' seilcwiiñe Jesús tsom na chuu ljeii'ñeeⁿ ndo' seilcweeⁿ'eⁿ juuna' nnom ts'aⁿ na mandi'ntjom. Jnda̱ chii tjacwacatyeeⁿ. Ndo' cha'tso nn'aⁿ na too'ndye wats'om'ñeeⁿ jeeⁿ tyonty'iaana nnoom.
42004021	Quia jo' to̱o̱ⁿ'o̱ⁿ tyotseineiiⁿ nda̱a̱na. Ndo' tsoom: —Maxuee je' matseicanda̱a̱'ñena' ljeiiwaa' yocheⁿ na cwindye'yo' na matsei'naⁿya juuna'.
42004022	Cha'tso nn'aⁿ tyolue ñ'oom ya cantyja 'naaⁿ'aⁿ. Tjawee' n'omna na jeeⁿ cajnda ñ'oom na tyotseineiiⁿ. Tyoluena: —Cwa cwe' jnda José tsaⁿm'aaⁿ'.
42004023	Tso Jesús nda̱a̱na: —Je' je' nndu'yo' no̱o̱ⁿ ñ'oomwaañe na cwe' wjaañoom' na matsona': “'U ts'aⁿ na mach'ee nasei, catsein'maⁿndyu' cheⁿnncu'.” Ndo' cwaaⁿti nndu'yo' no̱o̱ⁿ: “Ts'iaaⁿ na cwindya̱a̱yâ na ñesa' tsjoom Capernaum, mati catsa' joona' ñjaaⁿñe ndyuaa tsjom'.”
42004024	Quia jo' tsotyeeⁿcheⁿ nda̱a̱na: —Mayuu'cheⁿ matsjo̱o̱ nda̱a̱'yo', tixocala'ljo nn'aⁿ cwii profeta na mañecwii ndyuaana ñ'eⁿñe na mañequiaa ñ'oom' Ty'o̱o̱ts'om.
42004025	Ñ'oom na mayuu' matsjo̱o̱ nda̱a̱'yo', jndye yolcu na jnda̱ ljondye tyom'aⁿ ndyuaa Israel joo ncuee na ñet'oom Elías. Ncuee'ñeeⁿ ndyee chu waljoo' xcwe tîcua', ndo' teijndo' cha'waa ndyuaa'ñeeⁿ.
42004026	Sa̱a̱ nchii na m'aaⁿ cwii joo naⁿlcu'ñeeⁿ jñom Ty'o̱o̱ts'om Elías, jñomyom juu na m'aaⁿ cwii yuscu na jnda̱ ljoñe tsjoom Sarepta ndyuaa Sidón.
42004027	Ndo' mati jndye nn'aⁿ na tyolei'cho ntycu lepra tyom'aⁿ ndyuaa Israel joo ncuee na tyom'aaⁿ profeta Eliseo. Sa̱a̱ meiⁿcwiindye naⁿ'ñeeⁿ ticatsein'maaⁿ, macanda̱ quii Naamán, ts'aⁿ ndyuaa Siria.
42004028	Sa̱a̱ quia jndyena na luaa' tso Jesús, quia jo' cha'tso nn'aⁿ na too'ndye wats'om, jeeⁿcheⁿ ndya' jla'wjeena.
42004029	Jla'tyuaa'na, tjeii'na jom nnom tsjoom. Ty'eñ'omna jom xqueⁿ ta yuu waa tsjoomna cha nla'cwatyu'na jom.
42004030	Sa̱a̱ jom jluii'ñê quii'ntaaⁿna, mana tjaaⁿ yuu na wjaⁿ.
42004031	Tjacue Jesús Capernaum, cwii tsjoom ts'o̱ndaa Galilea. Jo' jo' tyo'mo̱o̱ⁿ nda̱a̱ nn'aⁿ judíos xuee na cwita'jndyeena.
42004032	Ndo' jeeⁿ tjawee' n'omna ñ'oom na tyotseineiiⁿ, ee tyo'mo̱ⁿna' na waa najndeii na matseixmaaⁿ.
42004033	Naquii' wats'om'ñeeⁿ tyom'aaⁿ cwii tsaⁿs'a na m'aaⁿ jndyetia naquii' ts'om. Jndeii seixuaⁿ ñ'oom 'ndyoo jndyetia'ñeeⁿ.
42004034	Tsoom: —Ca'ndii' jâ 'u Jesús ts'aⁿ Nazaret. ¿Ljo' nntsa' ñ'eⁿndyô̱ jâ? ¿Aa jndyo' na nntseityuii' jâ? Mawajnaⁿ'a 'ñeeⁿ cwiluiindyu'. 'U cwiluiindyu' Jnda Ty'o̱o̱ts'om na lju' ts'om'.
42004035	Seitia' Jesús juu, matsoom: —Catseicheⁿ' ndo' calui'yo' naquii' ts'om tsaⁿm'aaⁿ. Ndo' jnda̱ na seiquioo jndyetia juu quii'ntaaⁿ nn'aⁿ, mana jlui' jndyetia ñ'eⁿ naⁿjndii naquii' ts'om. Ndo' meiⁿcwii nata̱' tîcal'ana ñ'eⁿñe.
42004036	Jeeⁿ tyue cha'tsondye nn'aⁿ na ljo' s'aa Jesús. Jluena nda̱a̱ nc'iaana: —Ñ'oommeiⁿ' cwit'mo̱o̱ⁿna' na cwiluiiñê ts'aⁿ na maqueⁿ xjeⁿ. Ee waa najndeii na matseixmaaⁿ na matsa̱'ntjoom meiiⁿ jndyetia, meiiⁿ naⁿjndii, cwicalui'.
42004037	Tjanty'ee ñ'oom cantyja 'naaⁿ'aⁿ cha'waa ndiocheⁿ ndyuaa'ñeeⁿ.
42004038	Quia jo' teicantyjaaⁿ, jlueeⁿ'eⁿ naquii' wats'om'ñeeⁿ. Tjaqueⁿ'eⁿ waa' Simón. Ndo' Simón'ñeeⁿ jeeⁿ nioom matseicona' sta̱xeeⁿ'eⁿ. L'ana ty'oo nnom Jesús na catsein'maaⁿ juu.
42004039	Jo' chii tjantyjaaⁿ'aⁿ tsaⁿ'ñeeⁿ, sa̱'ntjoom na ca'ndii tycu'ñeeⁿ juu. Ndo' mañoom' tco'yana' tsaⁿ'ñeeⁿ. Mana teicantyja, seiñ'oom'ñe na tcwa'na.
42004040	Quia na jnda̱ tmaaⁿ na manndyoo' wjaacue ñe'quioom', cha'tsondye nn'aⁿ na m'aⁿ nn'aaⁿna na jndye nnom ntycu cwitjoom, tquiochona joo na m'aaⁿ Jesús. Tioom l'o̱o̱ⁿ nacjoo ticwii cwii joo naⁿ'ñeeⁿ, mana n'maaⁿ.
42004041	Mati jndyendye nn'aⁿ sa̱'ntjoom na calui' jndyetia naquii' n'om. Tyola'xuaa jndyetia'ñeeⁿ, tyolue: —'U cwiluiindyu' Jnda nquii Ta Ty'o̱o̱ts'om. Sa̱a̱ jom seitiaaⁿ'aⁿ jndyetia, tinquiaaⁿ na nla'neiⁿ, ee manquiuna na jom cwiluiiñê Cristo.
42004042	Quia jnda̱ teincoo jlueeⁿ'eⁿ quii' tsjoom. Tjaaⁿ yuu na wataaⁿ' quii' jnda̱a̱. Ty'ecal'uee nn'aⁿ jom ndo' jliuna yuu m'aaⁿ. Ñe'cala'tsaaⁿ'ndyena jom na wjaatyeeⁿ, cha tica'ñeeⁿ joona.
42004043	Sa̱a̱ tsoom nda̱a̱na: —Mati macaⁿna' na nñequiaya ñ'oom naya cantyja na matsa̱'ntjom Ty'o̱o̱ts'om nda̱a̱ nn'aⁿ nt'omcheⁿ njoom. Ee maxjeⁿ jo' ts'iaaⁿ na jñoom ja.
42004044	Ndo' tyojaanquiaaⁿ ñ'oom'ñeeⁿ naquii' lan'om ts'o̱ndaa Galilea.
42005001	Cwii ndii' tyom'aaⁿ Jesús 'ndyoo ndaaluee chjoo na jndyu Genesaret. Jeeⁿ tyonchjena' jom na jla'canto'ndye nn'aⁿ nacañom'm cha nnda̱a̱ nndyena ñ'oom' Ty'o̱o̱ts'om.
42005002	Nty'iaaⁿ'aⁿ we w'aandaa 'ndyoo ndaaluee'ñeeⁿ. Sa̱a̱ nn'aⁿ na cwitjeii' calcaa jnda̱ jlui'na jo' jo'. Macwitmaaⁿna nlqui' 'naaⁿna.
42005003	Quia jo' tjacuo̱o̱ⁿ ts'om cwii w'aandaa'ñeeⁿ. W'aandaa 'naaⁿ' Simón jo'. Tcaaⁿ na cjaañ'oomti tsaⁿ'ñeeⁿ juuna' chjoowi' cha n'ndiina' tyuaatcwii. Ndo' tjacjom. Tquiaaⁿ ñ'oom nda̱a̱ nn'aⁿ xjeⁿ na wacatyeeⁿcheⁿ ts'om w'aandaa.
42005004	Quia na jnda̱ jnda̱ seineiiⁿ, tsoom nnom Simón: —Catsaañ'om'yo' w'aandaawaa, wjaawjaatya̱a̱ya yuu na njoomti. Ndo' catue'yo' nlqui' 'naⁿ'yo' na nntjei'yo' calcaa.
42005005	T'o̱ Simón nnoom: —Ta, meiiⁿchaa' tsjom ñel'aayâ ts'iaaⁿ ndo' meiⁿcwii catscaa tîcatjeii'â. Sa̱a̱ cantyja ñ'oom 'ndyo' 'u nncju'nnda'a tsqui'.
42005006	Jnda̱ na l'ana na ljo', jeeⁿ jndye calcaa ty'oomna' ts'om tsqui' 'naaⁿna hasta ñe'caty'ioo'na'.
42005007	Jo' chii s'o̱o̱ lueena nda̱a̱ nt'omcheⁿ nc'iaana na ñjomndye cwiicheⁿ w'aandaa na quiotei'jndeii naⁿ'ñeeⁿ joona. Tquio naⁿ'ñeeⁿ. Ndo' jla'catoo'na we w'aandaa ñ'eⁿ calcaa, hasta ncuencue na c'u'na' joona'.
42005008	Quia jnda̱ nty'iaa' Simón Pedro na luaa', tcoom'm xtyeeⁿ jo nnom Jesús. Tsoom: —Ta, ticaty'iomyana' na nñ'eⁿ' ñ'eⁿndyo̱, ee ja ts'aⁿjnaⁿ.
42005009	Ee jeeⁿ ndya' seicaty'uena' jom ñequio nt'omcheⁿ nc'iaaⁿ'aⁿ na ñ'eeⁿ ñ'eⁿñê cantyja 'naaⁿ calcaa na tjeii'na.
42005010	Majo'ti tjom Jacobo ñequio Juan, ntseinda Zebedeo. Joona mañecwii t'maⁿ ts'iaaⁿ cwil'ana ñequio Simón. Quia jo' tso Jesús nnom Simón: —Tinty'ue', je' mamanaⁿtona' na nn'aⁿ nntseitjom' na nla'jomndyena ñ'eⁿndyo̱, tachii cwe' calcaa.
42005011	Jnda̱ na tquiena tyuaatcwii ñ'eⁿ l'aandaa, mana 'ndyena ts'iaaⁿ 'naaⁿna. Ty'elajomndyena ñ'eⁿ Jesús.
42005012	Quia na tyom'aaⁿ Jesús cwii tsjoom, tyjee'cañoom cwii tsaⁿs'a na cha'waañe chuu tycu lepra. Quia na nty'iaaⁿ'aⁿ Jesús, tjacwanquioom nomtyuaa, s'aaⁿ ty'oo, tsoom: —Ta, ntyjii na 'u nnda̱a̱ nntsein'maⁿ' ja, xeⁿ l'ue ts'om'.
42005013	Quia jo' Jesús seintyjo̱o̱ⁿ ts'o̱o̱ⁿ tyeⁿnquioom'm tsaⁿ'ñeeⁿ. Tsoom nnom: —Maxjeⁿ l'ue ts'o̱o̱ⁿ na can'maⁿ'. Ndo' mantyjacheⁿ n'maⁿ tsaⁿ'ñeeⁿ.
42005014	Jnda̱ chii tsoom nnom: —Tintseineiⁿ' nnom meiⁿcwii ts'aⁿ na luaa' tuii. Sa̱a̱ cja', catseica'mo̱ⁿndyu' nnom tyee ndo' quiaa' quioo' na nncue' cantyja na jnda̱ n'maⁿ' cha'xjeⁿ na sa̱'ntjom Moisés. Na nntsa' na luaa' nlui'yuu'na' nda̱a̱ nn'aⁿ na jnda̱ n'maⁿ'.
42005015	Sa̱a̱ tjanty'eeti ñ'oom cantyja 'naaⁿ' Jesús. Ndo' jndyendye nn'aⁿ tyo'oontyjaa' na nndye ñ'oom na tyoñequiaaⁿ. Mati ñe'can'maaⁿna ntycu na wiina.
42005016	Sa̱a̱ jom teiño̱o̱ⁿ, tjaaⁿ jo yuu na ñenqueⁿ. Jo' jo' tyotseineiiⁿ nnom Ty'o̱o̱ts'om.
42005017	Cwii xuee'ñeeⁿ ma'mo̱ⁿ Jesús nda̱a̱ nn'aⁿ. Jo' jo' meindyuaandye nt'om nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés. Naⁿ'ñeeⁿ jnaⁿna cha'tso njoom nch'u ts'o̱ndaa Galilea ñequio Judea ndo' mati tsjoom Jerusalén. Ndo' juu najndeii na matseixmaⁿ Ty'o̱o̱ts'om m'aaⁿna' ñ'eⁿ Jesús na matsein'maaⁿ nn'aⁿwii.
42005018	Mañejuu xjeⁿ'ñeeⁿ tquie'cañom nt'om naⁿnom na chona tsuee na ndii' ts'aⁿ na jnda̱ teintjeiⁿ nc'ee na tei'caljoo tycutqueeⁿ. Tyol'uee'ndyena chiuu ya na nnc'ooñ'omna tsaⁿ'ñeeⁿ naquii' w'aa na nlqueⁿna jom jo nnom Jesús.
42005019	Sa̱a̱ tîcaliuna chiuu ya nl'ana ee na jeeⁿ jndye nn'aⁿ. Jo' chii ty'ewana nacjoo' w'aa, tjo̱o̱na nquioo, jla'c'o̱ⁿna jom na njoom tsuee. Tqueⁿna jom quii'ntaaⁿ nn'aⁿ jo nnom Jesús.
42005020	Quia na nty'iaa' Jesús na cwila'yu'ya n'om naⁿ'ñeeⁿ, tsoom: —'U re, matseit'maⁿ ts'o̱o̱ⁿya jnaⁿ' na matseixmaⁿ'.
42005021	Quia jo' nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ fariseos to̱'na na tiya nquiuna ñ'eⁿñê. Tyola'tiuuna naquii' n'omna: “¿'Ñeeⁿ cwiluiiñe tsaⁿm'aaⁿ' na ti'maaⁿ' ts'oom na matseineiⁿ ñ'oom na wjaana' nacjoo' Ty'o̱o̱ts'om?”
42005022	Sei'no̱ⁿ' Jesús ñ'omtiuu 'naaⁿna. Tsoom nda̱a̱na: —¿Chiuu na ticuaaya nquiu'yo' ñ'eⁿndyo̱?
42005023	¿Cwaaⁿ ñ'oom na tijndei'tina' na catsjo̱o̱ya? ¿Aa na nntsjo̱o̱: “Matseit'maⁿ ts'o̱o̱ⁿya cha'tso jnaⁿ'”, oo aa na nntsjo̱o̱: “Quicantyja', cja'ca'”?
42005024	Sa̱a̱ cha caliu'yo' na cwiluiindyo̱ tsaⁿ na jnaⁿ cañoom'luee ndo' na waa najndeii na matseixmaⁿya nnom tsjoomnancuewaa na catseit'maⁿ ts'o̱o̱ⁿya jnaaⁿ nn'aⁿ, quia jo' tsoom nnom ts'aⁿ na ntjeiⁿ nc'ee: —'U re, matsjo̱o̱ya njom', quicantyja', catseilcwiindyu' tsue' cja'to' wa'.
42005025	Mañoom' teicantyja tsaⁿ'ñeeⁿ na jndoo' cha'tso nn'aⁿ. Seilcwiiñê tsuee 'naaⁿ'aⁿ na ñetuaaⁿ. Mana tjaaⁿ waⁿ'aⁿ. Jeeⁿ matseit'maaⁿ'ñê Ty'o̱o̱ts'om.
42005026	Ndo' tyueneiiⁿ cha'tsondye nn'aⁿ. Tyola't'maaⁿ'ndyena Ty'o̱o̱ts'om. Jluena ñequio na tyueneiiⁿna: —Xuee je' nty'iaa nda̱a̱ya cwii na jeeⁿ t'maⁿ, na meiⁿjom tiquinty'iaaya.
42005027	Jnda̱ tuii na luaa', jlui' Jesús jo' jo'. Ljeiiⁿ cwii tsaⁿco'ñom s'om na jndyu Leví. Wacatyeeⁿ tsaⁿ'ñeeⁿ w'aa yuu na cwi'oocatioom nn'aⁿ s'om ts'iaaⁿnda̱a̱na cwentaa' gobiernom. Quia jo' tsoom nnom tsaⁿ'ñeeⁿ: —Candyo'ntyjo̱' naxa̱ⁿ'a.
42005028	Mantyja teicantyja Leví, tjei'ñê cantyja 'naaⁿ' ts'iaaⁿ'ñeeⁿ, chii tjatseijomñê ñ'eⁿ Jesús.
42005029	Ndo' seiñ'oom'ñê cwii nantquie t'maⁿ waⁿ'aⁿ cwentaa' Jesús. Seitjoom jndye nc'iaaⁿ'aⁿ na ñequio ñeto'ñoom s'om ts'iaaⁿnda̱a̱ nn'aⁿ cwentaa' gobiernom. Teindyuaandyena nacañoom' meiⁿsa ñ'eⁿñê ndo' ñ'eⁿ Jesús ñequio nt'omcheⁿ nn'aⁿ.
42005030	Ndo' nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés tyola'ncjoo'ndyena nacjoo nn'aⁿ na cwila'jomndye ñ'eⁿ Jesús. Jluena nda̱a̱ naⁿ'ñeeⁿ: —¿Chiuu na cwicwa'yo' ndo' cwiwe'yo' ñequio nn'aⁿ na cwito'ñoom s'om cwentaa' gobiernom, ndo' ñequio nn'aⁿ na cwila'tjo̱o̱ndyena nnom Ty'o̱o̱ts'om?
42005031	T'o̱ Jesús nda̱a̱na, tsoom: —Nn'aⁿ na tiwii titjo̱o̱ndyena ts'aⁿ na mach'ee nasei, sa̱a̱ nn'aⁿ na wii tjo̱o̱ndyena jom.
42005032	Ja nchii jndyo̱o̱ya na nncwaⁿya nn'aⁿ na cwila'jomndye cantyja na maty'iomyana'. Ja jndyo̱o̱ya na nncwaⁿya nn'aⁿjnaⁿ na calcwe' n'omna.
42005033	Quia jo' tyoluena nnom Jesús: —Nn'aⁿ na cwila'jomndye ñ'eⁿ Juan, jndye ndii' cwila'cwejndo'ndyena ndo' cwila'neiⁿna nnom Ty'o̱o̱ts'om. Ndo' majo'ti cwil'a nn'aⁿ tmaaⁿ' fariseos. Sa̱a̱ joo nn'aⁿ na cwila'jomndye ñ'eⁿndyu' cwicwa'na ndo' cwiwena. ¿Chiuu na luaa' cwil'ana?
42005034	T'o̱o̱ⁿ nda̱a̱na: —¿Aa ndya' nndu'yo' nda̱a̱ nn'aⁿ na tquiola'jomndyena na macoco ts'aⁿ na cala'cwejndo'ndyena yocheⁿ na ndicwaⁿ m'aaⁿ nquii tsaⁿs'a na macoco quii'ntaaⁿna?
42005035	Sa̱a̱ nncue'ntyjo̱ xuee na nncwji'na' jom quii'ntaaⁿna, ncuee'ñeeⁿ nla'cwejndo'ndyena.
42005036	Mati seineiiⁿ nda̱a̱na ñ'oom na wjaañoom' cantyja 'naaⁿ' ñ'oom xco na ma'mo̱o̱ⁿ nda̱a̱na. Tsoom: —Tjaa'naⁿ 'ñeeⁿ nntyjee cwii taⁿ' liaa', liaa xco na nntseiyo̱ liaa ntsaa ñ'eⁿ juuna'. Ee xeⁿ luaa' nnts'aa ts'aⁿ, nntsei'naaⁿ'aⁿ liaaⁿ'aⁿ liaa xco'ñeeⁿ ndo' nchii macanda̱ jo', mati tixocatseix'iaa'ñena' ñequio liaa ntsaa'ñeeⁿ.
42005037	Meiⁿ tjaa 'ñeeⁿ juu nntiom winom xco n'om ntjaⁿ teindyo. Ee xeⁿ na ljo' nnts'aa ts'aⁿ, nnty'ioo'na' nl'a winom xco'ñeeⁿ, mana cwiwi'ndaa' winom ndo' mati ntjaⁿ'ñeeⁿ.
42005038	Jo' chii macaⁿna' na nnc'oocue winom xco n'om ntjaⁿ xco cha meiⁿ ntjaⁿ xco'ñeeⁿ ticwi'ndaa'na' ndo' meiⁿ winom.
42005039	Ee ts'aⁿ na ma'uu winom tquie, meiⁿchjoo tica'naⁿ ntyjii winomxco. Ee matsoom na joo winom tquie, jo' ca'naⁿti.
42006001	Luaa tuii cwii xuee na cwita'jndyee nn'aⁿ judíos. Mawinom Jesús yuu na niom ntjom lqueeⁿ trigo. Ndo' nn'aⁿ na cwila'jomndye ñ'eⁿñê, ty'ioo'ndyena xu'lqueeⁿ. Ty'uee'ndyena joona' n'om lueena jnda̱ chii tquiina.
42006002	Quia jo' nt'om nn'aⁿ tmaaⁿ' fariseos jluena: —¿Chiuu na cwil'a'yo' cwii na ticatsa̱'ntjomna' xuee na cwita'jndyee nn'aⁿ?
42006003	T'o̱ Jesús, tsoom nda̱a̱na: —'O, ¿aa tyoola'naⁿ'yo' ñ'oom chiuu s'aa David quia na t'oom na ñe'jnoom'm, ndo' mati nn'aⁿ na ñ'eeⁿ ñ'eⁿñê?
42006004	Tjaqueⁿ'eⁿ wats'om cwentaa' Ty'o̱o̱ts'om, tcaaⁿ ntyoo' na jnda̱ tqueⁿ nn'aⁿ jo nnom Ty'o̱o̱ts'om. Ndo' ntyoo'ñeeⁿ macanda̱ ntyee wanaaⁿ na nlcwa'na joona'. Sa̱a̱ tcwa' David joona' ndo' mati tquiaaⁿ na tcwa' nn'aⁿ na ñ'eeⁿ ñ'eñê.
42006005	Quia jo' tsoom nda̱a̱na: —Ja na cwiluiindyo̱ tsaⁿ na jnaⁿ cañoom'luee waa na jndo̱ na nntsjo̱o̱ ljo' cal'a nn'aⁿ meiiⁿ xuee na cwita'jndya̱a̱ya.
42006006	Cwiicheⁿ xuee na cwita'jndyee nn'aⁿ, tjaquiee' Jesús wats'om chjoo. Tyo'mo̱o̱ⁿ nda̱a̱ nn'aⁿ. Ndo' jo' jo' m'aaⁿ cwii tsaⁿs'a na jnda̱ tjateii ts'o̱ ntyjaya.
42006007	Ndo' nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ fariseos, jeeⁿ tyoqueⁿna cwenta xeⁿ na nntsein'maⁿ Jesús ts'aⁿwii' xuee na cwita'jndyeena, cha quia jo' nnda̱a̱ nñe'quiana jnaaⁿ'aⁿ.
42006008	Sa̱a̱ mantyjeeⁿ chiuu cwila'tiuuna, jo' chii tsoom nnom ts'aⁿ na jnda̱ tjateii ts'o̱: —Quicantyja', cwintyje' quii'ntaaⁿ nn'aⁿ. Ndo' teicantyja tsaⁿ'ñeeⁿ, teintyjeeⁿ'eⁿ xcwe.
42006009	Jnda̱ jo' tso Jesús nda̱a̱na: —Nncwax'a̱ cwii ñ'oom nda̱a̱'yo', xuee na cwita'jndya̱a̱ya, ¿aa wanaaⁿ na cateijndeii ts'aⁿ x'iaaⁿ'aⁿ na wi' matjom oo aa ticateijneiⁿ juu? ¿Aa cwji'n'maaⁿñê x'iaaⁿ'aⁿ cha ticue' oo aa ca'ñeeⁿ na cue'?
42006010	Jnda̱ chii nty'iaaⁿ'aⁿ nda̱a̱ cha'tsondye nn'aⁿ, tsoom nnom ts'aⁿwii': —Catseiliuu' ts'o̱'. S'aa tsaⁿ'ñeeⁿ na ljo' ndo' tco'ya'ñ'eⁿna' ts'o̱o̱ⁿ.
42006011	Jnaaⁿ' jo' jeeⁿ jla'wjeena Jesús. Ndo' tyo'maⁿna ñ'eⁿ nc'iaana ljo' nnda̱a̱ nl'ana jom.
42006012	Joo ncuee'ñeeⁿ tjawa Jesús cwii ta naquii' jnda̱a̱ na nntseineiiⁿ nnom Ty'o̱o̱ts'om. Ndo' meiiⁿnchaa' tsjom tyotseineiiⁿ nnom.
42006013	Quia na jnda̱ teixuee, tcwaaⁿ nn'aⁿ na cwila'jomndye ñ'eⁿñê. Quii'ntaaⁿna tjeii'ñê canchoo'wendye nn'aⁿ na seicajñoom joona apóstoles, nn'aⁿ na majñom Ty'o̱o̱ts'om ts'iaaⁿ 'naaⁿ'.
42006014	Nmeiiⁿ ncueena: Simón, tsaⁿ na seicajñoom Pedro, ñequio tyjee tsaⁿ'ñeeⁿ, Andrés, ñ'eⁿ Jacobo ñequio Juan, ñ'eⁿ Felipe ñequio Bartolomé,
42006015	ñ'eⁿ Mateo ñequio Tomás, ñ'eⁿ Jacobo jnda Alfeo, ndo' ñ'eⁿ Simón na cwiluena cananista,
42006016	ñ'eⁿ Judas jnda Jacobo ñequio Judas Iscariote, ts'aⁿ na tquiaa cwenta Jesús.
42006017	Jndyocue Jesús ñequio cha'tso nn'aⁿ na cwila'jomndye ñ'eⁿñê. Ty'emeintyjee'na cwii su. Jo' jo' jnda̱ tquie'cañom nt'omcheⁿ nn'aⁿ na cwila'jomndye ñ'oom na mañequiaaⁿ ñequio jndyendye nn'aⁿ na jnaⁿ cha'waa Judea ñequio Jerusalén ñequio 'ndyoo ndaaluee na nndyoo' tsjoom Tiro ñ'eⁿ Sidón. Naⁿ'ñeeⁿ tquiona na nndyena ñ'oom na mañequiaaⁿ, ndo' na nntsein'maaⁿ joona ntycu na cwitjoomna.
42006018	Mati sein'maaⁿ nn'aⁿ na jeeⁿ cwajndii tyoleichuu jndyetia.
42006019	Cha'tsondye nn'aⁿ tyol'uee'ndyena chiuu ya cha nnda̱a̱ nñe'quio'na jom, ee waa najneiⁿ na nn'maⁿ ts'aⁿ xeⁿ nnda̱a̱ nñequiuu' jom. Jo' chii cha'tsondyena n'maaⁿna.
42006020	Quia jo' nty'iaaⁿ'aⁿ nda̱a̱ nn'aⁿ na cwila'jomndye ñ'oom na mañequiaaⁿ, tsoom nda̱a̱na: —'O nn'aⁿ na nty'iaandyo', mañequiaana' na neiⁿ'yo', ee cwilaxmaⁿ'yo' cantyja na matsa̱'ntjom Ty'o̱o̱ts'om.
42006021	’'O nn'aⁿ na cwiwe'jndo'yo' je', mañequiaana' na neiⁿ'yo' ee quia nñequiaa Ty'o̱o̱ts'om cha'cwijom na jnda̱ tjacjo'yo'. ’'O nn'aⁿ na cwityuee'yo' je', mañequiaana' na neiⁿ'yo' ee macwji' Ty'o̱o̱ts'om na chjoo' n'om'yo'.
42006022	’Mañequiaana' na neiⁿ'yo' quia na cwila'jndoo nn'aⁿ 'o na cwilei'ntyjo̱na 'o, na cwila'jnaaⁿ'na 'o, ndo' na cwil'ana na ticuee' n'omna 'o nc'e na m'aⁿ'yo' cantyja 'naⁿ ja na cwiluiindyo̱ ts'aⁿ na jnaⁿ cañoom'luee.
42006023	Manmeiiⁿ' tyota'wi' weloo naⁿ'ñeeⁿ profetas na tyoñequia ñ'oom' Ty'o̱o̱ts'om tandyo xuee. Jo' chii c'om'yo' na t'maⁿ n'om'yo' xuee na cwitjom'yo' nawi'meiⁿ'. Ee t'maⁿ naya 'naⁿ'yo' cwiwiwe cañoom'luee.
42006024	’Sa̱a̱ nnt'uiiwi'na' 'o nn'aⁿ na cwiluiit'maⁿndyo' na quit'maⁿ n'om'yo' juu na tyandyo'. Ee cwe' cantyjati je' na mañequiaana' na t'maⁿ n'om'yo' na jeeⁿ l'ue m'aⁿ'yo'.
42006025	’Nnt'uiiwi'na' 'o nn'aⁿ na cwicwa'jaacjo'yo' je'. Ee nncue'ntyjo̱ xuee na nnc'om'yo' cha'cwijom na ñejndo'yo'. ’Nnt'uiiwi'na' 'o nn'aⁿ na jeeⁿ neiⁿ'yo' je'. Ee nncue'ntyjo̱ xuee na nntyuee'yo' ndo' nla'xua'yo' na chjoo' n'om'yo'.
42006026	’Nnt'uiiwi'na' 'o nn'aⁿ na je' jndye nn'aⁿ cwitjeii'yana 'o. Ee maluaa' ñel'a weloo naⁿ'ñeeⁿ. Tyoluena ñ'oom ya cantyja 'naaⁿ joo profetas na cwe' tyonquio'nn'aⁿ joona.
42006027	’Sa̱a̱ matsjo̱o̱ya nda̱a̱' 'o nn'aⁿ na cwindye'yo' ñ'oom na mañequiaya: C'om'yo' na wi' n'om'yo' nn'aⁿ na jndoo 'o. Ndo' cal'a'yo' na ya nn'aⁿndyo' ñ'eⁿ nn'aⁿ na ticuee' n'om 'o.
42006028	Cataⁿ'yo' na catio'naaⁿñe Ty'o̱o̱ts'om nn'aⁿ na cwituee' ñ'oom wi' nacjo'yo'. Ndo' calaneiⁿ'yo' nnoom cantyja 'naaⁿ nn'aⁿ na cwila'jnaaⁿ'na 'o.
42006029	'Ñeeⁿ na mmeiⁿ' nda' ntsmaⁿ', mati cwiicheⁿ ntyja quiaa' na mmeiⁿ' nda'. Ndo' 'ñeeⁿ na nncwji' liaatco 'naⁿ', mati quiaa' cotom' na nncjaañ'oom.
42006030	Meiⁿ'ñeeⁿcheⁿ ts'aⁿ na macaⁿ cwii 'naⁿ njom', quiaa'. Ndo' xeⁿ tjañ'oom ts'aⁿ 'naⁿ' ndo' tiñe'catseilcweeⁿ'eⁿ juuna', tintseincjoo'ndyu' na calcwe'na'.
42006031	Cha'xjeⁿ na l'ue n'om'yo' na cal'a nn'aⁿ ñ'eⁿndyo', majo'ti cal'a' 'o ñ'eⁿndye joona.
42006032	’Xeⁿ m'aⁿ'yo' na wi' n'om'yo' cwe' tomti nn'aⁿ na mati wi' n'om 'o, quia jo' ¿yuu waa na yaticheⁿ cwil'a'yo'? Ee nn'aⁿ na tyoola't'maaⁿ'ndyena Ty'o̱o̱ts'om m'aⁿna na wi' n'omna nc'iaana na wi' n'om joona.
42006033	Xeⁿ cwil'a'yo' na ya nn'aⁿndyo' cwe' tomti ñ'eⁿ nn'aⁿ na mati cwil'a na ya nn'aⁿndyena ñ'eⁿndyo', ¿yuu waa na jeeⁿ ya cwil'a'yo'? Ee mati nn'aⁿ na cwila'xmaⁿ jnaⁿ majo'ti cwil'ana.
42006034	Ndo' xeⁿ cwitei'jndei'yo' 'naⁿ nn'aⁿ na nquiu'yo' na mati joo nntei'jndeii 'o, quia jo' ¿yuu waa na yaticheⁿ cwil'a'yo'? Ee mati nn'aⁿ na cwila'xmaⁿ jnaⁿ cwitei'jndeiina 'naⁿ nda̱a̱ nc'iaana ee manquiuna na nnjoom jo'.
42006035	Sa̱a̱ 'o je' c'om'yo' na wi' n'om'yo' nn'aⁿ na jndoo 'o. Cal'a'yo' na ya nn'aⁿndyo' ñequio cha'tsondye nn'aⁿ. Catei'jndei'yo' 'naⁿ na cwilei'ñ'om'yo' nn'aⁿ, meiiⁿ ticantyjaa' n'om'yo' na nla'lcwe'na. Quia jo' t'maⁿ naya nnda'yo' cañoom'luee. Ndo' nlaxmaⁿ'yo' ntseinda Ty'o̱o̱ts'om na m'aaⁿ nandyeticheⁿ. Ee mati jom m'aaⁿ na wi' ts'oom meiiⁿ nn'aⁿ na l'o̱ meiiⁿ mach'eeⁿ ya joona. Ndo' wi' ts'oom nn'aⁿ na wi'ndye.
42006036	C'om'yo' na wi' n'om'yo' cha'tsondye nn'aⁿ cha'xjeⁿ nquii Tsotye'yo' m'aaⁿ na wi' ts'oom cha'tsondye nn'aⁿ.
42006037	Tintu'xeⁿ'yo' nn'aⁿ na cwe' xjeⁿto 'o, cha meiⁿ tincu'xeⁿ Ty'o̱o̱ts'om 'o. Tintio'yo' nn'aⁿ l'o̱ nawi' cha tintioom 'o l'o̱ nawi'. Cala't'maⁿ n'om'yo' nn'aⁿ cha mati nntseit'maⁿ ts'oom 'o.
42006038	Quia'yo' na cateijndeiina' nn'aⁿ, quia jo' mati nnto'ñoom'yo' na nnteijndeiina' 'o. Ee Ty'o̱o̱ts'om nñequiaaⁿ na nnto'ñoom'yo' cwii na canda̱a̱' tu'xeⁿna'. Jo' jo' matseijomna' cha'cwijom cwii 'naⁿ na teincwii'na', tyeⁿ ty'ecuena' hasta too' wantyjo. Ee cantyjati xjeⁿ na cwiñe'quia'yo' nda̱a̱ nn'aⁿ, majo'ti nntseilcwe' Ty'o̱o̱ts'om na cwii nnjoom nda̱a̱'yo'.
42006039	Mati seineiⁿ Jesús nda̱a̱na cwii ñ'oom na tjañoom', tsoom: —¿Aa nnda̱a̱ nncjaañ'oom tsaⁿnchjaaⁿ' cwiicheⁿ tyjenchjaaⁿ'aⁿ? ¿Aa nchii wendyena nntiomna' ts'om tsue'tsjoom?
42006040	Xocats'aana' na ts'aⁿ na matsei'naaⁿ' cwiluiit'maⁿñetyeeⁿ, nchiiti ts'aⁿ na ma'mo̱ⁿ nnoom. Sa̱a̱ quia na jnda̱ sei'naaⁿ'ñ'eeⁿ cha'tso na t'mo̱ⁿ tsaⁿ'ñeeⁿ nnoom, quialjo'cheⁿ nntseijomna' jom cha'na ts'aⁿ na t'mo̱ⁿ nnoom.
42006041	’¿Chiuu na jeeⁿ ndo' jnda̱ na njom ts'omnnom x'ia', sa̱a̱ tiqueⁿ' cwenta ts'oom tscaa' na njom ts'omnjom' nncu'?
42006042	¿Chiuu na jeeⁿ ñe'catseijndaa'ndyu' jnaaⁿ' x'ia'? ¿Aa nntsu'yu' nnoom: “Cwa 'u nn'aⁿya, quiaa' na nncwjii'a ntquioo' jnda̱ na njom ts'omnjom'”, sa̱a̱ manncu' tiqueⁿ' cwenta ts'oom tscaa' na njom ts'omnjom'? 'U ts'aⁿ na mache' na matseicanda̱a̱'ndyu' cha canty'iaa nn'aⁿ, najndyee cwji' ts'oom tscaa' na njom ts'omnjom' nncu', quia jo' tquio'ya' na nncwji' ntquioo' jnda̱ ts'omnnom x'ia'.
42006043	’Ticwii cwii ts'oom na ya xocats'aana' ta̱ na tis'a. Ndo' ts'oom na tis'a meiⁿ xocats'aana' ta̱ na ya.
42006044	Ticwii cwii ts'oom, ta̱a̱'na' ma'mo̱ⁿna' ljo' ts'oom juuna'. Ee tijoom nntseicjoo ts'aⁿ ta̱ higo ts'oom nioom. Meiⁿ tijoom nntseicjoo ts'aⁿ ta̱uva cwii ts'o̱o̱ nioom.
42006045	Maluaa' matseijomna' nn'aⁿ cha'na n'oom ntjom. Juu ts'aⁿ na ya ts'aⁿñe, mach'eeⁿ yuu na ya, ee naquii' ts'oom cwinaⁿ na ya na matseitioom. Sa̱a̱ ts'aⁿ na wi'ñe, mach'eeⁿ yuu na tis'a, ee naquii' ts'oom cwinaⁿ nawi' na matseitioom. Ticwii cwii ts'aⁿ cantyjati na matseitiuu naquii' ts'om, maxjeⁿ jo' matseineiⁿ.
42006046	’¿Chiuu na cwindu'yo' na Ta ja quia na cwi'maⁿ'yo' ja ndo' tiñe'calacanda̱'yo' ñ'oom na matsjo̱o̱ nda̱a̱'yo'?
42006047	Ticwii cwii ts'aⁿ na macwjee'cañoom ja na mandii ñ'oom na matsjo̱o̱ nmeiiⁿ, ndo' matseicanda̱ joona', m'mo̱o̱ⁿya nda̱a̱'yo' chiuu matseijomna' tsaⁿ'ñeeⁿ.
42006048	Matseijomna' jom cha'cwijom cwii ts'aⁿ na jndo̱' ts'om na s'aa waa'. Tyoca'ñeeⁿ njoom, tyeⁿ tqueeⁿ tsiaⁿtsjo̱' cha jndeii w'aa. Quia na tyjee' jndaa, tco̱o̱na' tyuaatcwii, jndeii tyocjaacameiiⁿ'ñena' ndaa w'aa'ñeeⁿ. Sa̱a̱ tîcats'eiina' ee na tyeⁿ tjaluiina' nacjoo' tsiaⁿtsjo̱'ñeeⁿ.
42006049	Sa̱a̱ juu ts'aⁿ na cwe' mandii ñ'oom na matsjo̱o̱ ndo' titseicanda̱ joona', tsaⁿ'ñeeⁿ matseijomna' cha'cwijom cwii ts'aⁿ na tijndo̱' ts'om na s'aa waa' na cwe' jnaⁿtona' nomtyuaa. Tjaa'naⁿ niaⁿljo̱' tuii. Quia na tyjee' jndaa ndo' jndeii tyocjaacameiiⁿ'ñena' w'aa'ñeeⁿ, mantyja tmeiⁿ'na' juuna'. Ndo' t'maaⁿ' tsuu cantyja 'naaⁿ'na'.
42007001	Jnda̱ na seineiⁿ Jesús cha'tso ñ'oommeiⁿ' na tyondye nn'aⁿ, quia jo' tjaaⁿ tsjoom Capernaum.
42007002	Tsjoom'ñeeⁿ m'aaⁿ cwii capeitaⁿ na matsa̱'ntjom cwii siaⁿnto sondaro. Ndo' m'aaⁿ cwii mosoom'm na jeeⁿ wi' ts'oom, mañe'cue' na nioom wii'.
42007003	Quia na jñeeⁿ ñ'oom cantyja 'naaⁿ' Jesús, jñoom nt'om nn'aⁿ na cwiluiitquiendye nda̱a̱ nn'aⁿ judíos na c'oocal'ana ty'oo na candyoya Jesús na nntsein'maⁿ tsaⁿ'ñeeⁿ mosoom'm.
42007004	Jnda̱ tquiena na m'aaⁿ Jesús, ñequio ñ'oom ty'oo tyoluena nnoom: —Ts'aⁿ na jñom jâ, ya ts'aⁿñe, jo' chii maty'iomna' na catseiñ'oom'ndyu' jom.
42007005	Ee jeeⁿ wi' ts'oom jaa nn'aⁿ tsjaaⁿ Israel, ndo' s'aaⁿ wats'om 'naaⁿyâ.
42007006	Quia jo' tja Jesús ñ'eⁿ naⁿ'ñeeⁿ. Quia ma'ooquiena waa' capeitaⁿ, jñom tsaⁿ'ñeeⁿ nt'om nn'aⁿ na ya ñ'oom jom ñ'eⁿndye na c'oocaluena nnom Jesús: —Ta, ndi' matso ts'aⁿ na wii' mosoo' ticatseixmaaⁿ na nncja'quie' naquii' waⁿ'aⁿ, jo' chii tiñe'tseicachjuutyeeⁿ 'u.
42007007	Meiⁿ cwe' na nndyocatjomñê 'u, ticatseixmaaⁿ. Ndo' ntyjeeⁿ na meiiⁿ cwe' ñ'oom na nntsu', nn'maⁿ mosoom'm.
42007008	Ee jom m'aaⁿ nacje 'naaⁿ' ts'aⁿ na matsa̱'ntjom jom. Ndo' mati m'aⁿ sondaro nacje 'naaⁿ'aⁿ. Quia na nntsoom nnom cwii joona: “Luaa' cja'”, wjaa tsaⁿ'ñeeⁿ. Ndo' quia na nntsoom nnom cwiicheⁿ: “Candyo' luaa”, ndyo. Mati quitsoom nnom cwii cwii mosoom'm: “Catsa' luaa”, ndo' nnts'aa.
42007009	Quia na jndii Jesús ñ'oomwaa', jeeⁿ tjawee' ts'oom cantyja 'naaⁿ' tsaⁿ'ñeeⁿ. Taqueeⁿ nty'iaaⁿ'aⁿ nda̱a̱ nn'aⁿ na 'oontyjo̱ naxeeⁿ'eⁿ, tsoom: —Candye'yo' nntsjo̱o̱, meiⁿ cwii ts'aⁿ tyooljeiya quii'ntaaⁿ jaa nn'aⁿ Israel, na t'maⁿ matseiyu'ya ts'om cha'na tsaⁿm'aaⁿ'.
42007010	Quia na jnda̱ ty'elcwee' nn'aⁿ na jñom capeitaⁿ, jliuna na jnda̱ n'maⁿ moso na wii'.
42007011	Jnda̱ tuii na luaa', tja Jesús tsjoom na jndyu Naín. Ndo' jndye nn'aⁿ na cwila'jomndye ñ'oom na mañequiaaⁿ ty'ena ñ'eⁿñê ñequio jndye nt'omcheⁿ nn'aⁿ.
42007012	Quia na jnda̱ teindyoona 'ndyoots'a tatiom nnom tsjoom, jliuna na cwicalui' nn'aⁿ na 'oocaty'iuu ts'oo, tsaⁿs'a jnda cwii yuscu na jnda̱ ljoñe. Tsaⁿs'a'ñeeⁿ macanda̱ ñenquii tuiiñe. Jndye nn'aⁿ tsjoom'ñeeⁿ ty'ela'jomndye ñ'eⁿ yuscu'ñeeⁿ.
42007013	Jnda̱ na nty'iaa' Ta Jesús yuscu'ñeeⁿ tioo na jeeⁿ wi' ts'oom juu. Tsoom nnom: —Tanty'ioo'.
42007014	Quia jo' tjantyjaaⁿ'aⁿ, tyeⁿnquioom'm yuu na njom ts'oo. Ndo' nn'aⁿ na cho juuna', ty'emei'ntyjee'na. Matsoom nnom ts'oo'ñeeⁿ: —Aa ndi' sa, matsjo̱o̱ njom': Quicantyja'.
42007015	Ndo' teicantyja ts'aⁿ na jnda̱ tue', to̱o̱ⁿ'o̱ⁿ na matseineiiⁿ. Tquiaa Jesús jom l'o̱ tsoñeeⁿ.
42007016	Jeeⁿ ndya' seicaty'uena' cha'tso nn'aⁿ. Tyola't'maaⁿ'ndyena Ty'o̱o̱ts'om, tyoluena: —Jnda̱ teitquioo'ñe cwii profeta quii'ntaaⁿya na t'maⁿ tseixmaaⁿ. Ndo' mati tyoluena: —Ty'o̱o̱ts'om jnda̱ tyjee'cañoom na mateijneiⁿ jaa na cwiluiindyo̱ cwentaaⁿ'aⁿ.
42007017	Ndo' tjanty'ee ñ'oom cantyja 'naaⁿ' na luaa' s'aa Jesús cha'waa ts'o̱ndaa Judea ñequio njoom na niom ndiocheⁿ jo' jo'.
42007018	Nn'aⁿ na cwila'jomndye ñ'oom na mañequiaa Juan, jla'candiina jom cha'tso ñ'oommeiⁿ'. Quia jo' t'maaⁿ wendye naⁿ'ñeeⁿ.
42007019	Jñoom joona na c'oota'x'ena 'ndyoo Jesús, ¿aa jom cwiluiiñê nquii na nncwjee'cañoom tsjoomnancue oo aa nncwindoo'na cwiicheⁿ?
42007020	Ndo' quia na jnda̱ tquie'cañom naⁿ'ñeeⁿ Jesús, jluena nnoom: —Juan tsaⁿ na matseits'oomñe nn'aⁿ, jom jñoom jâ na m'aaⁿ' na cata'x'a̱a̱yâ njom': “¿Aa 'u cwiluiindyu' nquii na nncwjee'cañoom tsjoomnancue, oo aa nncwindo̱o̱'â cwiicheⁿ?”
42007021	Juu xjeⁿ'ñeeⁿ tyotsein'maⁿ Jesús jndye nn'aⁿ na wii ñequio ntycu na tcuu wjaana'. Mati tyotsein'maaⁿ nn'aⁿ na maleichuu jndyetia, ndo' s'aaⁿ na nty'iaa nn'aⁿ na nchjaaⁿ.
42007022	Jnda̱ chii tsoom nda̱a̱ nn'aⁿ na jñom Juan: —Catsa'yo', cala'candii'yo' Juan ljo' na jnda̱ jndye'yo', ndo' na jnda̱ nty'ia'nda̱a̱'yo' jndye nn'aⁿ n'maaⁿ. Nn'aⁿ na nchjaaⁿ jnda̱ teitquioo. Ndo' nn'aⁿ na ntjeiⁿ nc'ee', je' ya cwi'ooca'. Nn'aⁿ na cho tycu lepra, je' jnda̱ n'maaⁿ. Nn'aⁿ na candaa, je' ya cwindye. Nn'aⁿ na jnda̱ tja̱, jnda̱ cwitando'nnda'. Ndo' ndyeñeeⁿ' jnda̱ macwindye ñ'oom naya 'naaⁿ' Ty'o̱o̱ts'om.
42007023	Ndo' mañequiaana' na neiiⁿ' meiⁿcwi'ñeeⁿcheⁿ ts'aⁿ na ticwji'ñe cantyja 'naⁿya.
42007024	Jnda̱ na ty'elcwee' nn'aⁿ na jñom Juan, to̱' Jesús na matseineiiⁿ nda̱a̱ nn'aⁿ na m'aⁿ nacañom'm cantyja 'naaⁿ' Juan. Matsoom: —¿Chiuu waa saacanty'ia'yo' na sa'yo' ndyuaa na tja nn'aⁿ c'oom yuu na tyom'aaⁿ Juan? ¿Aa nty'ia'yo' jom cha'cwijom cwii tsmaaⁿ na maleiñ'oomñe jndye? Ntyjii nchii jo'.
42007025	Quia jo' ¿chiuu waa na saacanty'ia'yo'? ¿Aa nty'ia'yo' jom na cweⁿ liaa na jeeⁿ jnda? Ntyjii nchii jo'. Queⁿ'yo' cwenta, nn'aⁿ na cwicwee' liaa na jnda, joona jeeⁿ l'ue m'aⁿna ndo' ya cwic'eeⁿna quii' lan'iaaⁿ nt'maⁿ.
42007026	Quia jo' ¿chiuu waa na saacanty'ia'yo' na sa'yo'? ¿Aa nty'ia'yo' na cwiluiiñê profeta? Mayuu' na jo' jom. Ndo' t'maⁿti matseixmaaⁿ, nchiiti meiⁿnquia profeta.
42007027	Ee waa ljeii na matseineiⁿna' cantyja 'naaⁿ'aⁿ. Matsona': Ja majño̱o̱ⁿñetya̱ya cwii moso 'naⁿya na wjaajndyee cantyja na nncja' na wjaañ'oom ñ'oomya. Jom nncwji'yuu'ñê cantyja 'naⁿ' cha nnc'omc'eendye nn'aⁿ quia na nncue'cañoom'.
42007028	Candye'yo' nntsjo̱o̱, quii'ntaaⁿ nn'aⁿ na m'aⁿ tsjoomnancue, tijoom ñet'oom cwii profeta na t'maⁿti cwiluiiñe cha'na Juan. Sa̱a̱ meiiⁿ na ljo', ts'aⁿ na cjeti mach'ee, juu t'maⁿti cwiluiiñe yuu na matsa̱'ntjom Ty'o̱o̱ts'om, nchiiti Juan.
42007029	Cha'tso nn'aⁿ na jndye ñ'oom na seineiⁿ Juan mandiñ'eeⁿ nn'aⁿ na cwito'ñoom s'om ts'iaaⁿnda̱a̱ nn'aⁿ cwentaa' gobiernom, ñequio cha'tso nt'omcheⁿ nn'aⁿ, teits'oomndyena s'aa Juan ee jla'no̱ⁿ'na na xcwe mach'ee Ty'o̱o̱ts'om.
42007030	Sa̱a̱ nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés, l'ana na ticwil'ue ñ'oom na seijndaa'ñe Ty'o̱o̱ts'om na nlui'n'maaⁿndyena, jo' chii tînquiandyena na nntseits'oomñe Juan joona.
42007031	Quia jo' tso Jesús nda̱a̱na: —¿Ljo' nntseijoom'ndyo̱ cantyja 'naⁿ'yo' ñequio cha'tso nt'omcheⁿ nc'iaa'yo' na m'aⁿ je'? Ndo' ¿'ñeeⁿ matseijomna' 'o?
42007032	Matseijomna' 'o cha'na yocanch'u na tileicatjoom' na cwinquioo' na meindyuaandye ts'om nataa. Cwila'xuaana nda̱a̱ nc'iaana, cwiluena: “Cwitjo̱o̱'â tsmaaⁿ na macoco ts'aⁿ sa̱a̱ 'o tiñe'cala'jnom'yo'. Cwitaayâ som ts'oo sa̱a̱ mati tiñecatyuee'yo'.”
42007033	Ee tyjee'cañoom Juan, ts'aⁿ na ñeseits'oomñe nn'aⁿ, jom tîcwaaⁿ'aⁿ nantquie na ya, meiⁿ winom tîc'om. Sa̱a̱ 'o cwindu'yo': “Tsaⁿjndii matseixmaaⁿ.”
42007034	Ndo' ja na cwiluiindyo̱ ts'aⁿ na jnaⁿ cañoom'luee, jnda̱ tyja̱caño̱o̱ⁿya 'o. Ja matseijomndyo̱ ñ'eⁿ nn'aⁿ, macwa'a ndo' ma'ua. Sa̱a̱ 'o cwindu'yo' na ja cwiluiindyo̱ ts'aⁿ na jeeⁿ cwa', jeeⁿ 'uu. Ndo' mati cwindu'yo' na ja matseix'iaa'ndyo̱ ñ'eⁿ nn'aⁿ na cwito'ñoom s'om cwentaa' gobiernom ñequio nn'aⁿ na cwila'tjo̱o̱ndye nnom Ty'o̱o̱ts'om.
42007035	Sa̱a̱ tints'aa ee cha'tso ljo' na mach'ee Ty'o̱o̱ts'om cwit'mo̱o̱ⁿna' na jndo̱' ts'oom.
42007036	Cwii ts'aⁿ fariseo tqueeⁿ'ñê Jesús waⁿ'aⁿ na nlcwa'na. Ndo' tjaquiee' Jesús quii' waa' fariseo'ñeeⁿ ndo' tjacjom nacañom' meiⁿsa.
42007037	Cwii yuscu tsjoom'ñeeⁿ na cwe' luaa' m'aaⁿ ñ'eⁿ naⁿnom, quia na jñeeⁿ na wacatyeeⁿ Jesús nacañoom' meiⁿsa waa' fariseo, jndyoñ'oom cwii tsioo na tuiina' ñ'eⁿ tsjo̱' canchii' na njom ncheⁿ' cachi.
42007038	Jndyomeintyjeeⁿ'eⁿ nacañoom' nc'ee Jesús. To̱o̱ⁿ'o̱ⁿ na maty'ioom ndo' cwiquiaa ndaannoom nacjoo' nc'ee Jesús. Ñequio sooxqueeⁿ tyowee'ñê nc'ee Jesús. Tyo'om nc'ee ndo' tyoñ'oomñê ncheⁿ' cachi'ñeeⁿ.
42007039	Ndo' juu ts'aⁿ fariseo na tqueeⁿ'ñê Jesús na catseijomñe ñ'eⁿñê, nty'iaaⁿ'aⁿ na luaa'. Quia jo' seitioom naquii' ts'oom: “Tsaⁿm'aaⁿ, xeⁿ mayuu' cwiluiiñê profeta, jnda̱ sei'no̱o̱ⁿ'o̱ⁿ 'ñeeⁿ yuscum'aaⁿ' na manquiu' jom, ndo' ljo' mayaaⁿ'. Ee tsaⁿm'aaⁿ', ts'aⁿ na cwe' luaa' m'aaⁿ ñ'eⁿ naⁿnom.”
42007040	Quia jo' tso Jesús nnom fariseo'ñeeⁿ: —Aa ndi', Simón, waa cwii na ñe'catsjo̱o̱ njom'. T'o̱ Simón, tsoom: —Ta, catsu' nndii.
42007041	Tso Jesús: —Tyom'aaⁿ cwii ts'aⁿ na teijndeii s'om nn'aⁿ. Ndo' t'om we nn'aⁿ na tyocacho'jnaⁿ nnoom. Cwii tsaⁿ'ñeeⁿ tyocachujnaaⁿ 'om siaⁿnto denarios. Ndo' cwiicheⁿ tsaⁿ'ñeeⁿ tyocachujnaaⁿ ñewen'aaⁿ nchoo' qui denarios.
42007042	Ndo' naⁿ'ñeeⁿ tîcanda̱a̱ nntioomna, sa̱a̱ meiiⁿ na ljo', wendyena seit'maⁿ ts'oom. Quia jo' ¿cwaaⁿ cwii na wendye naⁿ'ñeeⁿ nnc'oom na jndati ntyjii ñ'eⁿñê?
42007043	T'o̱ Simón, matsoom: —Matseitiuuya ts'aⁿ na t'maaⁿ'ti chujnaⁿ nnoom, juu tsaⁿ'ñeeⁿ jndati ntyjii jom. Quia jo' matso Jesús nnoom: —Majo'ndyo macwji' cwenta.
42007044	Jnda̱ jo' taqueeⁿ, nty'iaaⁿ'aⁿ yuscu'ñeeⁿ, matsoom nnom Simón: —¿Aa manty'ia' yuscum'aaⁿ'? Ja jndyo̱quia̱'a wa', tînquiaa' ndaa na nntmaⁿ nc'a̱ sa̱a̱ tsaⁿm'aaⁿ' je', jnda̱ tmaaⁿ nc'a̱ ñequio ndaannoom. Ndo' jnda̱ tyuee'ñê nc'a̱ ñequio sooxqueeⁿ.
42007045	'U tîc'ua' ntsmaaⁿ'a cha'na waa costumbre, sa̱a̱ tsaⁿm'aaⁿ' cantyjati na jndyo̱quia̱'a wa', tyoocjaameintyjeeⁿ'eⁿ na ma'om nc'a̱.
42007046	'U tîcwjaa'ndyu' seitye xqua̱a̱ⁿ sa̱a̱ tsaⁿm'aaⁿ' jnda̱ ty'oomñê ncheⁿ' cachi nc'a̱.
42007047	Jo' chii matsjo̱o̱ njom' cha'tso na matseitjo̱o̱ñê jnda̱ seit'maⁿ ts'o̱o̱ⁿ, jo' na jeeⁿ jnda ntyjeeⁿ ja. Sa̱a̱ juu ts'aⁿ na m'aaⁿ' ts'om nquii na tit'maⁿ matseitjo̱o̱ñe, meiiⁿ na matseit'maⁿ ts'o̱o̱ⁿ juu, maxjeⁿ ticuee' na jnda ntyjii ñ'eⁿndyo̱.
42007048	Jnda̱ chii matsoom nnom yuscu'ñeeⁿ: —Jnda̱ seit'maⁿ ts'o̱o̱ⁿya cha'tso jnaⁿ'.
42007049	Nn'aⁿ na meindyuaandye ñ'eⁿñê nacañoom' meiⁿsa, to̱'na na cwiluena nda̱a̱ nc'iaana: —¿'Ñeeⁿ cwiluiiñe tsaⁿm'aaⁿ' na mati matseit'maⁿ ts'oom jnaaⁿ nn'aⁿ?
42007050	Sa̱a̱ matsoom nnom yuscu'ñeeⁿ: —Nc'e na matsei'yu'ya ts'om' ñ'eⁿndyo̱, jo' na jnda̱ jlui'ya'. Cja' na meiⁿcwii ñomtiuu tanc'oom'.
42008001	Jnda̱ jo' tja Jesús cha'tso njoom nt'maⁿ ñequio njoom nch'u na tyoñequiaaⁿ ñ'oom. Tyotseicañeeⁿ nn'aⁿ ñ'oom naya cantyja na matsa̱'ntjom Ty'o̱o̱ts'om. Ndo' ñ'eeⁿ nn'aⁿ na canchoo'we ñ'eⁿñê.
42008002	Mati ty'e ñ'eeⁿ yolcu na jnda̱ sein'maaⁿ na ñejleichuu jndyetia. Ndo' ñ'eeⁿ nt'omcheⁿ yolcu na jnda̱ sein'maaⁿ cwii cwii nnom ntycu na ñetjoom. Cwii joona jndyu María Magdalena, tsaⁿ na jnda̱ tjei' Jesús ntquiee' naⁿjndii naquii' ts'om.
42008003	Ndo' ñ'eⁿ Juana, jom scuu' Chuza, ts'aⁿ na mando' ts'iaaⁿ 'naaⁿ' Herodes. Ndo' mati ñ'eⁿ Susana, ñequio jndyendye nt'omcheⁿ yolcu. Tyocaljondyena s'om na tyotei'jndeiina Jesús 'naⁿ na macaⁿna' jom ñ'eⁿ nn'aⁿ canchoo'we.
42008004	Tjomndye cwii tmaaⁿ' t'maⁿ nn'aⁿ nacañoom' Jesús, na jnaⁿna cwii cwii njoom. Tyotseineiiⁿ ñ'oom na tjañoom' nda̱a̱na.
42008005	Matsoom: —Tyom'aaⁿ cwii ts'aⁿ na tyoch'ee ts'iaaⁿ jnda̱a̱. Tjaaⁿ, tjacjoom'm lqueeⁿ trigo. Ndo' yocheⁿ na tyojoom'm lqueeⁿ'ñeeⁿ, nt'om jo' tquiaa ts'om nato. Joona' ndyue nn'aⁿ ndo' nt'om tcwa' cantsaa.
42008006	Ndo' nt'om lqueeⁿ'ñeeⁿ tquiaana' yuu na jeeⁿ ljo̱'. Quia jnda̱ t'oomna', mantyja tjacaaⁿna' ee titeiiⁿ' tyuaa.
42008007	Ndo' nt'om lqueeⁿ'ñeeⁿ tquiaana' yuu na too' nda' l'o̱o̱ nioom. Ñe'naaⁿ' ty'ewijnda̱na', sa̱a̱ l'o̱o̱ nioom'ñeeⁿ tco̱'na' joona'.
42008008	Ndo' nt'om tsjaaⁿ lqueeⁿ'ñeeⁿ tquiaana' yuu na ya ts'o. T'oomna' ndo' l'ana' cwii cwii siaⁿnto lqueeⁿ na cwiina'. Jnda̱ na tsoom ñ'oommeiⁿ', seineiiⁿ na c'uaati, matsoom: —'Ñeeⁿ juu na niom lue' n'om lua'qui na nndii, candiiya.
42008009	Ndo' nn'aⁿ na cwila'jomndye ñ'eⁿñê ta'x'eena nnoom chiuu ma'mo̱ⁿ ñ'oom tjañoom'waa'.
42008010	T'o̱ Jesús matsoom: —Nda̱a̱' 'o mañequiaa Ty'o̱o̱ts'om na caliu'yo' ñ'oom wanty'iuu' cantyja 'naaⁿ' na matsa̱'ntjoom. Sa̱a̱ nda̱a̱ nt'omcheⁿ nn'aⁿ matseina̱ⁿya ñ'oom na wjaañoom', cha meiiⁿ na cwinty'iaa nda̱a̱na sa̱a̱ tixoqueⁿna cwenta ndo' meiiⁿ na cwindyena sa̱a̱ xocala'no̱ⁿ'na.
42008011	’Luaa ma'mo̱ⁿ ñ'oom tjañoom'waa'. Lqueeⁿ trigo na tjacju' ts'aⁿ, ñ'oom' Ty'o̱o̱ts'om jo'.
42008012	Lqueeⁿ na tquiaa ts'om nato, jo' jo' nn'aⁿ na cwindye ñ'oom' Ty'o̱o̱ts'om. Mantyja ndyo tsaⁿjndii, macwjeeⁿ'eⁿ ñ'oom'ñeeⁿ naquii' n'omna cha tila'yu'na, tilui'yana.
42008013	Lqueeⁿ na tquiaa yuu na jeeⁿ ljo̱', jo' jo' nn'aⁿ na cwindye ñ'oom' Ty'o̱o̱ts'om. Cwila'yu'na cwantindyo xuee sa̱a̱ quia na mandyo cwii na maco'wi'na' joona, cwi'ndyena.
42008014	Ndo' lqueeⁿ na tquiaa yuu na too' nda' l'o̱o̱ nioom, mati nn'aⁿ na cwindye ñ'oom' Ty'o̱o̱ts'om. Sa̱a̱ joona, jeeⁿ m'aⁿna ñ'omtiuu chiuu na cwii 'oom'aⁿtina. Ñe'cuaa 'naaⁿna, ndo' ñe'c'omna cantyja na neiⁿnco tsjoomnancue. Jo' chii tjaa'naⁿ cwii nnom na cwiwitquioo' cantyja 'naaⁿna na cwila'ñ'oom'ndyena ñ'oom' Ty'o̱o̱ts'om.
42008015	Ndo' tsjaaⁿ na tquiaa yuu na ya ts'o, mant'omcheⁿ nn'aⁿ na cwindye ñ'oom' Ty'o̱o̱ts'om. Ñequio na xcwee' n'omna cwila'wena ñ'oom na cwindyena naquii' n'omna. Tica'ndyenc'uaa'ndyena meiiⁿ nawi' cwitjoomna. Cantyja na cwil'ana cwiwitquioo' na cwinaⁿndyena yuu na matsona'.
42008016	Seineiⁿ Jesús cwiicheⁿ ñ'oom na tjañoom'. Tsoom nda̱a̱na: —Tjaa'naⁿ 'ñeeⁿ juu na nntseicw'aa lámpara jnda̱ chii nntseicoom'm juuna' ñ'eⁿ xuaa oo nncwjaa'ñê juuna' nacjee' jnduu. Maxjeⁿ nntseintyja ts'aⁿ juuna' cha na xuee nnty'iaa nn'aⁿ na nnc'ooquie'.
42008017	Cha'tso na mats'aa je' na ticaliu cha'tsondye nn'aⁿ, mancjo'yo' nlacano̱o̱ⁿ'yo' joona' nda̱a̱na. Ndo' cwii cwii ñ'oom wjaañoom' na matseina̱ⁿya je' maxjeⁿ nncue'ntyjo̱ na meiⁿquiayuucheⁿ nla'no̱ⁿ' nn'aⁿ juuna'. Maxjeⁿ nncuaa tyenquiona'.
42008018	’Jo' chii queⁿ'ya'yo' cwenta joo ñ'oommeiiⁿ na matseina̱ⁿya nda̱a̱'yo'. Ee juu ts'aⁿ na mamaleiñ'oom nlo'ñomti sa̱a̱ ts'aⁿ na tjaa ljo' coleiñ'oom, nlui'ñ'eⁿ mandiñ'eⁿ ljo' na matseitioom na niom naquii' l'o̱o̱ⁿ.
42008019	Tsondyee Jesús ñequio ntyjeeⁿ tquie'cañomna, sa̱a̱ tîcanda̱a̱ nnc'oontyjaa'na jom ee jeeⁿ jndye nn'aⁿ.
42008020	Ndo' seicandii ts'aⁿ jom, tso: —Ch'eⁿ m'aaⁿ tso'ndyo' ñequio nty'iu'. Ñe'cala'neiⁿna ñ'eⁿndyu'.
42008021	T'o̱o̱ⁿ tsoom: —Joo nn'aⁿ na cwindye ñ'oom 'naaⁿ' Ty'o̱o̱ts'om ndo' cwila'canda̱ juuna', naⁿ'ñeeⁿ cwiluiindye tsondyo̱ya ndo' ntyjo̱ya.
42008022	Cwii xuee'ñeeⁿ tuo̱ Jesús ts'om cwii w'aandaa ñequio nn'aⁿ na cwila'jomndye ñ'oom'm. Tsoom nda̱a̱na: —Cjaaya xndyaa' ndaaluee. Quia jo' jnaⁿna ts'o̱ndaa Galilea, to̱'na na 'oowity'ioo'na juuna'.
42008023	Yocheⁿ na cwiwi'ty'ioo'na, tsoo Jesús. Ndo' jndeii tioo jndye nnom ndaaluee'ñeeⁿ. Tiomna' ndaa ts'om w'aandaa. Waa na teincuu' na nnc'u'na' juuna'.
42008024	Ndo' ty'entyjaa'na jom, jla'nlcwina jom, jluena: —'U Maestro, manncwja̱a̱ya. Jnda̱ na lcweeⁿ, seitiaaⁿ'aⁿ jndye ñequio nmo̱ⁿ ndo' jla'cheⁿna'. S'aana' na wacheeⁿ nnom ndaaluee.
42008025	Quia jo' tsoom nda̱a̱na: —¿Yuu waa na ma'mo̱ⁿna' na cwilayu'ya n'om'yo'? Sa̱a̱ joona jla'catyuendyena ndo' tjaawee' n'omna. Tyoluena nda̱a̱ nc'iaana: —¿'Ñeeⁿ cwiluiiñe tsaⁿm'aaⁿ na matsa̱'ntjoom meiiⁿ jndye, meiiⁿ ndaaluee ndo' cwila'canda̱na' ñ'oom na matsoom?
42008026	Jnda̱ jo' jlui'na xndyaa' ndaaluee, ndyuaa tsjoom nn'aⁿ Gadara na waa ndyeyu ts'o̱ndaa Galilea.
42008027	Jnda̱ na jlui' Jesús tyuaatcwii, jndyocatjomñe cwii ts'aⁿ tsjoom'ñeeⁿ jom. Tsaⁿ'ñeeⁿ jnda̱ s'aa xuee na matseixmaaⁿ naⁿjndii naquii' ts'oom. Tacocweⁿ liaa ndo' tacoc'eeⁿ na waa w'aa. Mac'eⁿyom yuu na cwijaacanty'iuu'ndye l'oo.
42008028	Quia na nty'iaaⁿ'aⁿ Jesús, jndeii seixuaⁿ s'aa jndyetia. Tcoom'm xtyeeⁿ jo nc'ee Jesús. Jndeii seineiiⁿ, tsoom: —¿Ljo' nntsa' ñ'eⁿndyo̱, 'u Jesús, Jnda Ty'o̱o̱ts'om na m'aaⁿ nandyeticheⁿ? Mats'aaya ty'oo njom', na tilco'wi' ja.
42008029	Tsoom ñ'oomwaa' ee jnda̱ sa̱'ntjom Jesús na calui' jndyetia naquii' ts'om tsaⁿ'ñeeⁿ. Teijndye xuee maleiñ'oom jndyetia juu. Tyolatyeⁿ nn'aⁿ l'uaancjo l'o̱o̱ⁿ ndo' nc'eeⁿ. Sa̱a̱ tyoc'ioo'ñê joona' ndo' tyowjaañ'oom jndyetia'ñeeⁿ jom yuu na tjaa nn'aⁿ c'oom.
42008030	Quia jo' tax'ee Jesús nnom, matsoom: —¿Ljo' jndyu'? T'o̱ 'ñom, tso: —Ja jndyuya Jndye Meiⁿ. Luaa' tsoom ee jeeⁿ jndye naⁿjndii jnda̱ tuo̱ naquii' ts'oom.
42008031	Ndo' tyola'ty'oondye naⁿjndii'ñeeⁿ nnom Jesús na ticajñoom joona yuu na wi' nntjoomna.
42008032	Jo' jo' tyom'aⁿ cwii tmaaⁿ' calcu quii' jnda̱a̱ na cwicwa'. Naⁿjndii'ñeeⁿ tyol'ana ty'oo nnoom na quiaaⁿ na nnc'ooquie'na naquii' n'om calcu'ñeeⁿ. Quia jo' tquiaaⁿ na wanaaⁿ.
42008033	Ndo' jnda̱ na jlui' jndyetia ñ'eⁿ naⁿjndii naquii' ts'om tsaⁿ'ñeeⁿ, ty'equie'na naquii' n'om calcu. Ndo' tmaaⁿ' calcu'ñeeⁿ jlei'nomyo', tei'tyu'yo' yuu na nty'a 'ndyoo ndaaluee'ñeeⁿ, mana nchjeeñena' jooyo' quii' ndaa.
42008034	Nn'aⁿ na cwitei'x'ee calcu'ñeeⁿ, jnda̱ na nty'iaana na luaa' tuii, jlei'nomna, tyola'neiⁿna ñ'oomwaa' naquii' tsjoom ndo' jo jnda̱a̱.
42008035	Quia jo' ty'e nn'aⁿ, ty'ecanty'iaa ljo' tuii. Tquie'cañomna Jesús ndo' jliuna ts'aⁿ na jnda̱ jlui' naⁿjndii naquii' ts'om, wacatyeeⁿ nacañoom' Jesús. Macweⁿ liaa ndo' jnda̱ tco'yañ'eⁿna' jom. Ndo' naⁿ'ñeeⁿ, jeeⁿ tyuena.
42008036	Joo nn'aⁿ na jndoo' chiuu tuii na n'maⁿ ts'aⁿ na ñeseixmaⁿ naⁿjndii, jla'neiⁿna nda̱a̱ nn'aⁿ na ty'ecanty'iaa.
42008037	Ndo' cha'tso nn'aⁿ na m'aⁿ cha'waa ndyuaa Gadara, l'ana ty'oo nnom Jesús na calueeⁿ'eⁿ quii'ntaaⁿna, ee joona jeeⁿ nquiaana. Jo' chii tuo̱nnda' Jesús ts'om w'aandaa mana tjalcweeⁿ'eⁿ ts'o̱ndaa Galilea.
42008038	Juu ts'aⁿ na jnda̱ jlui' naⁿjndii naquii' ts'om, tyoch'ee ty'oo nnom Jesús na quiaa tsaⁿ'ñeeⁿ ñ'oom' na nñ'eⁿ ñ'eⁿñê, sa̱a̱ sa̱'ntjom Jesús na caljoo'ñê.
42008039	Tsoom nnom: —Cja'lcwe' na waa wa', catseineiⁿ' nda̱a̱ nn'aⁿ cwanti t'maⁿ naya jnda̱ s'aa Ty'o̱o̱ts'om ñ'eⁿndyu'. Ndo' tja tsaⁿ'ñeeⁿ, tyotseineiiⁿ nda̱a̱ nn'aⁿ cha'waa quii' tsjoom na t'maⁿ naya s'aa Jesús ñ'eⁿñê.
42008040	Teity'ionnda' Jesús ndaaluee. Quia na jlueeⁿ'eⁿ w'aandaa, jndyendye nn'aⁿ to'ñoomna jom ñequio na neiiⁿna, ee cha'tsondyena mamei'ndoo'na jom.
42008041	Tyjee'cañoom cwii ts'aⁿ na jndyu Jairo. Jom cwiluiitquieñê naquii' wats'om 'naaⁿ nn'aⁿ judíos. Tcoom'm xtyeeⁿ jo nc'ee Jesús, s'aaⁿ ty'oo na cjaa tsaⁿ'ñeeⁿ waⁿ'aⁿ.
42008042	Ee m'aaⁿ jnaaⁿ na yuscu, na macanda̱ juu. Cha'na canchoo'we chuu' yu'ñeeⁿ ndo' mañe'cue'. Yocheⁿ na njom Jesús nato na mawjaⁿ waa' tsaⁿ'ñeeⁿ, s'aana' na jeeⁿ tyeeⁿ nacañom'm na jeeⁿ jndye nn'aⁿ.
42008043	Ndo' quii'ntaaⁿna m'aaⁿ cwii yuscu na jnda̱ canchoo'we chu wii' tycu na cwicaa nioom'. Jnda̱ seicatsoom cha'tso 'naaⁿ'aⁿ ñequio nn'aⁿ na cwil'a nasei. Sa̱a̱ meiⁿcwiindye joona tîcanda̱a̱ nntsein'maⁿ jom.
42008044	Tjatseicandyoo'ñê jo naxeⁿ' Jesús ndo' tyenquioom'm 'ndyoo liaatco na cwee Jesús. Mañoom' tjameintyjee' na cwicaa nioom'm.
42008045	Quia jo' tax'e Jesús, tsoom: —¿'Ñeeⁿ juu tyenquiuu' ja? Cha'tsondye nn'aⁿ jlue ticaliu. Ndo' tso Pedro ñequio nc'iaaⁿ'aⁿ: —Ta, jndyendye nn'aⁿ jnda̱ seicanto'na' nacañom' hasta manchjena' 'u cwil'ana, ndo' mawaxe': “¿'Ñeeⁿ juu tyenquiuu' ja?”
42008046	T'o̱ Jesús, tsoom: —M'aaⁿ 'ñeeⁿ juu na wii' tyenquiuu' ja. Ee ntyjiiya na jnda̱ teil'ue juu najndeii na matseixmaⁿya na n'maⁿ ts'aⁿ.
42008047	Jnda̱ na ljeii yuscu'ñeeⁿ na xocanda̱a̱ nncwanty'iuu'ñê, ñequio na cwiteiñê jndyocoom'm xtyeeⁿ jo nnom Jesús. Ndo' ñequio na ndye cha'tsondye nn'aⁿ tjei'yuu'ñê chiuu na tyenquioom'm liaa' Jesús ndo' na mañoom' n'maaⁿ.
42008048	Quia jo' tso Jesús nnoom: —'U jndaaya, nc'e na matsei'yu'ya' ts'om' ñ'eⁿndyo̱ jo' na jnda̱ n'maⁿ'. Cja' na meiⁿncwii ñomtiuu tanc'oom'.
42008049	Ndicwaⁿ matseineiiⁿ ndo' tyjee' ts'aⁿ na jnaⁿ waa' Jairo, ts'aⁿ na cwiluiitquieñe wats'om. Matso tsaⁿ'ñeeⁿ: —Tantseicachjuu'ti' Tam'aaⁿ' ee jnda̱ tue' nomjnda'.
42008050	Jnda̱ na jndii Jesús ñ'oomwaa', tsoom nnom Jairo: —Tinty'ue', macanda̱ na catseiyu' ñ'eⁿndyo̱, quia jo' nn'maⁿ nomjnda'.
42008051	Ndo' jnda̱ na tueⁿ'eⁿ na waa w'aa, meiⁿcwii ts'aⁿ tînquiaaⁿ na nncjaaquiee' ñ'eⁿñê, macanda̱ Pedro ñequio Juan ñequio Jacobo, ndo' tsotye yuscuchjoo ñ'eⁿ tsondyee.
42008052	Cha'tso nn'aⁿ jndeii cwila'xuaana, cwityueena cantyja 'naaⁿ' ts'oochjoo. Sa̱a̱ matso Jesús nda̱a̱na: —Tantyuee'yo' ee tyooweeⁿ'eⁿ, cwe' watsom.
42008053	Sa̱a̱ joona, cwe' tyoncona Jesús ee manquiuyana na jnda̱ tue' tsaⁿ'ñeeⁿ.
42008054	Quia jo' t'ueeⁿ ts'o̱, seineiiⁿ jndeii, tsoom: —Yuscuchjoo, quicantyja'.
42008055	Mantyja tando'nnda' ndo' mañoom' teicantyja. Sa̱'ntjom Jesús na quiana na nlcwa' yuscuchjoo'ñeeⁿ.
42008056	Nn'aⁿ na nda tsaⁿ'ñeeⁿ t'omna na jeeⁿ t'maⁿ tjawee' n'omna, sa̱a̱ Jesús sa̱'ntjoom na ticaluena nnom meiⁿcwii ts'aⁿ chiuu tuii.
42009001	Quia jnda̱ seitjom Jesús canchoo'we nn'aⁿ na cwilajomndye ñ'eⁿñê, tquiaaⁿ na cala'xmaⁿna najneiⁿ cha nnda̱a̱ nntjeii'na naⁿjndii, ndo' na nnda̱a̱ nla'n'maⁿna nn'aⁿ wii.
42009002	Jñoom joona na c'oonquiana ñ'oom cantyja na matsa̱'ntjom Ty'o̱o̱ts'om ndo' na nla'n'maⁿna nn'aⁿwii.
42009003	Tsoom nda̱a̱na: —Meiⁿcwii tjaa ljo' catsaañ'om'yo' na nleil'uee'ndyo' nato, meiⁿ ts'ooml'eii, meiⁿ 'naⁿ na cwicañjom s'om, meiⁿ nantquie, meiⁿ tsjo̱'ñjeeⁿ, manda̱ liaa na cwee'yo'.
42009004	Meiⁿnquia w'aa yuu na nntsquie'yo', jo' caljoo'ndyo'. Ndo' majo' nlui'yo' na nntsa'tsa'ti'yo'.
42009005	Meiⁿnquia tsjoom na tiñe'cato'ñoom nn'aⁿ 'o, quia na cwicalui'yo' tsjoom'ñeeⁿ, calaquia'yo' ts'ojnda̱a̱ na chuu' nc'ee'yo'. Luaa' nl'a'yo' cha calui'yuu' nacjoo naⁿ'ñeeⁿ na tîcato'ñoomna ñ'oom' Ty'o̱o̱ts'om.
42009006	Quia jo' jlui'na, ty'ena cha'tso njoom nch'u, tyoñe'quiana ñ'oom chiuu na nlui'n'maaⁿndye nn'aⁿ ndo' tyola'n'maⁿna nn'aⁿ wii.
42009007	Jndii Herodes, ts'aⁿ na m'aaⁿ gobiernom, cha'tso na tyoch'ee Jesús. T'maⁿ seiñ'eeⁿ'na' jom na tyolue nt'om nn'aⁿ na Juan jnda̱ wando'nnda'.
42009008	Nt'om tyolue na Elías jnda̱ teitquioo'ñennda'. Ndo' nt'om tyolue na jnda̱ wando'nnda' cwii profeta na teiyo tyoñequia ñ'oom' Ty'o̱o̱ts'om.
42009009	Sa̱a̱ tso Herodes: —Nnco̱ sa̱'ntjo̱ⁿ na catyjena xtyo' Juan. Quia jo' ¿'ñeeⁿ luaa' na teijndye ñ'oom mandii cantyja 'naaⁿ'? Ndo' tyojoo' ts'oom na nnty'iaaⁿ'aⁿ juu.
42009010	Jnda̱ na lcwee'nnda' nn'aⁿ na canchoo'we ts'iaaⁿ na jñom Jesús joona, jla'candiina jom cha'tso na jnda̱ l'ana. Quia jo' tjachom joona, ty'ena cwii ntyja jo jnda̱a̱ nndyoo' tsjoom Betsaida.
42009011	Quia na jliu nn'aⁿ na ljo', ty'entyjo̱na naxeeⁿ'eⁿ. To'ñoom joona ndo' tyotseineiiⁿ nda̱a̱na cantyja na matsa̱'ntjom Ty'o̱o̱ts'om. Ndo' sein'maaⁿ nn'aⁿ wii.
42009012	Jnda̱ na jaamaaⁿ, ty'entyjaa' nn'aⁿ na canchoo'wendye jom. Jluena: —Cajñom' nn'aⁿ na c'oona njoom nch'u oo jo ranchoo nn'aⁿ nmeiⁿ' ndiocheⁿ na nl'ueena yuu nlquiena ndo' cha nliuna na nlcwa'na, ee ñjaaⁿ tjaa chiuuya, tjaa ljo' quiom.
42009013	Sa̱a̱ matsoom nda̱a̱na: —'O quia'yo' na nlcwa'na. T'o̱o̱ naⁿ'ñeeⁿ nnoom, jluena: —Macanda̱ ñe'om taⁿ' tyoo' ñequio we catscaa cwileiñ'o̱o̱ⁿyâ. ¿Ljo'ti nntso luaa'? Macanda̱to xeⁿ tsaalajndaayâ nantquie na nlcwa' cha'tsondye naⁿm'aⁿ'.
42009014	Ndo' naⁿ'ñeeⁿ na cwe' tomti naⁿnom, cha'na 'om meiⁿndyena. Quia jo' tsoom nda̱a̱ nn'aⁿ canchoo'we: —Candu'yo' nda̱a̱ naⁿm'aⁿ' na cwindyuaandyena xjeⁿ ntmaaⁿ' na wen'aaⁿ wen'aaⁿ nchoo' qui na cwii cwii tmaaⁿ'.
42009015	Ndo' l'ana na ljo', teindyuaandye cha'tsondye nn'aⁿ.
42009016	Jnda̱ jo' to'ñoom 'om taⁿ' tyoo' ñequio we catscaa'ñeeⁿ. Jlunda̱a̱ñê cañoom'luee, tquiaaⁿ na quianl'uaa' Ty'o̱o̱ts'om. Jnda̱ chii tyjeeⁿ joona', tquiaaⁿ nda̱a̱ nn'aⁿ na t'maaⁿ na cwila'jomndye ñ'eⁿñê ts'iaaⁿ na mach'eeⁿ na cat'oom naⁿ'ñeeⁿ joona' nda̱a̱ nn'aⁿ na jndyendye.
42009017	Cha'tsondye naⁿ'ñeeⁿ tcwa' tjacjoona. Ndo' 'ndiicheⁿna' na tîcandyue lcwa'na. Quia na jnda̱ jla'tjomna jo', too' canchoo'we tsquiee.
42009018	Cwii xuee'ñeeⁿ m'aaⁿndyo̱ Jesús cwii ntyja na matseineiiⁿ nnom Ty'o̱o̱ts'om. Mañ'eeⁿ nn'aⁿ na cwila'jomndye ñ'eⁿñê. Tax'eeⁿ nda̱a̱na, matsoom: —¿'Ñeeⁿ juu cwilue nn'aⁿ na cwiluiindyo̱?
42009019	Joona t'o̱o̱na nnoom: —Nt'om nn'aⁿ cwilue 'u Juan, ts'aⁿ na tyotseits'oomñe nn'aⁿ. Ndo' nt'omcheⁿ cwilue 'u Elías. Ndo' nt'omcheⁿ cwilue na 'u cwii profeta na tyoñequia ñ'oom' Ty'o̱o̱ts'om tandyo xuee na jnda̱ wando'nnda'.
42009020	Ndo' tsoom nda̱a̱na: —Ndo' 'o je', ¿'ñeeⁿ juu cwindu'yo' na cwiluiindyo̱? T'o̱ Pedro, tsoom: —'U cwiluiindyu' nquii Cristo na jnaⁿ' na m'aaⁿ Ty'o̱o̱ts'om.
42009021	Quia jo' sa̱'ntjoomtyeeⁿ na meiⁿcwii ts'aⁿ ticaluena nnom na ljo'.
42009022	Matsoom: —Ja na cwiluiindyo̱ ts'aⁿ na jnaⁿ cañoom'luee maxjeⁿ tseixmaⁿya na jndye nawi' catjo̱ⁿ. Nn'aⁿ na cwiluiitquiendye, ñequio ntyee na cwiluiitquiendye, ñequio nn'aⁿ na cwit'mo̱o̱ⁿ ljeii na tqueⁿ Moisés nnc'omna na ticuee' n'omna ja. Nla'cuee'na ja, sa̱a̱ xuee jnda̱ ndyee nncwa'ndo̱'xco̱.
42009023	Jnda̱nquia tsoom nda̱a̱ cha'tsondyena: —Meiⁿcwi'ñeeⁿcheⁿ ts'aⁿ na l'ue ts'om na nncw'aa'ñe ja, cwji'ñê cantyja na matseitiuu nqueⁿ. Caljoya ts'oom nawi' na matjoom ticwii xuee, ndo' candyontyjo̱o̱ⁿ cantyja na mats'aa, meiiⁿ quio jo' cueeⁿ'eⁿ.
42009024	Ee meiⁿnquia ts'aⁿ na mañequiaañe na catjom ljo' na nntjom nc'e na m'aaⁿ cantyja 'naⁿya, tsaⁿ'ñeeⁿ nlui'n'maaⁿñê. Sa̱a̱ meiⁿcwi'ñeeⁿcheⁿ ts'aⁿ na mal'uee'ñe cheⁿnquii chiuu nlui'n'maaⁿñê, majo'to jo' nntsuuñe.
42009025	Quia jo' yuu waa je' na mateijndeiina' ts'aⁿ meiiⁿ cha'waa tsjoomnancue cuaana' na 'naaⁿ'aⁿ xeⁿ nntsuu añmaaⁿ'aⁿ ndo' matseityuii'ñe cheⁿnqueⁿ.
42009026	Ndo' meiⁿquia ts'aⁿ na m'aaⁿ na jnaaⁿ' cantyja 'naⁿya ñequio ñ'oom naya 'naⁿya, ja na cwiluiindyo̱ ts'aⁿ na jnaⁿ cañoom'luee nc'o̱o̱ⁿya na jnaaⁿ'a tsaⁿ'ñeeⁿ quia nndyo̱o̱nnda'a na matseit'maaⁿ'ñena' ja, ñequio na matseit'maaⁿ'ñena' Tsotya̱ ndo' ñequio ángeles na lju'ndye.
42009027	Sa̱a̱ mayuu'cheⁿ, nndye'yo' nntsjo̱o̱, nt'om nn'aⁿ na m'aⁿ ñjaaⁿ xocwjena hasta xeⁿ jnda̱ nty'iaanda̱a̱na cantyja na matsa̱'ntjom Ty'o̱o̱ts'om.
42009028	Jnda̱a̱ cha'na ñeeⁿ xueendyo na seineiiⁿ ñ'oommeiⁿ', tjawaaⁿ cwii ta na nntseineiiⁿ nnom Ty'o̱o̱ts'om. Tjañ'oom Pedro ñequio Juan ñ'eⁿ Jacobo.
42009029	Ndo' yocheⁿ na matseineiiⁿ nnom Ty'o̱o̱ts'om, seichuii'na' nnoom. Ndo' s'aana' na jeeⁿcheⁿ ndya' canchii' liaⁿ'aⁿ, jnda'jom maco'na' lui'.
42009030	Ndo' teitquioo'ndye we naⁿnom na cwila'neiⁿ ñ'eⁿñê, Moisés ñ'eⁿ Elías jo'.
42009031	Seixueeñena' ndiocheⁿ nacañoomna, ndo' jla'neiⁿna ñ'eⁿñê cantyja na nla'cuee' nn'aⁿ jom quia na nncjaⁿ Jerusalén.
42009032	Ndo' Pedro, jeeⁿ seijaa'ñe tsaⁿtsjom nacjoom'm ñequio nn'aⁿ na ñ'eeⁿ ñ'eⁿñê sa̱a̱ jnda̱a̱ l'ana na tîcandana. Jo' chii nty'iaana nacaxuee na matseixmaⁿ Jesús ndo' nty'iaa nda̱a̱na we naⁿnom'ñeeⁿ na teitquioo'ndye ñ'eⁿñê.
42009033	Juu xjeⁿ na cwito̱ⁿ'ndye naⁿ'ñeeⁿ ñ'eⁿ Jesús, tso Pedro nnoom: —Ta, jeeⁿ ya na m'aaⁿyâ ñjaaⁿ. Cwa nl'aayâ ndyee xquie'ncwaⁿ', cwii cwenta' 'u, cwii cwentaa' Moisés ndo' cwii cwentaa' Elías. Sa̱a̱ ticatsei'no̱ⁿ' Pedro ljo' na tsoom.
42009034	Yocheⁿ na matseineiiⁿ na ljo', jndyocue cwii nchquiu na seicata̱'na' joona. Ndo' jeeⁿ nioom tyuena na tjaa'ñena' joona naquii' nchquiu'ñeeⁿ.
42009035	Ndo' teic'uaa jndyee' Ty'o̱o̱ts'om naquii' nchquiu'ñeeⁿ, matso: —Luaañe Jndaaya na jeeⁿ candya' ts'o̱o̱ⁿya. Candye'yo' ñ'oom 'ñom.
42009036	Jnda̱ na teicheⁿ na seineiⁿ Ty'o̱o̱ts'om, jliuna ñenquii Jesús cwii m'aaⁿ. Ndo' xuee na cwityom'aⁿtina, meiⁿcwii ts'aⁿ tîcaluena nnom chiuu waa na nty'iaana.
42009037	Cwiicheⁿ xuee quia na jnda̱ tquiocuena sjo̱'ñeeⁿ, tjacatjomñe cwii tmaaⁿ' t'maⁿ nn'aⁿ joona.
42009038	Naquii' tmaaⁿ'ñeeⁿ seixuaa cwii ts'aⁿ, tso: —Ta, mats'aaya ty'oo njom' na canty'ia' ljo' matjom ti'jndaaya, ee ñenqueⁿ tuiiñê.
42009039	Luaa matjoom, mat'uii jndyetia jom, ndo' mach'ee na jndeii matseixuaⁿ. Cwiteiñê ndo' cwicalui' chom' 'ñom. Nc'uaa' ma'ndii jom xeⁿ jnda̱ seity'uiiñe jom.
42009040	Ndo' jnda̱ seity'oondyo̱ nda̱a̱ nn'aⁿ na cwila'jomndye ñ'eⁿndyu' na catjeii'na jndyetia sa̱a̱ tîcanda̱a̱ l'ana.
42009041	T'o̱ Jesús, matsoom: —'O nn'aⁿ na tiñe'cala'yu'yo' ndo' quie' n'om'yo', hasta cwanti yo na macaⁿna' na c'o̱o̱ⁿya ñ'eⁿndyo' ndo' na matseiquii ts'o̱o̱ⁿya quiondyo'. Jnda̱ jo' tsoom nnom tsotye tyochjoo'ñeeⁿ: —Candyo'ñ'oom' ti'jnda' ñjaaⁿ.
42009042	Ndo' yocheⁿ na mandyotseicandyoo'ñe tyochjoo, seiquioo tsaⁿjndii jom ndo' s'aa na jndeii tyoteiñê. Sa̱a̱ seitia' Jesús tsaⁿjndii. Sein'maaⁿ tyochjoo jnda̱ chii tquiaaⁿ juu nnom tsotye.
42009043	Cha'tso nn'aⁿ na nty'iaa na luaa', jeeⁿ tjawee' n'omna cantyja na t'maⁿ najndeii na matseixmaⁿ Ty'o̱o̱ts'om. Ndo' ncuee'ñeeⁿ jndyendye nn'aⁿ jeeⁿ tyojaawee' n'omna cha'tso na tyoch'ee Jesús. Ndo' seineiiⁿ nda̱a̱ nn'aⁿ na cwila'jomndye ñ'oom na mañequiaaⁿ.
42009044	Tsoom: —Quiandyo' na cjo̱ ñ'oommeiiⁿ n'om lua'qui'yo'. Ja na cwiluiindyo̱ ts'aⁿ na jnaⁿ cañoom'luee maxjeⁿ nñequiaa ts'aⁿ cwenta ja luee nn'aⁿ.
42009045	Sa̱a̱ joona tîcala'no̱ⁿ'na ñ'oommeiⁿ' ee seicu'na na nliuna joona'. Ndo' nquiaana na nnta'x'eena 'ñom chiuu ma'mo̱ⁿna'.
42009046	Joo nn'aⁿ canchoo'we tyola'ñ'eeⁿ' ndyueena 'ñeeⁿ cwii joona nnc'oom na t'maⁿti nntseixmaⁿ.
42009047	Jnda̱ na sei'no̱ⁿ' Jesús chiuu waa na m'aaⁿ' n'omna, quia jo' to'ñoom cwii yucachjoo, tqueeⁿ juu nacañom'm.
42009048	Tsoom nda̱a̱na: —Meiⁿnquia ts'aⁿ na maco'ñom yucachjoom'aaⁿ nc'e xueya, ja maco'ñom tsaⁿ'ñeeⁿ, ndo' meiⁿnquia ts'aⁿ na maco'ñom ja, mati maco'ñom tsaⁿ'ñeeⁿ nquii na jñom ja. Nc'e na luaa', ts'aⁿ na cjeti cwiluiiñe quii'ntaaⁿ'yo', tsaⁿ'ñeeⁿ cwiluiit'maⁿñetyeeⁿ.
42009049	Quia jo' t'o̱ Juan, tsoom: —Ta, nty'iaayâ cwii ts'aⁿ na macwji' naⁿjndii naquii' n'om nn'aⁿ ñequio xue'. Ndo' l'uuyâ nnoom ticwanaaⁿ ee nchii ñ'eⁿ jaa matseijomñê.
42009050	Sa̱a̱ Jesús tsoom nnom: —Tindu'yo' na ticwanaaⁿ ee juu ts'aⁿ na tic'oom nacjooya, maxjeⁿ matseijomñê ñ'eⁿndyo̱ jaa.
42009051	Quia na jnda̱ jaawe'ntyjo̱ xjeⁿ na nnco'ñom Ty'o̱o̱ts'om jom cañoom'luee, quia jo' ñe'cwii seijndaa'ñê na wjaⁿ Jerusalén.
42009052	Ndo' jñomjñeeⁿ nn'aⁿ na c'oo cwii tsjoom chjoo, tsjoom nn'aⁿ samaritanos. Ty'e naⁿ'ñeeⁿ na nla'jndaa'ndyena cantyja na nncuee'cañoom ñequio nn'aⁿ na ñ'eeⁿ ñ'eⁿñê.
42009053	Sa̱a̱ nn'aⁿ tsjoom'ñeeⁿ tical'ue n'omna na nljoo'ñê tsjoomna ee jla'no̱ⁿ'na na Jerusalén wjaⁿ.
42009054	Quia jo' we nn'aⁿ na cwila'jomndye ñ'oom'm, Jacobo ñ'eⁿ Juan, quia na nty'iaana na luaa', jluena: —Aa ndi' Ta, ¿aa nncwancue' na nl'aayâ cha'na s'aa Elías? Nntaaⁿyâ na quioo chom na nnaⁿ cañoom'luee nacjoo naⁿm'aⁿ' cha nntseicwjeena' joona.
42009055	Sa̱a̱ jom taqueeⁿ, seitiaaⁿ'aⁿ joona, tsoom: —'O ticala'no̱ⁿ'yo' ljo' cwii nnom cwilaxmaⁿ'yo'.
42009056	Ee ja na cwiluiindyo̱ ts'aⁿ na jnaⁿ cañoom'luee tîcandyo̱o̱ na nncwjii'a na cwita'ndo' nn'aⁿ. Ja jndyo̱o̱ na nncwji'n'maaⁿndyo̱ joona. Mana ty'ety'etina cwiicheⁿ tsjoom chjoo.
42009057	Yocheⁿ na ñjomndyena nato, tso cwii ts'aⁿ nnoom: —Ta, ja nntseijomndyo̱ ñ'eⁿndyu' meiⁿyuucheⁿ na wja'.
42009058	T'o̱ Jesús nnom, tsoom: —Candye majndaa' lue'l'aayo', ndo' cantsaa majndaa' cantquiaayo', sa̱a̱ ja na cwiluiindyo̱ ts'aⁿ na jnaⁿ cañoom'luee, meiⁿ yuu na nncwajndya̱, tijndaa'.
42009059	Ndo' tsoom nnom cwiicheⁿ ts'aⁿ: —Candyotseijomndyu' ñ'eⁿndyo̱. Sa̱a̱ tso tsaⁿ'ñeeⁿ nnoom: —Jeeⁿ sa 'u Ta, quiaa' na wanaaⁿ na caty'iujndya̱a̱ tsotya̱, quia jo' yuu' je', nñ'a̱ⁿya ñ'eⁿndyu'.
42009060	Ndo' tso Jesús nnom tsaⁿ'ñeeⁿ: —Ca'ndii' nmeiⁿ'. M'aⁿ nt'om nn'aⁿ na ticata'ndo' cantyja 'naⁿya, la'xmaⁿna cha'cwijom l'oo. Joona caty'iuundye ntyjeena. Sa̱a̱ 'u cja'quiaa' ñ'oom cantyja na matsa̱'ntjom Ty'o̱o̱ts'om nda̱a̱ cha'tso nn'aⁿ.
42009061	Tso cwiicheⁿ ts'aⁿ nnoom: —Ta, nntseijomndyo̱ ñ'eⁿndyu', sa̱a̱ quiaa' ñ'om' na jo̱cwaⁿjndya̱a̱ nn'aⁿ w'aya na majo̱.
42009062	T'o̱ Jesús nnom, matsoom: —Meiⁿcwi'ñeeⁿcheⁿ ts'aⁿ na mato̱' na matseijomñe ñ'eⁿndyo̱, a̱a̱ tixcwee' ts'om, ñenquii'cheⁿ ñjom ts'om cantyja na jnda̱ 'ndii, matseijomna' tsaⁿ'ñeeⁿ cha'cwijom ts'aⁿ na mat'uii ts'oomsnda sa̱a̱ mawaqueⁿxeⁿ', tsaⁿ'ñeeⁿ ticatsona' na nncjaaquiee'ñe cantyja na matsa̱'ntjom Ty'o̱o̱ts'om.
42010001	Jnda̱ teinom nmeiⁿ', tjeii'ñe Jesús nt'omcheⁿ nn'aⁿ, ndyeen'aaⁿ nchoo' qui nchoo' wendyena. Jñoom we we, we wendyena na c'oojndyeena ticwii tsjoom ndo' ticwii joo yuu na quia nncjaa nqueⁿ.
42010002	Tsoom nda̱a̱na: —Jndye nn'aⁿ m'aⁿ na tyoondye ñ'oom naya. Matseijomna' naⁿ'ñeeⁿ cha'cwijom lqueeⁿ na jnda̱ tmaⁿ. Sa̱a̱ naⁿntjom na nntyje lqueeⁿ, meiⁿchjoo tijndye. Cwe' jo' cataⁿ'yo' nnom Ta Ty'o̱o̱ts'om na cajñomtyeeⁿ nt'omcheⁿ naⁿntjom na nntei'jndeii 'o na nntjei'yuu'ndyo' ñ'oom naya nda̱a̱ naⁿ'ñeeⁿ.
42010003	Ndo' tsotyeeⁿcheⁿ nda̱a̱na: —Catsa'yo'. Queⁿ'yo' cwenta, majño̱o̱ⁿya 'o quii'ntaaⁿ nn'aⁿ na wi'ndye. Matseijomna' 'o cha'cwijom canmaⁿ na m'aⁿ quii'ntaaⁿ lobo.
42010004	Tintsaañ'om'yo' 'naⁿ na cwicañjom s'om, meiⁿ chetsja', meiⁿ lcoom. Ndo' nchii na nla'chjuundyo' na nlaneiⁿ'yo' ñ'eⁿ nn'aⁿ nato.
42010005	Meiⁿnquia w'aa na nntsquie'yo', candu'jndyee'yo' nda̱a̱ nn'aⁿ w'aa'ñeeⁿ: “Quiaa Ty'o̱o̱ts'om na ya m'aⁿ'yo' ñ'eⁿ ntyjee'yo'.”
42010006	Ndo' nn'aⁿ w'aa'ñeeⁿ xeⁿ cwila'xmaⁿ na cato'ñoom naya'ñeeⁿ, quia jo' caljona' quiondyena, sa̱a̱ xeⁿ na ticala'xmaⁿna na nnto'ñoomna juuna', quia jo' calcwe'nnda'na' ñ'eⁿndyo'.
42010007	Ndo' w'aa yuu na nntsquie'yo', jo' caljoo'ndyo'. Nchii cwe' cwii ndo' cwii w'aa nnc'om'yo'. Cwa'yo' ndo' cwe'yo' nantquie na nñe'quiana nda̱a̱'yo'. Ee tsaⁿntjom maxjeⁿ tseixmaaⁿ na co'ñoom na mawantjoom.
42010008	Meiⁿnquia tsjoom na nntsquie'yo' ndo' nnto'ñoomna 'o, cwa'yo' meiⁿnquia nantquie na nñe'quiana nda̱a̱'yo'.
42010009	Calan'maⁿ'yo' nn'aⁿwii na m'aⁿ jo' jo' ndo' candu'yo' nda̱a̱na: “'O nn'aⁿ, juu na matsa̱'ntjom Ty'o̱o̱ts'om nn'aⁿ, matseindyoo'ñena' jo nda̱a̱'yo'.”
42010010	Sa̱a̱ meiⁿnquia tsjoom na nntsquie'yo' na tiñe'cala'ljo nn'aⁿ 'o, calui'yo' ts'om nataa ndo' candu'yo':
42010011	“Cwilaquiaayâ ts'o jnda̱a̱ na niom tsjom'yo' na chuu' nc'a̱a̱'â. Nmeiiⁿ cwil'aayâ na cwit'mo̱o̱ⁿyâ na 'o tiñe'cato'ñoom'yo' ñ'oom' Ty'o̱o̱ts'om. Sa̱a̱ cala'no̱ⁿ'yo' juu na matsa̱'ntjoom nn'aⁿ matseicandyoo'ñena' na m'aⁿ'yo'.”
42010012	Quia jo' tsotyeeⁿcheⁿ nda̱a̱na: —Nndye'yo' nntsjo̱o̱ quia na nncue'ntyjo̱ xuee na nncu'xeⁿ Ty'o̱o̱ts'om nn'aⁿ, nlco'wi'tina' nn'aⁿ tsjoom'ñeeⁿ, nchiiti nn'aⁿ tsjoom Sodoma.
42010013	’Wi' nntjom'yo' 'o nn'aⁿ tsjoom Corazín. Mati 'o nn'aⁿ tsjoom Betsaida, ee xeⁿ jo nda̱a̱ nn'aⁿ tsjoom Sidón ñ'eⁿ Tiro t'mo̱o̱ⁿya juu najndeii na matseixmaⁿya cha'xjeⁿ t'mo̱o̱ⁿya nda̱a̱' 'o, tyuaa' jla'canda̱a̱'ndye naⁿ'ñeeⁿ na teindyuaandyena na tcwee'na liaa na ta̱a̱ ndo' tioona tsjaa' nqueⁿna na cwit'mo̱o̱ⁿna na cwilcwe' n'omna.
42010014	Cwe' jo', xuee na nntu'xeⁿndye nn'aⁿ, t'maⁿti nlco'wi'na' 'o nchiiti nn'aⁿ tsjoom Tiro ñ'eⁿ Sidón.
42010015	'O nn'aⁿ tsjoom Capernaum, ¿aa ndya' cwilatiuu'yo' na cañoom'lueecheⁿ nntseiwendyena' 'o, cwe' ee na jndye ts'iaaⁿ s'aaya quii'ntaaⁿ'yo'? Maxjeⁿ nntiom Ty'o̱o̱ts'om 'o yuu na njoomticheⁿ na maco'wi'na' nn'aⁿ.
42010016	’Ts'aⁿ na mandii ñ'oom na cwiñe'quia'yo', mañ'oomya jo' mañeeⁿ. Sa̱a̱ 'ñeeⁿ na nts'o̱o̱ 'o, maja mach'ee tsaⁿ'ñeeⁿ na nts'o̱o̱ⁿ. Ndo' 'ñeeⁿ na nts'o̱o̱ ja, nquii na jñom ja mach'ee tsaⁿ'ñeeⁿ na nts'o̱o̱ⁿ.
42010017	Quia na jnda̱ tquiennda' ndyeen'aaⁿ nchoo' qui nchoo' we naⁿ'ñeeⁿ na jñom Jesús, ñequio na neiiⁿna jluena: —Ta, hasta naⁿjndii tuee'ndyecje nda̱a̱yâ ñequio xue'.
42010018	Tso Jesús nda̱a̱na: —Ntyjiiya na jnda̱ tyuii' najndeii na ñeseixmaⁿ Satanás. Ñejomto tiooñê cha'cwijom tioo chom tsuee.
42010019	Ja jnda̱ tquiaya najnda̱'yo', cha meiiⁿ candyue'yo' canduu ñ'eⁿ caljo̱, meiⁿchjoo tjaa ljo' nntjom'yo'. Ndo' nnaⁿndyo' ñequio cha'tso najndeii na matseixmaⁿ Satanás na m'aaⁿ nacjo'yo'. Meiⁿcwii nmeiⁿ' xocal'a nata̱' 'o.
42010020	Sa̱a̱ tinc'om'yo' na neiⁿ'yo' cwe' cantyja na cwituee'ndyecje naⁿjndii nda̱a̱'yo'. C'om'yo' na neiⁿ'yo' nc'e na jnda̱ teiljeii ncue'yo' cañoom'luee.
42010021	Mañejuuti xjeⁿ'ñeeⁿ, tioo na neiiⁿ' Jesús nc'e Espíritu Santo. To̱o̱ⁿ'o̱ⁿ na matseineiiⁿ nnom Ty'o̱o̱ts'om, tsoom: —Matseit'maaⁿ'ndyo̱ 'u Tsotya̱ya na cwiluiindyu' na matsa̱'ntjom' cañoom'luee ñequio nnom tsjoomnancue. Ee jnda̱ tanty'iuu'ndyu' ñ'oommeiⁿ' nda̱a̱ nn'aⁿ na cwe' jndo̱'to n'om ñequio nn'aⁿ na jeeⁿ t'maⁿ cwila'no̱ⁿ'. Ndo' jnda̱ seicano̱o̱ⁿ' joona' nda̱a̱ nn'aⁿ na cje cwil'a. Mayuu' Ta, ee luaa' waa na tjawee' ts'om'.
42010022	Jnda̱ jo' seineiⁿnnda' Jesús nda̱a̱ nn'aⁿ na cwindye, tsoom: —Nquii Tsotya̱ya Ty'o̱o̱ts'om cha'tso nnom jnda̱ tioom l'o̱o̱ya. Tjaa 'ñeeⁿ matsei'no̱ⁿ' chiuu tseixmaⁿya na cwiluiindyo̱ Jnaaⁿ, macanda̱ nqueⁿ ntyjeeⁿ. Meiⁿ tjaa 'ñeeⁿ matsei'no̱ⁿ' chiuu tseixmaⁿ Tsotya̱ya, macanda̱ ja na cwiluiindyo̱ Jnaaⁿ mantyjiiya. Ndo' mati meiⁿcwi'ñeeⁿcheⁿ ts'aⁿ na l'ue ts'o̱o̱ⁿ na nntsei'no̱ⁿ' chiuu tseixmaⁿ Tsotya̱ya, mañequia na nntsei'no̱ⁿ'.
42010023	Quia jo' taqueeⁿ, nty'iaaⁿ'aⁿ nda̱a̱ nn'aⁿ na cwila'jomndye ñ'eⁿñê, tsoom nda̱a̱na na ñenquieena: —Jeeⁿ neiiⁿ nn'aⁿ na cwinty'iaanda̱a̱ ts'iaaⁿ na cwinty'ia'yo' na mats'aaya.
42010024	Candye'yo' nntsjo̱o̱, jndye profetas ñequio reyes na tyotsa̱'ntjom, jeeⁿ tyocantyjaa' n'omna na nnty'iaanda̱a̱na ts'iaaⁿmeiⁿ' na cwinty'ia' 'o na mats'aa ndo' na nndyena ñ'oom na cwindye' 'o na mañenquia, sa̱a̱ tîcanty'iaana meiⁿ tîcandyena.
42010025	Teintyjee' cwii ts'aⁿ na ma'mo̱ⁿ ljeii na tqueⁿ Moisés. Tax'ee nnom Jesús na cwe' ñe'canty'iaa' chiuu nnts'aaⁿ. Matso: —Ta, ¿cwaaⁿ na tseixmaⁿya na cats'aa cha na nndaya na ticantycwii na nncwa'ndo̱'a?
42010026	T'o̱ Jesús nnom, tsoom: —¿Chiuu t'maⁿ ljeii na mawaa? ¿Chiuu matsei'no̱ⁿ' na matsei'naⁿ' juuna'?
42010027	T'o̱ tsaⁿ'ñeeⁿ, matso: —Ljeii'ñeeⁿ luaa matsa̱'ntjomna': “C'oom' na candya' ts'om' Ta Ty'o̱o̱ts'om cwenta' ñequio na xcwee'ya ts'om', ñequio cha'waa na jnda ntyji', ñequio cha'waa na jndu' ndo' ñequio cha'waa na jndo̱'ya ts'om'.” Ndo' mati matsona': “C'oom' na wi' ts'om' x'ia' cha'xjeⁿ na jnda ntyji' ñequio nncu'.”
42010028	Quia jo' tso Jesús nnom: —Majo'ndyo ñ'oom na t'o̱'. Catseicanda̱' nmeiⁿ', quia jo' nnda' na nncwando'.
42010029	Sa̱a̱ tsaⁿ'ñeeⁿ na ñe'cwji'yañe cheⁿnqueⁿ tax'eennaaⁿ'aⁿ 'ndyoo Jesús, tsoom: —¿'Ñeeⁿ juu cwiluiiñe x'iaya?
42010030	T'o̱ Jesús, tsoom: —Ndi', t'oom cwii tsaⁿs'a. Jnaaⁿ Jerusalén na wjaacueeⁿ tsjoom Jericó ndo' tioondye naⁿcanty'ue cjoom'm. Tjeii'na 'naaⁿ'aⁿ, jla'quiee'ndyena jom, 'ndyena jom na majaaweeⁿ'eⁿ.
42010031	Ndo' seijomna' na wjaacue cwii tyee cwentaa nn'aⁿ judíos juu nato'ñeeⁿ. Ndo' quia na ljeiiⁿ juu ts'aⁿ na tquiee'ñe, tjanquiaañê, chii teinoom'm.
42010032	Majo'ti s'aa cwii ts'aⁿ levita. Jnda̱ na mawjaawiñoom'm jo' jo' ndo' ljeiiⁿ juu, majo'ti tjanquiaañê chii teinoom'm.
42010033	Sa̱a̱ cwii ts'aⁿ ndyuaa Samaria na wjaa nato'ñeeⁿ, quia na tjawiñoom'm tsaⁿ'ñeeⁿ ndo' na nty'iaaⁿ'aⁿ juu tioo na jeeⁿ wi' ts'oom.
42010034	Tjantyjaaⁿ'aⁿ juu. Tioom seitye ñ'eⁿ winom yuu na tquiee'ñe, jnda̱ chii seityeeⁿ liaa. Jnda̱ jo' tei'caljoom juu quioo' na ñeljoom. Tjañ'oom juu w'aa na cwe' cwiquieya nn'aⁿ. Jo' jo' teix'eeⁿ juu.
42010035	Cwiicheⁿ xuee quia na mawjaⁿ, tjeiiⁿ'eⁿ we tsjo̱'ñjeeⁿ s'om denarios, tquiaaⁿ joona' nnom ts'aⁿ na waa' w'aa'ñeeⁿ. Tsoom nnom: “Cateix'ee' jom ndo' xeⁿ nlcaⁿtina' s'om, quia nndyo̱lcwa̱'a, ntseicanda̱a̱'ndyo̱.”
42010036	Quia jo' tax'ee Jesús 'ndyoo tsaⁿ na matsei'naaⁿ' ljeii na tqueⁿ Moisés, tsoom: “¿Chiuu matsei'tiuu', 'ñeeⁿ cwii na ndyeendye naⁿ'ñeeⁿ cwiluiiñe x'iaa' ts'aⁿ na tioondye naⁿcanty'ue nacjoo'?”
42010037	T'o̱ tsaⁿ'ñeeⁿ, matso: —Juu ts'aⁿ na ty'oom na wi' ts'om ñ'eⁿñê cwiluiiñe x'iaaⁿ'aⁿ. Ndo' tso Jesús nnom: —Cja', ndo' majo'ti catsa'.
42010038	Tjatjati Jesús ñequio nn'aⁿ na cwi'oo ñ'eⁿñê. Tquiena cwii tsjoom chjoo. Ndo' cwii yuscu na jndyu Marta, seiljo joona waa'.
42010039	M'aaⁿ tyjee tsaⁿ'ñeeⁿ na jndyu María, juu tjacjoo cwii ntyjaa' Jesús na mandii ñ'oom na matseineiiⁿ.
42010040	Sa̱a̱ Marta, tileicalui'ñê na jeeⁿ matsein'oom'ñê. Tjantyjaaⁿ'aⁿ Jesús, tsoom nnom: —Ta, ¿aa mando' na ñenco̱ ma'ndii nomtyjo̱ na catsei'n'o̱o̱ⁿ'ndyo̱? Catsu' nnoom na cateijneiⁿ ja.
42010041	T'o̱ Jesús, tsoom nnom: —'U leii, Marta, t'maⁿ matseiñ'eeⁿ'na' 'u na jndye ñ'omtiuu m'aaⁿ'.
42010042	Sa̱a̱ ñecwii waa na macaⁿna', ndo' nomty'iu' María jnda̱ tjeii'ñê cwii na yati cwentaaⁿ'aⁿ, na mañeeⁿ ñ'oom naya. Ndo' tjaa 'ñeeⁿ nncwji' na matseixmaaⁿ juuna'.
42011001	Tyom'aaⁿ Jesús cwii joo na matseineiiⁿ nnom Tsotyeeⁿ. Quia na jnda̱ jnda̱ seineiiⁿ, cwiindye joo nn'aⁿ na cwila'jomndye ñ'eⁿñê, tso nnoom: —Ta, ca'mo̱ⁿ' nda̱a̱yâ chiuu nlana̱a̱ⁿyâ nnom Ty'o̱o̱ts'om, cha'xjeⁿ na t'mo̱ⁿ Juan nda̱a̱ nn'aⁿ na tyola'jomndye ñ'eⁿñê.
42011002	Tsoom nda̱a̱na: —Quia na cwilaneiⁿ'yo' nnom Ty'o̱o̱ts'om, candu'yo': Tsotya̱a̱yâ na m'aaⁿ' cañoom'luee ñequii'cheⁿ catseit'maaⁿ'ñena' xue'. Candyo cantyja na matsa̱'ntjom' naquii' n'o̱o̱ⁿyâ. Caluii cantyja na 'u l'ue ts'om' nnom tsjoomnancue cha'xjeⁿ na cwiluii cañoom'luee.
42011003	Quiaa' na nlcwaa'â ticwii xuee.
42011004	Ndo' catseit'maⁿ ts'om' jâ jnaaⁿyâ, ee mati cwila't'maⁿ n'o̱o̱ⁿyâ cha'tso nn'aⁿ na cwila'tjo̱o̱ndye nda̱a̱yâ. Cateijndei' na tincjaachuuñena' jâ na nl'aayâ yuu na ticatsa̱'ntjomna'. Ndo' catseicandyaandyu' jâ l'o̱ juu natia.
42011005	Mati tsoom nda̱a̱na: —Cal'uuya xeⁿ cwiindyo' 'o ya ñ'oom ñequio cwii ts'aⁿ, ndo' xcwe tsjom nncja' na m'aaⁿ tsaⁿ'ñeeⁿ na nntsu' nnoom: “Aa ndi', cateijndei'ya' ndyee taⁿ' tyoo' ja.
42011006	Ee je'ndyo tyjee' cwii ts'aⁿ na ya ñ'oom ja ñ'eⁿñe w'aya na cwe' mawinomyaaⁿ, tquia quia wjaatyeeⁿcheⁿ. Ndo' ja tjaa'naⁿ ljo' ya na nlcwaaⁿ'aⁿ.”
42011007	Quia jo' naquii' w'aacheⁿ nnc'o̱o̱ⁿ, nntsoom: “Jeeⁿ sa 'u, tañe'quicantyja, ee jnda̱ seicu'tya̱ⁿ 'ndyoots'a, ndo' jnda̱ mawaya cjoo' jnduu. Mati ntseindaaya jnda̱ jndana. Jo' chii xonda̱a̱ na nnteijndei na maco̱ⁿ'.”
42011008	Candye'yo' nntsjo̱o̱, meiiⁿ na ts'aⁿ na ya ñ'oom 'u ñ'eⁿñe, xoquintyjaaⁿ na nnteijneiⁿ 'u. Cwe' ee na jndeii' 'ndyo', jo' na nnquicantyjatoom na nñequiaaⁿ cha'tso na macaⁿna' 'u.
42011009	Jo' chii ja matsjo̱o̱ nda̱a̱'yo': Cataⁿ'yo' nnom Ty'o̱o̱ts'om quia jo' nñequiaaⁿ. Cjoo'ya n'om'yo' na cal'uee'ndyo' chiuu ya jo nnoom, quia jo' nliu'yo'. Macwe' na ca'maⁿ'yo' ndo' nnaaⁿ cha'cwijom cwii 'ndyoots'a jo nda̱a̱'yo'.
42011010	Ee meiⁿcwi'ñeeⁿcheⁿ ts'aⁿ na waa na macaⁿ nnom Ty'o̱o̱ts'om, maxjeⁿ nlo'ñom. Ndo' ts'aⁿ na mal'ue, maxjeⁿ nljeii. Ndo' ts'aⁿ na ma'maⁿ, maxjeⁿ nnaaⁿ jo nnom.
42011011	Aa ndya' m'aaⁿ cwiindyo' 'o xeⁿ nlcaⁿ jnda' tyoo' njom', ¿aa cwe' tsjo̱' nñequiaa'yu' nnoom? Oo xeⁿ nlcaaⁿ catscaa njom', ¿aa catsuu nñequiaa' nnoom?
42011012	Oo xeⁿ nlcaaⁿ tsei'caxti njom', ¿aa nñequiaa'yu' catsjo̱ nnoom?
42011013	Jo' chii xeⁿ na 'o na tia nn'aⁿndyo' nquiu'yo' na nñequia'yo' 'naⁿ na ya nda̱a̱ nda'yo', majndeiiticheⁿ nquii Tsotye'yo' na m'aaⁿ cañoom'luee nñequiaaⁿ Espíritu Santo naquii' n'om nn'aⁿ na cwitaⁿ juu nnoom.
42011014	Tjei' Jesús tsaⁿjndii naquii' ts'om ts'aⁿ na tileicatseineiⁿ. Jnda̱ na jlui' tsaⁿjndii, quia jo' tco'yana' tsaⁿ'ñeeⁿ, ya seineiiⁿ. Ndo' jeeⁿ tjawee' n'om nn'aⁿ.
42011015	Sa̱a̱ cwantindye joona tyoluena: —Tsaⁿm'aaⁿ' macwjeeⁿ'eⁿ naⁿjndii naquii' n'om nn'aⁿ cwe' nc'e na matseixmaaⁿ najndeii tsaⁿjndiitquiee Beelzebú.
42011016	Ndo' nt'omcheⁿ cwe' na ñe'cal'a xjeⁿ jom, tyotaⁿ cwii 'naaⁿ cha ca'mo̱ⁿna' na cañoom'luee cwinaⁿ najneiⁿ.
42011017	Sa̱a̱ jom na mantyjeeⁿ ñ'omtiuu 'naaⁿna, tsoom nda̱a̱na: —Xeⁿ cwito̱ⁿ'ndye nn'aⁿ ndyuaa yuu na matsa̱'ntjom cwii gobiernom, maxjeⁿ nntyuii' cantyja na matsa̱'ntjoom. Ndo' nn'aⁿ na m'aⁿ cwii w'aa, xeⁿ titjoom' cwi'maⁿ, maxjeⁿ cwila'tyuii'ndye cheⁿnquieena.
42011018	Mati Satanás xeⁿ mato̱ⁿ'ñe cheⁿnqueⁿ, quia jo' ¿chiuu nnts'aayuuna' na nljotyeⁿ cantyja na matsa̱'ntjoom? Luaa' matsjo̱o̱ya ee 'o cwindu'yo' na ja macwjii'a naⁿjndii naquii' n'om nn'aⁿ nc'e Beelzebú.
42011019	Ee xeⁿ mayuu' na ja macwjii'a naⁿjndii ñequio najndeii na matseixmaⁿ Beelzebú, quia jo' mati nc'iaa'yo', ñequio najndeii jom cwitjeii'na naⁿjndii naquii' n'om nn'aⁿ. Sa̱a̱ nc'e na tiyuu' na ljo', jo' chii cantyja na cwil'a joona macwji'yuu'ñena' na tixcwe cwitjei'yo' cwenta.
42011020	Ee xeⁿ ja ñequio najndeii na matseixmaⁿ Ty'o̱o̱ts'om macwjii'a naⁿjndii naquii' n'om nn'aⁿ, ma'mo̱ⁿna' na juu na matsa̱'ntjom Ty'o̱o̱ts'om nn'aⁿ, jnda̱ tyjee'cañoomna' 'o.
42011021	’Manquiu'yo' ts'aⁿ na maleichuu l'o̱ ts'iaaⁿ cwentaa' tia', waa najneiⁿ. Jo' na ya mach'eeⁿ cwenta waⁿ'aⁿ. Ndo' tjaa'naⁿ ljo' nntjoom 'naaⁿ'aⁿ na niom.
42011022	Sa̱a̱ quia nncwjee'cañoom cwiicheⁿ ts'aⁿ na jndeiiti, nchiiti jom, quia jo' taxocanaⁿjneiⁿ ñ'eⁿ tsaⁿ'ñeeⁿ. Cha'tso l'o̱ ts'iaaⁿ na quit'maⁿ ts'oom, nncwji' tsaⁿ'ñeeⁿ ndo' nleil'uee'ñe 'naaⁿ'aⁿ na niom.
42011023	’'Ñeeⁿ juu na tic'oomñe cantyja 'naⁿya, maxjeⁿ m'aaⁿ nacjoya. Ndo' 'ñeeⁿ juu na ticatseitjom nn'aⁿ ñ'eⁿndyo̱, matseilcweeⁿ'eⁿ nn'aⁿ cha ticala'yu'na ñ'eⁿndyo̱.
42011024	’Cwii tsaⁿjndii quia na jnda̱ tjei'na' jom naquii' ts'om cwii ts'aⁿ, cwe' manomtoom yuu na tjaa'naⁿ ndaa, mal'ueeⁿ yuu nncwajñeeⁿ. Ndo' na tîcaljeiiⁿ jo', seitioom: “Jo̱nlcwa̱'nnda'a naquii' ts'om ts'aⁿ yuu na jluii'a.”
42011025	Quia na nncueⁿ'eⁿ jo' jo', nljeiiⁿ na jnda̱ taa ndo' jnda̱ teijndaa'ya.
42011026	Jo' chii nncjaacachoom nt'omcheⁿ ntquiee' naⁿjndii na wi'ndyeti, nchiiti jom. Nnc'ooquie'na naquii' ts'om tsaⁿ'ñeeⁿ ndo' jo' jo' nnc'omna. Tsaⁿ'ñeeⁿ manioomti ntjoom na jnda̱ we.
42011027	Xjeⁿ na matseineiⁿ Jesús ñ'oommeiⁿ', cwii yuscu quii'ntaaⁿ nn'aⁿ na jndyendye, seiwe jndyee' ndo' tso nnoom: —Matio'naaⁿñe Ty'o̱o̱ts'om ts'aⁿ na seincuii 'u ndo' seicatei' 'u.
42011028	Sa̱a̱ jom t'o̱o̱ⁿ nnom, tsoom: —Mat'maⁿti matio'naaⁿñê nn'aⁿ na cwindye ñ'oom'm ndo' cwila'canda̱ joona'.
42011029	Jnda̱ tjawijndyeti nn'aⁿ na cañoom' Jesús, to̱o̱ⁿ'o̱ⁿ na matsoom nda̱a̱na: —Nn'aⁿ na m'aⁿ je', jeeⁿ ndya' tia nn'aⁿndye. Cwitaⁿna na caluii cwii 'naaⁿ na nnty'iaana na xocanda̱a̱ nnts'aa na cwe' ts'aⁿ, sa̱a̱ taxocaluii na cwitaⁿna, macanda̱ nluii 'naaⁿ cha'xjeⁿ na tjom Jonás.
42011030	Ee juu Jonás tyotseixmaaⁿ 'naaⁿ jo nda̱a̱ nn'aⁿ tsjoom Nínive nc'e na jlui'n'maaⁿñê ts'om tsiaa' catscaa t'maaⁿ xuee jnda̱ ndyee na tioyo' jom. Maluaa' ja na cwiluiindyo̱ ts'aⁿ na jnaⁿ cañoom'luee nntseixmaⁿya 'naaⁿ jo nda̱a̱ nn'aⁿ na m'aⁿ je'.
42011031	Xuee quia na nncu'xeⁿ Ty'o̱o̱ts'om nn'aⁿ, nncwando'nnda' yuscu na tyotsa̱'ntjom nn'aⁿ ndyuaa jo ndo' na macalui' caxjuu ts'oom'naaⁿ. Ndo' nñequiaaⁿ jnaaⁿ nn'aⁿ na m'aaⁿ je', ee jeeⁿ ndya' tquia jnaaⁿ na ñe'cañeeⁿ ñ'oomjndo̱'ts'om na tyotseineiⁿ Salomón. Ndo' ljoo m'aaⁿya je' na t'maⁿti cwiluiindyo̱, nchiiti Salomón, sa̱a̱ tiñecandye'yo' ñ'oom na mañequia.
42011032	Xuee na nncu'xeⁿ Ty'o̱o̱ts'om nn'aⁿ na jnda̱ tja̱, nnta'ndo'nnda' nn'aⁿ tsjoom Nínive, mandiñ'eeⁿ nn'aⁿ na m'aaⁿ je' na quia nnc'oowjee. Ndo' nnt'uiityeⁿna' joona nc'e na yati l'a nn'aⁿ Nínive. Ee joo naⁿ'ñeeⁿ lcwe' n'omna quia na tyoñequiaa Jonás ñ'oom' Ty'o̱o̱ts'om nda̱a̱na. Ndo' 'o je', ja jnda̱ tyja̱ quii'ntaaⁿ'yo' na cwiluiit'maⁿndyo̱tya̱, nchiiti Jonás, sa̱a̱ nchaa' l'uu ñe'calcwe' n'om'yo'.
42011033	Tso Jesús: —Tjaa'naⁿ ts'aⁿ na ntseicw'aa lámpara, jnda̱ jo' nncwjaa'ñeyom juuna' yuu na wanty'iuu' oo nacjee' castom. Maxjeⁿ nntseintyjaaⁿ juuna' yuu na ndye cha xuee nnc'ooquie' nn'aⁿ.
42011034	La'xmaⁿ n'omnnom ts'aⁿ cha'cwijom lámpara cwentaa' cha'waañe ts'aⁿ. Xeⁿ na ya n'omnjom' quia jo' cha'waandyu'ñ'eⁿ' m'aaⁿ' na xueeñe. Sa̱a̱ xeⁿ tis'a n'omnjom' quia jo' cha'waandyu'ñ'eⁿ' m'aaⁿ' na jaaⁿñe.
42011035	Quia jo' catsa' cwenta na juu na cwiluiiñe naxuee cantyja 'naⁿ', tintseicwaqueⁿna' jo' najaaⁿñe.
42011036	Xeⁿ cha'tso cantyja 'naⁿ' matsei'xmaⁿ' naxuee ndo' tjaa yuu candii' najaaⁿ, quia jo' nntseijomna' cantyja 'naⁿ' cha'cwijom lámpara na matseixueeñe chom nda̱a̱ nn'aⁿ.
42011037	Quia na jnda̱ seineiⁿ Jesús, cwii ts'aⁿ fariseo tso nnoom na cjaⁿ, nlcwaaⁿ'aⁿ waa'. Jnda̱ tueⁿ'eⁿ, tjaqueⁿ'eⁿ quii' w'aa ndo' ty'ewindyuaandyena nacañoom' meiⁿsa.
42011038	Juu fariseo'ñeeⁿ, jeeⁿ ticjaawee' ts'om quia nty'iaa' na ticandyuu' Jesús cwii tjo̱o̱cheⁿ na nlcwaaⁿ'aⁿ cha'xjeⁿ costumbre cwil'a joona.
42011039	Tso Ta Jesús nnom: —'O nn'aⁿ fariseos, jeeⁿ cwilalju'yo' nacjoo watso ñ'eⁿ nquio sa̱a̱ n'omna' ndicwaⁿ cwajndii. Maluaa' matseijomna' naquii' n'om'yo' ee too'cheⁿ m'aaⁿ ñomtiuu chiuu nnda̱a̱ nnty'uee'yo' 'naⁿ ñequio nt'omcheⁿ natia na cwil'a'yo'.
42011040	Ntjeiⁿndyo' 'o. Manquiu'yo' na Ty'o̱o̱ts'om seijndaa'ñê nacjoo' ts'aⁿ, mati seijndaa'ñê naquii' ts'om ts'aⁿ.
42011041	Cal'a'yo' naya ndyeñeeⁿ', quia jo' m'mo̱ⁿna' na lju' cwiluiindyo' naquii' n'om'yo'.
42011042	’Nnt'uiiwi'na' 'o nn'aⁿ fariseos, meiiⁿ jeeⁿ cwilacanda̱'yo' na cwiñe'quia'yo' diezmo cwentaa' Ty'o̱o̱ts'om hasta meiiⁿ cwe' ñequio tscojñom ts'oomjndya ñequio tsco na ja, ndo' cha'tso nt'omcheⁿ nnom tsco na cwicwa'yo', sa̱a̱ tquia cwi'ndye'yo' na nl'a'yo' yuu na maty'iomyana' ñequio nc'iaa'yo'. Mati meiⁿchjoo ticajnda nquiu'yo' Ty'o̱o̱ts'om. Nmeiⁿ' macaⁿna' na calacanda̱'yo' ndo' titsaawi'ntyje'yo' na cwiñe'quia'yo' diezmo cwentaa' Ty'o̱o̱ts'om.
42011043	’Nnt'uiiwi'na' 'o nn'aⁿ fariseos, ee 'o cwilayuunda̱a̱'yo' ntsula̱ na cañoomticheⁿ naquii' lan'om. Ndo' jeeⁿ l'ue n'om'yo' na cala't'maaⁿ'ndye nn'aⁿ 'o quia cwiwincwindyo' nataa cha canty'iaa nn'aⁿ.
42011044	’Nnt'uiiwi'na' 'o nn'aⁿ na cwit'mo̱ⁿ'yo' ljeii na tqueⁿ Moisés ñequio 'o nn'aⁿ fariseos na cwil'a'ya'yo' na jeeⁿ yann'aⁿndyo' cwe' cha queⁿ nn'aⁿ cwenta. Cantyja 'naⁿ' 'o jndye nn'aⁿ wjaachuuñena' na meiⁿchjoo ticaliuna na tis'a cwil'ana. Matseijomna' 'o cha'na ndei'luaa na jnda̱ tsu. Meiiⁿ cwico̱' nn'aⁿ nacjoona' sa̱a̱ ticaliuna na ndei'luaa jo'.”
42011045	T'o̱ cwiindye naⁿ'ñeeⁿ na ma'mo̱ⁿ ljeii na tqueⁿ Moisés. Tso nnoom: —Jeeⁿ 'u Ta, ñ'oom na matsu' luaa', mati matseijnaaⁿ'na' jâ.
42011046	Quia jo' tsoom nnom tsaⁿ'ñeeⁿ: —Mati 'o nn'aⁿ na cwit'mo̱o̱ⁿ ljeii na tqueⁿ Moisés nnt'uiiwi'na' 'o na cwila'jnda̱'yo' na cala'canda̱ nn'aⁿ ñ'oom na jeeⁿ jndei'na' cha'cwijom na cwity'iom'yo' xuu nn'aⁿ sa̱a̱ ncjo'yo', nchaa' l'uu nntii' luee'yo'.
42011047	’Nnt'uiiwi'na' 'o ee cwil'a'xco'yo' ndei'luaa 'naaⁿ profetas na tyola'cwje welo'yo' tandyo xuee, cha canty'iaa nn'aⁿ na jeeⁿ cwila't'maaⁿ'ndyo' naⁿ'ñeeⁿ. Ndo' manquieeti welo'yo' na ñet'om quia ljo' jla'cwjeena naⁿ'ñeeⁿ.
42011048	Ndo' na luaa' cwil'a'yo', cwilui'yuu' na cwilajomndyo' na luaa' l'ana. Ee joona jla'cwjeena naⁿ'ñeeⁿ ndo' 'o je' cwil'a'xco'yo' ndei'luaa naⁿ'ñeeⁿ.
42011049	’Jo' chii cantyja na jndo̱' ts'om Ty'o̱o̱ts'om, jo' na tsoom: “Quii'ntaaⁿ nn'aⁿ njño̱o̱ⁿya profetas ñequio apóstoles. Nt'omndye joona nla'cwjee nn'aⁿ, ndo' nt'omcheⁿ nlei'ntyjo̱na.”
42011050	Jo' chii, nn'aⁿ na m'aⁿ je' nnts'aa Ty'o̱o̱ts'om na chojnaⁿna nioom cha'tso profetas na tyola'cwjee nn'aⁿ xjeⁿ na jnaⁿcheⁿ tsjoomnancue.
42011051	Wjaac'oomna' na tioo nioom' Abel na seiquioo Caín hasta na macanda̱ na tioo nioom' Zacarías, ts'aⁿ na jla'cuee' nn'aⁿ quii'ntaaⁿ' tio t'maⁿ ñequio ta wats'om. Nndye'yo' nntsjo̱o̱, maxjeⁿ nntioomndye nn'aⁿ na m'aⁿ je'.
42011052	’Nnt'uiiwi'na' 'o nn'aⁿ na cwit'mo̱ⁿ'yo' ljeii na tqueⁿ Moisés. Ee jnda̱ jla'cu'yo' ñ'oom na mañequiaana' na wjaatseijndo̱'na' n'om nn'aⁿ. Mancjo'ti'yo' ticjoo' n'om'yo' na nla'no̱ⁿ'yo' ñ'oom'ñeeⁿ meiⁿ tiñe'quia'yo' na nnc'ooliu nn'aⁿna queeⁿ n'om na ñecala'no̱ⁿ'na juuna'.
42011053	Jnda̱ na seineiⁿ Jesús ñ'oommeiⁿ' nda̱a̱na, quia jo' nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ fariseos, to̱'na na t'maⁿ tyola'ncjoo'ndyena ñ'eⁿñê. To̱'na na tyola'lioo'na jom na jndye ñ'oom tyota'x'eena nnoom.
42011054	Tyoqueⁿna cwenta xeⁿ nntsoom cwii ñ'oom na nñequiaana' na nt'uiina' jom.
42012001	Yocheⁿ na luaa', jndye meiⁿ nn'aⁿ tjatjomndye hasta tyotei'caljoondye ntyjeena na tyeeⁿ m'aⁿna. To̱o̱ⁿ'o̱ⁿ na tyotseineiⁿjñeeⁿ nda̱a̱ nn'aⁿ na cwila'jomndye ñ'eⁿñê. Matsoom: —Cal'a'yo' cwenta ñ'oom na cwit'mo̱o̱ⁿ fariseos, ee we waa cwila'tiuuna. Ndo' ñ'oom'ñeeⁿ wjaanty'eena' cha'na cwiwicandi' ndaaljo' naquii' tsqueeⁿ tyoo'.
42012002	Tjaa'naⁿ cwii na cwe' wanty'iuu' waa na xocano̱o̱ⁿ ndo' tjaa'naⁿ meiⁿcwii na cwe' nty'iu na xocaliu nn'aⁿ.
42012003	Cwe' nc'e jo', cha'tso na ñejndu'yo' yuu najaaⁿñe, maxjeⁿ nleitquioo' ñ'oom'ñeeⁿ yuu na xuee. Ndo' ñ'oom na jnda̱ jlaneiⁿ'yo' na ñemaaⁿ' ñemaaⁿ' naquii' l'aa na ta̱', maxjeⁿ nleic'uaana' ch'eⁿ.
42012004	’'O nn'aⁿ na ya ñ'oom ja ñ'eⁿndyo', nndye'yo' nntsjo̱o̱, tinc'om'yo' na nquia'yo' nn'aⁿ na cwila'cwjee nn'aⁿ ee tjaa ljo' cwii nnda̱a̱ nl'atina ñ'eⁿndyo'.
42012005	Ja m'mo̱o̱ⁿ 'ñeeⁿ na nnc'om'yo' na nquia'yo'. C'om'yo' na nquia'yo' nquii Ty'o̱o̱ts'om. Ee jom waa najneiⁿ na nncjoom'm 'o naquii' b'io quia na jnda̱ tjeiiⁿ'eⁿ na cwitando'yo'. Mayuu' matsjo̱o̱ nda̱a̱'yo', jom c'om'yo' na nquia'yo'.
42012006	’'Om cantsaa nch'u ¿aa nchii ñewe tsjo̱'ñjeeⁿ cwileil'uandyeyo'? Sa̱a̱ meiiⁿ na ljo', meiⁿcwiindye jooyo' tyootsuu' ts'om Ty'o̱o̱ts'om.
42012007	Majndeiiticheⁿ 'o. Hasta ticwii cwii soonqueⁿ'yo', jnda̱ tei'nchona'. Jo' chii tintyue'yo', ee 'o jndandyo'ti'yo' nchiiti cantsaa nch'u na jndyendye.
42012008	’Nndye'yo' nntsjo̱o̱, meiⁿcwi'ñeeⁿcheⁿ ts'aⁿ na macwji'yuu'ñe cantyja 'naⁿya jo nda̱a̱ nn'aⁿ, mati ja na cwiluiindyo̱ ts'aⁿ na jnaⁿ cañoom'luee nncwji'yuu'ndyo̱ na mawajnaⁿ'a tsaⁿ'ñeeⁿ jo nda̱a̱ ángeles cwentaa' Ty'o̱o̱ts'om.
42012009	Sa̱a̱ juu ts'aⁿ na macwji'ñe cantyja 'naⁿya jo nda̱a̱ nn'aⁿ, mati ja nntsjo̱o̱ na ticwajnaⁿ'aⁿ tsaⁿ'ñeeⁿ jo nda̱a̱ ángeles cwentaa' Ty'o̱o̱ts'om.
42012010	’Meiⁿcwi'ñeeⁿcheⁿ ts'aⁿ na matso cwii ñ'omntjeiⁿ nacjo ja na cwiluiindyo̱ ts'aⁿ na jnaⁿ cañoom'luee, Ty'o̱o̱ts'om nnda̱a̱ nntseit'maⁿ ts'oom tsaⁿ'ñeeⁿ. Sa̱a̱ ts'aⁿ na nncju' ñ'omwi' nacjoo' Espíritu Santo, taxocatseit'maⁿ ts'om Ty'o̱o̱ts'om juu.
42012011	’Quia na nnc'oocho nn'aⁿ 'o jo nda̱a̱ nn'aⁿ na cwitu'xeⁿ ñ'oom naquii' lan'om nch'u, oo jo nda̱a̱ naⁿmaⁿn'iaaⁿ, xjeⁿ'ñeeⁿ tinc'om'yo' ñ'omtiuu cwaaⁿ ñ'oom nla'lcwe'yo'
42012012	ee xjeⁿ'ñeeⁿ nquii Espíritu Santo m'mo̱o̱ⁿ nda̱a̱'yo' cwaaⁿ ñ'oom nndu'yo'.
42012013	Quia jo' cwii ts'aⁿ quii'ntaaⁿ nn'aⁿ na jndyendye, tso: —Ta, catsu' nnom ti'xio̱o̱ na cato̱o̱ⁿ'o̱ⁿ 'naⁿ na 'ndii tsotya̱a̱yâ, nlo'ño̱ⁿya na tseixmaⁿna' cwentaya.
42012014	T'o̱ Jesús nnom, matsoom: —'U re, ja nchii cwiluiindyo̱ na cu'xa̱ⁿya ñ'oom 'naⁿ'yo' oo na cato̱o̱ⁿ'a 'naⁿ'yo'.
42012015	Jnda̱ jo' tsoom nda̱a̱ cha'tsondye nn'aⁿ: —¿Aa jndo'yo'? Nmeiiⁿ' quich'eena'. Queⁿndyo' cwenta na tilaqueeⁿ n'om'yo' 'naⁿ. Ee na wando' ts'aⁿ nchii manaⁿna' cwe' na jndye 'naaⁿ'aⁿ niom.
42012016	Quia jo' mati seineiiⁿ cwii ñ'oom na cwe' tjañoom', tsoom: —Tyom'aaⁿ cwii tsaⁿtya na ya tyuaaⁿ'aⁿ ndo' jeeⁿ ya tyowe' ntjoom'm.
42012017	Tyotseitioom naquii' ts'oom, matsoom: “Chiuu chiuu nnts'aayo̱ ee tjaa'naⁿ yuu ya nntseiwa̱ya 'naⁿ na tue'.”
42012018	Seineiⁿ cheⁿnqueⁿ, tsoom: “Ntyjii chiuu nnts'aa, nntseityuii'a nda̱' yuu na cwicañjom na cwiwe' ndo' nnts'aa nt'omcheⁿ na nt'maⁿti. Jo' jo' nntseiwa̱ cha'tso na tue' ñequio nt'omcheⁿ 'naⁿya.
42012019	Ndo' nntsjo̱o̱cheⁿnco̱ no̱o̱ⁿ: Je' je' yuu'a, jndye 'naⁿya jnda̱ seiwa̱ na nleijndeiina' jndye ndyu. Je' nncwajndya̱, nlcwaa'a ndo' nnc'ua. Nnc'o̱o̱ⁿ na neiⁿnco ts'o̱o̱ⁿ.”
42012020	Sa̱a̱ tso Ty'o̱o̱ts'om nnoom: “Ntjeiⁿndyu' 'u. Tsjom je' nnc'io' ndo' cha'tso 'naⁿ' na jnda̱ seiwe', ¿'ñeeⁿ nljona' l'o̱?”
42012021	Maluaa' nntjom ts'aⁿ na tomti ñjom ts'om na matseit'ue 'naaⁿ'. Sa̱a̱ jo nnom Ty'o̱o̱ts'om tseixmaⁿ na jñeeⁿ'ñe.
42012022	Ndo' tso Jesús nda̱a̱ nn'aⁿ na cwila'jomndye ñ'eⁿñê: —Cwe' jo' na matsjo̱o̱ nda̱a̱'yo', tanc'om'yo' na jeeⁿ jndye m'aaⁿ' n'om'yo' cantyja 'naⁿ na macaⁿna' 'o tsjoomnancue, yuu nlui' na nlcwa'yo' ndo' na nlcwee'yo'.
42012023	Ee t'maⁿti tseixmaⁿ na cwitando'yo' nchiiti nantquie na cwicwa'yo'. Ndo' cajndandyo'ti'yo' nchiiti lia'yo'.
42012024	Queⁿ'yo' cwenta candyaa, tiquinomyo', meiⁿ tiquila'weyo' ntjom na cwiwe', meiⁿ l'aa yuu na nla'weyo' nantquie tjaa'naⁿ, ndo' meiⁿ nda̱' 'naaⁿyo' tjaa'naⁿ sa̱a̱ Ty'o̱o̱ts'om mateix'eeⁿ jooyo'. 'O cajndandyo'ti ntyjeeⁿ, nchiiti cwe' candyaa.
42012025	¿'Ñeeⁿ cwii 'o nnda̱a̱ nnts'aa na nleitcooñeti meiiⁿ ñe'chjoowi', cwe' na jeeⁿ jndye matseitiuu?
42012026	Quia jo' xeⁿ xonda̱a̱ nl'a'yo' meiⁿ ñechjoowi' luaa', cwe' ts'iaaⁿ' na jeeⁿ jndye cwilatiuu'yo' cantyja 'naaⁿ nt'omcheⁿ na majndeiiticheⁿ jo' xonda̱a̱ nl'a'yo'.
42012027	’Queⁿ'yo' cwenta chiuu waa na neiⁿncoo' ljaa' canchii'. Tiquil'ana' ts'iaaⁿ, meiⁿ tiquil'ana' canduu na nluii liaana'. Sa̱a̱ nndye'yo' nntsjo̱o̱, meiⁿ nquii rey Salomón, xcwe xjeⁿ na tjacantyja na tyañê ticue'ntyjo̱ na neiⁿncoo' liaⁿ'aⁿ cha'na neiⁿncoo' cwii ljaa' canchii'ñeeⁿ.
42012028	Xeⁿ luaa' waa na mach'ee Ty'o̱o̱ts'om, na neiⁿncoo' ljaa' tscojnda̱a̱, ndo' 'io cha nlcona', aa nchii majndeiiticheⁿ ntyjeeⁿ chiuu nlcwee' 'o liaa, 'o nn'aⁿ na ticalayu'ya n'om'yo' ñ'eⁿ jom.
42012029	Nc'e jo' tanc'om'yo' na jaawa jaacue m'aaⁿ' n'om'yo' na nlcwa'yo' ndo' na nncwe'yo'. Tanc'om'yo' na jeeⁿ chjoo' n'om'yo' cantyja 'naaⁿ' nmeiⁿ'.
42012030	Ee ñenquii'cheⁿ nmeiⁿ' cwil'uee nn'aⁿ cha'waa tsjoomnancue. Sa̱a̱ nquii Tsotye'yo', mantyjeeⁿ na tjo̱o̱ndyo' cha'tso nmeiⁿ'.
42012031	Jo' chii 'o, cal'ue'yo' cantyja na matsa̱'ntjom Ty'o̱o̱ts'om ndo' nto'ñoom'yo' cha'tso 'naⁿmeiⁿ'.
42012032	’'O nn'aⁿ tmaaⁿ' chjoo cwentaya, tila'catyuendyo', ee cjaawee' ntyjii Tsotye'yo' na nlaxmaⁿ'yo' cantyja na matsa̱'ntjoom.
42012033	Canda̱a̱'yo' 'naⁿ'yo' na niom ndo' cal'a'yo' naya ndyeñeeⁿ'. Xeⁿ luaa' nl'a'yo', cañoom'luee nlat'ue'yo' 'naⁿ'yo' yuu na xocandyue ee jo' jo' xocanda̱a̱ nncjaaquiee' tsaⁿcanch'ue meiⁿ candiu tixocala'ndaa'yo' joona'.
42012034	Ee yuu na cwilawe'yo' naya 'naⁿ'yo', jo' jo' quit'maⁿ n'om'yo'.
42012035	Seineiⁿ Jesús chiuu nnts'aana' quia na nncwjee'nnaaⁿ'aⁿ. Tsoom: —C'om'c'eendyo' na cwimei'ndo'yo' ja. C'om'yo' cha'na nn'aⁿ na m'aⁿ moso na ñequii'cheⁿ xuee chom lámpara 'naaⁿna.
42012036	Cwimei'ndoo'na patrom 'naaⁿna na nncwjeeⁿ'eⁿ na tjaaⁿ yuu toco ts'aⁿ. Quia na m'maaⁿ 'ndyoots'a, m'aⁿc'eendyena na nla'canaaⁿndyena.
42012037	Matseineiiⁿ'ñe patrom mosoom'm quia na nncwje'cañoom na nljeiiⁿ na ya cwenta cwil'ana. Mayuu'cheⁿ matsjo̱o̱ nda̱a̱'yo', nntseijndaa'ñê na nntseiñ'oom'ñê ljo' nlcwa'na. Ndo' nnts'aaⁿ na cwindyuaandyena nacañoom' meiⁿsa na nndi'ntjoom nda̱a̱na.
42012038	Maxjeⁿ matio'naaⁿñena' moso'ñeeⁿ xeⁿ nljeiiⁿ na m'aⁿc'eendyena, meiiⁿ aa nncwjeeⁿ'eⁿ xcwe tsjom oo jaancoo.
42012039	Ndo' cala'no̱ⁿ'yo' ñ'oomwaa, juu ts'aⁿ na cwiluiitquieñe naquii' w'aa, xeⁿ ntyjeeⁿ ljo' xjeⁿ nncwjee' tsaⁿcach'ue, quia jo' nnc'oomc'eeñê ndo' tixonquiaaⁿ na nncjaaquiee' tsaⁿ'ñeeⁿ naquii' w'aa.
42012040	Mati 'o c'om'c'eendyo', ee ja na cwiluiindyo̱ ts'aⁿ na jnaⁿ cañoom'luee majuuto xjeⁿ na ticalatiuu'yo' na nncwja̱, majo'to xjeⁿ'ñeeⁿ nncwja̱'caño̱o̱ⁿ.
42012041	Quia jo' tso Pedro nnoom: —Aa ndi' Ta, ¿aa cwe' nda̱a̱ jâ matsei'neiⁿ' ñ'oom tjañoom'waa', oo aa mati nda̱a̱ cha'tsondye nn'aⁿ?
42012042	T'o̱ Jesús, tsoom: —¿'Ñeeⁿ juu jo' matseitiuu' na cwiluiiñe moso tquiee na cjee matseino̱ⁿ' ndo' na matseicanda̱? Tsaⁿ'ñeeⁿ nnty'iom patrom ts'iaaⁿ na cando' tsaⁿ'ñeeⁿ ntyje mosoñe na nñequiaa nantquie na nlcwa' naⁿ'ñeeⁿ quia cwiwee' xjeⁿ.
42012043	Mañequiaana' na neiiⁿ' moso'ñeeⁿ quia na nncwje'cañoom patrom 'naaⁿ'aⁿ na nljeii na ya mach'eeⁿ.
42012044	Mayuu'cheⁿ matsjo̱o̱ nda̱a̱'yo', l'o̱ juu nñequiaa patrom cha'tso 'naaⁿ'aⁿ na niom na cateix'ee joona'.
42012045	Sa̱a̱ xeⁿ mosotquiee'ñeeⁿ nntseitioom: “Tjo̱o̱cheⁿ na nncwjee' patrom 'naⁿya.” Ndo' jo' na nnto̱o̱ⁿ'o̱ⁿ na nncwjaaⁿ'aⁿ cha'tso ntyjemosoñê, naⁿnom ndo' naⁿlcu. Nlcwa'jndoo'ñê, nnc'om ndo' nñeⁿ.
42012046	Majuuto xuee na tic'oomc'eⁿ ndo' na taqueⁿtoom cwenta, nncwje'cañoom patrom 'naaⁿ'aⁿ, quia jo' cwajndii nnchoom'm. Jnda̱ jo' nncju'na' jom yuu na m'aⁿ nn'aⁿ na tîcala'yu' ñ'eⁿ Ty'o̱o̱ts'om.
42012047	’Ee moso'ñeeⁿ mantyjeeⁿ ljo' l'ue ts'om patrom 'naaⁿ'aⁿ na cats'aaⁿ sa̱a̱ tîcatseijndaa'ñê, meiⁿ tîcatseicana̱a̱ⁿ yuu na l'ue ts'om tsaⁿ'ñeeⁿ, jo' chii jeeⁿ jndye nnchoom'm.
42012048	Sa̱a̱ moso na seitjo̱o̱ñe cwe' ticatsei'no̱ⁿ' ljo' nnts'aa, meiiⁿ na nnchuu' sa̱a̱ tijndye. Meiⁿcwi'ñeeⁿcheⁿ ts'aⁿ na t'maⁿ ts'iaaⁿ maco'ñom, jndye nlcaⁿna' na cats'aaⁿ. Ndo' ts'aⁿ na t'maⁿ xuu jnda̱ ty'iom ts'aⁿ juu, majndyeti nnom nñequiaaⁿ cwenta.
42012049	’Ja jndyo̱o̱ na jndyo̱cwjaa'ndyo̱ chom quii'ntaaⁿ nn'aⁿ tsjoomnancue. Ndo' toom cwe' na cwiluii naljo'.
42012050	Waa cwii na jndei'na' na catjo̱ⁿya, na nnc'io̱ya. Ndo' jeeⁿ matsei'ndaa'na' ntyjii hasta xuee na nntseicanda̱a̱'ñena' jo'.
42012051	Ticala'tiuu'yo' na jndyo̱o̱ tsjoomnancue na caljoyaandye nn'aⁿ ñ'eⁿ nc'iaana. Ja jndyo̱o̱ na jndyo̱cwjaa'ndyo̱ tia' nn'aⁿ.
42012052	Ee je' xuee na cwii wjaatina', nn'aⁿ na ñe'cwii w'aa nnto̱ⁿ'ndyena, ndyeendye naⁿ'ñeeⁿ nnc'omna nacjoo we, ndo' wendye naⁿ'ñeeⁿ nnc'omna nacjoo ndyee.
42012053	Maxjeⁿ nnto̱ⁿ'ndye nn'aⁿ. Tsotye ts'aⁿ wjaⁿ nacjoo' ti'jnaaⁿ, ndo' ti'jnaaⁿ wjaa nacjoom'm. Tsondyee ts'aⁿ wjaⁿ nacjoo' nomjnaaⁿ ndo' nomjnaaⁿ wjaa nacjoom'm. Ndo' wjaⁿ nacjoo' nomnntsaaⁿ'aⁿ ndo' nomnntsaaⁿ'aⁿ wjaa nacjoom'm.
42012054	Mati tso Jesús nda̱a̱ nn'aⁿ na jndyendye: —Quia na cwinty'ia'yo' na cwicalui' nchquiu ntyja na majaacue ñe'quioom', mantyja quindu'yo' na manncua', ndo' mayuu' na ljo'.
42012055	Ndo' quia na cwinty'ia'yo' na manaⁿ jndye ntyja na macalui' caxjuu tsoom'naaⁿ, quindu'yo': “Je' nleijmeiⁿ'”, ndo' mayuu' na ljo'.
42012056	'O nn'aⁿ na cwe' cwil'a'ya'yo' na jeeⁿ cwilacanda̱a̱'ndyo' cwe' cha canty'iaa nn'aⁿ, jeeⁿ jndo̱' n'om'yo' na cwiliu'yo' cantyja na cwichuii' nnom tsjoomnancue ñequio tsjo̱'luee. Sa̱a̱ ¿chiuu na tileicala'no̱ⁿ'yo' cantyja na mats'aaya quii'ntaaⁿ'yo' je'?
42012057	Tsoticheⁿ Jesús nda̱a̱na: —¿Chiuu na ticatjei'yo' cwenta yuu waa na maty'iomyana'?
42012058	Quia na nlqueⁿ ts'aⁿ na quio matseintja'ndyu' ñ'oom nacjo', yocheⁿ na ñjomndyo' nato na tsa'yo' na nntjomndyo' wats'iaaⁿ, queⁿndyu' na cwaⁿ'ya' jom, cha tints'aana' na nleiñ'oomtsco̱o̱'ñê 'u ñ'eⁿ ñ'oom jo nnom jwe. Ndo' jwe'ñeeⁿ nñequiaaⁿ cwenta 'u luee sondaro. Ndo' joona nntuee'na' 'u w'aancjo.
42012059	Nndi' nntsjo̱o̱, taxocalui' jo' jo' hasta na jnda̱ tiom'nchaa'ndyu'.
42013001	Maxjeⁿ'ñeeⁿ tquie'cañom nn'aⁿ na jla'candiina Jesús na sa̱'ntjom Pilato na cwje nt'om nn'aⁿ galileos xcwe xjeⁿ na cwila'cwjeena quioo' na cwila't'maaⁿ'ndyena Ty'o̱o̱ts'om. Seitjoom'na' nioomna ñequio nioom quioo'ñeeⁿ.
42013002	T'o̱ Jesús nda̱a̱na, matsoom: —¿Aa cwila'tiuu'yo' na luaa' tjoomna ee na t'maⁿti jnaaⁿna waa, nchiiti cha'tso nt'omcheⁿ nc'iaana ndyuaa'ñeeⁿ?
42013003	Nndye'yo' nntsjo̱o̱, meiⁿchjoo nchii jo'. Ee mati xeⁿ ticalcwe' n'om'yo', cha'tsondyo' nntsuundyo' cha'xjeⁿ na tsuundye joona.
42013004	Ndo' joo quin'oom nchoo' ndyee nn'aⁿ na tja̱ quia na tioo w'aandye nacjoona nndyoo' peila Siloé, ¿aa cwilatiuu'yo' na naⁿ'ñeeⁿ t'maⁿti tyola'tjo̱o̱ndyena, nchiiti cha'tsondye nn'aⁿ na tyom'aⁿ Jerusalén?
42013005	Nndye'yo' nntsjo̱o̱, meiⁿchjoo nchii jo', ee mati meiiⁿ 'o xeⁿ ticalcwe' n'om'yo', cha'tsondyo' maluaa' nntsuundyo' cha'xjeⁿ na tsuundye joona.
42013006	Quia jo' seineiiⁿ ñ'oomwaa na tjañoom' na ma'mo̱ⁿna' na macaⁿna' na calcwe' n'om nn'aⁿ. Matsoom: —Tyom'aaⁿ cwii ts'aⁿ, tyomeintyjee' ts'oom higuera naquii' ntjoom'm. Ndo' tjacal'ueeⁿ ta̱a̱' ts'oom'ñeeⁿ sa̱a̱ tjaa ljo' ljeiiⁿ.
42013007	Jo' chii tsoom nnom ts'aⁿ na mach'ee cwenta ntjoom'm: “Canty'ia', ts'oom higuerawaañe, jnda̱ ndyee chu na mandyo̱o̱cal'ua̱ ta̱a̱'na' ndo' tjaa ljo' coljeiya. Cwa c'ua' juuna' ee cwe' ts'iaaⁿ' matseityeeⁿñena' nomtyuaa.”
42013008	Sa̱a̱ t'o̱ tsaⁿ'ñeeⁿ nnoom, tso: “Ta, ca'ndii'ya' juuna' meiiⁿ cwe' chuwaa hasta na jnda̱ 'ña̱a̱ⁿ ndiocheⁿ x'eena' ndo' nntio̱o̱ⁿ ts'o to'.
42013009	Xeⁿ nnts'aana' ta̱, ya. Ndo' xeⁿ tjaa'naⁿ, quia ljo'cheⁿ c'ua' juuna'.”
42013010	Cwii xuee na cwita'jndyee nn'aⁿ tyo'mo̱ⁿ Jesús naquii' wats'om chjoo.
42013011	Jo' jo' tyom'aaⁿ cwii yuscu na jnda̱ quin'oom nchoo' ndyee chu na tei'caljoo jndyew'ii naxeⁿ'. Jeeⁿ ntyjo̱ tyojaacaⁿ ndo' meiⁿchjoo tileicwintyjeeⁿ'eⁿ nayuu.
42013012	Quia na nty'iaa' Jesús tsaⁿ'ñeeⁿ, t'maaⁿ juu, tsoom nnom: —'U nomxjo̱o̱, je' jnda̱ jndyaandyu' tycu na wi'.
42013013	Quia jo' tioom l'o̱o̱ⁿ nacjoo', mantyja jliuu naxeⁿ'. Ndo' tyotseit'maaⁿ'ñe Ty'o̱o̱ts'om.
42013014	Sa̱a̱ juu ts'aⁿ na cwiluiitquieñe wats'om'ñeeⁿ, seiw'eeⁿ na sein'maⁿ Jesús tsaⁿ'ñeeⁿ xuee na cwita'jndyeena. Tsoom nda̱a̱ nn'aⁿ: —Yom xuee wanaaⁿ na cal'a'yo' ts'iaaⁿ. Joo ncueemeiⁿ' quio'yo' na nn'maaⁿ'yo', nchii xuee na cwita'jndya̱a̱ya.
42013015	Ndo' t'o̱ Jesús nnom, tsoom: —'O nn'aⁿ na cwe' cwil'a'yo' na ndoo' na jeeⁿ cwilacanda̱a̱'ndyo', ¿aa meiⁿcwindyo' 'o tiquila'canaⁿ'yo' quioo'jndyo oo snom njmeiⁿ'yo' yuu na macwa'yo' ndo' na nntsaala'c'u'yo' ndaa juuyo' xuee na cwita'jndya̱a̱ya?
42013016	Ee yuscum'aaⁿ', na cwiluiiñe tsjaaⁿ 'naaⁿ' Abraham na jnda̱ quin'oom nchoo' ndyee chu na maco'wi' Satanás jom, ¿aa ticaty'iomna' na nndyaañê nawii'waa' xuee na cwita'jndya̱a̱ya?
42013017	Yocheⁿ na matseineiiⁿ ñ'oommeiⁿ', tioo na jeeⁿ jnaaⁿ cha'tso nn'aⁿ na jndoo jom. Sa̱a̱ nn'aⁿ na jndyendye, s'aana' na jeeⁿ neiiⁿna nc'e cha'tso ts'iaaⁿ na cajnda na tyoch'eeⁿ.
42013018	Jnda̱ chii tsotyeeⁿcheⁿ nda̱a̱na: —Juu na matsa̱'ntjom Ty'o̱o̱ts'om, ¿ljo' ñ'eⁿ matseijomna' cantyja 'naaⁿ'na'?
42013019	Juuna' matseijomna' cha'na lqueeⁿ' ts'oom mostaza na jeeⁿ cajnda̱a̱. Seic'oom ts'aⁿ juuna' naquii' ntjoom'm. Tyuaa' tjawijndeiina', tue'ntyjo̱ na teit'maⁿna' hasta tyol'a cantsaa cantquiaayo' naquii' l'o̱na'.
42013020	Ndo' tsonnaaⁿ'aⁿ nda̱a̱na: —¿Ljo' cwiicheⁿ na nntseijo̱o̱ⁿ'a juu na matsa̱'ntjom Ty'o̱o̱ts'om?
42013021	Juuna' matseijomna' cha'na ndaaljo' na tjaa'ñe cwii yuscu naquii' ndyee tsua' xjeⁿ jnda̱a̱ tyoo'. Ndo' seicandeii'na' cha'waa tsqueeⁿ tyoo'ñeeⁿ.
42013022	Quia jo' tjawinom Jesús njoom nt'maⁿ ndo' njoom nch'u na tyo'mo̱o̱ⁿ nda̱a̱ nn'aⁿ yocheⁿ na tyocanjoom nato na wjaⁿ Jerusalén.
42013023	Cwii ts'aⁿ tax'ee nnoom, tso: —Ta, ¿aa tijndye nn'aⁿ na nlui'n'maaⁿndye?
42013024	T'o̱o̱ⁿ, matsoom nda̱a̱na: —'Ndyoots'a cantyja na matsa̱'ntjom Ty'o̱o̱ts'om, cantuuna'. Calajnda̱'yo' na ntsaaquie'yo' juuna'. Ee jndye nn'aⁿ na ñe'c'ooquie' jo' jo', sa̱a̱ xocanda̱a̱ nl'ana.
42013025	Ee quia na jnda̱ teicantyja nquii ts'aⁿ na waa' w'aa'ñeeⁿ na nntseicu'tyeeⁿ 'ndyoots'a, quia jo' 'o na m'aⁿ'yo' ch'eⁿ nnto̱'yo' na ncwaⁿ'yo'. Nndu'yo': “Ta, catseicanaaⁿndyu' na ntsaquia̱a̱'â.” Sa̱a̱ jom nnc'o̱o̱ⁿ nndyue'yo', nntsoom: “Ticaljeii yuu nn'aⁿ 'o.”
42013026	Quia jo' nnto̱'yo' na nndu'yo' nnoom: “Jâ tsuu, tyocwaa'â ñ'eⁿndyu' ndo' tyo'mo̱o̱ⁿ' nda̱a̱yâ xcwe naquii' tsjoomyâ.”
42013027	Sa̱a̱ jom nnc'o̱o̱ⁿ, nntsoom: “Jnda̱ tsjo̱o̱ nda̱a̱'yo' na ticaljeii yuu nn'aⁿ 'o. Quindyo̱'yo' ñjaaⁿ, 'o nn'aⁿ na cwil'a'yo' natia.”
42013028	Jo' jo' nnc'om'yo' na nlaxua'yo' na matsei'ndaa'na' nquiu'yo' ndo' nnteiⁿnquie'yo' ndei'n'om'yo' na maquiina' 'o. Ee nnty'ia'yo' Abraham, Isaac, Jacob ndo' ñ'eeⁿ cha'tso profetas, na m'aⁿna yuu na matsa̱'ntjoom, sa̱a̱ 'o jnda̱ 'ndiina' ch'eⁿ.
42013029	Quia ljo' nlquie nn'aⁿ na nnaⁿ ndiocheⁿ tsjoomnancue. Ñequio na neiiⁿ naⁿ'ñeeⁿ nncwindyuaandyena nacañoom' meiⁿsa yuu na matsa̱'ntjom Ty'o̱o̱ts'om na nlcwa'na.
42013030	Queⁿ'yo' cwenta, m'aⁿ nn'aⁿ je' na cwilatiuu'yo' na maju'cjena' joona. Sa̱a̱ nda̱nquia nntseiwendyena' joona. Ndo' m'aⁿ nn'aⁿ je' na cwila'tiuu nquiee na t'maⁿ cwiluiindye, sa̱a̱ nncue'ntyjo̱ na nncju'cjena' joona.
42013031	Majuuti xuee'ñeeⁿ, tquie'cañom nt'om nn'aⁿ fariseos Jesús, jluena nnoom: —Calui' ñjaaⁿ, cja' cwiicheⁿ joo ee ñe'catseicuee' Herodes 'u.
42013032	Tsoom nda̱a̱na: —Catsa'yo', candu'yo' nnom cajndye'ñeeⁿ: “Queⁿ' cwenta, ja manncwjii'tya̱ya naⁿjndii naquii' n'om nn'aⁿ. Ndo' nntsein'maⁿtya̱ya nn'aⁿwii 'io cha luaa'. Ndo' tajndye cwii tjo̱o̱ na nntseicanda̱a̱'ndyo̱ ts'iaaⁿ na jndyo̱o̱ya.”
42013033	Sa̱a̱ jndei'na' na je', 'io ndo' cha jo̱jo̱tya̱ cantyja 'naaⁿ' ts'iaaⁿ na mats'aaya, ee ticatsona' na nchii Jerusalén na nncue' cwii profeta.
42013034	’'O nn'aⁿ Jerusalén na cwilacwje'yo' profetas ndo' majñoom' ljo̱' nn'aⁿ na majño̱o̱ⁿya na m'aaⁿ'. Jndye ndii' ñentyjaa' ts'o̱o̱ⁿ na nntseitjo̱ⁿya ntseinda' cha'xjeⁿ matseitjom caxtixquie ntseinaaⁿ nacjee' ntsqueeⁿ. Sa̱a̱ 'u cwaaⁿ tquiaandyu'.
42013035	Queⁿ'yo' cwenta, Ty'o̱o̱ts'om ma'ñeeⁿ 'o. Taxoc'oom wats'om t'maⁿ 'naⁿ'yo'. Quia jo' seineiiⁿ nda̱a̱ nn'aⁿ, tsoom: —Nndye'yo' nntsjo̱o̱ na taxocanty'ia'yo' ja hasta na nncue'ntyjo̱ xuee na nndu'yo': “Matio'naaⁿñena' nqueⁿ na mañoom ñequio xuee' Ta Ty'o̱o̱ts'om.”
42014001	Cwii xuee na cwita'jndyee nn'aⁿ, tjatseijomñe Jesús waa' ts'aⁿ na cwiluiitquieñe cantyja 'naaⁿ nn'aⁿ fariseos, na nlcwaaⁿ'aⁿ jo' jo'. Ndo' ñ'eeⁿ nn'aⁿ fariseos na tyoqueⁿ cwenta ljo' nnts'aaⁿ.
42014002	Jo' jo' tjameintyjee' cwii ts'aⁿ na wii' jo nnoom na ndii' tcoo'.
42014003	Ndo' tax'eeⁿ nda̱a̱ nn'aⁿ na cwit'mo̱o̱ⁿ ljeii na tqueⁿ Moisés ñequio nn'aⁿ fariseos, tsoom: —¿Aa maty'iomyana' na nntsein'maⁿ ts'aⁿ tsaⁿwii' xuee na cwita'jndyee nn'aⁿ, oo aa ticaty'iomna'?
42014004	Sa̱a̱ joona yacheⁿ jla'cheⁿna. Quia jo' to'ñoom ts'aⁿwii', sein'maaⁿ juu ndo' tsoom nnom: —Ya xeⁿ na wja'to' wa'.
42014005	Jnda̱ jo' tsoom nda̱a̱ fariseos'ñeeⁿ: —¿Aa m'aaⁿ cwiindyo' 'o na xocatseicjeeñe na nncwji' snom oo quio'jndyo tsmeiⁿ' na tju'na' ts'om tsue'tsjoom, meiiⁿ na juu xuee na cwita'jndyee nn'aⁿ?
42014006	Sa̱a̱ ticat'o̱o̱na 'ñom.
42014007	Ndo' naⁿ'ñeeⁿ na tqueeⁿ' ts'aⁿ fariseo na nlcwa' ñ'eⁿñê, tqueⁿ Jesús cwenta ljo' l'ana. Jla'yuu nda̱a̱na ntsula̱ nacañoom'ticheⁿ nacañoom' meiⁿsa. Jo' chii seineiiⁿ ñ'oom tjañoom' nda̱a̱na.
42014008	Tsoom: —Quia na maqueeⁿ' ts'aⁿ 'u na catseijomndyu' na macoco jnaaⁿ, tincja'cajmaⁿ' sula̱ nacañoom'ticheⁿ. Ee xeⁿ nntseijomna' tqueeⁿ'ñê cwiicheⁿ ts'aⁿ na t'maⁿti cwiluiiñe, nchiiti 'u,
42014009	quia jo' jom na tqueeⁿ'ñê 'o, nncjaantyjaaⁿ'aⁿ 'u, nntsoom njom': “'U quiaa' na tsaⁿm'aaⁿ nncjom yuu na wacatyeⁿ'.” Quia jo' nlui'jnaaⁿ'ndyu' na nncja'cajmaⁿ' sula̱ na macanda̱.
42014010	Jo' chii, quia na maqueeⁿ'ñe ts'aⁿ 'u, cja'cajmaⁿ' sula̱ na we'yandyo, cha quia na nncjaantyjaa' ts'aⁿ na tqueeⁿ'ñe 'u, nntsoom njom': “'U x'iaya, cwinoom' nacañoomcheⁿ.” Quia jo' nntseit'maaⁿ'ñena' 'u jo nda̱a̱ cha'tso nn'aⁿ na meindyuaandye nacañoom' meiⁿsa ñ'eⁿndyu'.
42014011	Ee meiⁿcwi'ñeeⁿcheⁿ ts'aⁿ na matseiwendyeñe cheⁿnquii, maxjeⁿ nntseiquioo Ty'o̱o̱ts'om juu. Ndo' meiⁿcwi'ñeeⁿcheⁿ ts'aⁿ na maju'ñecje, maxjeⁿ nntseiwendye Ty'o̱o̱ts'om tsaⁿ'ñeeⁿ.
42014012	Mati tso Jesús nnom ts'aⁿ na tqueeⁿ'ñe jom: —Quia na maqueⁿ' nn'aⁿ na cala'jomndye na nlcwa'yo' na quiajmeiⁿ' oo natmaaⁿ, tilqueⁿ' nc'ia', meiⁿ nn'aⁿ' nncu', meiⁿ nn'aⁿ' na jnda̱ teitquio̱o̱', meiⁿ naⁿtya na m'aⁿ nndyoo'. ¿Ee aa nchii nncuee' xuee na majo'ti nl'a joona, cha nnjoom cha'xjeⁿ na sa' 'u?
42014013	Jo' chii quia na nntsa' nantquie na t'maⁿ na nlcwa' nn'aⁿ, queⁿ' ndyeñeeⁿ' ñ'eⁿ nn'aⁿ na ticanda̱a̱' luee, nc'ee', ndo' nn'aⁿ na tileic'ooca' ñequio nn'aⁿ na nchjaaⁿ.
42014014	Quia jo' nnc'oom' na neiⁿ' na luaa' nntsa'. Ee joona xocanda̱a̱ nl'ana na nnjoom ljo' na sa', sa̱a̱ 'u nnco'ñom' na nnjoom quia na nnta'ndo'nnda' nn'aⁿ na ñel'a yuu na maty'iomyana'.
42014015	Cwii ts'aⁿ na ñ'eⁿ meindyuaandyena nacañoom' meiⁿsa, quia na jndii na luaa', tso nnom Jesús: —Nñequiaana' na neiiⁿ' ts'aⁿ na nntseijomñe nantquie t'maⁿ yuu na matsa̱'ntjom Ty'o̱o̱ts'om.
42014016	T'o̱ Jesús cwii ñ'oom na tjañoom'. Ma'mo̱ⁿna' na nchii cha'tsondye nn'aⁿ nnc'ooquiee'ndye yuu na matsa̱'ntjom Ty'o̱o̱ts'om. Tsoom: —Tyom'aaⁿ cwii ts'aⁿ, jom jnoom'm cwii nantquie t'maⁿ ndo' tqueeⁿ'ñê jndye nn'aⁿ.
42014017	Quia na tuee'ntyjo̱ xjeⁿ na nlcwa'na natmaaⁿ jñoom mosoom'm na cjaacatso nda̱a̱ nn'aⁿ na maqueeⁿ'ñê: “Aa ndye'yo', cjaaya, ee cha'tso jnda̱ maya waa.”
42014018	Sa̱a̱ cha'tsondye naⁿ'ñeeⁿ cwii cwii nnom jla'cajñoom'ndyena. Tsaⁿ najndyee tso: “Catsa' cwii naya'ñeeⁿ na catsu' nnom patrom 'naⁿ' na catseit'maⁿ ts'oom ja, ee jnda̱ seijndaya cwii taⁿ' tyuaa ndo' macaⁿna' na cjo̱cando̱o̱'a juuna'.”
42014019	Ndo' tso cwiicheⁿ ts'aⁿ nnom moso: “Ja jnda̱ seijndaya 'om ljo quioo'ndyo na nl'a ts'iaaⁿ ndo' je' jo̱canty'ia aa ndyaa' ya nl'ayo'. Jo' chii catsa' cwii naya'ñeeⁿ na catsu' nnoom na catseit'maⁿ ts'oom ja.”
42014020	Ndo' cwiicheⁿ tso: “Cwe' xcondyo na tmaⁿ'co̱, jo' na xocanda̱a̱ nncjo̱.”
42014021	Tjalcwe' moso tjatseicañeeⁿ patrom 'naaⁿ'aⁿ cha'tso ñ'oommeiⁿ'. Ndo' seilioo'ñe patrom. Tsoom nnom mosoom'm: “Catseityua', cja' jo ts'ua ndo' n'om nantaa naquii' tsjoom ndo' candyo'chu' ndyeñeeⁿ' ñequio nn'aⁿ na ticanda̱a̱' luee, nc'ee', nn'aⁿ na ntjeiⁿ nc'ee' ñequio nn'aⁿ na nchjaaⁿ.”
42014022	Jnda̱ chii seicandii moso'ñeeⁿ, tsoom: “Ta, jnda̱ tuii cha'xjeⁿ na sa̱'ntjom' sa̱a̱ ndicwaⁿ wanaaⁿti.”
42014023	Quia jo' tso patrom nnoom: “Cja' jo n'om nato nt'maⁿ ñequio cha'tso nato cajneiⁿ. Catsa' na jndei'na' na nñequio nn'aⁿ cha na nntoo' w'aya.
42014024	Je' nndye'yo' nntsjo̱o̱ na meiⁿcwiindye nn'aⁿ na tqua̱a̱ⁿ'ndyo̱jndya̱a̱ xocaljeii chiuu waa nantquie t'maⁿ na mando̱o̱'a.”
42014025	T'maⁿ tmaaⁿ' nn'aⁿ ty'e ñ'eⁿ Jesús. Quia jo' taqueeⁿ, tsoom nda̱a̱na:
42014026	—Meiⁿcwi'ñeeⁿcheⁿ ts'aⁿ na nndyo ñ'eⁿndyo̱ xeⁿ tic'oom na jndati ntyjeeⁿ ñ'eⁿndyo̱, nchiiti tsotyeeⁿ, tsoñeeⁿ, scoom'm, ntseinaaⁿ, ti'nquioom ñequio ndyencjoom, hasta cantyja na wando' nqueⁿ, tsaⁿ'ñeeⁿ xocanda̱a̱ nntseijomñê ñ'eⁿndyo̱.
42014027	Ndo' meiⁿcwi'ñeeⁿcheⁿ ts'aⁿ na nndyontyjo̱ cantyja na mats'aa, xeⁿ tic'oom na cwiljoya ts'oom nawi' na matjoom cantyja 'naⁿya meiiⁿ cueeⁿ'eⁿ, tsaⁿ'ñeeⁿ xocanda̱a̱ nntseijomñê ñ'eⁿndyo̱.
42014028	Xeⁿ cwiindyo' 'o ñe'cats'aa w'aandye, ¿aa nchii nncjaacjoojndyee, nntseitiuuya chiuuxjeⁿ nlcaⁿna' cha ntyjii aa nleijndeii cwanti na maleiñ'oom hasta na nnda̱a̱' w'aa'ñeeⁿ?
42014029	Xeⁿ ticats'aaⁿ na ljo', jnda̱ s'aaⁿ tsiaⁿtsjo̱' ndo' nljeiiⁿ na taticatquii nnts'aaⁿ, quia jo' cha'tso nn'aⁿ na nnty'iaa na ljo', nnto̱'na na nla'jnaaⁿ'na jom.
42014030	Nluena: “Tsaⁿm'aaⁿ' to̱o̱ⁿ'o̱ⁿ cwii ts'iaaⁿ sa̱a̱ cwe' ts'iaaⁿ taⁿ'. Tîtseicanda̱a̱'ñê.”
42014031	Mati cwii rey na tseixmaⁿ qui meiⁿ sondaro, ¿aa nts'aacheⁿna' na nncjaacatjomñê cwiicheⁿ rey na nndyocats'aa tia' nacjoom'm na matseixmaⁿ ntquiuu meiⁿ sondaro? ¿Aa chii nncjaacjoojñeeⁿ na nntseitiuuyaaⁿ, aa nnda̱a̱ nnts'aaⁿ?
42014032	Ndo' xeⁿ nnty'iaaⁿ'aⁿ na tixocanda̱a̱ nnts'aaⁿ, quia jo' nntseicwanoom ñ'oom ñequio ts'aⁿ 'naaⁿ'aⁿ na nntseity'ooñê na cwitsaaⁿ' tia', cwii na ndicwaⁿ tquia ndyo tsaⁿ'ñeeⁿ.
42014033	Jo' chii meiⁿcwi'ñeeⁿcheⁿ 'o na tica'ndii cha'tso na matseixmaⁿ nquii, xocanda̱a̱ nntseijomñê ñ'eⁿndyo̱.
42014034	’Jeeⁿ l'ue tsjaaⁿ', sa̱a̱ xeⁿ nlui' na chjeⁿ'na', ¿ljo' ñ'eⁿ cwii nleichjeⁿ'nnda'na'?
42014035	Taxocwil'uena', meiⁿ quio tyuaa, meiⁿ ñ'eⁿ to'. Cwe' quiityeⁿ'quiee' nn'aⁿ joona'. Maluaa' matseijomna' 'o, m'aⁿ'yo' cha'cwijom tsjaaⁿ' na til'ue xeⁿ tyootei'jndei'yo' nt'omcheⁿ nn'aⁿ. 'Ñeeⁿ juu na niom lue' n'om lua'qui na nndii, candiiya.
42015001	Cha'tsondye nn'aⁿ na cwito'ñoom s'om cwentaa' gobiernom Roma ñequio nn'aⁿ na cwila'tjo̱o̱ndye nnom Ty'o̱o̱ts'om cantyja na nquiu nn'aⁿ fariseos, jla'candyoo'ndyena nam'aaⁿ Jesús na nndyena ñ'oom na nntseineiiⁿ.
42015002	Nn'aⁿ fariseos ñequio nn'aⁿ na cwit'mo̱o̱ⁿ ljeii na tqueⁿ Moisés tyotio'ñ'oomna jom. Jluena: —Tsaⁿm'aaⁿ' ya ñ'oom jom ñ'eⁿ nn'aⁿ na cwila'tjo̱o̱ndye nnom Ty'o̱o̱ts'om ndo' macwaaⁿ'aⁿ ñ'eⁿndyena.
42015003	Quia jo' seineiiⁿ ñ'oom na tjañoom' nda̱a̱na, tsoom:
42015004	—Xeⁿ cwiindyo' 'o m'aaⁿ cwii siaⁿnto canmaⁿ ntsmeiⁿ' ndo' xeⁿ nntsuuñe cwii jooyo', ¿aa nchii n'ndiiyaaⁿ ñequieen'aaⁿ nchoo' qui nchoo' ñjeeⁿ quioo'ñeeⁿ yuu na cwicwa'yo' ndo' nncjaacal'ueeⁿ juu catsmaⁿ na tsuuñe hasta xjeⁿ na nljeiiⁿcheⁿ?
42015005	Xeⁿ jnda̱ ljeiiⁿ catsmaⁿ'ñeeⁿ, nlei'caljoom juuyo' xtyoom'm ñequio na neiiⁿ'eⁿ.
42015006	Ndo' quia na nncueⁿ'eⁿ waⁿ'aⁿ, nntseitjoom nc'iaaⁿ'aⁿ ñequio nn'aⁿ na m'aⁿ nndyoo' waⁿ'aⁿ. Nntsoom nda̱a̱na: “C'o̱o̱ⁿya na neiiⁿya, ee catsmaⁿ tsma̱a̱ⁿ'a na tsuuñe jnda̱ ljeinnda'a juuyo'.”
42015007	Luaa nntsjo̱o̱ nndye'yo', maluaa' na t'maⁿti neiiⁿ' Ty'o̱o̱ts'om na m'aaⁿ cañoom'luee cantyja 'naaⁿ' cwii ts'aⁿjnaⁿ na cwilcwe' ts'om, nchiiti ñequieen'aaⁿ nchoo' nqui nchoo' ñjeeⁿ ts'aⁿ na mamach'ee yuu na maty'iomyana' na ticaⁿna' na nlcwe' ts'om.
42015008	’Oo cal'uu na m'aaⁿ cwii yuscu na maleiñ'oom qui xjeⁿ s'om xuee, ndo' xeⁿ nntsuuñê cwii joona' naquii' w'aa, ¿aa nchii nntseicanaaⁿñê chom, ndo' ya ya nlcaañe, tcuutcuu nl'ueeⁿ juuna' hasta xjeⁿ na nljeiiⁿcheⁿ?
42015009	Ndo' xeⁿ jnda̱ ljeiiⁿ, nntseitjoom nc'iaaⁿ'aⁿ ñequio nn'aⁿ na m'aⁿ nndyoo' waⁿ'aⁿ ndo' nntsoom nda̱a̱na: “C'o̱o̱ⁿya na neiiⁿya, ee jnda̱ ljeiya tsjo̱'ñjeeⁿ na tsuu.”
42015010	Luaa nntsjo̱o̱ nndye'yo', maluaa' jeeⁿ cwila'neiiⁿ'ndye ángeles cwentaa' Ty'o̱o̱ts'om cantyja 'naaⁿ' cwii ts'aⁿjnaⁿ na cwilcwe' ts'om.
42015011	Seineiⁿticheⁿ Jesús, tsoom: —Tyom'aaⁿ cwii ts'aⁿ, tyom'aⁿ we ntseinaaⁿ na naⁿnom.
42015012	Juu tsaⁿchee tsoom nnom tsotyeeⁿ: “Ta, quiaa' 'naⁿ' na tseixmaⁿya na nnco'ño̱ⁿ.” Quia jo' to̱ⁿ' tsotyeeⁿ 'naⁿ na niom, tquiaa nnoom.
42015013	Tyoowijndye xuee na tuii na ljo', seitjoom cha'tso 'naaⁿ'aⁿ, tjaaⁿ tquia cwiicheⁿ ndyuaa. Jo' jo' seico̱o̱ⁿ cha'tso 'naaⁿ'aⁿ cwe' luaa'.
42015014	Jnda̱ na ndyueñ'eⁿ seicatsoom, seijomna' jndyo cwii jndo' t'maⁿ tyuaa'ñeeⁿ. Jnaⁿna' na tco'wi'na' jom na tjaa'naⁿ ljo' cwii ya nleil'uee'ñê.
42015015	Quia jo' tjaaⁿ, tjaquiee'toom na nnts'aaⁿ ts'iaaⁿ moso 'naaⁿ' cwii ts'aⁿ ndyuaa'ñeeⁿ. Jñom tsaⁿ'ñeeⁿ jom na nnteix'eeⁿ calcu jo jnda̱a̱.
42015016	Jeeⁿ ñe'cwaaⁿ'aⁿ meiiⁿ cwe' nlcwa jnda̱a̱ na cwicwa' calcu. Sa̱a̱ meiⁿcwii tjaa 'ñeeⁿ tquiaa ljo' nlcwaaⁿ'aⁿ.
42015017	Quia jo' tjañjoom' ts'oom, seitioom: “Jndye moso m'aⁿ waa' tsotya̱, hasta ma'ndiina' nantquie na cwicwa'na. Ndo' ja ñjaaⁿ m'aaⁿya, mañe'c'io̱ya na ñe'jndo̱'a.
42015018	Je' yuu' nluii'a ljoo, nncjo̱lcwa̱'nnda'a m'aaⁿ tsotya̱ya, ndo' nntsjo̱o̱ nnoom: Ta, jnda̱ seitjo̱o̱ndyo̱ nnom Ty'o̱o̱ts'om ndo' njom' 'u.
42015019	Tacatseixmaⁿya na nntsu' na jnda' ja. Catsa' cwe' cha'na cwii moso' ja.”
42015020	Quia jo' mana tjalcweeⁿ'eⁿ na m'aaⁿ tsotyeeⁿ. ’Tquia ndicwaⁿ wjaanoom, ljeii tsotyeeⁿ jom. Tioo na jeeⁿ jnda ntyjii ñ'eⁿñê. Jleinom, tjacatjomñe jom. Taxcweeñe ndo' t'uu ntsmaaⁿ'aⁿ.
42015021	Quia jo' tso jnaaⁿ nnoom: “Ta, jnda̱ seitjo̱o̱ndyo̱ nnom Ty'o̱o̱ts'om ndo' njom' 'u. Tacatseixmaⁿya na nntsu' na jnda' ja.”
42015022	Jnda̱ tquiena na waa w'aa, tso tsotyeeⁿ nda̱a̱ mosoo': “Cwa queⁿndyo' quia'yo' liaa na yati, ndo' cala'cwe'yo' joona' jom. Ndo' catjaa'ndyo' tsei'x'ii ts'o̱o̱ⁿ cala'ñjom'yo' lcoom jom.
42015023	Ndo' mati tsaac'om'yo' quioo'jndyo chjoo na t'meiiⁿñe. Cala'cue'yo' juuyo'. Nlcwaa'a ndo' nl'aaya xuee.
42015024	Ee ti'jndaaya luaa, cha'cwijom jnda̱ tueeⁿ'eⁿ ndo' wando'nnaaⁿ'aⁿ, tsuuñê ndo' teijndaa'ñennaaⁿ'aⁿ.” Quia jo' to̱'na na tyola't'maaⁿ'ndyena.
42015025	’Sa̱a̱ jnaaⁿ tsaⁿtquiee, tic'oomñe, jnda̱a̱ tja. Quia na jnda̱ tyjee' ndyowindyoo' na waa w'aana, jndii na cwitjo̱' ndo' cam'aaⁿ jnoom.
42015026	Tcwaaⁿ cwii mosoona, tax'eeⁿ 'ndyoo ljo' cwiluii.
42015027	T'o̱ tsaⁿ'ñeeⁿ nnoom: “Ti'ty'iu' jnda̱ tyjeeⁿ'eⁿ jo' na seicuee' tsotye' quioo'jndyo chjoo na t'meiiⁿñe ee ya tyjeeⁿ'eⁿ, tiweeⁿ'eⁿ.”
42015028	Sa̱a̱ tsaⁿ'ñeeⁿ seiw'eeⁿ, meiⁿ quii' w'aa ti'cjaaqueⁿ'eⁿ. Jo' chii jlui' tsotyeeⁿ ndo' s'aa ty'oo nnoom na cjaaqueⁿ'eⁿ.
42015029	Sa̱a̱ jom t'o̱o̱ⁿ nnom tsotyeeⁿ, tsoom: “Queⁿ' cwenta, teijndye ndyu mandi'ntjo̱ⁿya njom' meiⁿ tyootseiquie' ts'o̱o̱ⁿya yuu na matsa̱'ntjom' ja. Sa̱a̱ meiⁿcwii ndii' tyooñequiaa' meiiⁿ cwe' canch'ioo ndyua na nntseicua̱'a na nnc'o̱o̱ⁿya na neiⁿya ñequio nc'iaya.
42015030	Sa̱a̱ je' na tyjee' ti'jnda' luaa' na tjatseico̱o̱ⁿ 'naⁿ' ñequio lculjaa', jnda'jom quio'jndyo chjoo na t'meiiⁿñe jnda̱ seicue' cwentaaⁿ'aⁿ.”
42015031	Ndo' t'o̱ tsotyeeⁿ nnoom, tso: “'U jndaaya, maxjeⁿ m'aaⁿ' ñ'eⁿndyo̱ ndo' cha'tso 'naⁿya 'u 'naⁿ'.
42015032	Sa̱a̱ maty'iomna' na cal'aaya xuee ndo' c'o̱o̱ⁿya na neiiⁿya ee ti'ty'iu' luaa' cha'cwijom jnda̱ tueeⁿ'eⁿ ndo' wando'nnaaⁿ'aⁿ, jnda̱ tsuuñê sa̱a̱ teijndaa'ñennaaⁿ'aⁿ.”
42016001	Mati seineiⁿ Jesús nda̱a̱ nn'aⁿ na cwila'jomndye ñ'eⁿñê, tsoom: —Tyom'aaⁿ cwii tsaⁿtya ndo' t'oom cwii mosotquiee 'naaⁿ'aⁿ. Jla'candii nn'aⁿ jom na cwe' matseicatsuuto tsaⁿ'ñeeⁿ 'naaⁿ'aⁿ.
42016002	Quia jo' tqueeⁿ'ñê juu, tsoom nnom: “¿Chiuu waayuu ñ'oom na mandii cantyja 'naⁿ'? Quiaa' cwenta ts'iaaⁿ na mache' ee ma'ndiina' 'u na m'aaⁿ' mosotquiee.”
42016003	Quia jo' seitiuu mosotquiee naquii' ts'oom: “¿Chiuu nnts'aayo̱ na cwii nncwantjo̱ⁿ? Ee patrom 'naⁿya macwjeeⁿ'eⁿ ja na m'aaⁿya mosotquiee. Ee tijndo̱ na nnts'aa ts'iaaⁿ jnda̱a̱ ndo' jnaaⁿ'a na cwe' nda̱a̱ nn'aⁿ nlcaaⁿ'a ljo' na macaⁿna' ja.
42016004	Mantyjii chiuu nnts'aa cha nnto'ñoom nn'aⁿ ja l'aana xeⁿ jnda̱ 'ndiina' ja na mosotquiee.”
42016005	Quia jo' tqueeⁿ'ñê cwii ndo' cwii nn'aⁿ na cho'jnaⁿ nnom patrom 'naaⁿ'aⁿ. Tax'eeⁿ nnom ts'aⁿ najndyee: “¿Cwanti t'maaⁿ' chujnaⁿ' nnom patrom 'naⁿya?”
42016006	T'o̱ tsaⁿ'ñeeⁿ nnoom, tso: “Ja cho̱jnaⁿ cwii siaⁿnto ncjo seitye.” Ndo' tsoom nnom: “Luaa co'ñom' tsom na teiljeii cwanti chujnaⁿ'. Queⁿndyu', cajmaⁿ', catseiljei'xco' na ñe'wen'aaⁿ nchoo' qui ncjo chujnaⁿ'.”
42016007	Jnda̱ jo' tax'eeⁿ nnom cwiicheⁿ, tsoom: “Ndo' 'u je', ¿cwanti chujnaⁿ'?” T'o̱ tsaⁿ'ñeeⁿ nnoom: “Ja cho̱jnaⁿ cwii siaⁿnto xuu lqueeⁿ trigo.” Quia jo' tsoom nnom: “Luaa co'ñom' tsom na chuuna' cwanti chujnaⁿ'. Catseiljei'xco' na ñe'ñequieen'aaⁿ xuu lqueeⁿ trigo chujnaⁿ'.”
42016008	Ndo' tjawee' ts'om tsaⁿtya na luaa' s'aa moso tiaa'ñeeⁿ, ee na jndo̱' ts'oom ts'iaaⁿ na s'aaⁿ. Ee nn'aⁿ na m'aⁿ cantyja 'naaⁿ' tsjoomnancuewaa, jndo̱'ti n'omna quii'ntaaⁿ nc'iaana, nchiiti nn'aⁿ na la'xmaⁿ cantyja 'naaⁿ' naxuee.
42016009	’Candye'yo' ntsjo̱o̱, cwil'uee'ndyo' 'naⁿ'yo' na niom tsjoomnancue na quio nla'jndyeendyo' nn'aⁿ na nljoya ñ'oom ñ'endyo'. Quia jo' quia na nntycwii 'naⁿ'yo' jo', m'aⁿ 'ñeeⁿ nnto'ñoom 'o jo nandye cañoom'luee.
42016010	’Ts'aⁿ na ya matseicanda̱ ñ'oom na tit'maⁿ, mati ntseicana̱a̱ⁿ ñ'oom na t'maⁿ. Ndo' ts'aⁿ na titseicanda̱ meiiⁿ ñ'oom na ti't'maⁿ tseixmaⁿna', majndeiiticheⁿ ti'xotseicana̱a̱ⁿ ñ'oom na t'maⁿ.
42016011	Sa̱a̱ xeⁿ 'o ticalacanda̱'yo' ñequio 'naⁿ'yo' na waa tsjoomnancuejnaⁿwaa, tjaa 'ñeeⁿ juu nñequiaa na nnto'ñoom'yo 'naⁿ na mayuu'cheⁿ na jnda matseixmaⁿ.
42016012	Ndo' xeⁿ 'o tis'a cwenta cwil'a'yo' ñequio 'naⁿ na nchii 'naⁿ'yo' joona', meiⁿ tjaa 'ñeeⁿ juu na nñequiaa naya luee'yo' na nla'xmaⁿna' cwenta'yo'.
42016013	’Tjaa'naⁿ moso na nda̱a̱ nndi'ntjom nnom we patrom. Ee nnc'oom na ticuee' ts'oom cwii, ndo' cwiicheⁿ nncjaawee' ts'oom. Oo na nncjaañ'oomñê ñ'eⁿ cwii, sa̱a̱ cwiicheⁿ nntseijnaaⁿ'aⁿ. 'O xocanda̱a̱ nndye'ntjom'yo' nnom Ty'o̱o̱ts'om ndo' mati nda̱a̱ s'om.
42016014	Nn'aⁿ fariseos na m'aⁿ jo' jo', tyondyena cha'tso ñ'oommeiⁿ' na seineiⁿ Jesús. Ndo' tyola'jnaaⁿ'na jom, ee jeeⁿ cwila'candya' n'omna s'om.
42016015	Sa̱a̱ tsoom nda̱a̱na: —'O cwitjei'yandyo' cheⁿncjo'yo' jo nda̱a̱ nn'aⁿ sa̱a̱ Ty'o̱o̱ts'om wajnaⁿ'aⁿ naquii' n'om'yo'. Cha'tso nnom na jeeⁿ neiⁿncoo' nquiu nn'aⁿ na cwila't'maaⁿ'ndyena, Ty'o̱o̱ts'om jnoom'm nmeiⁿ'.
42016016	’Tyola'neiⁿ nn'aⁿ ñ'oom' Ty'o̱o̱ts'om na tqueⁿ Moisés, ñequio ñ'oom ndyuee profetas hasta quia na tyjee' Juan. Quia ljo'cheⁿ jnaⁿna' na cwiwineiⁿ ñ'oom cantyja 'naaⁿ' na matsa̱'ntjom Ty'o̱o̱ts'om nn'aⁿ. Ndo' je' je' jnda̱ tue'ntyjo̱ xjeⁿ na ticwii cwii ts'aⁿ matseijndeii cha nnda̱a̱ nncjaaquiee'ñe cantyja 'naaⁿ'aⁿ.
42016017	’Tijndei'tina' na nntsuu tsjo̱'luee ñequio tsjoomnancue, nchiiti na titseicanda̱a̱'ñena' meiiⁿ ñe'cwii ljeii cachjoo na quio teiljeii ñ'oom' Ty'o̱o̱ts'om na matsa̱'ntjomna'.
42016018	’Meiⁿ'ñeeⁿcheⁿ ts'aⁿ na nntseityuii' ljeii 'naaⁿ' ñ'eⁿ scuu' ndo' nncoco ñ'eⁿ cwiicheⁿ yuscu, tsaⁿ'ñeeⁿ mach'eena' na cwe' m'aaⁿyaaⁿ ñ'eⁿ yuscu'ñeeⁿ. Ndo' mati meiⁿ'ñeeⁿcheⁿ ts'aⁿ na nncoco ñ'eⁿ yuscu na jnda̱ tyuii' ljeii 'naaⁿ' ñ'eⁿ saa', mati tsaⁿ'ñeeⁿ mach'eena' na cwe' m'aaⁿyaaⁿ ñ'eⁿ yuscu'ñeeⁿ.
42016019	’Tyom'aaⁿ cwii tsaⁿtya na ñequii'cheⁿ tyocweⁿ liaa na jeeⁿ ya ndo' jndana' na tuiina' ñ'eⁿ tsaⁿ lino. Ndo' 'io ndii 'io tyocwaaⁿ'aⁿ nantquie na yaticheⁿ.
42016020	Jo 'ndyoots'a tiom waa' tsaⁿtya'ñeeⁿ tyowacatyeeⁿ cwii tsaⁿjñeeⁿ' na jndyu Lázaro. Cha'waañê chom ntyje'.
42016021	Tyocantyjaa' ts'oom na nlcwaaⁿ'aⁿ meiiⁿ cwe' na cajnda̱a̱ na cwiquiaa nacjee' meiⁿsa 'naaⁿ' tsaⁿtya. Ndo' calue' tyonquiocatyueendyeyo' ntyje' na chom.
42016022	Tue'ntyjo̱ xuee na tue' tsaⁿjñeeⁿ', ndo' ty'eñ'om ángeles añmaaⁿ'aⁿ paraíso na m'aaⁿ Abraham. Mati tue' tsaⁿtya ndo' tjacanty'iuu'ñê.
42016023	Tyom'aaⁿñê yuu na ñjomndye l'oo. Jlunda̱a̱ñê, nty'iaa'tquiaaⁿ na m'aaⁿ Lázaro nacañoom' Abraham.
42016024	Quia jo' seixuaⁿ, tsoom: “Tsotya̱ya, Abraham, c'oom' na wi' ts'om' ja. Cajñom' Lázaro na canchjeeñê nomts'o̱o̱ⁿ naquii' ndaatioo cha nntseicanaⁿ'aⁿ tsaya. Ee jeeⁿ t'maⁿ wi' matjo̱ⁿya naquii' chomwaa.”
42016025	Sa̱a̱ tso Abraham nnoom: “Jndaaya, cjaañjoom' ts'om' cha'tso na ya na ñeto'ñom' xjeⁿ na ñetando', ndo' Lázaro wi' ñetjoom. Sa̱a̱ je' je' jom ljoo mawajñeeⁿ ndo' 'u je', wi' matjom'.
42016026	Ndo' nchii macanda̱ cwe' jo'. Quii'ntaaⁿ jâ ñ'eⁿndyo' 'o waa cwii tsue'tsjoom na tjaa yuu cwintycwii na njoom, cha 'ñeeⁿ jâ na ñe'c'oo na m'aⁿ' 'o, xocanda̱a̱ nncwinom. Ndo' meiⁿ nn'aⁿ nam'aⁿ yuu jo' xocanda̱a̱ nncwinom ntyjawaa.”
42016027	Quia jo' matso tsaⁿtya: “Ta, mats'aa ty'oo njom', cwa cajñom' jom waa' tsotya̱,
42016028	ee jo' jo' m'aⁿ 'om ti'ntyjo̱. Cjaanquiaaⁿ ñ'oom nda̱a̱na cha ticandyochuuna' joona ljooñe yuu na jeeⁿ wi'.”
42016029	Sa̱a̱ tso Abraham nnoom: “Joona macwilei'ñ'omna ñ'oom na tyoñequiaa Moisés ñequio profetas. Ñ'oommeiⁿ' candyena.”
42016030	Sa̱a̱ jom tsoom nnom Abraham: “Tiyuu' ta, xeⁿ cwii joo nn'aⁿ na jnda̱ tja̱ wjaa na m'aⁿna, maxjeⁿ nlcwe' n'omna.”
42016031	Ndo' t'o̱ Abraham nnoom: “Xeⁿ tiñe'candyena ñ'oom na tyoñequiaa Moisés ñequio profetas, mati xocandyena ñ'oom 'ndyoo cwii ts'aⁿ meiiⁿ na nncwando'nnda' na jnda̱ tue'.”
42017001	Tso Jesús nda̱a̱ nn'aⁿ na cwila'jomndye ñ'oom'm: —Tijoom jaawintyjee'na' na ñe'catseiquiaana' nn'aⁿ na cal'ana jnaⁿ, sa̱a̱ nnt'uiiwi'na' ts'aⁿ na jnaaⁿ' juu nncjaachuuna' nn'aⁿ na mati nl'ana jnaⁿ.
42017002	Yati xeⁿ cwityeⁿ cwii tsjo̱'suu xtyo' tsaⁿ'ñeeⁿ ndo' catuee' nn'aⁿ jom ts'om ndaaluee nchiiti na nntseiquioona' cwii joo nn'aⁿ na tyoowijnda̱ya cantyja na cwila'yu'.
42017003	Queⁿ'yo' cwenta cantyja 'naⁿ'yo'. ’Xeⁿ cwii nn'aⁿ' na matseiyu' matseitjo̱o̱ñê njom', cwaⁿ'ya' jom. Ndo' xeⁿ cwilcwe' ts'oom, catseit'maⁿ ts'om' jom.
42017004	Ndo' meiiⁿ matseitjo̱o̱ñê njom' ntquiee' ndii' na cwii xuee, ndo' cwii cwii ndii' nncjaacatsoom njom': “Catseit'maⁿ ts'om' ja, cwilcwe' ts'o̱o̱ⁿ”, maxjeⁿ ñequii'cheⁿ catseit'maⁿ ts'om' jom.
42017005	Apóstoles jluena nnom Ta Jesús: —Quiaa' na t'maⁿti nlayu'ya n'o̱o̱ⁿya.
42017006	Tsoom nda̱a̱na: —Meiiⁿ na jeeⁿ cachjoo cwilayu'ya n'om'yo' cwe' cha'na cachjoo cwii ts'om lqueeⁿ mostaza, nnda̱a̱ nndu'yo' nnom ts'oom sicómorowaa': “Catyendyu' ndo' co'na' 'u ts'om ndaaluee.” Ndo' maxjeⁿ nntseicanda̱na' ñ'omndyue'yo'.
42017007	’Cal'uu cwiindyo' 'o m'aaⁿ mosoo' na matseindyaa oo na mach'ee cwenta quioo' jo jnda̱a̱, ndo' quia jnda̱ tyjee' tsaⁿ'ñeeⁿ na jnaⁿ jnda̱a̱, ¿aa mantyja nntsu' nnom: “Cwinoom' luaa, cajmaⁿ' na nlcwa'”?
42017008	¿Aa nchii najndyee nntsu' nnoom?: “Cwa catseijndaa'ndyu' je', catseiñ'oom'ndyu' na nlcwaa'a. Xeⁿ jnda̱ tcwaa'a ndo' jnda̱ t'ua, quia ljo'cheⁿ nlcwa' ndo' nnc'ua'.”
42017009	¿Aa nnts'aacheⁿna' na nñequiaa' na quianl'uaa' moso' nc'e na seicana̱a̱ⁿ ñ'oom na sa̱'ntjom' jom? Matseitiuu xocatsa' na ljo'.
42017010	Mati 'o, quia na jnda̱ l'a'yo' cha'tso na matsa̱'ntjomna' na cal'a'yo', quia jo' candu'yo': “Jâ cwiluiindyô̱ moso na tjaa yuu l'uendye. Ee cwe' tomti na laxmaaⁿyâ na cal'aayâ jnda̱ ñel'aayâ.”
42017011	Quia jo' tjatjati Jesús na mawjaⁿ Jerusalén, teinoom tyencoo' ts'o̱ndaa Samaria ñequio ts'o̱ndaa Galilea.
42017012	Cha'na tjaqueⁿ'eⁿ cwii tsjoom chjoo, jlui'nom qui nn'aⁿ na cho tycu lepra, tquia ty'emei'ntyjee'na.
42017013	Jndeii jla'xuaana, jluena: —'U Jesús na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ, c'oom' na wi' ts'om' jâ.
42017014	Quia na nty'iaa' Jesús joona, tsoom nda̱a̱na: —Catsala'ca'mo̱ⁿndyo' nda̱a̱ ntyee. Ndo' yocheⁿ na cwi'oona, jliuna cwa jnda̱ ljuu'ndyena tycu'ñeeⁿ.
42017015	Ndo' cwii tsaⁿ'ñeeⁿ, quia na ljeiiⁿ na jnda̱ n'maaⁿ, tjalcweeⁿ'eⁿ, c'uaa 'ñom na matseit'maaⁿ'ñe Ty'o̱o̱ts'om.
42017016	Tcoom'm xtyeeⁿ jo nnom Jesús, tquiaaⁿ na quianl'uaa'. Ts'aⁿ samaritano tsaⁿ'ñeeⁿ.
42017017	Quia jo' tso Jesús: —¿Aa nchii quindye nn'aⁿ na ljuu'ndye? Ndo' nt'omcheⁿ ñjeeⁿ je' ¿yuu m'aⁿ?
42017018	Macanda̱ juu tsaⁿm'aaⁿ na nchii ts'aⁿ judío, jndyotseit'maaⁿ'ñê Ty'o̱o̱ts'om.
42017019	Quia jo' tso Jesús nnom: —Quicantyja', cja'to'. Nc'e na matsei'yu'ya ts'om' ñ'eⁿndyo̱ jnda̱ n'maⁿ'.
42017020	Tyota'x'ee nn'aⁿ fariseos nnom Jesús cwaaⁿ nncwjee'cañoom juu na matsa̱'ntjom Ty'o̱o̱ts'om. T'o̱o̱ⁿ nda̱a̱na, tsoom: —Xocala'no̱ⁿ'yo' aa jnda̱ tue'ntyjo̱ juuna' cwe' cwii 'naaⁿ na nleitquioo'.
42017021	Tjaa 'ñeeⁿ nnda̱a̱ nntso: “Luaa' m'aaⁿ”, oo “La'ñeeⁿ m'aaⁿ na matsa̱'ntjoom”, ee jnda̱ mamatsa̱'ntjom Ty'o̱o̱ts'om naquii' n'om'yo'.
42017022	Tsoom nda̱a̱ nn'aⁿ na cwila'jomndye ñ'oom'm: —Manncue'ntyjo̱ xuee na nntseiqueeⁿna' n'om'yo' na ñe'canty'ia'nnda'yo' ja na cwiluiindyo̱ nquii na jnaⁿ cañoom'luee, sa̱a̱ taxocanty'ia'yo' ja.
42017023	Nluena nda̱a̱'yo': “Luaa' jom”, oo “Luaa.” Sa̱a̱ tintsantyja'yo'. Meiⁿ tintsantyjo̱'yo'.
42017024	Ee cha'xjeⁿ na maco' tsueechom matseixueena' cwii ntyjaa' tsjo̱'luee xjeⁿ cwiicheⁿ ntyjaa'na', maluaa' nntseijomna' quia na nndyo̱o̱nnda'a na cwiluiindyo̱ ts'aⁿ na jnaⁿ cañoom'luee.
42017025	Sa̱a̱ najndyee macaⁿna' na t'maⁿ nawi' catjo̱ⁿ ndo' mati cal'a nn'aⁿ na m'aⁿ je' na ticuee' n'omna ja.
42017026	Cha'xjeⁿ na tyol'a nn'aⁿ xjeⁿ na tyom'aaⁿ Noé, maluaa' nntseijomna' nl'a nn'aⁿ xjeⁿ na manndyo̱o̱nnda'a na cwiluiindyo̱ ts'aⁿ na jnaⁿ cañoom'luee.
42017027	Ee quia ljo'cheⁿ tyocwa'na, tyowena. Tyo'uncona, tyoñequiana ndana na nnc'unco hasta xuee quia na tuo̱ Noé ts'om w'aandaa. Quia jo' jnaⁿna' na tua'nty'a, tja̱ cha'tsondye naⁿ'ñeeⁿ.
42017028	Ndo' majo'ti tuii quia na tyom'aaⁿ Lot, tyocwa'na, tyowena. Tyola'jndana, tyonda̱a̱na. Tyonomna ntjom, tyol'ana l'aa.
42017029	Sa̱a̱ juu xuee na tjei' Ty'o̱o̱ts'om Lot tsjoom Sodoma, tua' ndaaluaa' chom ñequio ljo̱' sufra̱ na jnaⁿna' tsjo̱'luee. Ndo' seicwjeena' cha'tso nn'aⁿ tsjoom' ñeeⁿ.
42017030	Maluaa' nnts'aana' xuee na nleitquioo'ndyo̱ ja na cwiluiindyo̱ ts'aⁿ na jnaⁿ cañoom'luee.
42017031	’Majuu xuee'ñeeⁿ, ts'aⁿ na m'aaⁿ ch'eⁿ, tintseicandya' ts'oom 'naaⁿ'aⁿ na nncjaaqueⁿ'eⁿ naquii w'aa na nncwjeeⁿ'eⁿ joona'. Ndo' majo'ti ts'aⁿ na m'aaⁿ jo jnda̱a̱ tindyolcweeⁿ'eⁿ na nndyochoom 'naaⁿ'aⁿ.
42017032	Cjaañjoom' n'om'yo' cantyja 'naaⁿ' scuu' Lot.
42017033	Meiⁿcwi'ñeeⁿcheⁿ ts'aⁿ na ñe'cwji'n'maaⁿñe cheⁿnquii, majo'to jo' nntsuuñe. Sa̱a̱ meiⁿnquia ts'aⁿ na mañequiaañe na catjom ljo' na nntjom, tsaⁿ'ñeeⁿ nlui'n'maaⁿñê.
42017034	’Candye'yo' nntsjo̱o̱, juu teijaaⁿ'ñeeⁿ quia na nndyo̱o̱nnda'a, we nn'aⁿ maⁿ' cjoo' jnduu, cwii tsaⁿ'ñeeⁿ wjaañ'oomna' jom na m'aaⁿya, ndo' cwiicheⁿ ma'ndiina'.
42017035	We yolcu ñe'naaⁿ' cwitua, cwii tsaⁿ'ñeeⁿ wjaañ'oomna' jom na m'aaⁿya, ndo' cwiicheⁿ ma'ndiina'.
42017036	We nn'aⁿ m'aⁿ jo jnda̱a̱ na cwil'a ts'iaaⁿ, cwii tsaⁿ'ñeeⁿ wjaañ'oomna' jom na m'aaⁿya, ndo' cwiicheⁿ ma'ndiina'.
42017037	Quia jo' nn'aⁿ na cwila'jomndye ñ'eⁿñê, ta'x'eena nnoom, jluena: —¿Yuu cwii jom jo', Ta? T'o̱o̱ⁿ ndyueena cwii ñ'oom na tjañoom' na ma'mo̱ⁿna' na maxjeⁿ nntu'xeⁿndye naⁿ'ñeeⁿ. Tsoom: —Yuu na meindyuaa 'naⁿ to̱', jo' jo' nntjomndye cant'eiⁿ.
42018001	Mati seineiⁿ Jesús cwiicheⁿ ñ'oom na tjañoom'. Ma'mo̱ⁿna' na ñe'quii'cheⁿ cala'neiⁿ nn'aⁿ nnom Ty'o̱o̱ts'om, tincwintqueeⁿna.
42018002	Tsoom nda̱a̱na: —Tyom'aaⁿ cwii jwe cwii tsjoom. Juu tsaⁿ'ñeeⁿ meiⁿ Ty'o̱o̱ts'om tinquiaⁿ'aⁿ, meiⁿ nn'aⁿ tiquitseit'maaⁿ'ñê.
42018003	Mati tyom'aaⁿ cwii yuscu tsjoom'ñeeⁿ na jnda̱ ljoñe na tue' saa'. Juu yuscu'ñeeⁿ ñequii'cheⁿ na tyocaa na m'aaⁿ jwe'ñeeⁿ na catseijndaa'ñe ñ'oom 'naaⁿ'aⁿ. Tyotsoom nnom: “Cwañom' ja ñ'oom cantu na s'aa ts'aⁿ nacjoya.”
42018004	Jndye xuee tîcatsein'oom'ñe jwe yuscu'ñeeⁿ, sa̱a̱ jnda̱ jo' seitioom naquii' ts'oom: “Meiiⁿ na tinquiaya Ty'o̱o̱ts'om ndo' meiiⁿ na ticatseit'maaⁿ'ndyo̱ nn'aⁿ,
42018005	sa̱a̱ cwe' ee na jeeⁿ matseilioo' yuscum'aaⁿ' ja, nncwaño̱ⁿ'to̱ jom cwitjo̱o̱cheⁿ nntycwii na t'maⁿ ts'o̱o̱ⁿ ñ'eⁿñê.”
42018006	Tso Ta Jesús: —Jwe'ñeeⁿ meiiⁿ na wi'ñe sa̱a̱ ¿aa cwiqueⁿ'yo' cwenta na tsoom na nncwañom'toom yuscu'ñeeⁿ?
42018007	Majndeiiticheⁿ nquii Ty'o̱o̱ts'om, ¿aa nchii nncwañom'm nn'aⁿ na jnda̱ tjeii'ñê cwentaaⁿ'aⁿ, na cwilcwii'na jom naxuee ndo' natsjom? Xocats'aaⁿ na mayo ticatseiñ'oom'ñê joona.
42018008	Nndye'yo' nntsjo̱o̱, jom mantyja nntseiñ'oom'ñê. Sa̱a̱ quia na nndyo̱o̱nnda'a, ja na cwiluiindyo̱ ts'aⁿ na jnaⁿ cañoom'luee, ¿aa ndya' cwii nljei na m'aⁿ nn'aⁿ na cwila'yu'ya n'om ñ'eⁿ Ty'o̱o̱ts'om?
42018009	Mati seineiⁿ Jesús ñ'oom tjañoom'waa nda̱a̱ nn'aⁿ na cwitjeii' cheⁿnquiee cwenta na jeeⁿ ya cwil'a, sa̱a̱ m'aⁿna na ticuee' n'omna nt'omcheⁿ nn'aⁿ. Tsoom:
42018010	—Tyom'aaⁿ cwii ts'aⁿ fariseo ndo' mati tyom'aaⁿ cwii tsaⁿquiñom s'om cwentaa' gobiernom. We naⁿ'ñeeⁿ mañejuu xjeⁿ ty'ena wats'om t'maⁿ na nla'neiⁿna nnom Ty'o̱o̱ts'om.
42018011	Juu fariseo teintyjeeⁿ'eⁿ, luaa waa ñ'oom na tsoom nnom Ty'o̱o̱ts'om: “'U Ta Ty'o̱o̱ts'om, mañequiaya na quianl'ua' na ticatseixmaⁿya cha'na nt'omcheⁿ nn'aⁿ, cha'na nn'aⁿ na canty'uendye, nn'aⁿ na quil'a yuu na ticaty'iomyana', nn'aⁿ na cwe' m'aⁿya ñ'eⁿ nc'iaa, mati meiiⁿ nchii cha' tsaⁿm'aaⁿ', tsaⁿquiñom s'om.
42018012	Ja we ndii' matseicwejndo'ndyo̱ na cwii smaⁿna, ndo' cha'tso na mawantjo̱ⁿ mañequiaya diezmo.”
42018013	Sa̱a̱ juu tsaⁿquiñom s'om, tquia tjameintyjeeⁿ'eⁿ, meiⁿ na nlu'nda̱a̱ñê tsjo̱'luee. Macanda̱ tyomeiiⁿ'eⁿ nda' tsei'jñaaⁿ na tyotseinty'iaa'ñê, tsoom: “'U Ty'o̱o̱ts'om, c'oom' na wi' ts'om' ja ts'aⁿjnaⁿ.”
42018014	Candye'yo' nntsjo̱o̱, tsaⁿquiñoom s'om tjalcweeⁿ'eⁿ waⁿ'aⁿ na jnda̱ seit'maⁿ ts'om Ty'o̱o̱ts'om jom, nchiiti cwiicheⁿ tsaⁿ'ñeeⁿ. Ee meiⁿcwi'ñeeⁿcheⁿ ts'aⁿ na matseiwendyeñe cheⁿnquii, maxjeⁿ nntseiquioo Ty'o̱o̱ts'om juu. Ndo' ts'aⁿ na maju'cjeñe, maxjeⁿ nntseit'maaⁿ'ñeⁿ Ty'o̱o̱ts'om tsaⁿ'ñeeⁿ.
42018015	Tquiocho nn'aⁿ yocanch'u na m'aaⁿ Jesús na nntioom l'o̱o̱ⁿ nacjoona. Ndo' quia na nty'iaa nn'aⁿ na cwila'jomndye ñ'eⁿñê na luaa', jla'tia'na nn'aⁿ na tquiocho yocanch'u'ñeeⁿ.
42018016	Quia jo' tqueeⁿ'ñe Jesús yocanch'u ndo' tsoom nda̱a̱ nn'aⁿ: —Ca'ndye'yo' na nñequio yocanch'u na m'aaⁿya, tila'ntycwi'yo' joona ee yuu na matsa̱'ntjom Ty'o̱o̱ts'om, juuna' matseixmaⁿna' cwentaa nn'aⁿ na ntyjaandye ja cha'na quil'a yosanch'um'aⁿ.
42018017	Mayuu'cheⁿ matsjo̱o̱ nda̱a̱'yo', meiⁿcwi'ñeeⁿcheⁿ ts'aⁿ na ticantyjaa' ts'om na nntsa̱'ntjom Ty'o̱o̱ts'om juu cha'na ntyjaa' ts'om cwii yucachjoo, tsaⁿ'ñeeⁿ xocanda̱a̱ nncjaaquiee'ñe jo' jo'.
42018018	Cwii ts'aⁿ judío na cwiluiitquieñe tax'ee nnoom: —'U Ta na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ na ya ts'aⁿndyu', ¿chiuu ya nnts'aa cha nndaya na ticantycwii na nncwa'ndo̱'a?
42018019	T'o̱ Jesús nnom: —Matsu' na ja ya ts'aⁿndyo̱, macanda̱ nquii Ty'o̱o̱ts'om cwiluiiñê na ljo'.
42018020	'U mantyji' ñ'oom na matsa̱'ntjoom na matsona': “Tinc'oom'ya' ñ'eⁿ cwiicheⁿ ts'aⁿ. Tintseicue' ts'aⁿ. Tinch'uee' 'naaⁿ' ts'aⁿ. Tintseineiⁿ' cantu nacjoo' ts'aⁿ. Catseit'maaⁿ'ndyu' tsotye' ñ'eⁿ tso'ndyo'.”
42018021	Tso tsaⁿ'ñeeⁿ nnoom: —Cha'tso ñ'oommeiⁿ' matseicanda̱ xjeⁿ na cachjoondyo̱.
42018022	Quia na jndii Jesús na luaa', tsoom nnom: —Cwii waa na cwii matsei'tjo̱o̱'. Cajnda̱a̱' cha'tso na maleichu' ndo' quiaa' nda̱a̱ ndyeñeeⁿ'. Quia jo' nnc'oom' na tyandyu' cañoom'luee. Jnda̱ jo' candyotseijomndyu' ñequiondyo̱.
42018023	Sa̱a̱ quia na jndii tsaⁿ'ñeeⁿ na luaa', seichjoo'na' ts'oom ee jeeⁿ tyañê.
42018024	Quia na nty'iaa' Jesús na jeeⁿ chjoo' ts'oom, tso: —Jeeⁿ ndya' jndei'na' na nñe'quiandye naⁿtya na nntsa̱'ntjom Ty'o̱o̱ts'om joona.
42018025	Tijndei'tina' na nncwicandii'ñe quioo' camello tsue' x'ee tsei'nchquia nchiiti na nncjaaquiee' cwii tsaⁿtya ntyja na matsa̱'ntjom Ty'o̱o̱ts'om.
42018026	Ndo' nn'aⁿ na jndye ñ'oomwaa', tyolue: —¿Quia jo' 'ñeeⁿ juu nnda̱a̱ nlui'n'maaⁿñe?
42018027	Tso Jesús nda̱a̱na: —Yuu na xocanda̱a̱ nl'a nn'aⁿ, nquii Ty'o̱o̱ts'om nnda̱a̱ nnts'aaⁿ.
42018028	Tso Pedro: —Canty'ia', jâ jnda̱ 'ndya̱a̱yâ cha'tso 'naaⁿyâ na cwilajomndyô̱ ñ'eⁿndyu'.
42018029	Tso Jesús nda̱a̱na: —Mayuu'cheⁿ matsjo̱o̱ nda̱a̱'yo', meiⁿcwi'ñeeⁿcheⁿ ts'aⁿ na ma'ndii waa' oo scuu', ntyjee, tsotye, tsondyee, oo ntseinda nc'e na matseijomñe cantyja 'naaⁿ' na matsa̱'ntjom Ty'o̱o̱ts'om,
42018030	tsaⁿ'ñeeⁿ jndyeti nmeiⁿ' nnco'ñoom tiempomeiiⁿ, ndo' xuee na cwii nndyotina' nnc'oom na ticantycwii na wanoom'm.
42018031	Quia jo' tjei'ndyo̱ Jesús nn'aⁿ canchoo'wendye. Tsoom nda̱a̱na: —Queⁿ'yo' cwenta, je' macwitsaawaaya Jerusalén. Jo' jo' nntseicanda̱a̱'ñena' cha'tso ñ'oom' Ty'o̱o̱ts'om na jla'ljeii profetas cantyja 'naⁿya na cwiluiindyo̱ ts'aⁿ na jnaⁿ cañoom'luee.
42018032	Ee nñe'quia nn'aⁿ cwenta ja luee nn'aⁿ gentiles, nla'jnaaⁿ'na ja, cwajndii ñ'oom na nluena cjoya ndo' njñomna ndaajnaⁿ' ja.
42018033	Mati nntjaa'na ja, ndo' xeⁿ jnda̱ nla'cuee'na ja, sa̱a̱ xuee jnda̱ ndyee nncwando̱'xco̱.
42018034	Sa̱a̱ naⁿ'ñeeⁿ tîcala'no̱ⁿ'na ljo' cwit'mo̱o̱ⁿ ñ'oommeiⁿ' ee tyootseicano̱o̱ⁿ Ty'o̱o̱ts'om joona' nda̱a̱na. Jo' chii tîleicala'no̱ⁿ'na.
42018035	Luaa tuii. Quia na ty'ewindyoona tsjoom Jericó, jo' wacatyeeⁿ cwii tsaⁿnchjaaⁿ' 'ndyoo nato, macaaⁿ ljo' tjo̱o̱ñê nda̱a̱ nn'aⁿ.
42018036	Quia na jñeeⁿ na jndyendye nn'aⁿ cawi'nom, tax'eeⁿ ljo' cwiluii.
42018037	Jluena nnoom: —Jesús na jnaⁿ Nazaret jom luaa' mawinoom.
42018038	Quia jo' seixuaⁿ, tsoom: —Jesús, 'u na cwiluiindyu' tsjaaⁿ 'naaⁿ' David na jndyowicantyjoo', c'oom' na wi' ts'om' ja.
42018039	Nn'aⁿ na 'oojndyee jla'tia'na jom, jluena catseicheeⁿ, sa̱a̱ jom yacheⁿ jndeii seixuaⁿ: —'U na cwiluiindyu' tsjaaⁿ 'naaⁿ' David na jndyowicantyjoo', c'oom' na wi' ts'om' ja.
42018040	Quia jo' tjameintyjee' Jesús, sa̱'ntjoom na quioñ'omna tsaⁿ'ñeeⁿ na m'aaⁿ. Quia tuee'cañoom tsaⁿ'ñeeⁿ, tax'eeⁿ nnom, matsoom:
42018041	—¿Ljo' l'ue ts'om' na cats'aa ñ'eⁿndyu'? T'o̱ tsaⁿ'ñeeⁿ nnoom: —Jeeⁿ 'u Ta, l'ue ts'o̱o̱ⁿ na nleitquioya.
42018042	T'o̱ Jesús nnom: —Cwitquio'. Nc'e na matsei'yu'ya ts'om' ñ'eⁿndyo̱, jo' na jnda̱ n'maⁿ'.
42018043	Mañoom' teitquioom'm. Tjantyjo̱o̱ⁿ naxeⁿ' Jesús, tyotseit'maaⁿ'ñê Ty'o̱o̱ts'om. Ndo' mati nn'aⁿ na jndyendye, quia nty'iaana na luaa', tyola't'maaⁿ'ndyena Ty'o̱o̱ts'om.
42019001	Quia na jnda̱ tjaquiee' Jesús tsjoom Jericó, tjawinoom quii' tsjoom.
42019002	Jo' jo' tyom'aaⁿ cwii tsaⁿtya na jndyu Zaqueo. Tsaⁿ'ñeeⁿ cwiluiitquieñê jo nda̱a̱ nn'aⁿ na cwito'ñoom s'om cwentaa' gobiernom.
42019003	Tyoqueⁿñê na nncwajnaⁿ'aⁿ 'ñeeⁿ jo' na Jesús, sa̱a̱ tileicanda̱a̱ ee jeeⁿ jndye nn'aⁿ ndo' na cat'a̱a̱'ñê.
42019004	Jo' chii jleinoom, tjañetyeeⁿ, tjawaaⁿ cwii ts'oom sicómoro na nnty'iaaⁿ'aⁿ Jesús ee na jo' jo' nncwinom tsaⁿ'ñeeⁿ.
42019005	Quia na tue'cañoom Jesús jo' jo', jlunda̱a̱ñê, tsoom nnom: —Zaqueo, catseityuaa', candyo'cue' ee xuee je' macaⁿna' na caljoo'ndyo̱ wa'.
42019006	Quia jo' seityuaaⁿ'aⁿ jndyocueeⁿ. Ñequio na neiiⁿ'eⁿ seiljoom Jesús waⁿ'aⁿ.
42019007	Sa̱a̱ quia na nty'iaa nn'aⁿ na luaa', cha'tsondyena tyola'ncjoo'ndyena, jluena: —Cwa jndaa' tjaqueⁿ'eⁿ na nljoo'ñê waa' ts'aⁿ na matseitjo̱o̱ñe nnom Ty'o̱o̱ts'om.
42019008	Ndo' teintyjee' Zaqueo, tsoom nnom Jesús: —Aa ndi', Ta, xcwe 'naⁿya na niom manñequiaya nda̱a̱ ndyeñeeⁿ' ndo' xeⁿ na x'ua̱ya 'naaⁿ' ts'aⁿ, je' manntseilcwa̱'a ñequiee ndii' cha'xjeⁿ na tjeii'a.
42019009	Tso Jesús nnoom: —Xuee je' juu na macwji'n'maaⁿñe Ty'o̱o̱ts'om nn'aⁿ, jnda̱ tyjee'na' w'aawaa. Ee mati tsaⁿm'aaⁿ cwiluiiñê ts'aⁿ tsjaaⁿ Abraham.
42019010	Ee ja na cwiluiindyo̱ ts'aⁿ na jnaⁿ cañoom'luee jndyo̱cal'ua̱ ndo' jndyo̱cwji'n'maaⁿndyo̱ nn'aⁿ na cwitsuundye añmaaⁿ.
42019011	Nn'aⁿ na tyondye ñ'oommeiⁿ' jla'tiuuna tyuaa' nleitquioo' cantyja na matsa̱'ntjom Ty'o̱o̱ts'om, ee manndyoo' m'aaⁿ Jesús tsjoom Jerusalén. Jo' chii, tsotyeeⁿ ñ'oom na tjañoom' nda̱a̱na.
42019012	Tsoom: —Tyom'aaⁿ cwii ts'aⁿ na t'maⁿ cwiluiiñe. Tjaaⁿ tquia cwiicheⁿ ndyuaa na nnco'ñoom ts'iaaⁿ na nntseixmaaⁿ rey, ndo' xeⁿ jnda̱ nndyolcweeⁿ'eⁿ.
42019013	Cwii tjo̱o̱cheⁿ na nncjaⁿ, tqueeⁿ'ñê qui nn'aⁿ na cwindye'ntjomtyeⁿ nnoom. T'maⁿ s'om teijndeiiyaaⁿ nnom cwii cwii tsaⁿ'ñeeⁿ. Tsoom nda̱a̱na: “Cal'ueendyo' chiuu nl'a'yo' ts'iaaⁿ na nntantjom'yo' ñ'eⁿ joona' yocheⁿ na ja nncwja̱.”
42019014	Sa̱a̱ nn'aⁿ ndyuaa tsjom'm, jndoona jom. Jo' jñoomna nn'aⁿ ndyuaa yuu na tjaaⁿ, ty'ecalue naⁿ'ñeeⁿ: “Jâ tical'ue n'o̱o̱ⁿyâ na tsaⁿm'aaⁿ' nluiiñê rey cwentaaya.”
42019015	Jnda̱ na to'ñom tsaⁿ'ñeeⁿ n'iaaⁿ na nnc'oom, jndyolcweeⁿ'eⁿ. Tqueeⁿ'ñê nn'aⁿ na tquiaaⁿ s'om 'naaⁿ'aⁿ nda̱a̱. Ee ñe'caljeiiⁿ cwanti jnda̱ ta'ntjom cwii cwiindye naⁿ'ñeeⁿ.
42019016	Tyjee' tsaⁿ najndyee, tso nnoom: “Nmeiiⁿ s'om 'naⁿ', ta, qui ndii' cha'xjeⁿ na to'ño̱ⁿ jnda̱ tantjo̱ⁿ ñ'eⁿ juuna'.”
42019017	Quia jo' tsoom nnom: “Ya sa', 'u mosoya, meiiⁿ cachjoo na to'ñom' sa̱a̱ seicanda̱'. Jo' chii je' maqua̱ⁿya 'u nnc'oom' ts'iaaⁿ, nntsa̱'ntjom' qui tsjoom.”
42019018	Ndo' tyjee' tsaⁿ na jnda̱ we, tso nnoom: “Nmeiiⁿ s'om 'naⁿ', ta, 'om ndii' cha'xjeⁿ na to'ño̱ⁿ jnda̱ tantjo̱ⁿya ñ'eⁿ juuna'.”
42019019	Quia jo' majo'ti tsoom nnom: “Je' maqua̱ⁿya 'u nnc'oom' ts'iaaⁿ, nntsa̱'ntjom' 'om tsjoom t'maⁿ.”
42019020	Tyjee' cwiicheⁿ ts'aⁿ, tso nnoom: “Luaa s'om 'naⁿ', ta, na seiwa̱ naquii' payom.
42019021	Ee ja jeeⁿ nquiaya 'u na jeeⁿ jnda̱ ñ'oom tseineiⁿ'. Ee 'u maco'ñom' yuu na nchii cwenta', ndo' quitsei'we' yuu na nchii 'u jnom'.”
42019022	Quia jo' tsoom nnom: “'U moso 'naⁿya na tia matseitiuu', majuuti ñ'oom 'ndyo' nnts'aaya na nncu'xeⁿna' 'u. Xeⁿ ntyji' na ja ts'aⁿ na jeeⁿ jnda̱ ñ'oom tseineiⁿ ndo' na maco'ño̱ⁿ yuu na nchii cwentaya ndo' na quitseiwa̱ya yuu na nchii nnco̱ jno̱o̱ⁿ'a,
42019023	quia jo' ¿chiuu na tîcja'ca'ndii' s'om 'naⁿya banco yuu na nncwantjomna' cha quia na nndyo̱o̱nnda'a, nncoño̱ⁿ s'om 'naⁿya mandiñ'eeⁿ ts'iaaⁿnda̱a̱na'?”
42019024	Ndo' tsoom nda̱a̱ nt'omcheⁿ nn'aⁿ na m'aⁿ nacañom'm: “Catjei'yo' s'om 'naⁿya l'o̱o̱ⁿ ndo' quia'yo' juuna' nnom tsaⁿm'aaⁿ' na tantjom qui ndii'.”
42019025	T'o̱o̱ naⁿ'ñeeⁿ, jluena: “Ta, ¿chiuu ndo' mamaleiñ'oom qui ndii' na laa'ti'?”
42019026	Candye'yo' nntsjo̱o̱, meiⁿcwi'ñeeⁿcheⁿ ts'aⁿ na maniom na maleichuu, nlo'ñomti. Sa̱a̱ ts'aⁿ na tjaa'naⁿ na cuaa l'o̱, nlui'ñ'eⁿ cwanti na maleiñ'oom.
42019027	Mati joo nn'aⁿ na jndoo ja, na tical'ue n'om na nntsa̱'ntjo̱ⁿya joo, quiocho'yo' joona ñjaaⁿñe ndo' ñequio na ndo̱o̱'a catyje'yo' cantyo'na.
42019028	Jnda̱ seineiⁿ Jesús ñ'oomwaa', tjatjatyeeⁿ na nncueⁿ'eⁿ Jerusalén.
42019029	Ndo' quia na tjawiñoom'm tsjoom Betfagé ñequio tsjoom Betania nndyoo' yuu waa ta na jndyu Olivos, jñoom we nn'aⁿ na cwila'jomndye ñ'eⁿñê na c'oona l'aa.
42019030	Tsoom nda̱a̱na: —Catsa'yo' juu tsjoom chjoo na m'aaⁿ ndyeyu jo nda̱a̱'yo', ndo' cha'na nntsaaquie'yo' jo', nliu'yo' cwii snom chjoo na ñjom. Juu quioo'ñeeⁿ meiⁿcwii ndii' tyoowa'ljoo ts'aⁿ. Calacanaⁿ'yo', nquioñ'om'yo' juuyo' ñjaaⁿ.
42019031	Ndo' xeⁿ m'aaⁿ 'ñeeⁿ juu na nncwax'ee nda̱a̱'yo' chiuu na cwilacanaⁿ'yo' juuyo', luaa candu'yo' nnom: “Nquii Ta na matsa̱'ntjom jâ tjo̱o̱ñê juuyo'.”
42019032	Quia jo' ty'ena l'aa na jñoom joona ndo' jliuna cha'xjeⁿ na tsoom.
42019033	Yocheⁿ na cwila'canaⁿ'na snom, jlue nn'aⁿ na njmeiⁿ' juuyo': —¿Chiuu na cwilacanaⁿ'yo' snomm'aaⁿ'?
42019034	Quia jo' t'o̱o̱na: —Nquii Ta tjo̱o̱ñê juuyo'.
42019035	Mana ty'eñ'omna snom'ñeeⁿ na m'aaⁿ Jesús. Jnda̱ tioona liaana naxeⁿ'yo', tei'caljoona jom.
42019036	Yocheⁿ na mawjaawinoom, tyotsa̱' nn'aⁿ liaateincoo 'naaⁿna ts'om nato.
42019037	Quia na jnda̱ 'oowindyoona tsjoom Jerusalén yuu na wjaacue nato ta na jndyu Olivos, cha'tsondye nn'aⁿ na cwila'jomndye ñ'oom'm, to̱'na na jndeii tyola'xuaana. Tyola't'maaⁿ'ndyena Ty'o̱o̱ts'om cantyja cha'tso ts'iaaⁿ t'maⁿ na nty'iaana na tyoch'ee Jesús.
42019038	Jluena: —Tsaⁿm'aaⁿ cwiluiiñê Rey na matsa̱'ntjoom jaa. Macwje'cañoom ñequio xuee' nquii na tjacantyja cwiluii t'maⁿñe. Jom catio'naaⁿñe Ty'o̱o̱ts'om na m'aaⁿ cañoom'luee. Cwiljoya ts'oom ñequio nn'aⁿ. Catseit'maaⁿ'ñena' nqueⁿ na m'aaⁿ nandyeticheⁿ.
42019039	Nt'om nn'aⁿ fariseos na ñ'eeⁿ'ndye quii'ntaaⁿ nn'aⁿ na jndyendye jluena: —'U na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ, catseitia' naⁿm'aⁿ' na cwila'jomndye ñ'om'.
42019040	T'o̱o̱ⁿ nda̱a̱na, tsoom: —Candye'yo' nntsjo̱o̱, xeⁿ naⁿm'aⁿ nla'cheⁿna, quia jo' joo ljo̱' nla't'maaⁿ'ndyena' ja.
42019041	Quia tueⁿ'eⁿ nnom tsjoom'ñeeⁿ, ndo' quia nty'iaaⁿ'aⁿ juuna', ty'ioom cantyja 'naaⁿ nn'aⁿ na m'aⁿ jo' jo'.
42019042	Tyotseineiiⁿ cha'cwijom nda̱a̱ naⁿ'ñeeⁿ, tsoom: —Toom cwe' xuee je' cwila'no̱ⁿ'yo' ljo' na macaⁿna' cha nnda̱a̱ ljoya ts'om Ty'o̱o̱ts'om ñ'eⁿndyo'. Sa̱a̱ je' cwe' wanty'iuu' m'aaⁿna' jo nda̱a̱'yo'.
42019043	Ee nncue'ntyjo̱ xuee na joo nn'aⁿ na jndoo 'o nl'ana tiomtsjo̱' ndiocheⁿ nnom tsjom'yo' na nncwañoom'na' joona. Ndo' nnta̱'na 'o meiⁿnquia ntyja.
42019044	Nla'tyuii'ñ'eⁿna 'o ndo' nla'cwjeena nda'yo'. Ndo' nla'tyuii'na niaⁿljo̱' tsjom'yo'. Meiⁿcwii tsjo̱' taxoca'ndyena nacjoo' x'iaa'na', cwe' nc'e na ticalañ'oom'ndyo' ja na jñom Ty'o̱o̱ts'om cha nnda̱a̱ nlui'n'maaⁿndyo'.
42019045	Jnda̱ jo' tjaquiee' Jesús wats'om t'maⁿ, to̱o̱ⁿ'o̱ⁿ tjeiiⁿ'eⁿ nn'aⁿ ch'eⁿ, joo nn'aⁿ na cwinda̱a̱ ndo' nn'aⁿ na cwila'jnda jo' jo'.
42019046	Tsoom nda̱a̱na: —Waa ljeii 'naaⁿ' Ty'o̱o̱ts'om na matsona': “W'aya cwiluiiñena' w'aa yuu na cwila'neiⁿ nn'aⁿ nnom Ty'o̱o̱ts'om.” Sa̱a̱ 'o cwil'a'yo' juuna' cha'cwijom tsue'tsjo̱' yuu na cwicatoo'ndye naⁿcanty'ue.
42019047	Ndo' ticwii xuee tyo'mo̱o̱ⁿ nda̱a̱ nn'aⁿ naquii' wats'om t'maⁿ. Sa̱a̱ nn'aⁿ na cwiluiitquiendye nda̱a̱ ntyee ñequio nn'aⁿ na cwit'mo̱o̱ⁿ ljeii na tqueⁿ Moisés, ñequio nn'aⁿ na cwiluiitquiendye naquii' tsjoom, tyol'uee'ndyena chiuu ya nl'ana na nla'cuee'na jom.
42019048	Sa̱a̱ meiⁿchjoo tileicaliuna chiuu ya nl'ana ee cha'tsondye nn'aⁿ tyocantyjaa' n'om ñ'oom na tyotseineiiⁿ nda̱a̱na.
42020001	Tju'na' cwii xuee'ñeeⁿ na ma'mo̱ⁿ Jesús nda̱a̱ nn'aⁿ naquii' wats'om t'maⁿ. Mañequiaaⁿ ñ'oom naya na macwji'n'maaⁿñe Ty'o̱o̱ts'om nn'aⁿ, ndo' xjeⁿ'ñeeⁿ tquie'cañom ntyee na cwiluiitquiendye nda̱a̱ ntyee ñequio nn'aⁿ na cwit'mo̱o̱ⁿ ljeii na tqueⁿ Moisés, ñequio nn'aⁿ na cwiluiitquiendye quii' tsjoom.
42020002	Jlue naⁿ'ñeeⁿ nnoom: —Catsu' nda̱a̱yâ, ¿yuu ty'om' najndu' na mache' nmeiiⁿ'? Ndo' ¿'ñeeⁿ tquiaa na matseixmaⁿ' na luaa'?
42020003	Quia jo' t'o̱ Jesús nda̱a̱na: —Mati ja mawax'a̱ cwii ñ'oom nda̱a̱'yo'. Cat'o̱'yo' nndii.
42020004	Na tyotseits'oomñe Juan nn'aⁿ, ¿yuu jnaⁿ najneiⁿ? ¿Aa nam'aaⁿ Ty'o̱o̱ts'om oo aa cwe' ñ'om ndyuee nn'aⁿ?
42020005	Quia jo' tyola'neiⁿ cheⁿnquieena ñ'eⁿ nc'iaana, tyoluena: —Xeⁿ nl'uuya na m'aaⁿ Ty'o̱o̱ts'om jnaⁿna', quia jo' nntsoom: “¿Chiuu na tîcala'yu'yo' ñ'eⁿñê?”
42020006	Sa̱a̱ xeⁿ nl'uuya nam'aⁿ nn'aⁿ jnaⁿna', nla'cwjee nn'aⁿ jaa ñ'eⁿ ljo̱', ee cwilayu'yana na Juan cwiluiiñê profeta.
42020007	Jo' chii t'o̱o̱na nnoom: —Jâ ticaliuuyâ yuu jnaⁿyuu najndeii Juan na tyotseits'oomñê nn'aⁿ.
42020008	Quia jo' tso Jesús nda̱a̱na: —Meiⁿ ja, xocatsjo̱o̱ nda̱a̱'yo' 'ñeeⁿ mañequiaa najndo̱ na mats'aa nmeiiⁿ'.
42020009	To̱o̱ⁿ'o̱ⁿ na tyotseineiiⁿ ñ'oom tjañoom'waa nda̱a̱ nn'aⁿ, tsoom: —Tyom'aaⁿ cwii ts'aⁿ. Tcoom'm l'o̱o̱ uva tyuaaⁿ'aⁿ. Jnda̱ jo' teijndeiiyaaⁿ joona' nn'aⁿ na nl'a ts'iaaⁿ jo' jo' ndo' jndye xuee tjaaⁿ cwiicheⁿ ntyja.
42020010	Quia na tue'ntyjo̱ xjeⁿ na tquie ntjom'ñeeⁿ, jñoom cwii mosoom'm na m'aⁿ naⁿ'ñeeⁿ na nñe'quiana na tseixmaⁿ cwentaaⁿ'aⁿ. Sa̱a̱ tyotjaa' naⁿ'ñeeⁿ juu, jñoomna juu na tjaa ljo' tjachuu.
42020011	Jo' chii jñomnnaaⁿ'aⁿ cwiicheⁿ mosoom'm. Mati tsaⁿ'ñeeⁿ tyotjaa'na ndo' tyolajnaaⁿ'na juu, jnda̱ chii jñoomna juu na tjaa ljo' tjachuu.
42020012	Jñomnnaaⁿ'aⁿ cwiicheⁿ moso na jnda̱ ndyee. Juu tsaⁿ'ñeeⁿ jla'quiee'ndyena, jnda̱ chii tjeii'na juu naquii' ntjom'ñeeⁿ.
42020013	’Quia jo' tso ts'aⁿ na ntjoom' jo': “¿Chiuu chiuu nnts'aayo̱? Luaa nnts'aa, njño̱o̱ⁿ nquii ti'jndaa na jeeⁿ candya' ts'o̱o̱ⁿ. Nnts'aacheⁿndyo quia na nnty'iaana jom, nla't'maaⁿ'ndyena jom.”
42020014	Sa̱a̱ nn'aⁿ na cwil'a ts'iaaⁿ tyuaaⁿ'aⁿ, quia na nty'iaana na nquii jnaaⁿ jo', tyoluena nda̱a̱ nc'iaana: “Luaa' ts'aⁿ na cwiljo ntjom l'o̱. Cwa nla'cua̱a̱'a jom cha jaa nljo ntjom lua̱a̱ya.”
42020015	Jo' chii, tjeii'na jom nnom ntjom ndo' jla'cuee'na jom. Tax'ee Jesús nda̱a̱ nn'aⁿ, tsoom: —Nquii ts'aⁿ na ntjoom' jo', ¿ljo' nts'aaⁿ quio naⁿ'ñeeⁿ?
42020016	Nñoom ndo' nntseicwjeⁿ joona. Ndo' nñe'quiaaⁿ ntjom 'naaⁿ'aⁿ nda̱a̱ nt'omcheⁿ nn'aⁿ. Jnda̱ na jndyena na seineiⁿ Jesús ñ'oommeiⁿ', jluena: —Tijoom cwancuee' Ty'o̱o̱ts'om na caluii na luaa'.
42020017	Sa̱a̱ Jesús nquiee nty'iaaⁿ'aⁿ nda̱a̱na. Tjeiiⁿ'eⁿ cwii ñ'oom na seijoom'ñe cheⁿnqueⁿ na tsjo̱' na ya jom. Tsoom: —Quia jo' ¿ljo' ñe'ca'mo̱ⁿ ljeii 'naaⁿ' Ty'o̱o̱ts'om na mawaa na matsona'?: Majuu tsjo̱' na tîcwil'uee'ndye luañeⁿ na cwil'a tsiaⁿtsjo̱', jnda̱ mameiⁿntyjee'na' nqui tsiaⁿtsjo̱'.
42020018	Meiⁿcwi'ñeeⁿcheⁿ ts'aⁿ na tileicatsei'no̱ⁿ' cantyja 'naⁿya, maju'wi'na' juu cha'cwijom ts'aⁿ na toomñe na tiooñe nacjoo' tsjo̱'. Sa̱a̱ ts'aⁿ na tiñe'catseiyu' ñ'eⁿndyo̱, maxjeⁿ nlco'wi'na' jom. Nntseijomna' tsaⁿ'ñeeⁿ cha'cwijom ts'aⁿ na tioo cwii tsjo̱' t'maⁿ nacjoo', na seitiuujnda̱a̱na' juu.
42020019	Nquiee ntyee na cwiluiitquiendye nda̱a̱ ntyee ñequio nn'aⁿ na cwit'mo̱o̱ⁿ ljeii na tqueⁿ Moisés, mañejuu xjeⁿ'ñeeⁿ tyola'jnda̱na na nnt'uena Jesús, ee jla'no̱ⁿ'na na nacjoo joona seineiiⁿ ñ'oom na tjañoom'waa'. Sa̱a̱ nquiaana nn'aⁿ na jndyendye,
42020020	jo' chii jñoomna nn'aⁿ na ty'equeⁿ cwenta ñ'oom na matseineiiⁿ. Tyol'a naⁿ'ñeeⁿ na ya nn'aⁿndyena, cha nnty'iaana aa nntseineiiⁿ ñ'oom na quio majuutina' nnda̱a̱ nla'quioona jom l'o̱ gobiernom na cu'xeⁿ tsaⁿ'ñeeⁿ jom.
42020021	Joo naⁿ'ñeeⁿ ta'x'ee nnoom: —'U Maestro na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ, nquiuuyâ na ndyeyu matsei'neiⁿ' ndo' ya ma'mo̱o̱ⁿ' meiⁿ tyooche' na cwe' jndaa' 'ñeeⁿ neiⁿ'. Ñe'quii'cheⁿ ñ'oom na mayuu' ma'mo̱o̱ⁿ' cantyja 'naaⁿ' natoo' Ty'o̱o̱ts'om.
42020022	Ndo' je' Ta, ñe'candya̱a̱yâ, ¿aa matsona' na nñe'quiaayâ ts'iaaⁿnda̱a̱yâ nnom César, oo aa ticatsa̱'ntjomna'?
42020023	Sa̱a̱ jom sei'no̱o̱ⁿ'o̱ⁿ cwe' na ñe'c'omna cwenta jom. Tsoom nda̱a̱na: —¿Chiuu na ñe'cal'a'yo' na cat'uiina' ja?
42020024	Cat'mo̱ⁿ'yo' cwii tsjo̱'ñjeeⁿ no̱o̱ⁿ. ¿'Ñeeⁿ 'ndyoonnom luaa ndo' 'ñeeⁿ xuee' ljeiiwaa? Jlue naⁿ'ñeeⁿ: —Nquii César, tsaⁿmaⁿts'iaaⁿ t'maⁿ tsjoom Roma.
42020025	Quia jo' tsoom nda̱a̱na: —Catiom'yo' ts'iaaⁿnda̱a̱'yo' nnom César yuu na tseixmaⁿna' cwentaaⁿ'aⁿ, ndo' quia'yo' cwentaa' Ty'o̱o̱ts'om yuu na tseixmaⁿna' cwentaa' nqueⁿ.
42020026	Tîcanda̱a̱ nnc'omna jom ñ'eⁿ ñ'oom na matseineiiⁿ. Yacheⁿ jla'cheⁿna na tjawee' n'omna ñ'oom na t'o̱o̱ⁿ.
42020027	Jnda̱ jo' tquie'cañom nt'om nn'aⁿ saduceos nam'aaⁿ Jesús. Joona nn'aⁿ na cwilue na xocata'ndo'nnda' nn'aⁿ.
42020028	Ta'x'eena nnoom, jluena: —'U Maestro na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ, 'ndii Moisés ñ'oom lua̱a̱yâ na matsona' xeⁿ nncue' cwii tsaⁿs'a ndo' nljoñe scoom'm na tjaa'naⁿ ntseinda, quia jo' tyjee ts'oo'ñeeⁿ cocoom ñ'eⁿ scuu' xioom. Nnc'om ntseinaaⁿ ñ'eⁿ yuscu'ñeeⁿ cha nntseinoomñê na tjaa ntseinda xioom t'om.
42020029	Luaa tuii. Tyom'aⁿ ntquiee' naⁿnom ñenquii ts'aⁿ ntseinda. Juu tsaⁿtquiee tocoom ndo' tyuaa' tueeⁿ'eⁿ, tjaa ndana ñ'eⁿ scoom'm.
42020030	Jnda̱ chii tsaⁿ na jnda̱ we tocoom ñ'eⁿ scuu' xioom, ndo' mati jom tueeⁿ'eⁿ, tjaa ntseinaaⁿ ñ'eⁿ yuscu'ñeeⁿ.
42020031	Quia jo' tsaⁿ na jnda̱ ndyee tocoom ñ'eⁿ yuscu'ñeeⁿ. Ndo' majo'ti cha'tso ntquiee'ndyena cwii ndo' cwiindyena to'ñoomna jom na scuuna ndo' tja̱na. Meiⁿcwii ndana tjaa'naⁿ ñ'eⁿñê.
42020032	Ndo' na cwiimacanda̱ tue' yuscu'ñeeⁿ.
42020033	Quia jo' quia na nnta'ndo'xco nn'aⁿ na jnda̱ tja̱, ¿'ñeeⁿ cwiindye joona na saaⁿ'aⁿ? Ee cha'tso ntquiee'ndye naⁿ'ñeeⁿ scuuna jom.
42020034	T'o̱ Jesús nda̱a̱na, tsoom: —Nn'aⁿ tsjoomnancue cwi'unco ndo' cwiñe'quia nda na cwi'unco.
42020035	Sa̱a̱ m'aⁿ nn'aⁿ na majnda̱ majndaa'ya na la'xmaⁿ na nnta'ndo'xcona na jnda̱ tja̱. Ndo' la'xmaⁿna na nnc'omna tiempo na nncuaaxco tsjoomnancue. Naⁿ'ñeeⁿ taxoc'uncona, meiⁿ naⁿnom, ndo' meiⁿ naⁿlcu.
42020036	Meiⁿ taxocwjennda'na ee nntseijomna' joona cha'na ángeles. Ndo' nc'e na cwicandaana na nnta'ndo'xcona, jo' chii matseijomna' na cwita'ndo'na cha'na wando' nquii Ty'o̱o̱ts'om.
42020037	Sa̱a̱ cantyja 'naaⁿ' na nnta'ndo'xco nn'aⁿ na jnda̱ tja̱, maquiiti Moisés t'mo̱o̱ⁿ na ljo' ñequio ñ'oom na seiljeiⁿ cantyja 'naaⁿ' ts'oom nioom zarza. Naquii' ñ'oom'ñeeⁿ tsoom na Ta Ty'o̱o̱ts'om cwiluiiñê Ty'o̱o̱ts'om cwentaa' Abraham, Isaac, ndo' Jacob.
42020038	Ee jom nchii cwiluiiñê Ty'o̱o̱ts'om cwentaa l'oo, jom cwentaa nn'aⁿ na cwita'ndo'. Jo' chii maxjeⁿ ma'mo̱ⁿna' na cha'tso nn'aⁿ cwita'ndo'na cantyja 'naaⁿ'aⁿ.
42020039	Cwantindye nn'aⁿ na cwit'mo̱o̱ⁿ ljeii na tqueⁿ Moisés t'o̱o̱na nnoom, jluena: —'U Maestro na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ majo'ndyo ñ'oom matsu'.
42020040	Ndo' taticanda̱a̱' n'om nn'aⁿ saduceos na cwii nnta'x'eetina nnoom.
42020041	Tso Jesús nda̱a̱ cha'tso nn'aⁿ: —¿Chiuu na cwilue nn'aⁿ na Cristo cwiluiiñê tsjaaⁿ David na jndyowicantyjoo'?
42020042	Ee naquii' libro na chuu Salmos, maquiiti David tsoom: Nquii Ta Ty'o̱o̱ts'om tsoom nnom juu Ta na matsa̱'ntjom ja: “Cajmaⁿ' ntyjaa'a ntyjaya yuu na matseit'maaⁿ'ñena' 'u,
42020043	hasta xjeⁿ na jnda̱ tsa̱'a nn'aⁿ na jndoo 'u na c'omna nacje 'naⁿ'.”
42020044	Cwe' jo' mawax'a̱ya nda̱a̱'yo': —¿Chiuu nnts'aayuuna' na cwiluiiñe Cristo tsjaaⁿ David na jndyowicantyjoo' ee manquiiti David matsoom na juu cwiluiiñe Ta na matsa̱'ntjom jom?
42020045	Luaa ñ'oom na tsoom nda̱a̱ nn'aⁿ na cwila'jomndye ñ'eⁿñê, ñequio na ndye cha'tsondye nn'aⁿ:
42020046	—Queⁿndyo' cwenta na til'a'yo' cha'na cwil'a nn'aⁿ na cwit'mo̱o̱ⁿ ljeii na tqueⁿ Moisés, ee joona jeeⁿ neiiⁿna na nnco'nomna na cwee'na liaa na jnda na tei'ncoo. Ndo' l'ue n'omna na nla't'maaⁿ'ndye nn'aⁿ joona na quia naⁿ'ñeeⁿ na xmaⁿndyena ñequio na jndoo' jndye nn'aⁿ. Mati na nncwindyuaandyena yuu na matseit'maaⁿ'ñetina' joona naquii' lan'om. Ndo' na nncwindyuaandyena yuu na yati cwiwiñ'oom' na waa xuee.
42020047	Ndo' cwinty'uetyeⁿnquiona 'naaⁿ yolcu na jnda̱ ljondye na tja̱ noom. Juu xjeⁿ na cwil'ana na ljo', jeeⁿ teincoo ñ'oom cwila'neiⁿna nnom Ty'o̱o̱ts'om cha tino̱o̱ⁿ na ljo' cwila'xmaⁿna. T'maⁿti lco'wi'na' naⁿ'ñeeⁿ nnts'aa Ty'o̱o̱ts'om.
42021001	M'aaⁿ Jesús wats'om t'maⁿ, ndo' jleinty'iaaⁿ'aⁿ naⁿtya na cwiñe'quia ofrendas cwentaa' Ty'o̱o̱ts'om. Cwitioomna joona' ts'om castom.
42021002	Mati nty'iaaⁿ'aⁿ cwii yuscu na jnda̱ ljoñe, na jeeⁿ jñeeⁿ'ñe. Tsaⁿ'ñeeⁿ tjacjoom'm we tsjo̱'ñjeeⁿ na ticajndana' jo' jo'.
42021003	Tso Jesús: —Mayuu'cheⁿ nndye'yo' nntsjo̱o̱, yuscum'aaⁿ' na jnda̱ ljoñe, ndo' jñeeⁿ'ñê, sa̱a̱ t'maaⁿ'ti tquiaaⁿ cwentaa' Ty'o̱o̱ts'om, nchiiti na tquia cha'tsondye nt'omcheⁿ.
42021004	Ee cha'tso naⁿm'aⁿ' cwe' na waljoo' tuee'na na cwiñe'quiana nnom Ty'o̱o̱ts'om, sa̱a̱ yuscum'aaⁿ meiiⁿ na jñeeⁿ'ñê, tju'ñ'eeⁿ mandi cantyja na nlcwaaⁿ'aⁿ.
42021005	Tyola'neiⁿ nt'om nn'aⁿ cantyja 'naaⁿ' wats'om t'maⁿ na jeeⁿ chjoomna' ñequio ljo̱' na neiⁿncoo' ndo' ñequio 'naⁿ na ya na cwiñe'quia nn'aⁿ.
42021006	Tsoom: —Cha'tso na cwinty'ia'yo' nmeiⁿ', manncue'ntyjo̱ xuee na nntyuii'ñ'eⁿna'. Taxocaljoo' cwii tsjo̱' nacjoo' x'iaa'na'.
42021007	Quia jo' ta'x'eena nnoom: —'U Maestro na ma'mo̱o̱ⁿ' ñ'oom' Ty'o̱o̱ts'om nda̱a̱ nn'aⁿ, ¿cwaaⁿ nluii na luaa'? Ndo' ¿cwaaⁿ cwii 'naaⁿ m'mo̱ⁿna' na jnda̱ teinndyoo' nluii nmeiⁿ'?
42021008	Tsoom nda̱a̱na: —Queⁿ'yo' cwenta cha tinquio'nn'aⁿ nn'aⁿ 'o. Ee jndye nn'aⁿ nlquie'cañom na nlue na joona cwiluiindyena Cristo. Nluena: “Ja cwiluiindyo̱ Cristo”, ndo' nluena: “Je' jnda̱ tue'ntyjo̱ xjeⁿ.” Sa̱a̱ 'o tilajomndyo' ñequio naⁿ'ñeeⁿ.
42021009	Meiⁿ tila'catyuendyo' quia na cwindye'yo' na nndyocwje'cañoom ntia' ndo' cwila'wendye nn'aⁿ nacjoo gobiernom 'naaⁿna. Ee jndei'na' na nmeiⁿ' cwinomjndyee, sa̱a̱ tyoowe'ntyjo̱ xjeⁿ na nntsuu tsjoomnancue.
42021010	Ndo' tsotyeeⁿcheⁿ nda̱a̱na: —Nla'wendye nn'aⁿ cwii ndyuaa nacjoo nn'aⁿ cwiicheⁿ ndyuaa. Ndo' cwii tsaⁿmaⁿts'iaaⁿ t'maⁿ nntseiweñê nacjoo' cwiicheⁿ tsaⁿmaⁿts'iaaⁿ.
42021011	Jndye joo jndeii nnts'eii ndo' nnc'oom jndo' nt'maⁿ ñequio ntycu na wjaatcuuñena'. Ndo' t'maⁿ nla'catyuendye nn'aⁿ na nnty'iaana jndye 'naaⁿ t'maⁿ na nleitquioo' tsjo̱'luee.
42021012	’Sa̱a̱ cwii tjo̱o̱cheⁿ na nluii cha'tso nmeiⁿ', nnt'ue nn'aⁿ 'o nawi' ndo' nlei'ntyjo̱na 'o ndo' mati nñe'quiana cwenta 'o nda̱a̱ nn'aⁿ naquii' lan'om nch'u ndo' nntioomna 'o l'aancjo. Ndo' nnc'oochona 'o jo nda̱a̱ nn'aⁿ na cwitsa̱'ntjom ñequio naⁿmaⁿn'iaaⁿ t'maⁿ, cwe' cantyja 'naaⁿ' xueya.
42021013	Quia na nntjom'yo' nmeiⁿ' nncju'naaⁿñena' na nntjei'yuu'ndyo' cantyja 'naⁿya.
42021014	Cala'jndaa'ndyo'ya'yo' na tinc'oom' n'om'yo' cwaaⁿ ñ'oom na nnt'o̱'yo' cha nncwañoom'na' 'o,
42021015	ee xjeⁿ'ñeeⁿ nnco̱ nncwjaa'ndyo̱ ñ'oom quii' ndyue'yo' ndo' nñequia na jndo̱' n'om'yo' hasta meiⁿcwiindye joo nn'aⁿ na jndoo 'o xonda̱a̱ nluena na til'ue ñ'oom na nndu'yo' meiⁿ na nluena na tiyuu'na'.
42021016	Mati lotye'yo', londyee'yo', ntyjee'yo', nn'aⁿ'yo', nn'aⁿ na ya ñ'oom 'o ñ'eⁿndye, nñe'quiana cwenta 'o luee nn'aⁿ ndo' nt'omndyo' nla'cwjee naⁿ'ñeeⁿ.
42021017	Cha'tsondye nn'aⁿ nnc'omna na ticuee' n'omna 'o cwe' nc'e na m'aⁿ'yo' cantyja 'naaⁿ' xueya.
42021018	Sa̱a̱ xoca'ndiya na nntsuundyo'. Hasta meiⁿ cwe' cwii soonqueⁿ'yo' xocatsuuna' ñ'eⁿndyo'.
42021019	Ndo' nc'e na tica'ndyenc'uaa'ndyo' nnto'ñoom'yo' na ticantycwii na nntando'yo'.
42021020	’Sa̱a̱ quia na nnty'ia'yo' na cwitjaa'ndye sondaro tsei ndiocheⁿ Jerusalén, quia jo' cala'no̱ⁿ'yo' na jnda̱ tue'ntyjo̱ xjeⁿ na nntyuii' tsjoom'ñeeⁿ.
42021021	Quia ljo' nn'aⁿ na m'aⁿ ts'o̱ndaa Judea, c'ooleinomna, c'oona quii' ntsjo̱. Ndo' nn'aⁿ na m'aⁿ quii' tsjoom'ñeeⁿ calui'na jo' jo'. Ndo' nn'aⁿ na m'aⁿ jo jnda̱a̱ tinc'oolcwe'na tsjoom'ñeeⁿ.
42021022	Ee quia jo' ncuee na cwitioomndye nn'aⁿ cantyja na wi'ndyena cha nntseicanda̱a̱'ñena' cha'tso ñ'oom' Ty'o̱o̱ts'om na jnda̱ teiljeii.
42021023	Nty'iaandye yolcu na ndeiindye joo ncuee'ñeeⁿ ñequio yolcu na 'ndaandye nda. Ee nnquioo cwii nawi' t'maⁿ nacjoo nn'aⁿ tyuaawaa ndo' jeeⁿ t'maⁿ nawi' na nnt'uiina' joona.
42021024	Nncwjena ñ'eⁿ xjo ndo' nt'om nnc'oocho nn'aⁿ pra̱so na ticwii cwii ndyuaa. Ndo' nn'aⁿ na nchii judíos nlco̱'na tsjoom Jerusalén jndye xuee, hasta nncuee' xjeⁿ na jnda̱ seijndaa'ñe Ty'o̱o̱ts'om na nncjaawintyjee' na cwiluii na ljo'.
42021025	’T'maⁿ 'naaⁿ nleitquioo' nnty'iaa nn'aⁿ nnom ñe'quioom' ñ'eⁿ chi' ñ'eⁿ cancjuu. Ndo' nnom tsjoomnancue t'maⁿ nntsei'ndaa'na' n'om nn'aⁿ. Nntseiñ'eeⁿ'na' joona quia na nndyena na jeeⁿ c'uaa manquiuu' nmo̱ⁿ ndaaluee, nntseicaty'uena' joona.
42021026	Nnts'aana' na tajndeii' n'omna nc'e na cwicatyuena ñequio na m'aaⁿ'ticheⁿ n'omna chiuu cwii wjaach'eetina' nnom tsjoomnancue. Ee nntseicwachuu'ñena' cha'tso 'naⁿ najnda̱ na matseixmaⁿ tsjo̱'luee.
42021027	Quia ljo'cheⁿ nnty'iaana ja na cwiluiindyo̱ ts'aⁿ na jnaⁿ cañoom'luee na macwja̱caño̱o̱ⁿnnda'a tsjoomnancue. Nndyo̱o̱ naquii' nchquiu ñequio najndeii na matseixmaⁿya ndo' ñequio na neiⁿncoo' nacaxuee na cwiluiit'maⁿndyo̱.
42021028	Quia na jnda̱ jnaⁿna' na cwiluii cha'tso nmeiⁿ', c'omt'maaⁿ'ndyo' n'om'yo', c'om'c'eendyo' ee jnda̱ teindyoo' na nluin'maaⁿndyo'.
42021029	Mati seineiiⁿ ñ'oom na tjañoom' nda̱a̱na, tsoom: —Cala'no̱ⁿ'yo' cantyja 'naaⁿ' ts'oom higuera ndo' cha'tso nt'omcheⁿ n'oom.
42021030	Quia cwinty'ia'yo' na jnda̱ macwicalui' tscoo'na', cwila'no̱ⁿ'yo' na jnda̱ teindyoo' ncueesua'.
42021031	Mati quia na cwinty'ia'yo' na cwiluii cha'tso nmeiⁿ', cala'no̱ⁿ'yo' na jnda̱ teindyoo' m'aaⁿna' na nntsa̱'ntjom Ty'o̱o̱ts'om.
42021032	’Candye'yo' nntsjo̱o̱, mayuu'cheⁿ na xocwjeñ'eⁿ nn'aⁿ na m'aⁿ je' hasta xjeⁿ na jnda̱ seicanda̱a̱'ñena' cha'tso ñ'oommeiⁿ'.
42021033	Tsjo̱'luee ñ'eⁿ tsjoomnancue nntycwiiñ'eⁿna' sa̱a̱ juu ñ'oom 'naⁿya tijoom cwinom'na' juuna'.
42021034	’Cal'andyo' cwenta na tincjaachuna' 'o na ñoomñoom na nl'a'yo', oo na nnc'om'yo' na candye'yo', oo na nncuaa ñ'omtiuu 'naⁿ'yo' 'naⁿ na macaⁿna' 'o. Cha tints'aana' na tic'omc'eendyo' ndo' majndeiito nncwjee'cañoom xuee'ñeeⁿ 'o.
42021035	Tintjom'yo' cha'cwijom na nnquioo cwii teinco' ee nnt'uiina' nn'aⁿ na m'aⁿ cha'waa nnom tsjoomnancue.
42021036	Jo' chii c'om'c'eendyo' cha'waa xuee na m'aⁿ'yo'. Ndo' calaty'oondyo' nnom Ty'o̱o̱ts'om cha nnc'oom jndeii' n'om'yo' na nnda̱a̱ nnaⁿndyo' nawi' na quia nndyo, ndo' nnda̱a̱ nncwintyje'tyeⁿ'yo' jo no̱o̱ⁿ na cwiluiindyo̱ ts'aⁿ na jnaⁿ cañoom'luee.
42021037	Naxuee tyo'mo̱ⁿ Jesús nda̱a̱ nn'aⁿ naquii' wats'om t'maⁿ. Ndo' quia tmaaⁿ tyocalueeⁿ'eⁿ, tyocaⁿ ta na jndyu Olivos.
42021038	Ndo' cha'tso nn'aⁿ cwitsjoom tyoquiena wats'om t'maⁿ na nndyena ñ'oom na nñequiaaⁿ.
42022001	Majnda̱ jaawindyoo' nncuee' xuee pascua na cwicwa' nn'aⁿ judíos tyoo' na tjaa ndaaljo' tjaquiee'.
42022002	Ndo' ntyee na cwiluiitquiendye nda̱a̱ ntyee ñequio nn'aⁿ na cwit'mo̱o̱ⁿ ljeii na tqueⁿ Moisés, cwe' nty'iu tyol'ueendyena chiuu ya cha nnda̱a̱ nla'cuee'na Jesús, ee nquiaana nn'aⁿ na neiiⁿ jom.
42022003	Xjeⁿ'ñeeⁿ tuo̱ Satanás naquii' ts'om Judas, tsaⁿ na mati jndyu Iscariote. Jom cwii joo nn'aⁿ na canchoo'wendye.
42022004	Tjaaⁿ na m'aⁿ ntyee na cwiluiitquiendye nda̱a̱ ntyee quii'ntaaⁿ nn'aⁿ judíos, ñ'eⁿ nn'aⁿ na cwijndoo' ts'iaaⁿ na cwiluii wats'om. Tjatseijndaa'ñê chiuu ya nnts'aaⁿ na nñequiaaⁿ cwenta Jesús lueena.
42022005	Ndo' naⁿ'ñeeⁿ jeeⁿ jla'neiiⁿ'ndyena, tjoom' t'maⁿna na nñe'quiana s'om nnoom.
42022006	Mati jom seijomñê na ljo'. Tyol'ueeⁿ cwaaⁿ nncju'naaⁿñena' na nñequiaaⁿ cwenta Jesús lueena xjeⁿ na ticajndoo' nn'aⁿ.
42022007	Tue'ntyjo̱ ncuee na cwicwa' nn'aⁿ judíos tyoo' na tjaa ndaaljo' tjaquiee'. Ncuee'ñeeⁿ macaⁿna' na cala'cwjeena canmaⁿ cantyja 'naaⁿ' ncuee pascua.
42022008	Ndo' jñom Jesús Pedro ñequio Juan, tsoom nda̱a̱na: —Catsa'yo', nlajndaa'ndyo' yuu na nlcwaa'a cantyja 'naaⁿ' ncuee pascua.
42022009	Ta'x'eena nnoom: —¿Yuu l'ue ts'om' na nlajndaa'ndyô̱?
42022010	T'o̱o̱ⁿ nda̱a̱na: —Quia na jnda̱ saaquie'yo' naquii' tsjoomwa'ñeⁿ, nntjomndyo' cwii tsaⁿs'a na ñ'oom tsjoo na ñjom ndaa. Catsaantyjo̱'yo' naxeeⁿ'eⁿ hasta na nncueⁿ'eⁿ w'aa yuu na nncjaaqueⁿ'eⁿ.
42022011	Jo' jo' candu'yo' nnom ts'aⁿ na waa' w'aa'ñeeⁿ: “Nquii ts'aⁿ na ma'mo̱ⁿ nda̱a̱ya mawax'eeⁿ: ¿Yuu waa cuarto na nlcwaa'â cwentaa' xuee pascua ñequio nn'aⁿ na cwila'jomndye ñ'eⁿndyo̱?”
42022012	Quia jo' juu tsaⁿ'ñeeⁿ m'mo̱o̱ⁿ nda̱a̱'yo' cwii cuarto t'maⁿ, w'aa nandye na maniomcanda̱a̱' 'naⁿ. Jo' jo' calajndaa'ndyo'ya'yo'.
42022013	Ty'ena ndo' jliuna cha'xjeⁿ na tsoom. Ndo' jla'jndaa'ndyena na nlcwa'na, nntquiina catsmaⁿ.
42022014	Quia na jnda̱ tmaaⁿ, tue'cañoom Jesús, tjacjom nacañoom' meiⁿsa ñequio canchoo'we nn'aⁿ na cwila'jomndye ñ'eⁿñê.
42022015	Tsoom nda̱a̱na: —Jeeⁿ ntyjaa' ts'o̱o̱ⁿya na nlcwaa'a nantquie pascuawaa ñ'eⁿndyo' cwii tjo̱o̱cheⁿ na nnc'io̱.
42022016	Ee candye'yo' nntsjo̱o̱, taxocwa'nnda'a juuna' hasta xjeⁿ na jnda̱ seicanda̱a̱'ñena' yuu na matsa̱'ntjom Ty'o̱o̱ts'om.
42022017	Jnda̱ jo' to'ñoom cwii waso, jnda̱ chii tquiaaⁿ na quianl'uaa' Ty'o̱o̱ts'om ndo' tsoom nda̱a̱na: —Cato'ñoom'yo' wasowaa, calui' cjaana' cwii ndo' cwiindyo', cwe'yo'.
42022018	Ee candye'yo' nntsjo̱o̱, je' na cwii wjaatina', taxoc'ua ndaawinom hasta quia nncue'ntyjo̱ xjeⁿ na nntsa̱'ntjom Ty'o̱o̱ts'om.
42022019	Ndo' to'ñoom tyoo', tquiaaⁿ na quianl'uaa' Ty'o̱o̱ts'om, jnda̱ chii tyjeeⁿ juuna', tquiaaⁿ nda̱a̱na. Tsoom: —Tyoo'waa cwiluiiñena' seii'a na mañequiaandyo̱ na nnc'io̱. Luaa' nntsaal'a'yo' na cwicañjom n'om'yo' ja.
42022020	Jnda̱ na tcwa'na tyoo'ñeeⁿ, majo'ti s'aaⁿ, to'ñoom waso. Tsoom: —Juu ndaa winom na ñjom wasowaa tseixmaⁿna' ñ'oom xco na maqua̱ⁿtya̱ⁿ ñequio nioom'a na nnquioo cwenta'yo'.
42022021	’Sa̱a̱ queⁿ'yo' cwenta, ñe'cwii meiⁿsa na cañom' meindyuaandyo̱ ñequio ts'aⁿ na mañequiaa cwenta ja.
42022022	Ndo' ja na cwiluiindyo̱ ts'aⁿ na jnaⁿ cañoom'luee, mayuu'cheⁿ manntjo̱ⁿ cha'xjeⁿ na jnda̱ teijndaa' cantyja 'naⁿya, sa̱a̱ nnt'uiiwi'na' juu ts'aⁿ na mañequiaa cwenta ja.
42022023	Quia jo' to̱'na na tyota'x'eendyena nda̱a̱na, 'ñeeⁿ cwiindye joona na nnts'aa na ljo'.
42022024	Mati jla'ñ'eeⁿ' ndyueena 'ñeeⁿ cwiindye joona na nnc'oom na t'maⁿñeti.
42022025	Sa̱a̱ jom tsoom nda̱a̱na: —Nn'aⁿ na m'aⁿ n'iaaⁿ tsjoomnancuewaa ñequio nn'aⁿ na cwitsa̱'ntjom, cwinchjeena nn'aⁿ na cwindye'ntjom nda̱a̱na, sa̱a̱ cwila'cajndyu yo'ñeeⁿ joona nn'aⁿ na ya cwil'a.
42022026	Sa̱a̱ quii'ntaaⁿ' 'o nchii luaa' nncuaa. Ee juu ts'aⁿ na cwiluiitquieñeti c'oom cha'na ts'aⁿ na cje tseixmaⁿ. Ndo' ts'aⁿ na matsa̱'ntjom c'oom cha'na ts'aⁿ na mandi'ntjom.
42022027	Ee ¿'ñeeⁿ cwiluiit'maⁿñeti, aa juu ts'aⁿ na wacatyeeⁿ nacañoom' meiⁿsa, oo aa juu ts'aⁿ na mandi'ntjom jo' jo'? ¿Aa nchii maxjeⁿ juu ts'aⁿ na wacatyeeⁿ nacañoom' meiⁿsa? Sa̱a̱ queⁿ'yo' cwenta, ja m'aaⁿya quii'ntaaⁿ'yo' na mandi'ntjo̱ⁿ.
42022028	’'O ñequii'cheⁿ ñ'eⁿ'yo' ñ'eⁿndyo̱ cha'tsoti na maqueⁿna' xjeⁿ ja.
42022029	Jo' chii cha'xjeⁿ na tqueⁿtyeⁿ Tsotya̱ya ñ'oom na ja nntsa̱'ntjo̱ⁿ, malaa'ti' maqua̱ⁿ na 'o nntsa̱'ntjom'yo'.
42022030	Yuu na nntsa̱'ntjo̱ⁿya, jo' nñequiaya na nlcwa'yo' ndo' nncwe'yo' ñ'eⁿndyo̱ cañoom' meiⁿsa 'naⁿya. Ndo' nncwindyuaandyo' ntio yuu na nntu'xeⁿ'yo' canchoo'we ntmaaⁿ' nn'aⁿ Israel.
42022031	Tso ta Jesús: —'U Simón, queⁿ' cwenta, jnda̱ tcaⁿ Satanás ñ'oom na nntseitei'ncweeⁿ'eⁿ 'o cha'na matseicueeñe ts'aⁿ lqueeⁿ trigo,
42022032	sa̱a̱ ja jnda̱ ñes'aa ty'oo nnom Ty'o̱o̱ts'om cantyja 'naⁿ' cha tintseintycwiina' na matsei'yu'ya' ts'om'. Ndo' xeⁿ jnda̱ tco'ndyu'xcwe'nnda', quiaa' ñ'oom t'maⁿ ts'om nda̱a̱ nn'aⁿ' nmeiiⁿ na cwila'yu'.
42022033	T'o̱ Simón nnoom, matso: —Ta, m'aaⁿc'eendyo̱ na nncjo̱ w'aancjo ñ'eⁿndyu'. Ndo' tints'aa meiiⁿ na nnc'io̱ ñ'eⁿndyu'.
42022034	Tso Jesús nnoom: —Aa ndi', Pedro, njom' matsjo̱o̱, cwii tjo̱o̱cheⁿ na nntseixuaa caxtijndyo je'je'cheⁿ, sa̱a̱ 'u xjeⁿ'ñeeⁿ jnda̱ ndyee ndii' macwji'ndyu' na ticwajnaⁿ' ja.
42022035	Tso Jesús nda̱a̱na: —Quia na jño̱o̱ⁿya 'o na saanquia'yo' ñ'oom 'naⁿya, tsjo̱o̱ na tîcatsañ'om'yo' tsjo̱'ñjeeⁿ, meiⁿ chetsja', meiⁿ lcoom, ¿aa waa na seitjo̱o̱na' 'o? Jluena nnoom: —Meiⁿcwii tjaa'naⁿ.
42022036	Tsotyeeⁿcheⁿ nda̱a̱na: —Sa̱a̱ je', 'ñeeⁿ juu na maleiñ'oom 'naⁿ na cwicañjom s'om, cjaañ'oom juuna' ndo' mati chetsja'. Ndo' 'ñeeⁿ juu na tjaa'naⁿ xjo espada, cajnda̱a̱ liaatco 'naaⁿ', chii c'oom xjoo'.
42022037	Ee candye'yo' nntsjo̱o̱, maxjeⁿ jndei'na' na catseicanda̱a̱'ñena' ljeii na mawaa cantyja 'naⁿya na matsona': “Tjeii'na cwenta na ljo'yu wi'ñê cha'xjeⁿ nn'aⁿ na wi'ndye.”
42022038	Jluena nnoom: —Ta, canty'ia', luaa mawaa we xjo espadas. T'o̱o̱ⁿ nda̱a̱na, tsoom: —Malei'tyeⁿ luaa'.
42022039	Quia jo' jlueeⁿ'eⁿ w'aa yuu na tcwa'na, tjaaⁿ ta na jndyu Olivos yuu na maxjeⁿ quicaⁿ. Ndo' nn'aⁿ na cwila'jomndye ñ'oom'm, mandi'ntyjo̱na naxeeⁿ'eⁿ.
42022040	Quia na tquiena jo' jo', tsoom nda̱a̱na: —Calaneiⁿ'yo' nnom Ty'o̱o̱ts'om cha juu na ñequeⁿna' xjeⁿ 'o tincwantjomna' 'o.
42022041	Ndo' teiño̱o̱ⁿ nacañoomna, tjaaⁿ cha'na tquia na nncju' ts'aⁿ cwii tsjo̱'. Tcoom'm xtyeeⁿ ndo' seineiiⁿ nnom Ty'o̱o̱ts'om.
42022042	Tsoom: —Tsotya̱ya, xeⁿ 'u l'ue ts'om', catseicandyaandyu' ja nawi'waa. Sa̱a̱ ticaluii ljo' na l'ue ts'o̱o̱ⁿ ja, caluii ljo' na l'ue ts'om' nncu'.
42022043	Ndo' xjeⁿ'ñeeⁿ tyje'cañoom cwii ángel nacañom'm na jnaⁿ cañoom'luee na tyoñequiaa najneiⁿ.
42022044	Yocheⁿ na tyotsei'ndaa'na' ts'oom, tyoqueⁿñetyeeⁿ na tyotseineiiⁿ nnom Ty'o̱o̱ts'om ñequio cha'waa najneiⁿ. Ndo' ndaatmeiiⁿ'eⁿ tyotseijomna' cha'na t'maⁿ ndaateiⁿ niom', ñecwii ndii' cwi'iuuna' xjeⁿ nomtyuaacheⁿ.
42022045	Quia na jnda̱ teicantyjaaⁿ na seineiiⁿ nnom Ty'o̱o̱ts'om, tjantyjaaⁿ'aⁿ nn'aⁿ na cwila'jomndye ñ'eⁿñê ndo' ljeiiⁿ na cwindana. Ee tîcanaⁿndyena na jeeⁿ chjoo' n'omna.
42022046	Tsoom nda̱a̱na: —¿Chiuu na cwinda'yo'? Quicantyja'yo', calaneiⁿ'yo' nnom Ty'o̱o̱ts'om cha juu na ñe'queⁿna' xjeⁿ 'o, tincjaachuuna' 'o.
42022047	Ndicwaⁿ matseineiⁿ Jesús ndo' tquie'cañom nn'aⁿ na jndyendye. Jo nda̱a̱ naⁿ'ñeeⁿ wjaajndyee Judas, cwii joo nn'aⁿ na canchoo'we. Seicandyoo'ñê nacañoom' Jesús na nnc'om ntsmaⁿ'.
42022048	Tso Jesús nnoom: —'U Judas, ja na cwiluiindyo̱ ts'aⁿ na jnaⁿ cañoom'luee, ¿aa ma'tioo' cwenta ja luee nn'aⁿ ñequio na ma'ua' ntsmaaⁿ'a?
42022049	Ndo' nn'aⁿ na ñ'eeⁿ ñ'eⁿñê, quia na nty'iaana chiuu wjaach'eena', jluena nnoom: —Ta, ¿aa mañejom nntua̱a̱'a xjo?
42022050	Ndo' cwii joona mañoom' seiquiee'ñe mosoo' tyee na cwiluiitquieñe. Tyjee tsua'qui tsaⁿ'ñeeⁿ ntyjaya.
42022051	Quia jo' tso Jesús nda̱a̱na: —Maya, ca'ndye'yo'. Ndo' tyenquioom'm tsua'qui tsaⁿ'ñeeⁿ, sein'maaⁿ juu.
42022052	Ndo' nn'aⁿ na tquio nacjoom'm, joo ntyee na cwiluiitquiendye ñequio nn'aⁿ na cwijndoo' ts'iaaⁿ cwentaa' wats'om, ñequio nn'aⁿ na cwiluiitquiendye naquii' tsjoom, tsoom nda̱a̱ naⁿ'ñeeⁿ: —Jnda'jom ñequio ncjo espadas ndo' ñ'eⁿ n'oom nch'io na tquio'yo' nacjoya. Ndoo' na tquioc'om'yo' cwii tsaⁿcanch'ue.
42022053	'Io ndii 'io tyom'aaⁿya quii'ntaaⁿ'yo' naquii' wats'om t'maⁿ meiⁿ tîcat'ue'yo' ja. Sa̱a̱ je' je' jnda̱ tue'ntyjo̱ na juu na jaaⁿñe maqueⁿna' xjeⁿ.
42022054	Jnda̱ na t'ue naⁿ'ñeeⁿ jom, ty'eñ'omna jom waa' tyee na cwiluiitquieñe. Ndo' Pedro tjantyjo̱o̱ⁿ tquiacheⁿ tquia.
42022055	Jo' jo' jla'ntjoomndye nn'aⁿ chom tach'eⁿ, tyomeindyuaandyena ndiocheⁿ nacañoom' chom. Ndo' mati Pedro tjacjom quii'ntaaⁿna.
42022056	Cwii yuscu na mandi'ntjom ljeii jom na wacatyeeⁿ 'ndyoo chom, jeeⁿ nquiee nty'iaa' nnoom ndo' tso: —Mati tsaⁿm'aaⁿ ñeñ'eeⁿ ñ'eⁿ tsaⁿm'aaⁿ'.
42022057	Sa̱a̱ jom tjei'ñê, tsoom: —Jeeⁿ 'u yuscu ticwajnaⁿ'a tsaⁿm'aaⁿ'.
42022058	Tyoowiquiuu' ljeii cwiicheⁿ ts'aⁿ jom, tso nnoom: —'U, maxjeⁿ cwiindye joona. Sa̱a̱ t'o̱o̱ⁿ: —Nchii jo' ja.
42022059	Jnda̱ tjawiquiuu'ticheⁿ, cha'na cwii hora, cwiicheⁿ ts'aⁿ tyotseijndeii' 'ndyoo, tso: —Tsaⁿm'aaⁿ, mayuu'cheⁿ ñeñ'eeⁿ ñ'eⁿ tsaⁿm'aaⁿ' ee ts'aⁿ ts'o̱ndaa Galilea jom.
42022060	T'o̱ Pedro nnom: —Ja re, meiⁿchjoo ticaljeii ñ'oom na matsu'. Ndicwaⁿ matseineiiⁿ ñ'eⁿ tsaⁿ'ñeeⁿ ndo' seixuaa caxtijndyo.
42022061	Quia jo' taqueⁿ Ta Jesús ndyeyu jo ndo' na m'aaⁿ Pedro ndo' nty'iaa' nnoom. Ndo' mañoom' tjañjoom' ts'oom ñ'oom na jnda̱ tso nnoom: “Cwii tjo̱o̱cheⁿ na nntseixuaa caxtijndyo je'je'cheⁿ sa̱a̱ xjeⁿ'ñeeⁿ 'u jnda̱ ndyee ndii' macwji'ndyu' ñ'eⁿndyo̱.”
42022062	Quia jo' mana jlui' Pedro quii'ntaaⁿ naⁿ'ñeeⁿ. Jeeⁿcheⁿ ndya' tyoty'ioom na jnda ntyjeeⁿ.
42022063	Nn'aⁿ na tyol'a cwenta Jesús, tyola'jnaaⁿ'na ndo' tyotjaa'na jom.
42022064	Mati tyola'tyeⁿna liaa nnoom, tyotmeiiⁿ'na nda' nnoom ndo' tyoluena: —Cjaawee' 'ndyo' 'ñeeⁿ juu macwja' 'u.
42022065	Ndo' jndye ñ'oom ticuee' ts'om tyoluena nacjoom'm.
42022066	Quia na jnda̱ teixuee, tjomndye ntyee na cwiluiitquiendye nda̱a̱ ntyee ñequio nn'aⁿ na cwijndoo' ts'iaaⁿ wats'om t'maⁿ ñequio nn'aⁿ na cwit'mo̱o̱ⁿ ljeii na tqueⁿ Moisés. Ty'eñ'omna Jesús na m'aⁿ nn'aⁿ na cwiluiindyena n'iaaⁿ nda̱a̱ nn'aⁿ judíos. Jlue naⁿ'ñeeⁿ nnoom:
42022067	—Catsu' nda̱a̱yâ, ¿aa 'u cwiluiindyu' Cristo? Jom t'o̱o̱ⁿ nda̱a̱na: —Meiiⁿ xeⁿ na nntsjo̱o̱ nda̱a̱'yo', sa̱a̱ xocala'yu'yo'.
42022068	Ndo' meiiⁿ xeⁿ na cwax'a̱ya nda̱a̱'yo', 'o xocat'o̱'yo' 'ndyo̱, xocalacandyaandyo' ja.
42022069	Sa̱a̱ je' xuee na cwii wjaana', ja na cwiluiindyo̱ ts'aⁿ na jnaⁿ cañoom'luee nncjo̱cajmaⁿ ntyjaa' Ty'o̱o̱ts'om ntyjaya yuu na matseit'maaⁿ'ñetina' ja. Jo' jo' nntseijomndyo̱ ñ'eⁿñê cha'tso najndeii na matseixmaaⁿ.
42022070	Cha'tsondyena ta'x'eena: —Quia jo' ¿aa 'u cwiluiindyu' Jnda Ty'o̱o̱ts'om? T'o̱o̱ⁿ nda̱a̱na: —Mancjo'ti'yo' jnda̱ macwindu'yo'.
42022071	Quia jo' jluena: —¿Ljo' cwii macaⁿtina' na nlui'yuu' nacjoom'm? Ee mancjo̱o̱tya̱a̱ jnda̱ jndya̱a̱ya ñ'oom 'ñom.
42023001	Quia jo' cha'tsondye nn'aⁿ na tjomndye jo' jo', tei'cantyjana, ty'eñ'omna Jesús na m'aaⁿ Pilato.
42023002	To̱'na na tyoñequiana jnaaⁿ'aⁿ. Jluena: —Tsaⁿm'aaⁿ' jnda̱ jliuuyâ na matsei'naⁿ'aⁿ n'om nn'aⁿ ndyuaayâ. Ee quitsoom na ticwanaaⁿ na nñe'quiaayâ ts'iaaⁿnda̱a̱yâ nnom César. Ndo' manquiityeeⁿ matsoom na cwiluiiñê Cristo ndo' rey jom.
42023003	Quia jo' ta'x'ee Pilato nnoom, tso: —¿Aa 'u cwiluiindyu' rey na catsa̱'ntjom nn'aⁿ judíos? T'o̱ Jesús nnom: —Maxjeⁿ jo' ja, cha'xjeⁿ na matsu'.
42023004	Ndo' tso Pilato nda̱a̱ ntyee na cwiluiitquiendye nda̱a̱ ntyee ñequio nn'aⁿ na jndyendye: —Ja meiⁿcwii jnaaⁿ' tsaⁿs'am'aaⁿ' ticaljeiya.
42023005	Sa̱a̱ naⁿ'ñeeⁿ jla'jndeii' ndyueena, jluena: —Ñ'oom na ma'mo̱o̱ⁿ matseijmeiⁿ'na' nn'aⁿ cha'waa ts'o̱ndaa Judea. Tyoch'eeⁿ na ljo' ts'o̱ndaa Galilea, ndo' mati ñjaaⁿ.
42023006	Jnda̱ na jndii Pilato ñ'oom cantyja 'naaⁿ' Galilea, tax'eeⁿ: —¿Aa ts'aⁿ ts'o̱ndaa Galilea tsaⁿs'am'aaⁿ'?
42023007	Quia na ljeiijndaa'ñê na jnaⁿ Jesús ts'o̱ndaa Galilea yuu na matsa̱'ntjom Herodes, quia jo' seicwanoom Jesús na m'aaⁿ Herodes'ñeeⁿ na tsaⁿ'ñeeⁿ cu'xeeⁿ Jesús. Ee tyjee' tsaⁿ'ñeeⁿ Jerusalén quia jo'.
42023008	Ndo' jeeⁿ neiiⁿ'eⁿ quia na nty'iaaⁿ'aⁿ Jesús ee jaach'ee xuee na jeeⁿ ñe'cwajnaⁿ'aⁿ juu ndo' na jndye ñ'oom jnda̱ jñeeⁿ cantyja 'naaⁿ'. Jo' jeeⁿ queeⁿ ts'oom na nnty'iaaⁿ'aⁿ na nnts'aa Jesús cwii ts'iaaⁿ na xocanda̱a̱ nnts'aa na cwe' cwii ts'aⁿ.
42023009	Ndo' jndye ñ'oom tyowax'eeⁿ, sa̱a̱ meiⁿcwii ñ'oom tic'o̱ Jesús.
42023010	Ndo' ntyee na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés, mati ty'ena na m'aaⁿ. Tyoqueⁿya n'omna na tyoñequiana jnaaⁿ' Jesús.
42023011	Ndo' mati Herodes ñequio sondaro 'naaⁿ'aⁿ, cwe' tyoncona Jesús ndo' tyola'jnaaⁿ'na jom. Jla'cweena jom cwii liaa na jnda, jnda̱ chii jla'cwanomnnda'na jom na m'aaⁿ Pilato.
42023012	Juu xuee'ñeeⁿ ljoyaañe Pilato ñ'eⁿ Herodes, ee ñet'omntiaa'ndyena.
42023013	Quia jo' seitjom Pilato ntyee na cwiluiitquiendye nda̱a̱ ntyee ñequio nn'aⁿ na la'xmaⁿ n'iaaⁿ ñequio nn'aⁿ na jndyendye.
42023014	Tsoom nda̱a̱na: —'O tquioñ'om'yo' tsaⁿs'am'aaⁿ na cwindu'yo' matseijmeiiⁿ'eⁿ nn'aⁿ judíos. Sa̱a̱ queⁿ'yo' cwenta, jo nda̱a̱ cha'tsondyo' jnda̱ tcaaⁿ'a ñ'oom nnoom, ndo' meiⁿcwii jnaaⁿ'aⁿ tîcaljei na cha'tso ñ'oom na cwiqueⁿ'yo' nacjoom'm.
42023015	Meiⁿ Herodes tîcaljeii jnaaⁿ'aⁿ, jo' na seicwanomnnda' tsaⁿ'ñeeⁿ jom na m'aaⁿya. Queⁿ'yo' cwenta, meiⁿcwii tyootseitjo̱o̱ñê na matsa̱'ntjomna' na cueeⁿ'eⁿ.
42023016	Jo' chii nnchuu'jñeeⁿ xeⁿ jnda̱ nntseicandyaandyo̱ jom.
42023017	Ndo' waa costumbre na jndei'na' na catseicandyaañe Pilato cwii pra̱so jo nda̱a̱ nn'aⁿ xcwe na waa xuee.
42023018	Sa̱a̱ cha'tso nn'aⁿ na jndyendye, ñe'cwii ñ'oom jla'xuaana, jluena: —Quindyo̱o̱' luaa' ñjaaⁿñe ndo' catseicandyaandyu' Barrabás.
42023019	Tsaⁿ'ñeeⁿ tuee'na jom w'aancjo ee teijndaa' jnaaⁿ'aⁿ na seiweñê nacjoo' gobiernom. Ndo' seicueⁿ'eⁿ ts'aⁿ.
42023020	Ndo' Pilato nc'e na ñe'catseicandyaañê Jesús, seineiⁿnnaaⁿ'aⁿ nda̱a̱ nn'aⁿ.
42023021	Sa̱a̱ joo naⁿ'ñeeⁿ jndeiiti jla'xuaannda'na, jluena: —Caty'iom' jom ts'oom'naaⁿ. Caty'iom' jom ts'oom'naaⁿ.
42023022	Tsoom nda̱a̱na na jnda̱ ndyee ndii': —¿Ljo' jeeⁿcheⁿ tis'a s'aaⁿ? Meiⁿcwii jnaaⁿ'aⁿ tîcaljeiya na matsa̱'ntjomna' na cueeⁿ'eⁿ. Jo' chii nnchuu' jñeeⁿ, xeⁿ jnda̱ nntseicandyaandyo̱ jom.
42023023	Sa̱a̱ naⁿ'ñeeⁿ jndeii' ndyueena, jndeii tyola'xuaana, tyotaⁿna na cañoom ts'oom'naaⁿ. Ndo' ñ'oom'ñeeⁿ na tyoluena ñequio ntyee na cwiluiitquiendye nda̱a̱ ntyee jnaⁿjndeiina'.
42023024	Jo' chii Pilato tquiaañetoom ñ'oom na caluii cha'xjeⁿ na cwitaⁿna.
42023025	Seicandyaañê ts'aⁿ na tyotaⁿna na m'aaⁿ w'aancjo, meiiⁿ na tyotseiweñe nacjoo' gobiernom ndo' seicuee' ts'aⁿ. Ndo' tquiaaⁿ Jesús lueena na cal'ana chiuu na l'ue n'omna.
42023026	Xjeⁿ na ty'eñ'om sondaro Jesús na nnty'ioomna jom ts'oom'naaⁿ, t'uena cwii ts'aⁿ na jnaⁿ jnda̱a̱, ts'aⁿ tsjoom Cirene na jndyu Simón. Jla'cachuuna jom ts'oom'naaⁿ tyojaantyjo̱o̱ⁿ naxeⁿ' Jesús ñ'eⁿ juuna'.
42023027	Ndo' cwii tmaaⁿ' t'maⁿ nn'aⁿ ty'entyjo̱ naxeⁿ' Jesús, ndii ñ'eeⁿ yolcu na jeeⁿ cwityuee ndo' cwila'xuaa na matsei'ndaa'na' n'om na cwinty'iaa na luaa' matjoom.
42023028	Sa̱a̱ taqueⁿ Jesús, tsoom: —'O yolcu Jerusalén, tandyuee'yo' cantyja 'naⁿ ja luaa, catyuee'yo' cantyja 'naⁿ' ncjo'yo' ñ'eⁿ nda'yo'.
42023029	Ee queⁿ'yo' cwenta, manncue'ntyjo̱ xuee na nlue nn'aⁿ: “Jeeⁿ teijnoom yolcu na tileic'om nda, na tîcandeiindye, meiⁿ tjaa yo'ndaa jla'cantei'.”
42023030	Ncuee'ñeeⁿ nnto̱' nn'aⁿ na nluena nda̱a̱ ntsjo̱: “Catquiaandyo' nacjooyâ”, ndo' nluena nda̱a̱ nta: “Cala'cata̱'yo' jâ.”
42023031	Ee xeⁿ nmeiiⁿ macwil'a nn'aⁿ ñ'eⁿndyo̱ ja na tjaa jnaⁿ tseixmaⁿya, cwanti na t'maⁿti nawi' nntjoom naⁿ'ñeeⁿ na waa jnaaⁿna.
42023032	Ndo' mati ty'echona we nn'aⁿ na wi'ndye na nnty'ioomna n'om'naaⁿ.
42023033	Quia na tquiena cwii joo na jndyu Ta Tsei'xqueⁿ Ts'oo, ty'ioomna jom ts'oom'naaⁿ jo' jo' ñequio naⁿ'ñeeⁿ na wi'ndye, cwii tsaⁿ'ñeeⁿ ntyjaaⁿ'aⁿ ntyjaya ndo' cwiicheⁿ tsaⁿ'ñeeⁿ ntyjaaⁿ'aⁿ ntyjatymaaⁿ'.
42023034	Tsoom: —Tsotya̱ya, catseit'maⁿ ts'om' joona, ee ticala'no̱ⁿ'na ljo' cwil'ana ñ'eⁿndyo̱. Ndo' tyo'oo sondaro x'iaa na nnty'iaana 'ñeeⁿ nleijnoom' cwii cwii liaⁿ'aⁿ.
42023035	Jo' jo' jndye nn'aⁿ na cwe' ty'ecanty'iaa na luaa'. Sa̱a̱ naⁿmaⁿn'iaaⁿ jeeⁿ ticuee' n'omna jom, tyoluena: —Jeeⁿ ya tjei'n'maaⁿñê nt'omcheⁿ nn'aⁿ, je' cwji'n'maaⁿñe cheⁿnqueⁿ xeⁿ mayuu' cwiluiiñê nquii Cristo tsaⁿ na tjeii'ñe Ty'o̱o̱ts'om na catsa̱'ntjom.
42023036	Mati tyola'jnaaⁿ' sondaro Jesús. Ty'entyjaa'na na nñe'quiana winom na ta̱ na nnc'om.
42023037	Jluena: —Xeⁿ 'u cwiluiindyu' Rey na catsa̱'ntjom' nn'aⁿ judíos, cwji'n'maaⁿndyu' cheⁿnncu'.
42023038	Ndo' jo ndyeyu ts'om xqueeⁿ ty'ioomna ljeii ñ'oom griego, latyeⁿ, ñ'eⁿ hebreo. Matsona': “Luaañe Rey cwentaa nn'aⁿ judíos.”
42023039	Cwii joo naⁿ'ñeeⁿ na wi'ndye na ñoom ñ'eⁿñê, seijnaaⁿ' jom. Tso: —¿Aa nchii Cristo cwiluiindyu'? Cwa cwji'n'maaⁿndyu' cheⁿnncu' ndo' mati jâ.
42023040	Sa̱a̱ t'o̱ cwiicheⁿ tsaⁿ'ñeeⁿ, seitiaaⁿ'aⁿ x'iaaⁿ'aⁿ, tsoom: —Cwa tinquia' Ty'o̱o̱ts'om. Ndo' 'u jnda̱ t'uiityeⁿna' na maxjeⁿ nnc'io'. ¿Aa ticando' mañejo'ti matjom' cha'xjeⁿ matjom jom?
42023041	Ndo' wendyo̱ jaa nmeiiⁿ mayuu'cheⁿ maty'iomyana' na catjo̱o̱ⁿya na luaa ee cwitio̱o̱ⁿndyo̱ cantyja na ñel'aaya. Sa̱a̱ juu Tam'aaⁿ' meiⁿcwii nawi' tîcats'aaⁿ.
42023042	Quia jo' tsoom nnom Jesús: —'U Ta, cjaañjoom' ts'om' ja quia na nndyo' na nntsa̱'ntjom'.
42023043	Tso Jesús nnom tsaⁿ'ñeeⁿ: —Mayuu'cheⁿ matsjo̱o̱ njom', xuee je' nnc'oom' ñ'eⁿndyo̱ jo paraíso yuu na m'aaⁿ nquii Ty'o̱o̱ts'om.
42023044	Xjeⁿ na tuee' quiajmeiⁿ', teijaaⁿ cha'waa tsjoomnancue hasta na ndyee na matmaaⁿ.
42023045	Ee na teijaaⁿ ñe'quioom'. Ndo' juu liaa tco na ntyjaty'io naquii' wats'om t'maⁿ ty'ioo'xcwena'.
42023046	Quia jo' jndeii seixuaa Jesús, tsoom: —Tsotya̱ya, ma'ndiya cantyja na wando̱'a naquii' l'o̱'. Jnda̱ tsoom na luaa', mana tueeⁿ'eⁿ.
42023047	Quia na nty'iaa' tyo na matsa̱'ntjom sondaro chiuu waa na tuii, seit'maaⁿ'ñê Ty'o̱o̱ts'om, tsoom: —Mayuu'cheⁿ tsaⁿm'aaⁿ' matseixmaaⁿ ts'aⁿ na lju' cwiluiiñe.
42023048	Ndo' cha'tso nn'aⁿ na tjomndye na nty'iaa na ljo' tuii, quia ty'elcwee'na l'aana, tyotmeiiⁿ'na nda' ndei'candyaana na cwit'mo̱o̱ⁿna na matsei'ndaa'na' nquiuna.
42023049	Ndo' cha'tso nn'aⁿ na ta'jnaaⁿ'na Jesús ñequio yolcu na ty'entyjo̱ naxeeⁿ'eⁿ na jnaⁿ Galilea, tyonty'iaa tquiana na luaa' tjom Jesús.
42023050	Tyom'aaⁿ cwii ts'aⁿ na jndyu José na jnaⁿ tsjoom Arimatea ts'o̱ndaa Judea. Tsaⁿ'ñeeⁿ cwii joo nn'aⁿ na m'aⁿ n'iaaⁿ cwentaa nn'aⁿ judíos. Jom ya ts'aⁿñê ndo' mach'eeⁿ na maty'iomyana'.
42023051	Mati tyomeinom'm juu na nntsa̱'ntjom Ty'o̱o̱ts'om. Tîcatseijomñê ñ'oom na t'maⁿ nt'omcheⁿ nc'iaaⁿ'aⁿ na cue' Jesús.
42023052	Tjaaⁿ na m'aaⁿ Pilato ndo' tcaaⁿ ts'oo Jesús.
42023053	Jnda̱ chii tjacatyjeeñê juu. Seityjooñê liaa sábana tsaⁿ lino ndo' tjaa'ñê juu naquii' tsue'tsjo̱' na tuiiya. Jo' jo' meiⁿcwii tjaa'naⁿ 'ñeeⁿ cojaaquiee'.
42023054	Juu xuee'ñeeⁿ, maxuee na cwila'jndaa'ndye nn'aⁿ na nnta'jndyeena xuee sábado. Ndo' xjeⁿ'ñeeⁿ majaawee'ya xjeⁿ cantyja 'naaⁿ'na'.
42023055	Yolcu na tquio ñ'eⁿñê na jnaⁿna Galilea, ty'enty'iaana tsei'tsuaa, tqueⁿna cwenta chiuu waa na tjacanty'iuu'ñê.
42023056	Jnda̱ jo' ty'elcwee'na Jerusalén, ty'ela'jndaa'ndyena nasei cachi ndo' ncheⁿ'. Ndo' ta'jndyeena juu xuee na cwita'jndyee nn'aⁿ cha'xjeⁿ matsa̱'ntjom ljeii naqui.
42024001	Cwitsjoomya xuee najndyee smanaⁿ, ty'ena yuu waa tsei'tsuaa. Ty'echona nasei cachi na jnda̱ jla'jndaa'ndyena.
42024002	Jnda̱ na tquiena jliuna na jnda̱ teindyo̱ tsjo̱' na ta̱' 'ndyoo tsue'tsjo̱'.
42024003	Quia na ty'equie'na jo' jo', taticaliuna sei'ts'o 'naaⁿ' Ta Jesús.
42024004	Xcwe na matseiñ'eeⁿ'ñena' joona na cwicatyuena, ndo' teitquioo'ndye we nn'aⁿ nacañoomna na jeeⁿ canchii', caxuee liaa.
42024005	Jeeⁿ ndya' tyuena, jla'ntyjanquioondyena nqueⁿna nomtyuaa. Jlue naⁿ'ñeeⁿ nda̱a̱na: —¿Chiuu quii'ntaaⁿ l'oo cwil'ue'yo' ts'aⁿ na wando'?
42024006	Tac'oomñê ñjaaⁿ, jnda̱ wando'xcoom. Cjaañjoom' n'om'yo' ñ'oom na seineiiⁿ nda̱a̱'yo' quia na ndi m'aaⁿ ts'o̱ndaa Galilea.
42024007	Tsoom na nqueⁿ na cwiluiiñê ts'aⁿ na jnaⁿ cañoom'luee, nñe'quia nn'aⁿ cwenta jom luee nn'aⁿjnaⁿ. Ndo' naⁿ'ñeeⁿ nnty'ioomna jom ts'oom'naaⁿ. Sa̱a̱ xuee jnda̱ ndyee ncwando'xcoom.
42024008	Quia jo' tjañjoom' n'omna ñ'oom na tyotseineiiⁿ.
42024009	Jnaⁿna yuu na waa tsei'tsuaa, ty'elcwee'na ndo' jla'candiina nn'aⁿ canchoo'cwii ñequio cha'tso nt'omcheⁿ nn'aⁿ chiuu waa na tuii.
42024010	María Magdalena, ñ'eⁿ Juana, ñ'eⁿ María tsondyee Jacobo, ñ'eeⁿ nt'omcheⁿ yolcu na ñ'eeⁿ ñ'eⁿndyena, joona jla'candiina nn'aⁿ canchoo'cwii ñ'oom'ñeeⁿ.
42024011	Sa̱a̱ apóstoles ndoo' nquiuna cwe' ñ'omnco jo'. Tîcala'yu'na.
42024012	Sa̱a̱ Pedro teicantyjaaⁿ, jleinoom, tjaaⁿ yuu waa tsei'tsuaa. Quia na nty'iaaⁿ'aⁿ naquii' tsei'tsuaa, cwe' liaa canchii' ljeiiⁿ. Ndo' tjalcwe'nnaaⁿ'aⁿ waⁿ'aⁿ, jaawa jaacue tyom'aaⁿ' ts'oom cha'tso na jnda̱ tuii.
42024013	Majuuti xuee'ñeeⁿ we nn'aⁿ na cwila'jomndye ñ'eⁿ Jesús cwi'oona cwii tsjoom chjoo na jndyu Emaús na m'aaⁿ na' canchoo'cwii kilómetros na tquiana' ñ'eⁿ Jerusalén.
42024014	Ndo' cheⁿnquieena cantyja cha'tso na nmeiiⁿ' tuii.
42024015	Yocheⁿ na luaa' jeeⁿ cwila'neiⁿna, manquiiti Jesús tue'ntyjo̱o̱ⁿ joona. Ñe'cwi tjaaⁿ ñ'eⁿndyena.
42024016	Sa̱a̱ tîcata'jnaaⁿ'na jom ee s'aana' n'omnda̱a̱na cha'cwijom na titquioona.
42024017	Tsoom nda̱a̱na: —¿Ljo' ñ'oom jeeⁿ cwilaneiⁿ'yo' na tsa'yo' nato? Quia jo' ty'emeintyjee'na na chjoo' n'omna.
42024018	Ndo' cwiindye joona na jndyu Cleofas t'o̱ nnoom, tso: —¿Aa 'u cwii ts'aⁿ na cwe' tyje'ya Jerusalén, jo' chii ticaljei' chiuu waa na tuii wja mawena'?
42024019	Quia jo' t'o̱o̱ⁿ nda̱a̱na: —¿Ljo' tuii? Joona t'o̱o̱na nnoom: —Aa, waa na tuii cantyja 'naaⁿ' Jesús, ts'aⁿ tsjoom Nazaret na tyotseixmaⁿ profeta. T'maⁿ najneiⁿ ts'iaaⁿ na tyoch'eeⁿ ñequio ñ'oom na tyotseineiiⁿ jo nda̱a̱ cha'tso nn'aⁿ ndo' jo nnom Ty'o̱o̱ts'om.
42024020	Sa̱a̱ nquiee ntyee na cwiluiitquiendye nda̱a̱ ntyee ñequio naⁿmaⁿn'iaaⁿ cwentaayâ tquiana cwenta jom na cat'uiityeⁿna' jom na cueeⁿ'eⁿ, ndo' ty'ioom nn'aⁿ jom ts'oom'naaⁿ.
42024021	Ndo' jâ jeeⁿ ñentyjaa' n'o̱o̱ⁿyâ na jom nluiiñê nquii na nntseicandyaañe nn'aⁿ Israel. Ndo' waa cwiicheⁿ, je' jnda̱ ndyee xuee na tuii na nmeiiⁿ'.
42024022	Ndo' nchii macanda̱ jo', mati joo yolcu na ñ'eeⁿ tmaaⁿ' na laxmaaⁿyâ, tquioñ'omna ñ'oom na jeeⁿ seiñ'eeⁿ'na' jâ. Ee mateincooquiuu' ty'ena yuu waa tsei'tsuaⁿ'aⁿ,
42024023	sa̱a̱ taticaliuna sei'ts'o 'naaⁿ'aⁿ. Tquiolcwee'na, tyoluena na mati tco'na' ángeles nda̱a̱na na jlue yo'ñeeⁿ nda̱a̱na na jom wanoom'm.
42024024	Jo' chii ty'e nt'om nc'iaayâ yuu waa tsei'tsuaa ndo' jliuna na mayuu' cha'xjeⁿ na jlue yolcu'ñeeⁿ. Sa̱a̱ maxjeⁿ tîcanty'iaana nquii Jesús.
42024025	Quia jo' tso Jesús nda̱a̱na: —'O nn'aⁿ na tileicala'no̱ⁿ'yo' maxjeⁿ tiqueⁿ'yo' cwenta ndo' ticjoo' n'om'yo' na nlayu'yo' cha'tso ñ'oom na tyolue profetas.
42024026	Aa nchii maxjeⁿ matsona' na nquii Cristo catjoom cha'tso nawi'meiⁿ' cwitjo̱o̱cheⁿ na nntseit'maaⁿ'ñena' jom.
42024027	Quia jo' tyo'mo̱o̱ⁿ naquii' ljeii 'naaⁿ' Ty'o̱o̱ts'om cha'tso ñ'oom na matseineiⁿna' cantyja 'naaⁿ' nqueⁿ. To̱o̱ⁿ'o̱ⁿ ñequio ljeii na tqueⁿ Moisés ndo' tcuu ty'oomna' hasta xjeⁿ ljeii na tqueⁿ cha'tso profetas.
42024028	Quia na ty'ewindyoona tsjoom chjoo yuu na cwi'oona, quia jo' s'aaⁿ na ndoo' wjaatyeeⁿcheⁿ.
42024029	Sa̱a̱ joona l'ana na jndei'na' na caljoo'ñê ñ'eⁿndyena. Jluena: —Caljoo'ndyu' ñ'eⁿndyô̱ ee je' jnda̱ tmaaⁿ ndo' manleinco̱o̱ⁿ'. Jo' chii tjaqueⁿ'eⁿ naquii' w'aa na nljoo'ñê.
42024030	Ndo' quia na tjacjom nacañoom' meiⁿsa ñ'eⁿndyena, to'ñoom tyoo', tquiaaⁿ na quianl'uaa' Ty'o̱o̱ts'om cantyja 'naaⁿ'na', tyjeeⁿ ndo' tquiaaⁿ juuna' nda̱a̱na.
42024031	Ndo' xjeⁿ'ñeeⁿ s'aana' joona cha'cwijom ts'aⁿ na ya teitquioo'nnda' ndo' ta'jnaaⁿ'na na manquii Jesús jo'. Sa̱a̱ jom mana tsuñê jo nda̱a̱na.
42024032	Tyoluena nda̱a̱ ntyjeena: —Aa tiyuu' s'aana' jnda'jom teiiⁿ n'o̱o̱ⁿya yocheⁿ na matseineiiⁿ nda̱a̱ya xjeⁿ na ñjomndyo̱ nato quia na seicano̱o̱ⁿ chiuu ma'mo̱ⁿ ñ'oom' Ty'o̱o̱ts'om na teiljeii.
42024033	Ndo' mañejuu xjeⁿ'ñeeⁿ teicantyjana, ty'elcwee'na Jerusalén. Jliuna nn'aⁿ na canchoo'cwii ñe'naaⁿ' m'aⁿ naⁿ'ñeeⁿ ñequio nt'omcheⁿ nc'iaana.
42024034	Quia jo' jlue naⁿ'ñeeⁿ nda̱a̱na: —Jeeⁿ sa, mayuu'cheⁿ jnda̱ mawando'xco Ta Jesús, ee jnda̱ teitquioo'ñê nnom Simón.
42024035	Quia jo' joona tyola'neiⁿna chiuu waa na tuii quia na m'aⁿna nato ndo' chiuu waa na ta'jnaaⁿ'na jom quia na tyjeeⁿ tyoo'.
42024036	Yocheⁿ na cwila'neiⁿna ñ'oommeiⁿ', teitquioo' meintyjee' Jesús xcwe quii'ntaaⁿna. Tquiaaⁿ na xmaⁿndyena. Tsoom: —C'om'yo' na tjaañomtiuu quii' n'om'yo'.
42024037	Sa̱a̱ joona nioom tyuena, ee jla'tiuuna na cwe' ncwaaⁿ'aⁿ jo' cwinty'iaana.
42024038	Ndo' tsoom nda̱a̱na: —¿Chiuu na jeeⁿ matsei'ndaa'na' nquiu'yo' ndo' na luaa' m'aaⁿ' n'om'yo'?
42024039	Canty'ia'yo' l'o̱o̱ya ñ'eⁿ nc'a̱ya na mannco̱tya̱ luaa. Ndo' nquio'yo' ja, ee ncwaaⁿ' ts'aⁿ tjaa'naⁿ sei' cachuuna', meiⁿ ndei' cha'na cwinty'ia'yo' na cho̱ ja.
42024040	Jnda̱ tsoom na luaa', t'mo̱o̱ⁿ l'o̱o̱ⁿ ndo' nc'eeⁿ.
42024041	Sa̱a̱ ndicwaⁿ cwe' matseitsaⁿ'tona' joona na jeeⁿ neiiⁿna, jeeⁿ cjaawee' n'omna, hasta tileicalayu'na na jom. Quia jo' tsoom nda̱a̱na: —¿Aa cwilei'ñ'om'yo' na ya nlcwa' ts'aⁿ?
42024042	Jo' chii tquiana cwii taⁿ' catscaa jneiiⁿ ñequio tscuu na ñjom tsiom'.
42024043	To'ñoom ndo' tcwaaⁿ'aⁿ ñequio na jndoo'na.
42024044	Ndo' tsoom nda̱a̱na: —Cha'tso ñ'oom na teiljeii cantyja 'naⁿya naquii' ñ'oom na tqueⁿ Moisés ñequio profetas, ndo' mati naquii' salmos, ñ'oom'ñeeⁿ tyo'mo̱o̱ⁿya nda̱a̱'yo' quia na ndicwaⁿ m'aaⁿya ñ'eⁿndyo'. Joona' wjaatseicanda̱a̱'ñena', ndo' je' macwiluii cha'xjeⁿ na tsjo̱o̱.
42024045	Quia jo'cheⁿ tquiaa Jesús na nla'no̱ⁿ'na ñ'oom' Ty'o̱o̱ts'om na teiljeiina'.
42024046	Tsoom nda̱a̱na: —Ñ'oom' Ty'o̱o̱ts'om na teiljeii, matsona' na nquii na cwiluiiñe Cristo, jndei'na' na nntjoom nawi' t'maⁿ, ndo' xuee na jnda̱ ndyee nncwando'xcoom na tueeⁿ'eⁿ.
42024047	Ñequio xuee' jom nñe'quia nn'aⁿ ñ'oom na calcwe' n'om nn'aⁿ jnaaⁿna cha na nntseit'maⁿ ts'om Ty'o̱o̱ts'om joona. Ñ'oommeiiⁿ nnaⁿna' Jerusalén, nncjaanty'eena' xjeⁿ cha'waa tsjoomnancue.
42024048	Ndo' 'o la'xmaⁿ'yo' na catjei'yuu'ndyo' ñ'oommeiiⁿ.
42024049	Queⁿ'yo' cwenta, ja njño̱o̱ⁿya nquii Espíritu Santo na jnda̱ tso Tsotya̱ya na nñequiaaⁿ nda̱a̱'yo'. Jo' chii, caljoo'ndyo' tsjoom Jerusalén hasta na nnto'ñoom'yo' juu na nnaⁿ nandye na nñequiaa najnda̱'yo'.
42024050	Quia jo' jlui'na tsjoom'ñeeⁿ. Tjachom joona nndyoo' tsjoom Betania. Seintyjo̱o̱ⁿ l'o̱o̱ⁿ nacjoona, tio'naaⁿñê joona.
42024051	Majuu xjeⁿ na matio'naaⁿñê joona to̱ⁿ'na' jom ñ'eⁿndyena. Tjañ'oomna' jom nandye cañoom'luee.
42024052	Ndo' joona, quia jnda̱ jla't'maaⁿ'ndyena jom, ty'elcwee'na Jerusalén na jeeⁿcheⁿ ndya' neiiⁿna.
42024053	Ñe'quii'cheⁿ tyom'aⁿna wats'om t'maⁿ na tyola't'maaⁿ'ndyena Ty'o̱o̱ts'om. Mantyjati luaa'ndyo.
43001001	Xjeⁿ na to̱' Ty'o̱o̱ts'om na tqueeⁿ cha'tso, juu na cwiluiiñe ñ'oom'm maxjeⁿ m'aaⁿ ñ'eⁿñê. Ndo' cha'tso na cwiluiiñê mati juu canda̱a̱'ñ'eⁿ cwiluiiñe.
43001002	Juu na cwiluiiñe ñ'oom' Ty'o̱o̱ts'om m'aaⁿ ñ'eⁿñê xjeⁿ na jnaⁿjndyeecheⁿna'.
43001003	Cha'tso na maniom na tqueⁿ Ty'o̱o̱ts'om, ñ'eeⁿ quia tqueⁿna joona'. Cwii cwii nnom na maniom, ñequii'cheⁿ na ñ'eeⁿ na tqueⁿna jo'.
43001004	Tseixmaⁿ cheⁿnqueⁿ na ticantycwii na wanoom'm. Juu jo' na matseixmaaⁿ matseijomna' cha'cwijom chom na matseixueeñena' nda̱a̱ nn'aⁿ.
43001005	Juu naxuee na matseixmaaⁿ, matseicano̱o̱ⁿna' cha'tso na cwi'oo nacjoo' Ty'o̱o̱ts'om. Sa̱a̱ cha'tso joo jo' tîcanda̱a̱ nlqueⁿna' xjeⁿ 'naaⁿna' jom.
43001006	Tyom'aaⁿ cwii tsaⁿs'a na jñom Ty'o̱o̱ts'om na m'aⁿ nn'aⁿ judíos. Juan jndyu tsaⁿ'ñeeⁿ.
43001007	Jñoom na ty'iom Ty'o̱o̱ts'om ts'iaaⁿ jom na nncwji'yuu'ñê cantyja 'naaⁿ' Cristo na cwiluiiñe naxueeñe, tyoch'eeⁿ na ljo' cha cha'tsondye nn'aⁿ ñ'eⁿ Cristo nla'yu'na.
43001008	Nchii nqueⁿ cwiluiiñê naxueeñe sa̱a̱ jñoom na nncwji'yuu'ñê cantyja 'naaⁿ' juu na cwiluiiñe naxueeñe.
43001009	Cristo cwiluiiñê naxueeñe na mayuu'cheⁿ, tuiiñê tsjoomnancue. Jom mañequiaaⁿ naxuee nnom ticwii cwii ts'aⁿ.
43001010	Nquii na cwiluiiñe ñ'oom' Ty'o̱o̱ts'om, tyom'aaⁿñe tsjoomnancue, sa̱a̱ meiiⁿ na jom tqueeⁿ juuna', maxjeⁿ tîcala'no̱ⁿ' nn'aⁿ 'ñeeⁿ cwiluiiñê.
43001011	Tyje'cañoom nn'aⁿ judíos na mañecwii ndyuaana ñ'eⁿñê, sa̱a̱ tîcato'ñoomna jom.
43001012	Sa̱a̱ nt'omndye joona to'ñoomna jom, ndo' tyola'yu'na ñ'eⁿñê. Nda̱a̱ joona tquiaaⁿ na cwila'xmaⁿna ntseinda Ty'o̱o̱ts'om.
43001013	Nchii cwiluiindyena ntseinaaⁿ cha'xjeⁿ na cwiluiindye nda nn'aⁿ. Meiⁿ nchii cwiluiindyena ntseinaaⁿ ee na queeⁿya ts'om cwii ts'aⁿ. Tomti maqueⁿna' joona ntseinaaⁿ ee nqueⁿ l'ue ts'oom.
43001014	Nquii na cwiluiiñe ñ'oom' Ty'o̱o̱ts'om tuiiñe na ts'aⁿ, tyom'aaⁿñe quii'ntaaⁿna. Canda̱a̱'ya m'aaⁿ na candya' ts'om nn'aⁿ, ndo' cwiluiiñe na mayuu'. Nty'iaanda̱a̱yâ quia seit'maaⁿ'ñe Ty'o̱o̱ts'om juu. Quia tuii na ljo' saaliuuyâ na ñenquii cwiluiiñe Jnda Ty'o̱o̱ts'om.
43001015	Juan'ñeeⁿ tyocwji'yuu'ñê cantyja 'naaⁿ' juu quia seiweeⁿ jñeeⁿ'eⁿ nda̱a̱ nn'aⁿ. Tsoom: —Nquiu'yo' na jnda̱ ñetsjo̱o̱ na 'io cha nleitquioo'ñe cwii ts'aⁿ quii'ntaaⁿ'yo' na meiⁿchjoo tic'oom'na' ja ñ'eⁿñê, ee maxjeⁿ m'aaⁿ cwii tjo̱o̱cheⁿ na nluiindyo̱. Manquii ts'aⁿ na mandyowindyoo' luaa' jo'.
43001016	Jom canda̱a̱'ñ'eⁿ naya matseixmaaⁿ. Cantyja 'naaⁿ' jo' matio'naaⁿñe Ty'o̱o̱ts'om cha'tsondyo̱. Cwii nnom na jnda̱ to'ño̱o̱ⁿya na matio'naaⁿñê jaa, jnda̱ mañoomcheⁿ na cwito'ño̱o̱ⁿya.
43001017	L'o̱ Moisés tquiaa Ty'o̱o̱ts'om ljeii na matsa̱'ntjomna'. Sa̱a̱ cantyja 'naaⁿ' Jesucristo cwiliuuya na candya' ts'om Ty'o̱o̱ts'om jaa ndo' na cwiluiiñê ñ'oom na mayuu'.
43001018	Tjaa'naⁿ cwii ts'aⁿ na jnda̱ nty'iaa' Ty'o̱o̱ts'om. Macanda̱ nquii Jnaaⁿ na ñecwiiñe, juu jnda̱ t'mo̱ⁿ nda̱a̱ya chiuu cwiluiiñê.
43001019	Nn'aⁿ judíos na cwiluiitquiendye Jerusalén jñoomna ntyee cwentaana na m'aaⁿ Juan ñequio nt'om levitas na cwindye'ntjom naquii' wats'om. Ty'ioomna ts'iaaⁿ ntyee'ñeeⁿ na cata'x'ee naⁿ'ñeeⁿ nnom Juan 'ñeeⁿ cwiluiiñê.
43001020	Jom ndyeyu tjei'yuu'ñê, tsoom: —Ja nchii Cristo cwiluiindyo̱.
43001021	Jo' chii ta'x'eetina nnoom: —¿Aa profeta Elías 'u? Jom t'o̱o̱ⁿ: —Nchii jo' ja. Ta'x'eennda'na nnoom: —Quia jo', ¿aa cwiluiindyu' profeta'ñeeⁿ na matso Moisés na nñequiaa ñ'oom' Ty'o̱o̱ts'om nda̱a̱ya? Sa̱a̱ t'o̱o̱ⁿ: —Nchii jo' ja.
43001022	Jo' chii jluena nnoom: —¿Quia jo' 'ñeeⁿ cwiluiindyu'? Catsu' cha ya nnt'o̱o̱yâ nda̱a̱ nn'aⁿ na jñoom jâ. ¿Chiuu matsu' cheⁿnncu' cantyja 'naaⁿ' ts'iaaⁿ na matsei'xmaⁿ'?
43001023	Luaa ñ'oom na seilcweeⁿ'eⁿ nda̱a̱ naⁿ'ñeeⁿ. Matsoom: —Ja mats'aa cha'xjeⁿ na tso profeta Isaías quia tsoom: “M'aaⁿ cwii ts'aⁿ na matseiwe jndyee' jo ndo' ndyuaa yuu tjaa nn'aⁿ c'oom. Calajndaa'ndyo' na nquii na tjacantyja na cwiluiit'maⁿñe nntsa̱'ntjom 'o.”
43001024	Nn'aⁿ na la'xmaⁿ tmaaⁿ' fariseos jñoomna naⁿ'ñeeⁿ.
43001025	Ndo' ta'x'eendyeti naⁿ'ñeeⁿ nnoom. Jluena: —Matsu' na 'u meiⁿ nchii Cristo cwiluiindyu', meiⁿ Elías, meiⁿ nquii profeta na tso Moisés na nñequiaa ñ'oom' Ty'o̱o̱ts'om nda̱a̱ya, quia jo' ¿chiuu na matseits'oomndyu' nn'aⁿ?
43001026	Ndo' t'o̱ Juan nda̱a̱na. Tsoom: —Ja matseits'oomndyo̱ nn'aⁿ ñequio ndaatioo, sa̱a̱ quii'ntaaⁿ'yo' m'aaⁿ cwii ts'aⁿ na ticala'no̱ⁿ'yo' cantyja 'naaⁿ'.
43001027	Majom na nnts'aaⁿ ts'iaaⁿ 'naaⁿ' Ty'o̱o̱ts'om quia na jnda̱ 'ndiina' ja, ee maxjeⁿ m'aaⁿ cwii tjo̱o̱cheⁿ na nluiindyo̱. Ja meiⁿ cwe' na nndi'ntjo̱ⁿya nnoom til'uendyo̱.
43001028	Luaa' tuii cwii joo na jndyu Betábara, jo ntyja na macalui' ñe'quioom' xndyaa' jndaa Jordán yuu na tyotseits'oomñe Juan nn'aⁿ.
43001029	Xuee na jnda̱ we na tuii na luaa', nty'iaa' Juan na ndyowindyoo' Jesús na m'aaⁿ. Matsoom nda̱a̱ jâ na m'aaⁿyâ ñ'eⁿñê jo' jo': —Queⁿ'yo' cwenta, luaa' ts'aⁿ na cwiluiiñe catsmaⁿ tsmeiⁿ' Ty'o̱o̱ts'om na juu matseicanduu' jnaaⁿ nn'aⁿ.
43001030	Mañejuu ts'aⁿ na jnda̱ ñetsjo̱o̱ya nda̱a̱'yo' cantyja 'naaⁿ' na 'io cha nleitquioo'ñe cwii ts'aⁿ quii'ntaaⁿ'yo' na t'maⁿti cwiluiiñe, nchiiti ja. Ee m'aaⁿ cwii tjo̱o̱cheⁿ na nluiindyo̱.
43001031	Xjeⁿ na to̱'a na matseits'oomndyo̱ nn'aⁿ ñequio ndaatioo, meiⁿ ticatsei'no̱ⁿ'a na jom ts'iaⁿ'aⁿ na nntseicanoom'm jnaaⁿ nn'aⁿ. Sa̱a̱ mats'aa ts'iaaⁿmeiiⁿ cha catseica'mo̱ⁿna' nda̱a̱ nn'aⁿ Israel na ljo' cwiluiiñê.
43001032	Ndo' Juan tjei'yuu'ñetyeeⁿ nda̱a̱yâ. Matsoom: —Nty'iano̱o̱ⁿ na jnaⁿ Espíritu Santo cañoom'luee. Jndyocue cha'cwijom catu', ljoo'ñe ñ'eⁿñê.
43001033	Xjeⁿ'ñeeⁿ meiⁿ tîcatsei'no̱ⁿ'a 'ñeeⁿ juu na nluiiñe nquii na nntseicanduu' jnaaⁿ nn'aⁿ. Sa̱a̱ tjañjoom' ts'o̱o̱ⁿ quia jñom Ty'o̱o̱ts'om ja na catseits'oomndyo̱ nn'aⁿ, tsoom no̱o̱ⁿ: “Nnty'ia'njom' na nndyocue Espíritu nacjoo' cwii ts'aⁿ, ndo' nljoo'ñe ñ'eⁿñê. Juu tsaⁿ'ñeeⁿ jnda̱ ty'io̱ⁿya ts'iaaⁿ jom na nntseits'oomñê nn'aⁿ ñ'eⁿ Espíritu Santo.”
43001034	Ndo' jnda̱ nty'iano̱o̱ⁿya na tuii na ljo' ñ'eⁿñê. Jo' chii macwji'yuu'ndyo̱ na jom cwiluiiñê Jnda Ty'o̱o̱ts'om.
43001035	Cwiicheⁿ xuee meintyjee'nnda' Juan ñequio wendyô̱ jâ nn'aⁿ na cwila'jomndyô̱ ñ'oom na mañequiaaⁿ.
43001036	Ndo' quia nty'iaaⁿ'aⁿ Jesús na mawjaawinom jo' jo', matsoom nda̱a̱yâ: —Canty'ia'yo', luaa' ts'aⁿ na cwiluiiñe catsmaⁿ tsmeiⁿ' Ty'o̱o̱ts'om.
43001037	Ndo' wendyô̱ jâ na cwila'jomndyô̱ ñ'oom na tyoñequiaaⁿ, quia na jndya̱a̱yâ ñ'oomwaa', saantyjo̱o̱yâ naxeⁿ' Jesús.
43001038	Taqueⁿ Jesús ndo' nty'iaaⁿ'aⁿ na cwitsaantyjo̱o̱yâ naxeeⁿ'eⁿ. Tax'eeñê nda̱a̱yâ, tsoom: —¿Aa waa na nl'a'yo' ja? Ndo' l'uuyâ nnoom: —Rabí, ¿cwaaⁿ w'aa nncja'meintyje' je'? Ñ'oom rabí matsona' ts'aⁿ na ma'mo̱ⁿ ñ'oom' Ty'o̱o̱ts'om.
43001039	Matsoom nda̱a̱yâ: —Quio'yo' mana nnty'ia'yo'. Quia jo' saayâ ñ'eⁿñê w'aa na tjameintyjeeⁿ'eⁿ. Ndo' cha'na ñequiee na matmaaⁿ na squia̱a̱yâ ñ'eⁿñê. Ljoo'ndyô̱ ñ'eⁿñê hasta na jnda̱ teinco̱o̱ⁿ'.
43001040	Ja Juan ñequio Andrés, tyjee Simón Pedro, jâ jndya̱a̱yâ ñ'oom na tso Juan'ñeeⁿ, ndo' saantyjo̱o̱yâ naxeⁿ' Jesús.
43001041	Juu Andrés'ñeeⁿ tjacal'ueeⁿ xioom Simón. Matsoom nnom: —Jnda̱ jliuuyâ juu na cwiluiiñe Mesías. (Ñ'oomwaa' matsona' Cristo, nquii na tqueⁿ Ty'o̱o̱ts'om na cwji'n'maaⁿñe nn'aⁿ.)
43001042	Quia jo' tjañ'oom Andrés xioom na m'aaⁿ Jesús. Nty'iaa' Jesús juu, ndo' matsoom: —'U re, Simón, jnda Jonás 'u. Je' nntseicajndyuya 'u Cefas. (Ñ'oomwaa' matsona' Pedro.)
43001043	Cwiicheⁿ xuee seijndaa'ñe Jesús na nncjaⁿ ts'o̱ndaa Galilea. Quia ljo'cheⁿ teincwiñê ñ'eⁿ Felipe. Matsoom nnom: —Candyo'tseijomndyu' ñ'eⁿndyo̱ ts'iaaⁿ na mats'aa.
43001044	Juu Felipe'ñeeⁿ mañe'cwii tsjom'm ñequio Andrés ñ'eⁿ Pedro. Joona nn'aⁿ tsjoom Betsaida.
43001045	Ndo' tjacal'ue Felipe Natanael. Matsoom nnom: —Jnda̱ jliuuyâ nquii na cantyja 'naaⁿ' seiljeii Moisés nacjoo' libro na chuuna' ñ'oom' Ty'o̱o̱ts'om na matsa̱'ntjomna'. Ndo' mati nt'omcheⁿ profetas tyola'ljeiina cantyja 'naaⁿ' tsaⁿm'aaⁿ'. Majuu Jesús jo', ts'aⁿ tsjoom Nazaret, na cwilue nn'aⁿ na jnda José juu.
43001046	Tso Natanael: —Ndoo' ntyjii na cwe' Nazaret xocwitquioo'ñe cwii ts'aⁿ na t'maⁿ nnteijneiⁿ nn'aⁿ. T'o̱ Felipe nnoom, matso: —Candyo' sa. Nnty'ia'njom' jom.
43001047	Nty'iaa' Jesús na ndyocwje'cañoom Natanael jom. Matsoom: —Canty'ia'yo' tsaⁿm'aaⁿ' tiquinquiu'nn'aaⁿ nn'aⁿ. Jom mayuu'cheⁿ cwiluiiñê ts'aⁿ Israel.
43001048	Tax'eeñe Natanael nnoom: —¿Chiuu ljei'yu' Ta na ljo' matseixmaⁿya? T'o̱ Jesús, matsoom nnom: —Cwii tjo̱o̱cheⁿ na nncjaacwaⁿ Felipe 'u, nty'iaya 'u quia m'aaⁿ' wa' x'ee ts'oom higuera 'naⁿ'.
43001049	Ndo' t'o̱ Natanael, matsoom: —'U ts'aⁿ na ma'mo̱o̱ⁿ' ñ'oom naya nda̱a̱ nn'aⁿ, 'u maxjeⁿ cwiluiindyu' Jnda Ty'o̱o̱ts'om. 'U cwiluiindyu' rey cwentaa jâ nn'aⁿ Israel.
43001050	T'o̱ Jesús: —¿Aa cwe' nc'e na tsjo̱o̱ya na nty'iaya 'u x'ee ts'oom higuera 'naⁿ', aa cwe' jo' na matseiyu' ñ'eⁿndyo̱? Maxjeⁿ maniom na jndati la'xmaⁿna' cantyja 'naⁿya na quia wja'nty'ia'.
43001051	Ndo' matsotyeeⁿ nnom: —Ñ'oom na mayuu'cheⁿ matsjo̱o̱ya nda̱a̱'yo'. 'O nnty'ia'yo' na nnaaⁿ cañoom'luee. Ndo' nnty'ia'yo' na nnquiocue ángeles na m'aaⁿ ja na cwiluiindyo̱ ts'aⁿ na jnaaⁿya na m'aaⁿ Ty'o̱o̱ts'om, ndo' na nnc'oowannda'na.
43002001	Xuee jnda̱ ndyee na tuii na luaa' toco cwii ts'aⁿ tsjoom Caná, ts'o̱ndaa Galilea. Ndo' seijomñe tsondyee Jesús.
43002002	Ndo' joo nn'aⁿ na t'unco t'maⁿna Jesús ñequio jâ nn'aⁿ na cwila'jomndyô̱ ñ'eⁿñê na mati calajomndyô̱ ñ'eⁿndyena na cwi'uncona.
43002003	Jnda̱ na ntquie' winom, tsondyee Jesús tso nnoom: —Ticwijndeii winom.
43002004	T'o̱ Jesús nnom, matsoom: —Naⁿ, ¿ljo' nntsa' ja? Tyoowe'ntyjo̱ xjeⁿ na nnts'aa cwii nnom na tixocanda̱a̱ nluii na cwe' ts'aⁿ nnts'aa.
43002005	Matso tsoñeeⁿ nda̱a̱ nn'aⁿ na cwindye'ntjom jo' jo': —Cal'a'yo' cha'tso na nntsa̱'ntjoom 'o.
43002006	Maniom ñ'oom na cwiqua̱a̱ⁿ jaa nn'aⁿ judíos na cwinndyuu'a ñequio na cwitmaaⁿya 'naⁿ. W'aa yuu na toco tsaⁿ'ñeeⁿ meintyjee' yom ljoo t'maⁿ na tuiina' ñ'eⁿ ljo̱', na quiwil'uee'ndyena na cwila'canda̱a̱'ndyena costumbre'ñeeⁿ. Cwiwijndeii cwii cwii tsjoo'ñeeⁿ cha'na ñequiee hasta yom xjo lata ndaa.
43002007	Seineiⁿ Jesús nda̱a̱ nn'aⁿ na cwindye'ntjom jo' jo'. Matsoom: —Calacato'yo' ljoomeiⁿ' ñequio ndaatioo. Ndo' jla'catoo' naⁿ'ñeeⁿ joona' hasta too' cwijomna'.
43002008	Jnda̱ jo' matsoom nda̱a̱na: —Je' catjei'yo' chjoowi' juuna'. Catsaañ'om'yo' na m'aaⁿ ts'aⁿ na matsa̱'ntjom nn'aⁿ na cwila'ñ'oom'ndye nantquie. Jo' chii ty'eñ'omna juuna' na m'aaⁿ tsaⁿ'ñeeⁿ.
43002009	Ndo' juu ts'aⁿ na matsa̱'ntjom naⁿ'ñeeⁿ t'uu chjoowi' ndaatioo na jnda̱ seicwaqueⁿ Jesús na winom. Ticaljeii tsaⁿ'ñeeⁿ yuu jnaⁿna' sa̱a̱ nn'aⁿ na cwindye'ntjom jo' jo' nquiucheⁿna yuu tjeii'na juuna'. Quia jo' tcwaⁿ tsaⁿ'ñeeⁿ ts'aⁿ na macoco.
43002010	Matsoom nnom: —Ticwii cwii joo na ñetjo̱ na t'unco nn'aⁿ, najndyee tyoñe'quia nn'aⁿ winom na yaticheⁿ na nncwe nc'iaana. Ndo' quia na jnda̱ mawjaacjoo naⁿ'ñeeⁿ na cwiwena, quia jo' cwiñe'quiana winom na ticue'ntyjo̱ na yana'. Sa̱a̱ 'u je', jnda̱ seiljo' winom na yaticheⁿ na quia je'cheⁿ nleil'uena'.
43002011	M'aaⁿ Jesús Caná ts'o̱ndaa Galilea quia s'aajñeeⁿ ts'iaaⁿ na tixocaluii na cwe' ts'aⁿ nnts'aa. Ndo' na luaa' s'aaⁿ t'mo̱o̱ⁿ na t'maⁿ cwiluiiñê. Manc'e jo' na jâ nn'aⁿ na cwila'jomndyô̱ ñ'eⁿñê, jnaⁿna' na cwilayuu'â ñ'eⁿñê.
43002012	Jnda̱ na tuii na luaa', quia jo' jâ nn'aⁿ na cwindya̱a̱yâ ñ'oom na mañequiaaⁿ, saayâ Capernaum ñ'eⁿñê, ñequio tsoñeeⁿ ñequio ntyjeeⁿ. Ndo' ljoo'ndyô̱ jo' jo' cwantindyo xuee.
43002013	Juu xjeⁿ'ñeeⁿ jnda̱ wjaawindyoo' nncuee' ncuee pascua quia jaa nn'aⁿ judíos cwilacwja̱a̱ canmaⁿ. Jo' chii saayâ Jerusalén ñ'eⁿ Jesús.
43002014	Tach'eeⁿ' wats'om t'maⁿ, jo' jo' ljeiiⁿ nn'aⁿ na cwinda̱a̱ quioondyo ñ'eⁿ canmaⁿ ñ'eⁿ cantu'. Ndo' mati meindyuaandye nn'aⁿ na cwila'jndyoondye s'om 'naaⁿ nn'aⁿ na cwi'ooquie' wats'om.
43002015	Ndo' jnda̱ na nty'iaaⁿ'aⁿ na luaa', quia jo' s'aaⁿ l'uaa tsja'jneiⁿ, jnda̱ chii jleintyjo̱o̱ⁿ naⁿ'ñeeⁿ. Tjeiiⁿ'eⁿ cha'tsondye joona ch'eeⁿ' tach'eⁿ wats'om'ñeeⁿ. Mati canmaⁿ ñ'eⁿ quioondyo. Ndo' seicantqueeⁿ meiⁿsa na cwilei'cho nn'aⁿ na cwila'jndyoondye s'om jo' jo'. Seiquiaⁿ s'om 'naaⁿ naⁿ'ñeeⁿ.
43002016	Ndo' nda̱a̱ nn'aⁿ na cwinda̱a̱ cantu' matsoom: —Catjei'yo' quioo'm'aⁿ' ñjaaⁿñe. Tacal'a'yo' na waa' Tsotya̱ya na matseijomna' cha'na ts'ua.
43002017	Quia jo' jâ nn'aⁿ na t'maaⁿ na cala'jomndyô̱ ñ'eⁿñê ts'iaaⁿ na mach'eeⁿ tjañjoom' n'o̱o̱ⁿyâ ñ'oom na mawaa cjoo' libro Salmos. Matsona': “Nla'cuee' nn'aⁿ ja jnaaⁿ' na queeⁿ ts'o̱o̱ⁿya na nleil'uee'ndyena waa' Ty'o̱o̱ts'om cha'xjeⁿ na matsa̱'ntjomna'.”
43002018	Ndo' ta'x'ee nn'aⁿ judíos nnoom, jluena: —¿Cwaaⁿ ts'iaaⁿ nntsa' na tixocaluii juuna' na cwe' ts'aⁿ nnts'aa na m'mo̱ⁿna' nda̱a̱yâ na waa najndeii na matseixmaⁿ' na nmeiiⁿ' mache'?
43002019	T'o̱ Jesús nda̱a̱na, matsoom: —Calatyui'yo' wats'omwaañe ndo' ñe'ndyee xuee nntseiwa̱nnda'a juuna'.
43002020	Ndo' t'o̱o̱ nn'aⁿ judíos'ñeeⁿ: —Wen'aaⁿ nchoo' yom ntyu tjacaa na tuii wats'omwaañe, ndo' 'u je' ¿aa cwe' ñe'ndyee xuee nntseiwe' juuna'?
43002021	Sa̱a̱ seijoom'ñê na juu seiiⁿ'eⁿ cwiluiiñena' wats'om.
43002022	Jo' chii jnda̱ na tquiaa Ty'o̱o̱ts'om na tando'xcoom jnda̱ na tueeⁿ'eⁿ, jâ nn'aⁿ na cwindya̱a̱yâ ñ'oom na mañequiaaⁿ tjañjoom' n'o̱o̱ⁿyâ na ljo' tsoom. Ndo' jlayuu'â ñ'oom na seineiiⁿ ndo' mati ñ'oom' Ty'o̱o̱ts'om na teiyo teiljeii.
43002023	Yocheⁿ na tyom'aaⁿ Jesús Jerusalén na tyowaa xuee Pascua quia jaa nn'aⁿ judíos cwila'wja̱a̱ya canmaⁿ, nn'aⁿ na m'aⁿ jo' jo' tyonty'iaana jndye nnom ts'iaaⁿ na tyoch'eeⁿ na tixocanda̱a̱ nluii na cwe' ts'aⁿ nnts'aa. Jo' chii jndyendyena tyola'yu'na na cwiluiiñê Cristo.
43002024	Sa̱a̱ tînquiaañê ñ'eⁿndyena, ee ntyjeeⁿ chiuu n'omna.
43002025	Meiⁿ ticaⁿna' na cwji'yuu'ñe ts'aⁿ nnoom cantyja ljo' la'xmaⁿ nn'aⁿ, ee maxjeⁿ mantyjeeⁿ chiuu n'omna.
43003001	Tyom'aaⁿ cwii ts'aⁿ na tyoluiitquieñe quii'ntaaⁿ nn'aⁿ judíos. Tsaⁿ'ñeeⁿ tyotseijomñê ñ'oom na quit'maⁿ n'om nn'aⁿ tmaaⁿ' fariseos. Jom jñoom Nicodemo.
43003002	Jñoom na m'aaⁿ Jesús cwii teijaaⁿ. Matsoom nnom: —Maestro, manquiuuyâ na 'u cwiluiindyu' ts'aⁿ na jñom Ty'o̱o̱ts'om na ca'mo̱ⁿ' ñ'oom naya 'naaⁿ'aⁿ nda̱a̱yâ. Ee xocanda̱a̱ nntsa' ts'iaaⁿmeiⁿ' xeⁿ nchii Ty'o̱o̱ts'om m'aaⁿ ñ'eⁿndyu'.
43003003	Jesús t'o̱o̱ⁿ, matsoom nnom: —Ñ'oom na mayuu'cheⁿ matsjo̱o̱ njom', xeⁿ ticaluiixcoñe ts'aⁿ tixocanda̱a̱ nntseijomñe cantyja na matsa̱'ntjom Ty'o̱o̱ts'om.
43003004	Ndo' tax'eeñe Nicodemo nnoom, matso: —¿Chiuu nnts'aa ts'aⁿ na nluiiñennaaⁿ'aⁿ na jnda̱ tquieñê? Ee tixocanda̱a̱ nncjaaquiee'nnaaⁿ'aⁿ tsiatsjaaⁿ' tsoñeeⁿ ndo' na nluiiñennaaⁿ'aⁿ.
43003005	Jesús t'o̱o̱ⁿ, matsoom nnom: —Ñ'oom na mayuu'cheⁿ matsjo̱o̱ya njom'. Xeⁿ ticaluiiñe ts'aⁿ cantyja 'naaⁿ' ndaatioo ndo' ñequio Espíritu, tixocanda̱a̱ nncjaquiee'ñê cantyja na matsa̱'ntjom Ty'o̱o̱ts'om.
43003006	Nc'e na nn'aⁿ jaa, jo' chii mati ndaaya mann'aⁿ joona. Maluaa' matseijomna' ts'aⁿ na tuiiñe cantyja 'naaⁿ' Espíritu Santo. Tseixmaⁿ tsaⁿ'ñeeⁿ cantyja 'naaⁿ' Ty'o̱o̱ts'om.
43003007	Tinntseiñ'eeⁿ'ñena' ts'om' juu ñ'oom na matsjo̱o̱ya: “Maxjeⁿ jndei'na' na caluiindyo'xco'yo'.”
43003008	Ndi' na c'uaa cam'aaⁿ jndye, sa̱a̱ tileicantyjo̱' yuu jnaⁿna', meiⁿ yuu wjaana'. Malaa'ti' matseijomna' na tileicala'no̱ⁿ' nn'aⁿ chiuu waa na tuiiñe ts'aⁿ cantyja 'naaⁿ' Espíritu.
43003009	T'o̱ Nicodemo, tsonnaaⁿ'aⁿ: —Maxjeⁿ ticatsei'no̱ⁿ'a.
43003010	Matso Jesús: —Aa ljo', ndo' 'u t'maⁿ cwiluiindyu' na ma'mo̱o̱ⁿ' nda̱a̱ nn'aⁿ Israel. Jo' chii ticatseitiuuya na tileicatsei'no̱ⁿ' ñ'oommeiiⁿ.
43003011	Ñ'oom na mayuu'cheⁿ matsjo̱o̱ya njom'. Matseina̱ⁿya cantyja na mantyjiiya, ndo' macwji'yuu'ndyo̱ ljo' na jnda̱ nty'iano̱o̱ⁿ, sa̱a̱ 'o tiñe'calayu'yo' ñ'oom'ñeeⁿ.
43003012	Jnda̱ mamatseina̱ⁿya nda̱a̱ nn'aⁿ cantyja 'naaⁿ 'naⁿ na niom tsjoomnancue cha cala'no̱ⁿ'yo', sa̱a̱ tiñe'calayu'yo' ñ'oom'ñeeⁿ. Quia jo', ¿chiuu ya nnts'aa cha na nlayu'yo' ñ'oom na mañequia cantyja 'naaⁿ' cañoom'luee?
43003013	’Ee tjaa'naⁿ ts'aⁿ na jnda̱ tjawa cañoom'luee cha nnda̱a̱ nntseicandii nn'aⁿ chiuu macaⁿna' na cal'ana na nlco'xcwena' ntyjii Ty'o̱o̱ts'om ñ'eⁿndyena. Macanda̱ ja na cwiluiindyo̱ ts'aⁿ na jnaaⁿya cañoom'luee ntyjiiya.
43003014	Quia ñet'om nn'aⁿ judíos jo ndo' ndyuaa yuu na tjaa nn'aⁿ c'om, quia jo' ty'iom Moisés cwii xjo na tuiina' cha'na catsuu cjoo' cwii ts'oom. Maluaa' matseijomna' na nnty'ioom nn'aⁿ ja ts'oom'naaⁿ na cwiluiindyo̱ ts'aⁿ na jnaaⁿya cañoom'luee.
43003015	Luaa' nluii cha meiⁿcwi'ñeeⁿcheⁿ ts'aⁿ na matseiyu' ñ'eⁿndyo̱ nntseixmaⁿ na ticantycwii na nncwando'.
43003016	’Nc'e Ty'o̱o̱ts'om t'maⁿ waa na m'aaⁿ na candya' ts'oom nn'aⁿ tsjoomnancue, jo' chii Ja na ñennco̱ na cwiluiindyo̱ Jnaaⁿ tquiaaⁿ na tuiindyo̱ cha ticwii cwii ts'aⁿ na nntseiyu' ñ'eⁿndyo̱ tixocatsuuñe. M'aaⁿ na ticantycwii na wando'.
43003017	Ja na cwiluiindyo̱ Jnda Ty'o̱o̱ts'om nchii jñoom ja quii'ntaaⁿ nn'aⁿ cha na cat'uiiya joona cantyja jnaaⁿna. Jom jñoom ja cha nnda̱a̱ nlui'n'maaⁿndyena.
43003018	’Meiⁿcwi'ñeeⁿcheⁿ ts'aⁿ na nntseiyu' ñequio ja, ticat'uii Ty'o̱o̱ts'om juu cantyja 'naaⁿ' jnaaⁿ'. Sa̱a̱ meiⁿquia ts'aⁿ na tiñe'catseiyu', je' mamat'uiina' juu cantyja jnaaⁿ', ee na tiñe'catseiyu' ñ'eⁿndyo̱ na macanda̱ ja cwiluiindyo̱ Jnaaⁿ.
43003019	Jnda̱ mamat'uiina' nn'aⁿ na tyoolayu' ee ja na cwiluiindyo̱ naxuee jnda̱ tyja̱cano̱o̱ⁿya joona, sa̱a̱ neiiⁿtina' na cwila'jomndyena cantyja 'naaⁿ' na jo̱o̱ⁿñe, ee cwil'ana yuu na ticatsa̱ntjomna'.
43003020	Ee ticwii cwii ts'aⁿ na mach'ee natia, jeeⁿ jnoom'm ja na cwiluiindyo̱ naxueeñe. Tsaⁿ'ñeeⁿ tiñe'catseijomñê ñ'eⁿndyo̱ ja, ee jeeⁿ nquiaⁿ'aⁿ na nntseicano̱o̱ⁿya natia na mach'eeⁿ.
43003021	Sa̱a̱ juu ts'aⁿ na mach'ee yuu na maty'iomyana', tsaⁿ'ñeeⁿ matseijomñê ñ'eⁿndyo̱ ja na cwiluiindyo̱ naxueeñe. Ndo' na ljo' cwiwitquioo'ya na cha'tso na mach'eeⁿ, mach'eeⁿ nc'e Ty'o̱o̱ts'om m'aaⁿ ñ'eⁿñê.
43003022	Jnda̱ jo' jlui' Jesús Jerusalén ndo' jâ nn'aⁿ na t'maaⁿ na cala'jomndyô̱ ñ'eⁿ ts'iaaⁿ na mach'eeⁿ, mati jluii'â ñ'eⁿñê. Tyoma'no̱o̱ⁿyâ ñ'eⁿñê ts'o̱ndaa Judea. Tyom'aaⁿyâ jo' jo' cwantindyo xuee. Ndo' jndye nn'aⁿ tquie'cañom jom na nleits'oomndye.
43003023	Mati Juan tyotseits'oomñê nn'aⁿ cwii joo na jndyu Enón, manndyoo' Salim, ee majndye ndaatioo m'aaⁿ jo'. Ndo' tyo'oo nn'aⁿ na tyotseits'oomñê joona.
43003024	Ee xjeⁿ'ñeeⁿ tyooju' Herodes jom w'aancjo.
43003025	Quia jo' nt'om nn'aⁿ judíos na cwila'jomndye ñ'oom na mañequiaa jom, jla'ñ'eeⁿ' ndyueena ñequio nc'iaana nn'aⁿ judíos na cwe' tquieya. Ee cwila'ntja'ndye naⁿ'ñeeⁿ ñ'eⁿndyena cwaaⁿ cwii nnom na jndati tseixmaⁿ na cwiwits'oomndye nn'aⁿ. ¿Aa cantyja 'naaⁿ' ñ'oom na mañequiaa Juan, oo, aa cantyja 'naaⁿ' Jesús?
43003026	Quia jo' nn'aⁿ na cwila'jomndye ñ'oom na mañequiaa Juan ty'entyjaa'na jom. Jluena nnoom: —'U ta na ma'mo̱o̱ⁿ' cantyja 'naaⁿ' Ty'o̱o̱ts'om nda̱a̱yâ, juu ts'aⁿ na tyocañ'eⁿ ñ'eⁿndyu' xndyaa' jndaa Jordán, nquii na tjei'yuu'ndyu' cantyja 'naaⁿ' nda̱a̱yâ, canty'ia', cwiwits'oomndye nn'aⁿ cantyja 'naaⁿ'aⁿ, ndo' cha'tsondye nn'aⁿ cwi'oontyjo̱ naxeeⁿ'eⁿ.
43003027	Juan t'o̱o̱ⁿ nda̱a̱na, matsoom: —Tjaa na nnda̱a̱ nnts'aa ts'aⁿ xeⁿ nchii Ty'o̱o̱ts'om matseijndaa'ñê ljo' nntseixmaⁿ ts'aⁿ.
43003028	Mancjo'yo' nquiu'yo' na ñetsjo̱o̱ cantyja 'naⁿya, ja nchii Cristo cwiluiindyo̱. Ty'o̱o̱ts'om ty'ioom ts'iaaⁿ ja na catseijndo̱'a n'om nn'aⁿ na cala'jndaa'ndyena naquii' n'omna na cala'ljona Cristo.
43003029	'O cwila'no̱ⁿ'yo' ñ'oom na tjañoom' na juu tsaⁿs'a na maco'ñom yuscu na macoco ñ'eⁿñê, masaa' yuscu'ñeeⁿ jom. Sa̱a̱ juu ts'aⁿ na matseijomñe ñ'eⁿ tsaⁿs'a'ñeeⁿ, nchii m'aaⁿ na lioo' na maco'ñom x'iaa' yuscu'ñeeⁿ. Nchii jo'. Cwiquioo na neiiⁿ' na mandiiñe ñ'oom na matseineiⁿ x'iaa'. Maluaa' matseijomna' na matseicanda̱a̱'ñena' na neiⁿya cantyja 'naaⁿ' Jesús.
43003030	Jo' chii jeeⁿ xcwe na jom cjaaluiit'maⁿñetyeeⁿ sa̱a̱ ja catseicjetina'.
43003031	Tsoti Juan: —Nc'e tsaⁿm'aaⁿ' jnaaⁿ cañoom'luee, t'maⁿti cwiluiiñê, nchiiti cha'tsondye nn'aⁿ. Ja na cwe' ts'aⁿ ja, matseixmaⁿya cantyja 'naaⁿ' tsjoomnancue ndo' matseina̱ⁿya cantyja 'naaⁿ'na'. Sa̱a̱ nquii tsaⁿm'aaⁿ' na jnaaⁿ cañoom'luee, cwiluiit'maⁿñetyeeⁿ na cha'tso.
43003032	Ndo' macwji'yuu'ñê cantyja na jnda̱ nty'iaaⁿ'aⁿ ñequio na jnda̱ jñeeⁿ, sa̱a̱ tjaa'naⁿ 'ñeeⁿ juu ñe'co'ñom ñ'oom na macwji'yuu'ñê.
43003033	Juu ts'aⁿ na maco'ñom ñ'oom na macwji'yuu'ñê, matseijomñe tsaⁿ'ñeeⁿ na Ty'o̱o̱ts'om cwiluiiñe na mayuu'.
43003034	Ee nquii na jñom Ty'o̱o̱ts'om jo nda̱a̱ nn'aⁿ, ñ'oom'm matseineiⁿ, ee canda̱a̱'ya mañequiaaⁿ Espíritu na cwiluiiñê naquii' ts'om.
43003035	Nquii Ty'o̱o̱ts'om na cwiluiiñê Tsotya̱a̱ya m'aaⁿ na candya' ts'oom Jnaaⁿ. Ndo' naquii' l'o̱ jnda̱ tqueeⁿ cha'tsoti na maniom.
43003036	Meiⁿcwi'ñeeⁿcheⁿ ts'aⁿ na matseiyu' ñequio Jnda Ty'o̱o̱ts'om, matseixmaⁿ na ticantycwii na wando' añmaaⁿ'. Sa̱a̱ 'ñeeⁿ juu na ticatseiñ'oom'ñe na nntseiyu' ñequio Jnaaⁿ, tsaⁿ'ñeeⁿ xocandaa' na nncwando' añmaaⁿ'. Tyeⁿ waa na matseiw'ii Ty'o̱o̱ts'om juu.
43004001	Nn'aⁿ na cwiluiindye tmaaⁿ' nn'aⁿ fariseos tyondyena na majndyendyeti nn'aⁿ teits'oomndye cantyja 'naaⁿ' Jesús, nchiiti cantyja 'naaⁿ' Juan.
43004002	Sa̱a̱ na mayuu'cheⁿ nquii Jesús tîcatseits'oomñê nn'aⁿ. Macanda̱ jâ nn'aⁿ na t'maaⁿ na cala'jomndyô̱ ñ'eⁿñê, jâ l'aayâ ts'iaaⁿ'ñeeⁿ.
43004003	Jo' chii quia na jñeeⁿ na luaa' cwilue fariseos'ñeeⁿ, jlueeⁿ'eⁿ ts'o̱ndaa Judea ñ'eⁿndyô̱ na nntsaayâ Galilea.
43004004	Ndo' na cwitsaayâ jo' jo' majndaa' na nncwino̱o̱ⁿyâ ts'o̱ndaa Samaria.
43004005	Jo' chii squia̱a̱yâ cwii tsjoom na jndyu Sicar ts'o̱ndaa Samaria. Tsjoom'ñeeⁿ manndyoo' m'aaⁿna' yuu waa tyuaa na jndaa' José nnom tsotyeeⁿ Jacob.
43004006	Jo' jo' tyowaa tsui' na s'aa Jacob. Ndo' Jesús, na teijñaⁿ'aⁿ na jñoom nato, tjacjom nacañoom' tsui'ñeeⁿ. Ndo' jnda̱ tuee' quiajmeiⁿ'.
43004007	Xjeⁿ'ñeeⁿ tyje'cañoom cwii yuscu Samaria jo' jo' na nncwji' ndaatioo. Matsoom nnom: —Quiaa' ndaatioo nnc'ua.
43004008	Ndo' jâ nn'aⁿ na t'maaⁿ na cala'jomndyô̱ ñ'eⁿñê, xjeⁿ'ñeeⁿ jnda̱ saayâ quii' tsjoom. Saalajndaayâ na nlcwaa'â ñ'eⁿñê.
43004009	Matso yuscu Samaria nnoom: —¿Chiuu na macaⁿ' ndaatioo no̱o̱ⁿ, ee 'u cwiluiindyu' ts'aⁿ judío ndo' ja cwiluiindyo̱ samaritana? Luaa' tso yuscu'ñeeⁿ nc'e nn'aⁿ judíos tiquila'tjoom'ndyena ñequio nn'aⁿ samaritanos.
43004010	T'o̱ Jesús nnom, tsoom: —Xeⁿ cwe' matsei'no̱ⁿ' na jeeⁿ jnda tseixmaⁿ naya na ñe'cats'aa Ty'o̱o̱ts'om 'u, ndo' xeⁿ matsei'no̱ⁿ' 'ñeeⁿ cwiluiindyo̱ na macaⁿ'a ndaatioo njom', nntseity'oondyu' no̱o̱ⁿ na cateijndeiya 'u, ndo' ja jnda̱ tquiaya cwii na matseijomna' ndaatioo na nñequiaana' na ticantycwii na wando'.
43004011	Matso yuscu'ñeeⁿ nnoom: —Ta, tjaa'naⁿ 'naⁿ c'oom' na nncwji' ndaatioo, ndo' tsui'waa, jeeⁿ njoomna'. Quia jo' ¿yuu nnc'oom'yu' ndaatioo'ñeeⁿ na nntseixmaⁿya na ticantycwii na wando̱'a?
43004012	¿Aa nnts'aacheⁿna' na mache' na 'u cwiluiit'maⁿndyu'ti' nchiiti weloo welooya Jacob? Ee jom tyo'om ndaa tsui'waa, mati ntseinaaⁿ ñequio quioo' ntsmeiiⁿ'eⁿ, ndo' tquiaaⁿ juuna' nda̱a̱ jâ.
43004013	T'o̱ Jesús nnom, matsoom: —Cha'tso nn'aⁿ na cwiwe ndaatioomeiiⁿ nndyo na ñe'cwennda'na.
43004014	Sa̱a̱ nn'aⁿ na cwiwena ndaa na mañequia tixocats'aana' na ñecwetina ee nnts'aana' naquii' n'omna cha'cwijom ndaa na cwilei'wo̱o̱na' ts'om xo̱' na ticantquiee'na' na nnts'aana' na tijoom cantycwii na nnta'ndo'na.
43004015	Ndo' yuscu'ñeeⁿ matso: —Jeeⁿ 'u Ta quiaa' ndaatioowaa' cha na tacandyo na ñe'c'uatya̱, meiⁿ tantseicachjuundyo̱ na ñequii'cheⁿ na candyo̱cwjii'a juuna'.
43004016	Matso Jesús nnom: —Cja', cwaaⁿ' sa', ndo' jnda̱ jo' quio'yo' ñjaaⁿ.
43004017	T'o̱ yuscu'ñeeⁿ nnoom: —Ja tjaa'naⁿ s'aya. Matso Jesús nnom: —Majo'ndyo ñ'oom na matsu' na 'u tjaa'naⁿ sa'.
43004018	Ee jnda̱ ñet'oom 'om sa' ndo' juu ts'aⁿ na m'aaⁿ ñ'eⁿndyu' je', nchii sa' jom. Cantyja na luaa' waa, mayuu' ñ'oom tsu'.
43004019	Jnda̱ na jndii yuscu'ñeeⁿ ñ'oomwaa', tsoom: —Jeeⁿ 'u Ta, matsei'no̱ⁿ'a na 'u cwiluiindyu' profeta.
43004020	Weloo weloo jâ nn'aⁿ samaritanos tyola't'maaⁿ'ndyena Ty'o̱o̱ts'om sjo̱waa. Sa̱a̱ 'o nn'aⁿ judíos cwindu'yo' wats'om t'maⁿ 'naⁿ'yo' Jerusalén jo' jo' cala't'maaⁿ'ndye nn'aⁿ jom.
43004021	Matso Jesús nnom yuscu'ñeeⁿ: —'U yuscu, catseiyu' ñ'oom na matsjo̱o̱ njom' na manncue'ntyjo̱ xjeⁿ na nla't'maaⁿ'ndye nn'aⁿ Tsotya̱ya meiⁿquiayuucheⁿ, nchii cwe' sjo̱waa oo Jerusalén.
43004022	'O nn'aⁿ Samaria jeeⁿ cachjoo cwila'no̱ⁿ'yo' cantyja 'naaⁿ' Ty'o̱o̱ts'om, ndo' cwe' cwila't'maaⁿ'ndyo'to'yo' jom. Sa̱a̱ jâ nn'aⁿ judíos cwila'no̱o̱ⁿ'yayâ 'ñeeⁿ cwila't'maaⁿ'ndyô̱. Ee cantyja 'naaⁿyâ jo' na macwji'n'maaⁿñê nn'aⁿ.
43004023	Sa̱a̱ manncue'ntyjo̱ xjeⁿ, ndo' je' mamawe'ntyjo̱ na joo nn'aⁿ na mayuu'cheⁿ na cwila't'maaⁿ'ndye Tsotya̱ya, macaⁿna' na cala'tmaaⁿ'ndyena jom cantyja 'naaⁿ' Espíritu na cwiluiiñê ndo' ñequio na mayoona. Ee l'ue ts'om Tsotya̱ya na luaa' cala't'maaⁿ'ndye nn'aⁿ jom.
43004024	Ty'o̱o̱ts'om cwiluiiñê Espíritu. Jo' chii joo nn'aⁿ na ñe'cala't'maaⁿ'ndye jom, macaⁿna' na c'omna nacje 'naaⁿ' Espíritu Santo, ndo' ñequio na mayoona.
43004025	Matso yuscu'ñeeⁿ nnoom: —Ja ntyjii na nncwje'cañoom Mesías, manqueⁿ na cwiluiiñê Cristo. Jom quia na nncwjeeⁿ'eⁿ, nntseinchoom'm cha'tso ñ'oommeiⁿ' nda̱a̱ya.
43004026	Matso Jesús nnom: —Mannco̱ na matseina̱ⁿya ñ'eⁿndyu' cwiluiindyo̱ nqueⁿ.
43004027	Majuu xjeⁿ'ñeeⁿ jâ nn'aⁿ na cwila'jomndyô̱ ñ'eⁿñê squie'caño̱o̱ⁿyâ joona. Ticjawee' n'o̱o̱ⁿyâ na matseineiiⁿ ñ'eⁿ cwii yuscu, sa̱a̱ meiiⁿ na ljo' tjaa'naⁿ na ta'x'a̱a̱yâ 'ndyoo yuscu'ñeeⁿ: “¿Ljo' l'ue ts'om'?” oo na l'uuyâ nnom Ta Jesús: “¿Cwaaⁿ ñ'oom matseineiⁿ' ñequio yuscum'aaⁿ'?”
43004028	Ndo' 'ndii yuscu'ñeeⁿ tsjoo 'naaⁿ'aⁿ, tjalcweeⁿ'eⁿ tsjoom. Tjacatsoom nda̱a̱ nn'aⁿ na m'aⁿ jo' jo':
43004029	—Quio'yo' na nntsaacanty'ia'yo' cwii tsaⁿs'a na jnda̱ tso no̱o̱ⁿ cha'tso na tijo'ndyo na jnda̱ ñes'aa. M'aaⁿ' ts'o̱o̱ⁿ na juu cwiluiiñe Mesías.
43004030	Ndo' jlui' naⁿ'ñeeⁿ tsjoomna, ty'ena yuu na m'aaⁿyâ ñ'eⁿ Jesús.
43004031	Yocheⁿ na tyooquiena, jâ nn'aⁿ na t'maaⁿ na cala'jomndyô̱ ñ'eⁿñê l'uuyâ nnoom: —'U Maestro, cwa sa, cwa'.
43004032	Sa̱a̱ matsoom nda̱a̱yâ: —Ja mañ'o̱ⁿ cwii na nlcwaa'a na 'o ticaliu'yo'.
43004033	Quia jo' jâ na cwindya̱a̱yâ ñ'oom na mañequiaaⁿ jlana̱a̱ⁿ cheⁿncjo̱o̱yâ nda̱a̱ nc'iaayâ. L'uuyâ: —¿Aa nnts'aacheⁿna' na jndyoñ'oom cwii ts'aⁿ na nlcwaaⁿ'aⁿ?
43004034	Sa̱a̱ matso Jesús nda̱a̱yâ: —Luaa waa na matseijomna' nantquie 'naⁿya, na cats'aaya yuu na l'ue ts'om nqueⁿ na jñoom ja, hasta na jnda̱ jnda̱a̱' ts'iaaⁿ na ty'ioom ja.
43004035	'O waa ñ'oom tjañoom' na cwindu'yo' na ñequiee chi' cwii tjo̱o̱ ndo' nntyjeendye nn'aⁿ. Sa̱a̱ ja matsjo̱o̱ nda̱a̱'yo': Caleity'iom nda̱a̱'yo', ndo' canty'ia'yo' ndiocheⁿ na m'aⁿ nn'aⁿ cha'cwijom ntjom na jnda̱ tmaⁿ na nncwantjom ts'aⁿ cwentaa' Ty'o̱o̱ts'om. Matseijomna' joona na jnda̱ tue'ntyjo̱ xjeⁿ na ntyjeeñe ts'aⁿ.
43004036	Juu ts'aⁿ na matyjee ntjom na jnda̱ tue' waa na mawantjoom ee matseitjoom nn'aⁿ na nndaana na ticantycwii na cwita'ndo'na. Ndo' na luaa' waa, juu ts'aⁿ na manom' ntjom ñecwiixjeⁿ na nñequiaana' na neiiⁿ'eⁿ cha'xjeⁿ juu ts'aⁿ na matyjee ntjom.
43004037	Ee juu ñ'oom na cwilue nn'aⁿ na cwii ts'aⁿ manom' sa̱a̱ cwiicheⁿ ts'aⁿ matyjeeñe, ñ'oom na mayuu' jo'.
43004038	Na majño̱o̱ⁿya 'o naquii' ts'iaaⁿ 'naⁿya matseijomna' cha'cwijom na cwitsacatyjeendyo' yuu na nchii ncjo'yo' jla'cato̱'yo' ts'iaaⁿ. Nt'omcheⁿ nn'aⁿ jnda̱ jla'nchu'na na nncuaa ts'iaaⁿ 'naaⁿ' Ty'o̱o̱ts'om naquii' n'om nn'aⁿ ndo' 'o jnda̱ macwitsaquie'yo' ts'iaaⁿ'ñeeⁿ.
43004039	Ndo' jndyendye nn'aⁿ samaritanos tsjoom'ñeeⁿ tyola'yu'na ñ'eⁿ Jesús, cwe' nc'e ñ'oom 'ndyoo yuscu'ñeeⁿ na tjei'yuu'ñe nda̱a̱na na matso: “Jnda̱ t'mo̱o̱ⁿ no̱o̱ⁿ cha'tso na tijo'ndyo na jnda̱ ñes'aa.”
43004040	Jnda̱ na tquie'cañom nn'aⁿ samaritanos'ñeeⁿ yuu na m'aaⁿ Jesús, tyotaⁿna nnoom na caljoo'ñê ñ'eⁿndyena, ndo' ljoo'ñê tsjoomna we xuee.
43004041	Ndo' quia tyondyena ñ'oom na tyoñequiaaⁿ, jndyendyetina tyola'yu'na.
43004042	Ndo' tyoluena nnom yuscu'ñeeⁿ: —Je' tachii macanda̱ cwe' ñ'oom na tsu', jo' chii cwilayuu'â. Ee mancjo̱o̱tya̱a̱yâ jnda̱ jndya̱a̱yâ ñ'oom 'ñom. Je' cwila'no̱o̱ⁿ'â na jom mayuu'cheⁿ cwiluiiñê Cristo na macwji'n'maaⁿñê nn'aⁿ tsjoomnancue.
43004043	Ndo' quia na jnda̱ teinom we xuee'ñeeⁿ jlui' Jesús jo' jo'. Saalcwa̱a̱'â ñ'eⁿñê Galilea.
43004044	Ee manquiityeeⁿ tjei'yuu'ñê na ticala't'maaⁿ'ndye nn'aⁿ cwii profeta na mañe'cwii ndyuaaⁿ'aⁿ ñ'eⁿndyena.
43004045	Ndo' quia na squia̱a̱yâ Galilea ñ'eⁿñê nn'aⁿ na m'aⁿ jo' jo' jeeⁿ neiiⁿna jom, jla'ljona jom. Ee mati joona ty'ena Jerusalén quia tuee' ncuee Pascua, ndo' nty'iaana cha'tso 'naaⁿ t'maⁿ na tyoch'eeⁿ jo' jo'.
43004046	Jnda̱ jo' saanndaa'â ñ'eⁿñê Caná ts'o̱ndaa Galilea, yuu na seicwaqueeⁿ ndaa na s'aana' winom. Ndo' tsjoom Capernaum tyom'aaⁿ cwii ts'aⁿ na cwiluiit'maⁿñe cantyja 'naaⁿ' gobiernom. Tyochjoo, jnda tsaⁿ'ñeeⁿ, m'aaⁿ na wii'.
43004047	Quia na jndii tsaⁿ'ñeeⁿ na jnda̱ squia̱a̱yâ Galilea ñ'eⁿ Jesús na jnaaⁿyâ Judea, tja tsaⁿ'ñeeⁿ na m'aaⁿyâ. S'aa ty'oo nnoom na cjaⁿ waa', na catsein'maaⁿ tyochjoo jnda, ee juu mañe'cue'.
43004048	Ndo' matso Jesús nnom: —'O maxjeⁿ tixocala'yu'yo' na waa najndo̱ xeⁿ ticanty'ia'nda̱a̱'yo' na nnts'aa yuu na xocanda̱a̱ na nluii na cwe' ts'aⁿ nnts'aa.
43004049	Nquii ts'aⁿ na cwiluiit'maⁿñe ñ'eⁿ gobiernom t'o̱ 'ndyoo Jesús. Tso: —Jeeⁿ 'u Ta, maje'ndyo cja' w'aya, cwii tyoowe' ti'jndaaya.
43004050	Tso Jesús nnom tsaⁿ'ñeeⁿ: —Cja' ee maxjeⁿ nlco'yana' tyochjoo jnda'. Ndo' juu tsaⁿs'a'ñeeⁿ seiyoom'm ñ'oom na tso Jesús. Tjalcweeⁿ'eⁿ waⁿ'aⁿ.
43004051	Ndo' yocheⁿ na mawjaaweⁿ'eⁿ Capernaum, tquiocatjomndye mosoom'm. Jla'candiina jom, jluena: —Jnda̱ wjaaco'yana' tyochjoo jnda'.
43004052	Tax'eeⁿ nda̱a̱ naⁿ'ñeeⁿ ljo' xjeⁿ jnaⁿna' na tjaco'yana' jnaaⁿ. Ndo' t'o̱o̱ naⁿ'ñeeⁿ nnoom: —Wjacheⁿ chjooti na teinom na quiajmeiⁿ' 'ndii tycu na matseicona' jom.
43004053	Quia jo' tsotye tyochjoo'ñeeⁿ sei'no̱o̱ⁿ'o̱ⁿ na mañejuu xjeⁿ'ñeeⁿ tso Jesús nnoom na nlco'yana' tyochjoo jnaaⁿ. Ndo' seiyoom'm ñ'eⁿ Jesús, mati cha'tsondye nn'aⁿ waⁿ'aⁿ.
43004054	Luaa' ts'iaaⁿ na jnda̱ we na s'aa Jesús na tueⁿ'eⁿ Galilea na jnaaⁿ Judea, na juu ts'iaaⁿ'ñeeⁿ tixocaluii na cwe' meiⁿnquia ts'aⁿ nnts'aa.
43005001	Jnda̱ na tuii nmeiⁿ', saayâ Jerusalén ñ'eⁿ Jesús ee tyowaa xuee na jaa nn'aⁿ judíos cwila't'maaⁿ'ndyo̱.
43005002	Nnom tsjoom Jerusalén tyowaa cwii 'ndyoots'a t'maⁿ na jla'cajndyuna 'Ndyoots'a Canmaⁿ. Manndyoo' juuna' tyowaa cwii peila t'maⁿ na ñequio ñ'oom hebreo jndyuna' Betesda. Ndiocheⁿ peila'ñeeⁿ niom 'om l'aa na cwe' wanaaⁿto.
43005003	Naquii' l'aa'ñeeⁿ tyomaⁿ' cwii tmaaⁿ' nn'aⁿwii, ñ'eⁿ nn'aⁿ na nchjaaⁿ, ñ'eⁿ nn'aⁿ na tileic'ooca', ñequio nn'aⁿ na jnda̱ teintjeiⁿ luee, nc'ee'. Tyomeindoo'na na nleiwo̱o̱ ndaatioo na ñjom peila'ñeeⁿ.
43005004	Ee tquiacheⁿ tquia mandyocue cwii ángel na matseitsja̱ ndaatioo'ñeeⁿ. Ndo' quia na jnda̱ tuii na ljo', juu ts'aⁿ najndyee na nncuo̱ jo' jo', nn'maⁿ meiⁿquia tycu na matjom.
43005005	Jo' jo' tyom'aaⁿ cwii tsaⁿs'a na jnda̱ ntquiuu nchoo' quii nchoo' ñeeⁿ chu na wii'.
43005006	Nty'iaa' Jesús juu na waa. Ndo' nc'e na ntyjeeⁿ na jnda̱ teijndye xuee na matjom na luaa', matsoom nnom: —¿Aa ñe'can'maⁿ'?
43005007	Ndo' t'o̱ ts'aⁿ na wii' nnoom. Matso: —Ta, tjaa 'ñeeⁿ nnchjeeñe ja quii' ndaa quia na cwitsja̱na', ee yocheⁿ na matseijndo̱, cwiicheⁿ ts'aⁿ jnda̱ teinom' ja.
43005008	Ndo' matso Jesús nnom: —Quicantyja', catseilcwiindyu' tsue' ndo' cja'ca'.
43005009	Mañoom' tco'yana' tsaⁿ'ñeeⁿ, n'maaⁿ. Jnda̱ jo' seilcwiiñê tsuee 'naaⁿ'aⁿ, to̱o̱ⁿ'o̱ⁿ na tjacaⁿ. Ndo' xuee'ñeeⁿ xuee na jaa nn'aⁿ judíos cwita'jndya̱a̱ya.
43005010	Cwe' jo' nt'om nn'aⁿ judíos tyoluena nnom juu ts'aⁿ na jnda̱ n'maⁿ: —Je' xuee na cwita'jndya̱a̱ya. Ljeii na matsa̱'ntjomna' tinquiaana' na wanaaⁿ na nncja'ñ'oom' tsue'.
43005011	T'o̱ tsaⁿ'ñeeⁿ nda̱a̱na: —Nquii ts'aⁿ na sein'maⁿ ja matso no̱o̱ⁿ na catseilcwiindyo̱ tsuee 'naⁿya ndo' cjo̱ñ'o̱ⁿya juuna'.
43005012	Ta'x'ee naⁿ'ñeeⁿ nnoom, jluena: —¿'Ñeeⁿ juu tsaⁿ'ñeeⁿ na matso njom' na catseilcwiindyu' tsue' ndo' cja'ca'?
43005013	Sa̱a̱ juu ts'aⁿ na jnda̱ n'maⁿ ticaljeiiⁿ 'ñeeⁿ sein'maⁿ jom. Ee nc'e jndye nn'aⁿ tyom'aⁿ jo' jo', jo' chii teindyo̱o̱ Jesús.
43005014	Jnda̱nquia ljeii Jesús tsaⁿ'ñeeⁿ naquii' wats'om t'maⁿ 'naaⁿ nn'aⁿ judíos. Matsoom nnom: —Je' queⁿ' cwenta, jnda̱ n'maⁿ', cja'meintyje' na matsei'tjo̱o̱ndyu' nnom Ty'o̱o̱ts'om cha tintjom' cwii na cwajndiiticheⁿ.
43005015	Ndo' tsaⁿs'a'ñeeⁿ tjacatsoom nda̱a̱ nn'aⁿ judíos na nquii Jesús sein'maⁿ jom.
43005016	Cwe' nc'e jo' tyol'uee nn'aⁿ judíos'ñeeⁿ na cat'uiina' Jesús. Tyojoo' n'omna na nla'cuee'na jom, ee tyoch'eeⁿ ts'iaaⁿmeiⁿ' meiiⁿ xuee na cwita'jndyeena.
43005017	Sa̱a̱ Jesús t'o̱o̱ⁿ nda̱a̱na, tsoom: —Tsotya̱ya ñequii'cheⁿ mach'eeⁿ ts'iaaⁿ, ndo' mati ja.
43005018	Jnaaⁿ' ñ'oomwaa' nn'aⁿ judíos'ñeeⁿ tyojoo'ti n'omna na nla'cuee'na jom. Ee cantyja na cwitjeii'na cwenta nchii macanda̱ na seitjo̱o̱ñê cantyja 'naaⁿ' xuee na cwita'jndyeena, sa̱a̱ mati nquiuna na seitjo̱o̱ñê na tsoom na Ty'o̱o̱ts'om cwiluiiñe Tsotyeeⁿ, ee na laa'ti' mach'eeⁿ na ñe'cwii cwiluiiñê ñ'eⁿñe.
43005019	Quia jo' matso Jesús nda̱a̱ naⁿ'ñeeⁿ: —Ñ'oom na mayuu'cheⁿ matseina̱ⁿya nda̱a̱'yo'. Ja na cwiluiindyo̱ Jnda Ty'o̱o̱ts'om, ticalatiuu'yo' na ñequii' cantyja na l'ue ts'o̱o̱ⁿ nnts'aa. Ja ñequii'cheⁿ cantyja na manty'ia na mach'ee Tsotya̱, jo' na mats'aa. Ee ja na cwiluiindyo̱ Jnaaⁿ, ñequii'cheⁿ mats'aa cha'xjeⁿ na manty'iaya na mach'eeⁿ.
43005020	Ee Tsotya̱ya m'aaⁿ na candya' ts'oom ja na cwiluiindyo̱ Jnaaⁿ. Ma'mo̱o̱ⁿ no̱o̱ⁿ cha'tso na mach'eeⁿ. Ndo' m'mo̱ⁿtyeeⁿcheⁿ ts'iaaⁿ na t'maⁿti na cats'aa cha cats'aana' na cjaawee'ticheⁿ n'om'yo'.
43005021	Ee cha'xjeⁿ nquii Tsotya̱ya mañequiaaⁿ na cwitando' l'oo, mati ja na cwiluiindyo̱ Jnaaⁿ meiⁿquia ts'aⁿ na l'ue ts'o̱o̱ⁿ mañequia na tseixmaⁿ na ticantycwii na wando'.
43005022	Tsotya̱ya meiⁿcwii ts'aⁿ ticu'xeeⁿ. Sa̱a̱ l'o̱o̱ ja na cwiluiindyo̱ Jnaaⁿ jnda̱ tquiaaⁿ cha'waati na nntu'xeⁿndye nn'aⁿ.
43005023	Ee l'ue ts'oom na ñecwii xjeⁿ cala't'maaⁿ'ndye nn'aⁿ ja na cwiluiindyo̱ Jnaaⁿ, cha'xjeⁿ cwila't'maaⁿ'ndyena jom. Sa̱a̱ meiⁿcwi'ñeeⁿcheⁿ ts'aⁿ na tiñe'catseit'maaⁿ'ñe ja na cwiluiindyo̱ Jnaaⁿ meiⁿ Tsotya̱ya ticatseit'maaⁿ'ñe tsaⁿ'ñeeⁿ.
43005024	’Ñ'oom na mayuu'cheⁿ matsjo̱o̱ nda̱a̱'yo'. 'Ñeeⁿ juu na mandii ñ'oom 'ndyo̱ ndo' matseiyu' ñequio nqueⁿ na jñoom ja, juu tsaⁿ'ñeeⁿ matseixmaⁿ na ticantycwii na wando', meiⁿ ticatu'xeⁿñe cantyja jnaaⁿ'. Ñeseixmaⁿ na ts'oo juu sa̱a̱ je' matseixmaⁿ na ticantycwii na wando'.
43005025	Ñ'oom na mayuu'cheⁿ matsjo̱o̱ nda̱a̱'yo'. Nncue'ntyjo̱ xjeⁿ ndo' je' mawe'ntyjo̱na' quia na nndye nn'aⁿ na jnda̱ tja̱ jndye ja na cwiluiindyo̱ Jnda Ty'o̱o̱ts'om. Ndo' nn'aⁿ na cwila'yu' ñ'eⁿndyo̱ nñequia na nnta'ndo'na.
43005026	Ee cha'xjeⁿ nquii Tsotya̱ya matseixmaaⁿ na wanoom'm cantyja 'naaⁿ' nqueⁿ, malaa'ti' jnda̱ tquiaaⁿ no̱o̱ⁿ na cwiluiindyo̱ Jnaaⁿ, na matseixmaⁿya na wando̱'a cantyja 'naⁿ nnco̱.
43005027	Ndo' jnda̱ tquiaaⁿ najndeii na matseixmaaⁿ na ja nncu'xa̱ⁿ nn'aⁿ cantyja jnaaⁿna, nc'e cwiluiindyo̱ ts'aⁿ na jnaⁿ cañoom'luee.
43005028	Tacal'a'yo' na jeeⁿ cwijaawee' n'om'yo' na luaa' tsjo̱o̱ ee nncue'ntyjo̱ xjeⁿ na cha'tso l'oo na too'ndye ndei'luaa, nndyena jndyeya.
43005029	Joo nn'aⁿ na jnda̱ ñel'a na maty'iomyana', nntando'xcona na ticantycwii na cwita'ndo'na. Sa̱a̱ joo nn'aⁿ na tyoolaxmaⁿ na maty'iomyana', nntando'nnda'na na nnt'uiityeⁿna' joona.
43005030	’Tjaa na nnda̱a̱ nnts'aa cantyja na matseixmaⁿ nnco̱. Cha'xjeⁿ na matseijndo̱' Ty'o̱o̱ts'om ts'o̱o̱ⁿya, jo' na macu'xa̱ⁿ. Ndo' macu'xa̱ⁿya cha'xjeⁿ na maty'iomyana'. Ee nchii mal'uee'ndyo̱ na nluii yuu na l'ue ts'o̱o̱ⁿ nnco̱. Mal'uee'ndyo̱ na nnts'aa yuu na l'ue ts'om Tsotya̱ na jñom ja quii'ntaaⁿ'yo'.
43005031	Xeⁿ macwji'yuu'ndyo̱ cantyja 'naⁿya, ticajnda ñ'oom'ñeeⁿ.
43005032	Sa̱a̱ m'aaⁿ cwiicheⁿ na macwji'yuu'ñe cantyja 'naⁿya, majuu Juan. Ndo' ntyjiiyaya na juu ñ'oom'ñeeⁿ tseixmaⁿna' na mayuu'.
43005033	Mancjo'yo' jñom'yo' nn'aⁿ na m'aaⁿ ndo' ñ'oom na tjei'yuu'ñê cantyja 'naⁿya, ñ'oom na mayuu' juuna'.
43005034	Sa̱a̱ ja ticantyjaa' ts'o̱o̱ⁿ ñ'oom na cwitjei'yuu'ndye nn'aⁿ cantyja 'naⁿya. Luaa' matsjo̱o̱ cha nnda̱a̱ nncwji'n'maaⁿndyo̱ 'o.
43005035	Juan'ñeeⁿ tyoseixmaaⁿ cha'cwijom lámpara na matseixueena' jo nda̱a̱ nn'aⁿ. Ndo' 'o xjeⁿ na ñet'oom t'om'yo' na neiⁿ'yo' ee nquiu'yo' ñ'oom na tyoñequiaaⁿ cha'cwijom seixueeñena' naquii' n'om'yo'.
43005036	Sa̱a̱ waa ñ'oom na macwji'yuu'ñena' cantyja 'naⁿya na t'maⁿti cwiluiiñena', nchiiti ñ'oom na tjei'yuu'ñe Juan. Joo ts'iaaⁿ na tquiaa Tsotya̱ya na catseicanda̱a̱'ndyo̱ na mats'aa, joona' cwitjei'yuu'ndyena' cantyja 'naⁿya na nqueⁿ jñoom ja.
43005037	Ndo' nqueⁿ na jñoom ja quii'ntaaⁿ'yo' macwji'yuu'ñê cantyja 'naⁿya naquii' ñ'oom'm. 'O meiⁿjom ndii' tyoondye'yo' jñeeⁿ'eⁿ, meiⁿ na nnty'ia'yo' chiuu waaⁿ.
43005038	Meiⁿ ñ'oom'm tic'oomna' naquii' n'om'yo', ee 'o tiñe'cala'yu'yo' ñequio ja na jñoom.
43005039	Tcuu tcuu cwila'naⁿ'yo' ñ'oom' Ty'o̱o̱ts'om na teiljeii teiyo ee cwila'tiuu'yo' cwe' na cwil'a'yo' na ljo', jo' na nnda'yo' na ticantycwii na cwitando'yo' jo nnoom. Ndo' joona' cwitjei'yuu'ndyena' cantyja 'naⁿya.
43005040	Sa̱a̱ tiñe'cala'jomndyo' cantyja 'naⁿya cha nnda̱a̱ nlaxmaⁿ'yo' na ticantycwii na cwitando'yo'.
43005041	’Ja ticantyjaa' ts'o̱o̱ⁿ na nla't'maaⁿ'ndye nn'aⁿ ja.
43005042	Ee matsei'no̱ⁿ'a cantyja 'naⁿ'yo' na juu na m'aaⁿ Ty'o̱o̱ts'om na candya' ts'oom nn'aⁿ, ticala'xmaⁿ'yo' jo'.
43005043	M'aaⁿya quii'ntaaⁿ'yo' ñequio xuee' Tsotya̱ya, sa̱a̱ 'o ticala'ljo'yo' ja. Sa̱a̱ xeⁿ cwiicheⁿ ts'aⁿ nncwjee' ñequio xuee' nquii, maxjeⁿ nla'ljo'yo' juu.
43005044	'O cwil'ue'yo' na nla't'maaⁿ'ndye nc'ia'yo' 'o, sa̱a̱ tical'ue'yo' na ntseit'maaⁿ'ñe nquii Ty'o̱o̱ts'om 'o. Ndo' na luaa' cwil'a'yo', tixocanda̱a̱ nla'yu'yo' ñ'eⁿndyo̱.
43005045	Sa̱a̱ ticala'tiuu'yo' na mannco̱tya̱ nntsjo̱o̱ jnaⁿ'yo' nnom Tsotya̱. M'aaⁿ cwiicheⁿ na mañequiaa jnaⁿ'yo', manquiiti Moisés, tsaⁿ na jeeⁿ cwicantyjaa' n'om'yo'.
43005046	Xeⁿ cwila'yu'yo' ñequio Moisés, quia jo' mati nla'yu'yo' ñ'eⁿndyo̱, ee seiljeiⁿ cantyja 'naⁿya.
43005047	Sa̱a̱ xeⁿ 'o tiñe'cala'yu'yo' ñ'oom na seiljeiⁿ, quia jo' ¿chiuu ya nl'a'yo' na nla'yu'yo' ñ'oom na matseina̱ⁿ?
43006001	Jnda̱ teinom na nmeiiⁿ', teity'io̱o̱'â ndaaluee Galilea ñ'eⁿ Jesús na mati jndyu juuna' Tiberias.
43006002	Ndo' cwii tmaaⁿ' nn'aⁿ na jndyendye ty'entyjo̱na naxeeⁿ'eⁿ ee jnda̱ nty'iaanda̱a̱na ts'iaaⁿ t'maⁿ na tyoch'eeⁿ na tyotsein'maaⁿ nn'aⁿwii.
43006003	Quia jo' jâ nn'aⁿ na t'maaⁿ na cala'jomndyô̱ ts'iaaⁿ na mach'eeⁿ, saawaayâ cwii sjo̱ ñ'eⁿñê. Jo' jo' saawindyuaandyô̱.
43006004	Ndo' quia ljo' manndyoo' nncuee' xuee pascua na jaa nn'aⁿ judíos cwilacwja̱a̱ya canmaⁿ.
43006005	Ndo' Jesús jleity'iom nnoom, manty'iaaⁿ'aⁿ jnda̱ manquioquie cwii tmaaⁿ' nn'aⁿ na jndyendye. Quia jo' matsoom nnom Felipe: —¿Yuu nla'jndaaya nantquie cha nnda̱a̱ nlcwa' cha'tsondye naⁿm'aⁿ'?
43006006	Luaa' matsoom cha nleitquioo' chiuu m'aaⁿ' ts'om Felipe. Ee nqueⁿ mantyjiicheeⁿ ljo' nnts'aaⁿ.
43006007	T'o̱ Felipe nnoom, matso: —Meiⁿ xeⁿ we siaⁿnto s'om denarios na nlacatsuuya na nla'jndaaya ntyoo', sa̱a̱ maxjeⁿ xocwijndeii juuna' na nlcwa' cwii cwii joona meiiⁿ ñe'chjoowi'.
43006008	Cwii ncjo̱o̱ndyô̱ nn'aⁿ na cwindya̱a̱yâ ñ'oom na mañequiaaⁿ, tsaⁿ na jndyu Andrés, tyjee Simón Pedro, matso nnom Jesús:
43006009	—Ñjaaⁿ m'aaⁿ cwii tyochjoo na maleiñ'oom 'om taⁿ' tyoo' na tuiina' ñequio jnda̱a̱tyoo' lqueeⁿ cebada ñ'eⁿ we catscaa chjoo na jnda̱ jneiiⁿ sa̱a̱ ¿cwaaⁿ nnda̱a̱' nmeiⁿ' na jndyendye nn'aⁿ?
43006010	T'o̱ Jesús, matsoom nda̱a̱yâ: —Candu'yo' nda̱a̱ nn'aⁿ na cwindyuaandyena. Ndo' jo' jo' jndye jnda̱ nch'u niom. Quia jo' teindyuaandye nn'aⁿ, ndo' tuee' cha'na 'om meiⁿndye naⁿnom.
43006011	Quia jo' to'ñom Jesús ntyoo'ñeeⁿ. Tquiaaⁿ na quianl'uaa' Tsotyeeⁿ cantyja 'naaⁿ joona'. Jnda̱ jo' tyoc'oom joona' nda̱a̱ jâ nn'aⁿ na t'maaⁿ na cala'jomndyô̱ ñ'eⁿñê. Ndo' jâ t'o̱o̱ⁿyâ joona' nda̱a̱ nn'aⁿ na meindyuaandye. Ndo' malaa'ti' s'aaⁿ ñequio calcaa nch'u, cwanti na ñe'catquiina na cwii cwiindyena.
43006012	Jnda̱ na tjacjoona, quia jo' nda̱a̱ jâ na cwila'jomndyô̱ ñ'eⁿñê tsoom: —Cala'tjom'yo' ntaⁿ' cajnda̱a̱ na 'ndiina' cha tints'aana' na cwe' nlei'ndaa'na'.
43006013	Ndo' jlatjo̱o̱ⁿyâ ntaⁿ' ntyoo' na 'ndiina' na tcwa' naⁿ'ñeeⁿ na tuiina' ñ'eⁿ jnda̱a̱tyoo' cebada. Jla'cato̱o̱'â canchoo'we tsquiee ñ'eⁿ joona'.
43006014	Ndo' naⁿ'ñeeⁿ, jnda̱ na nty'iaana ts'iaaⁿ'ñeeⁿ na s'aaⁿ na ma'mo̱ⁿna' na waa najndeii na cwiluiiñê, tyoluena: —Mayuu'cheⁿ tsaⁿs'am'aaⁿ' cwiluiiñê nquii profeta na mawaa ljeii na matsona' na nncwje'cañoom tsjoomnancue na nñequiaa ñ'oom' Ty'o̱o̱ts'om.
43006015	Ndo' sei'no̱ⁿ' Jesús na mawaa xjeⁿ na nnquioc'om naⁿ'ñeeⁿ jom ndo' ñequio najndei'na' na nlqueⁿna jom na nluiiñê rey. Cwe' jo' cwiicheⁿ cwii ndii' tjannaaⁿ'aⁿ na ñenqueⁿ jo sjo̱.
43006016	Ndo' quia na tuee' na jnda̱ tmaaⁿ, jâ nn'aⁿ na t'maⁿ Jesús na cala'jomndyô̱ ñ'eⁿñê, saacua̱a̱yâ, squia̱a̱yâ 'ndyoo ndaaluee.
43006017	Jo' jo' tuo̱o̱yâ cwii w'aandaa, na nncwity'io̱o̱'â ndaaluee na nntsquia̱a̱yâ Capernaum. Ndo' quia tuee' na teijaaⁿ, ticando' na nncwje'cañoom jâ.
43006018	Ndo' nc'e na jndeii tioo jndye tyotseiwena' ndaaluee'ñeeⁿ.
43006019	Jo' chii ñe'om oo yom kilómetros jnda̱ tjacaa w'aandaa'ñeeⁿ na cwicantyjaandyô̱ n'oom pala'. Xjeⁿ'ñeeⁿ nty'iaayâ na mandyocaa Jesús nnom ndaaluee na matseicandyoo'ñê na m'aaⁿyâ. Jeeⁿ ndya' jla'catyuendyô̱.
43006020	Tsoom nda̱a̱yâ: —Mannco̱ luaañe, tilacatyuendyo'.
43006021	Jeeⁿ ndya' neiiⁿyâ s'aana' na to'ño̱o̱ⁿyâ jom ts'om w'aandaa. Ndo' mantyjacheⁿ tue'cañoom juuna' yuu na cwitsaayâ.
43006022	Ndo' teincoo cwiicheⁿ xuee, nn'aⁿ na jndyendye na ljoo'ndye xndyaa' ndaaluee yuu na tquiaa Jesús na tcwa'na, tyoqueⁿna cwenta na ñe'cwii w'aandaa chjoo ñetuaa. Tjañjoom' n'omna na tîcuo̱o̱ⁿ juuna' ñequiondyô̱ jâ nn'aⁿ na cwila'jomndyô̱ ts'iaaⁿ na mach'eeⁿ.
43006023	Sa̱a̱ nt'omcheⁿ l'aandaa nch'u na jnaⁿ Tiberias, tquie'cañomna' yuu na tcwa' naⁿ'ñeeⁿ ntyoo'ñeeⁿ na jnda̱ tquiaa Ta Jesús na quianl'uaa' Tsotyeeⁿ.
43006024	Quia jo' tuo̱ naⁿ'ñeeⁿ l'aandaa nch'u'ñeeⁿ. Ty'ena tquiena Capernaum na ty'ecal'ueena Jesús. Ee jla'no̱ⁿ'na na tac'oomñê yuu na tquiaaⁿ na tcwa'na, meiⁿ jâ nn'aⁿ na t'maaⁿ na cala'jomndyô̱ ñ'eⁿñê ts'iaaⁿ na mach'eeⁿ.
43006025	Ndo' quia na jnda̱ jliuna Jesús cwiicheⁿ xndyaa' ndaaluee, tyoluena nnoom: —Maestro, ¿ljo' xjeⁿ jndyo' luaa?
43006026	T'o̱o̱ⁿ nda̱a̱na, matsoom: —Ñ'oom na mayuu'cheⁿ na matsjo̱o̱ nda̱a̱'yo'. 'O cwil'ue'ya'yo' ja nchii nc'e na nty'ia'yo' ts'iaaⁿ na s'aa na tixocanda̱a̱ nts'aa cwe' meiⁿquia ts'aⁿ sa̱a̱ cwe' nc'e na tcwa'yo' tyoo' na tquiaana' na tjacjo'yo'.
43006027	'O cwijoo' n'om'yo' na nleijndaa' nantquie, ndo' joona' 'naⁿ na cwilei'ndaa'. Sa̱a̱ ticaty'iomna' na cwil'a'yo' na ljo'. Calajnda̱'yo' na nliu'yo' cwii na cha'cwijom nantquie na cantyja 'naaⁿ' juu jo' nla'xmaⁿ'yo' na ticantycwii na cwitando'yo'. Ja na cwiluiindyo̱ ts'aⁿ na jnaⁿ cañoom'luee nñequia juu na matseijomna' nantquie naquii' n'om'yo' ee Tsotya̱ya Ty'o̱o̱ts'om ma'mo̱o̱ⁿ na jnda̱ tqueeⁿ ja ts'iaaⁿmeiiⁿ.
43006028	Quia jo' nt'omndyena jluena nnoom: —¿Ljo' macaⁿna' na cal'aayâ cha na nncjaawee' ntyjii Ty'o̱o̱ts'om jâ?
43006029	T'o̱ Jesús nda̱a̱na, matsoom: —Luaa waa na l'ue ts'oom ñ'eⁿndyo' na cala'yu'yo' ñequio ja na jñoom.
43006030	Jo' chii t'o̱o̱na nnoom: —¿Cwaaⁿ cwii nnom na nntsa' nnty'iaayâ na tixocaluii na cwe' ts'aⁿ nnts'aa cha m'mo̱ⁿna' nda̱a̱yâ na waa na cwiluiindyu' ndo' cha na nla'yuu'â ñ'eⁿndyu'?
43006031	Nquiee weloo welooya tyocwa'na maná quia tyom'aⁿna ndyuaa yuu na tjaa nn'aⁿ c'om, cha'xjeⁿ na matso ljeii ñ'oom' Ty'o̱o̱ts'om na teiyo teiljeii: “Tquiaa Ty'o̱o̱ts'om tyoo' na jnaⁿ cañoom'luee na tcwa'na.”
43006032	T'o̱ Jesús nda̱a̱na, matsoom: —Ñ'oom na mayuu'cheⁿ matsjo̱o̱ nda̱a̱'yo'. Juu maná na tquiaa Moisés nchii cwiluiiñena' tyoo' na jnaⁿ na m'aaⁿ Ty'o̱o̱ts'om. Sa̱a̱ nquii Tsotya̱ya mañequiaaⁿ juu na mayuu' na jnaⁿ na m'aaⁿ cañoom'luee na matseijomna' juu cha'na tyoo'.
43006033	Juu na cwiluiiñe tyoo' na mañequiaa Ty'o̱o̱ts'om, cañoom'luee jnaⁿ jndyocue. Juu mañequiaa na la'xmaⁿ nn'aⁿ na ticantycwii na cwita'ndo'na.
43006034	Quia jo' tyoluena nnoom: —Jeeⁿ 'u Ta, ñenquii'cheⁿ quiaa' tyoo'meiⁿ' nda̱a̱yâ.
43006035	Ndo' t'o̱ Jesús nda̱a̱na, matsoom: —Ja cwiluiindyo̱ tyoo' na mañequiaya na la'xmaⁿ nn'aⁿ na ticantycwii na cwita'ndo'na. 'Ñeeⁿ juu ts'aⁿ na nntioñe l'o̱o̱, matseijomna' juu cha'cwijom ts'aⁿ na jnda̱ tjacjoo' na macwa'. Ndo' 'ñeeⁿ ts'aⁿ na matseiyu' ñ'eⁿndyo̱ nquioo na teiiⁿ naquii' ts'om cha'na quia ma'uu ts'aⁿ ndaa.
43006036	Sa̱a̱ cha'na ñ'oom na jnda̱ tsjo̱o̱ya nda̱a̱'yo', meiiⁿ na jnda̱ nty'ia'nda̱a̱'yo' ts'iaaⁿ na mats'aa, maxjeⁿ tîcala'yu'yo'.
43006037	Cha'tso nn'aⁿ na mañequiaa Tsotya̱ya l'o̱o̱, nntioondyena l'o̱o̱. Ndo' 'ñeeⁿ juu ts'aⁿ na nntioñe l'o̱o̱ya tijoom nnts'aa na tico'ño̱ⁿ juu.
43006038	Ee ja na jnaaⁿya caáoom'luee nchii na jndyo̱o̱ na cats'aa ljo' na l'ue ts'o̱o̱ⁿ. Sa̱a̱ jndyo̱o̱ na cats'aaya yuu na l'ue ts'om nqueⁿ na jñoom ja.
43006039	Ndo' Tsotya̱ya na jñoom ja luaa waa na l'ue ts'oom na cats'aa, na cha'tsondye nn'aⁿ na jnda̱ tquiaaⁿ l'o̱o̱ya, meiⁿcwiindye joona ticatsuuñe añmaaⁿ'. Ndo' xuee na macanda̱ nñequia na nnta'ndo'xco cha'tsondye joona.
43006040	Ee Tsotya̱ya l'ue ts'oom na cha'tsondye nn'aⁿ na cwinty'iaa ja na cwiluiindyo̱ Jnaaⁿ na cwila'yu' ñ'eⁿndyo̱ nnto'ñoomna na ticantycwii na cwita'ndo'na. Ndo' xuee na macanda̱ ja nñequia na nnta'ndo'xco joo nn'aⁿ na jnda̱ tja̱.
43006041	Jnda̱ na tso Jesús ñ'oomwaa', tyola'ncjoo'ndye nn'aⁿ judíos'ñeeⁿ ñ'oom na tsoom: “Ja cwiluiindyo̱ tyoo' na jnaaⁿya cañoom'luee.”
43006042	Ee tyoluena: —Jesúsm'aaⁿ' ¿aa nchii jnda José jom? Cwita'jnaaⁿ'a tsotyeeⁿ, tsoñeeⁿ. ¿Chiuu na tsoom na jnaaⁿ cañoom'luee, jndyocueeⁿ?
43006043	T'o̱ Jesús, matsoom nda̱a̱ naⁿ'ñeeⁿ: —Tala'ncjoo'ndyo' cantyja 'naaⁿ' ñ'oomwaa'.
43006044	Ee tjaa'naⁿ cwii ts'aⁿ na nnda̱a̱ nntioñe l'o̱o̱ xeⁿ nchii Tsotya̱ na jñoom ja nnts'aaⁿ na cats'aa tsaⁿ'ñeeⁿ na ljo'. Ndo' xuee na macanda̱ ja nnts'aa na nncwando'xco tsaⁿ'ñeeⁿ.
43006045	Ee profetas, waa ñ'oom na jla'ljeiina na matsona': “M'mo̱ⁿ Ty'o̱o̱ts'om nda̱a̱ cha'tso nn'aⁿ.” Luaa' ñe'catsona' na ticwii cwii ts'aⁿ na jnda̱ jndii ñ'oom na ma'mo̱ⁿ Ty'o̱o̱ts'om ndo' jnda̱ sei'no̱ⁿ' juuna', tsaⁿ'ñeeⁿ nntioñe l'o̱o̱ya.
43006046	’Ñ'oomwaa' tica'mo̱ⁿna' na jnda̱ nty'iaa' ts'aⁿ Tsotya̱ya Ty'o̱o̱ts'om. Macanda̱ ja na jñoom quii'ntaaⁿ'yo', ja jnda̱ nty'iano̱o̱ⁿya jom.
43006047	Ñ'oom na mayuu'cheⁿ matsjo̱o̱ nda̱a̱'yo', ñeeⁿ juu na matseiyu' ñ'eⁿndyo̱ juu matseixmaⁿ na ticantycwii na wando' añmaaⁿ'.
43006048	Ja cwiluiindyo̱ tyoo' na mañequiaya na cwita'ndo' nn'aⁿ.
43006049	Weloo weloo'yo' tcwa'na maná jo ndyuaa yuu na tjaa nn'aⁿ c'om, ndo' tja̱na.
43006050	Ja cwiluiindyo̱ tyoo' na jnaaⁿya cañoom'luee. Meiⁿcwi'ñeeⁿcheⁿ ts'aⁿ na nlcwa', tixocatsuuñe.
43006051	Ja na jnaaⁿya cañoom'luee cwiluiindyo̱ tyoo' na mañequiaya na cwita'ndo' nn'aⁿ. Meiⁿcwi'ñeeⁿcheⁿ ts'aⁿ na nlcwa' tyoo'waa mamatseixmaⁿ na ticantycwii na wando'. Ndo' juu tyoo' na mañequiaya cha na nnta'ndo'na jo nnom Ty'o̱o̱ts'om, seii'a cwiluiiñe Jo'.
43006052	Ñ'oomwaa' s'aana' na jla'ncjoo'ndye nn'aⁿ judíos'ñeeⁿ ñequio nc'iaana. Tyoluena: —Manquiuuya na xocanda̱a̱ nñequiaa tsaⁿm'aaⁿ' seiiⁿ'eⁿ na nntquia̱a̱
43006053	Quia jo' tsoticheⁿ Jesús nda̱a̱na: —Ñ'oom na mayuu'cheⁿ matsjo̱o̱ nda̱a̱'yo', xeⁿ ticatquie'yo' seii' ja na cwiluiindyo̱ ts'aⁿ na jnaⁿ cañoom'luee ndo' na cwe'yo' nioom'a, ticala'xmaⁿ'yo' nn'aⁿ na tando' añmaaⁿ.
43006054	Nquii ts'aⁿ na jnda̱ tquii seii'a ndo' jnda̱ t'uu nioom'a tseixmaⁿ na ticantycwii na wando'. Ndo' xuee na macanda̱ nnts'aaya na nncwando'xcoom.
43006055	Ee seii'a matseixmaⁿna' nantquie na tjacantyja naya ndo' nioom'a matseixmaⁿna' juu na nnc'uu ts'aⁿ na tjacantyja naya.
43006056	Meiⁿcwi'ñeeⁿcheⁿ ts'aⁿ na maquii seii'a ndo' ma'uu nioom'a, tyeⁿ matseitjoom'na' tsaⁿ'ñeeⁿ ñ'eⁿndyo̱, ndo' tyeⁿ matseitjoom'na' ja ñ'eⁿñê.
43006057	Nquii Tsotya̱ya na jñoom ja quii'ntaaⁿ'yo', jom wanoom'm ndo' cantyja 'naaⁿ'aⁿ mati wando̱'a. Maluaa' matseijomna' ñ'eⁿ ts'aⁿ na maquii seii'a, nncwando' añmaaⁿ' cantyja 'naⁿya.
43006058	Matseina̱ⁿya cantyja 'naaⁿ' nquii na cwiluiiñe tyoo' na jnaⁿ cañoom'luee. Tyoo'waa titseixmaⁿna' cha'na maná na tcwa' weloo welo'yo' ndo' tja̱na. Sa̱a̱ ticatseijomna' cantyja 'naⁿya cha'na maná'ñeeⁿ. Ee meiⁿcwi'ñeeⁿcheⁿ ts'aⁿ na nlcwa' tyoo' na matseixmaⁿya, tijoom nncue', m'aaⁿ ndo' m'aaⁿ na wando'.
43006059	Ñ'oommeiⁿ' seineiⁿ Jesús yocheⁿ na tyo'mo̱o̱ⁿ nda̱a̱ nn'aⁿ quii' wats'om 'naaⁿ nn'aⁿ judíos tsjoom Capernaum.
43006060	Majndye nn'aⁿ na tyola'jomndye ñ'oom na tyoñequiaaⁿ, quia jndyena ñ'oomwaa' jluena: —Jeeⁿ jndei'na' ñ'oom na matseineiiⁿ, tixocanda̱a̱ nlajomndyo̱ juuna'.
43006061	Ntyjii Jesús naquii' ts'oom na cwila'ncjoo'ndye naⁿ'ñeeⁿ cantyja ñ'oom na seineiiⁿ nda̱a̱na. Jo' chii tsoom nda̱a̱na: —¿Aa cwila'lcwe' ñ'oommeiⁿ' 'o?
43006062	Quia jo' c'oom'yaya n'om'yo' chiuu nnts'aana' 'o quia nnty'ia'nda̱a̱'yo' ja na cwiluiindyo̱ ts'aⁿ na jnaⁿ cañoom'luee na nncjo̱waannda'a nandye yuu na ñet'o̱o̱ⁿjndya̱a̱.
43006063	Macanda̱ nquii Espíritu mañequiaaⁿ na cwita'ndo' nn'aⁿ jo nnom Ty'o̱o̱ts'om. Nchii cantyja 'naaⁿ seiina na la'xmaⁿna na ljo'. Ñ'oom na mañequiaya cwiluiiñena' cantyja 'naaⁿ' Espíritu ndo' nc'e juuna' jo' na wando' ts'aⁿ.
43006064	Sa̱a̱ ndicwaⁿ ñ'eeⁿ'ndyo' na ticalayu'yo' ñ'eⁿndyo̱. Luaa' matsoom nda̱a̱na ee cantyjati na to̱o̱ⁿ'o̱ⁿ na mañequiaaⁿ ñ'oom, mantyjeeⁿ 'ñeeⁿ joo na ticala'yu' ñ'eⁿñê, ndo' 'ñeeⁿ juu na nñequiaa cwenta jom.
43006065	Matsotyeeⁿcheⁿ: —Cwe' nc'e jo' na jnda̱ tsjo̱o̱ nda̱a̱'yo' macanda̱ nnda̱a̱ ntseijomñe ts'aⁿ ñ'eⁿndyo̱ quia mañequiaa Tsotya̱ya na caluii na ljo'.
43006066	Ndo' nc'e ñ'oomwaa', majndye nn'aⁿ na tyondyejndyeena ñ'oom na tyoñequiaaⁿ, ty'elcwee'na. Taticala'jomndyetina ñ'eⁿñê.
43006067	Jo' na tax'eeñê nda̱a̱ jâ nn'aⁿ na canchoo'we na t'maaⁿ na cala'jomndyô̱ ñ'eⁿñê, matsoom: —Ndo' 'o je' ¿aa mati nnto̱ⁿ'ndyo' ñ'eⁿndyo̱?
43006068	Simón Pedro t'o̱o̱ⁿ, matsoom: —Jeeⁿ 'u Ta, ticatsona' na nla'jomndyô̱ ñ'eⁿ cwiicheⁿ ts'aⁿ, ee ñ'oom na matseineiⁿ' mañequiaana' na ticantycwii na cwitando̱o̱'â.
43006069	Ndo' jâ jnda̱ macwila'yuu'â ndo' jnda̱ macwila'no̱o̱ⁿ'â na 'u cwiluiindyu' Cristo, Jnda Ty'o̱o̱ts'om na wando'.
43006070	T'o̱ Jesús, matsoom nda̱a̱yâ: —Ja tjeii'a 'o na canchoo'wendyo'. Ndo' cwii 'o m'aaⁿñe cantyja 'naaⁿ' tsaⁿjndii.
43006071	Luaa' matsoom na ma'mo̱o̱ⁿ Judas Iscariote, jnda Simón. Ee tsaⁿ'ñeeⁿ nñequiaa cwenta jom. Mati juu cwii jâ na canchoo'wendyô̱.
43007001	Jnda̱ tuii na nmeiiⁿ' tyoma'no̱o̱ⁿyâ ts'o̱ndaa Galilea ñ'eⁿ Jesús. Ee jnaaⁿ' na tyoqueⁿndye nn'aⁿ na cwiluiitquiendye nda̱a̱ nn'aⁿ judíos na ñe'cala'cuee'na jom, jo' chii tiñe'cjaⁿ Judea.
43007002	Ndo' jaawindyoo' na nncuee' ncuee na cwila't'maaⁿ'ndye nn'aⁿ judíos quia na quil'ana xeⁿnquie' ncwaⁿ' na cwijaañjoom' n'omna chiuu ñet'om weloo weloona ndyu'ñeeⁿcheⁿ.
43007003	Ndo' na manncuee' xuee'ñeeⁿ tyolue ntyjeeⁿ nnoom: —Cwa sa, calui' ñjaaⁿñe. Cja' Judea cha nn'aⁿ na m'aⁿ la'ñeⁿ na cwila'jomndye ñ'oom na mañequiaa' mati nnty'iaana ts'iaaⁿ na mache'.
43007004	Ee ts'aⁿ na matseicantyjaa' ts'om na cala'yu' nn'aⁿ ñ'eⁿñe, ticatsona' na nljoo'ñe jo jnda̱a̱. Quiaandyu' na caliu cha'tso nn'aⁿ ts'iaaⁿ na mache'.
43007005	Nmeiiⁿ' jluena nnoom ee meiⁿ joona tîcala'yu'na ñ'eⁿñê.
43007006	Quia jo' matsoom nda̱a̱na: —Tyoowe'ntyjo̱ xjeⁿ na ca'mo̱o̱ⁿya nda̱a̱ nn'aⁿ na cwiluiitquiendye na cwiluiindyo̱ nquii na macwji'n'maaⁿñe nn'aⁿ. Sa̱a̱ 'o meiⁿquia xjeⁿ na ñe'conom'yo', tjaa'naⁿ na teincuu'.
43007007	Joo nn'aⁿ tsjoomnancue tijndoona 'o. Sa̱a̱ cantyja 'naⁿ ja luaañe, ñequii'cheⁿ m'aⁿna na jndoona ja, cwe' nc'e na macwji'yuu'ndyo̱ cantyja 'naaⁿ natia na cwil'ana.
43007008	Tsa'yo' na ñencjo'yo' xueewaa', ja tjo̱o̱cheⁿ na nncjo̱ xuee. Ee tjo̱o̱cheⁿ na nntseica'mo̱ⁿndyo̱ na cwiluiindyo̱ nquii na macwji'n'maaⁿñe nn'aⁿ.
43007009	Ndo' jnda̱ na tsoom na luaa' nda̱a̱na, ljoo'ñetyeeⁿ we ndyee xuee Galilea.
43007010	Ndo' jnda̱ na ty'e ntyjeeⁿ na tuee' xuee, quia jo' mati jom tjantyjo̱o̱ⁿ, sa̱a̱ tîtseica'mo̱ⁿñê nda̱a̱ nn'aⁿ. Tjaaⁿ cha'cwijom ts'aⁿ na tical'ue ts'om na caliu nn'aⁿ na m'aaⁿ.
43007011	Ndo' nn'aⁿ judíos na ticuee' n'omna jom jeeⁿ tyol'ueena jom quii'ntaaⁿ nn'aⁿ na tquio ncuee. Tyota'x'eena, tyoluena: —¿Yuu m'aaⁿ tsaⁿ'ñeeⁿ?
43007012	Ndo' t'maⁿ waa na ticatjoom' na jla'neiⁿ nn'aⁿ na jndyendye cantyja 'naaⁿ'aⁿ. Ee cwantindye joona tyolue: “Ya ts'aⁿñe tsaⁿm'aaⁿ'.” Sa̱a̱ nt'omcheⁿ tyolue: “Tiyuu', ee manquiu'nn'aaⁿ nn'aⁿ.”
43007013	Sa̱a̱ cwe' nc'e na nquiaana nn'aⁿ judíos na cwiluiitquiendye nda̱a̱na, jo' na tîcala'neiⁿndyeyuna cantyja 'naaⁿ'aⁿ.
43007014	Jnda̱ na tuee' xcwe ncuee, tjaqueⁿ'eⁿ naquii' wats'om t'maⁿ ndo' jo' jo' tyo'mo̱o̱ⁿ nda̱a̱ nn'aⁿ.
43007015	Sa̱a̱ tileicala'no̱ⁿ' nn'aⁿ judíos na cwiluiitquiendye. Tyoluena: —Nchaa' l'uu na tja tsaⁿm'aaⁿ' scwela. Quia jo' ¿chiuu na jeeⁿ ya matseitjoom'm ñ'oom?
43007016	T'o̱ Jesús nda̱a̱na, matsoom: —Nchii nnco̱ matseijndaa'ndyo̱ ñ'oom na ma'mo̱o̱ⁿya. Nqueⁿ na jñoom ja seijndaa'ñê chiuu catsjo̱o̱ya.
43007017	Meiⁿcwi'ñeeⁿcheⁿ ts'aⁿ na ñe'cats'aa cantyja na matsa̱'ntjom Ty'o̱o̱ts'om, juu nntsei'no̱ⁿ' aa Ty'o̱o̱ts'om seijndaa'ñe ñ'oom na ma'mo̱o̱ⁿya, oo aa cwe' ñ'oom na seitiuu nnco̱ na mañequiaya.
43007018	Meiⁿcwi'ñeeⁿcheⁿ ts'aⁿ na macwji' ñ'oom cantyja 'naaⁿ' nquii, matseijndeii tsaⁿ'ñeeⁿ na caluiit'maⁿñê nda̱a̱ nc'iaaⁿ'aⁿ. Sa̱a̱ ts'aⁿ na matseijndeii na catseit'maaⁿ'ñena' nquii na jñom jom, tsaⁿ'ñeeⁿ cwiluiiñê na mayom'm. Tiquinquiu'nn'aaⁿ.
43007019	’Moisés seiljeiⁿ ñ'oom na tqueⁿ Ty'o̱o̱ts'om nda̱a̱'yo' na matsa̱'ntjomna'. Sa̱a̱ meiiⁿ na ljo', meiⁿcwiindyo' 'o tyoola'canda̱a̱'ndyo' juuna'. Ee xeⁿ cwila'canda̱'yo' juuna' xoqueⁿndyo' na nlacue'yo' ja.
43007020	Nn'aⁿ na jndyendye t'o̱o̱na nnoom, jluena: —'U tsaⁿjndii matseixmaⁿ'. ¿'Ñeeⁿ ts'aⁿ maqueⁿñe na nntseicuee' 'u?
43007021	T'o̱ Jesús nda̱a̱na, matsoom: —Xuee na cwita'jndya̱a̱ya sein'maⁿya ts'aⁿ na leicjacaa, ndo' s'aana' na tjoom' ticala'no̱ⁿ'yo'.
43007022	Sa̱a̱ cala'no̱ⁿ'yo' ñ'oom na nntsjo̱o̱. Tso Moisés na cal'a'yo' costumbre yonom nda'yo' na 'ndaandye. Ndo' cwila'canda̱a̱'ndyo' ñ'oom'ñeeⁿ meiiⁿ xuee na cwita'jndya̱a̱ya. Sa̱a̱ nchii jom seicato̱o̱ⁿ'o̱ⁿ costumbre'ñeeⁿ. Nquiee weloo welooya jla'cato̱o̱'na juuna'.
43007023	Nquiu'yo' na mañequiaa ljeii na tqueeⁿ na wanaaⁿ na cwil'a'yo' costumbre'ñeeⁿ meiⁿ xuee na cwita'jndya̱a̱ya. Ndo' na luaa' waa, chiuu na cwila'wjee'yo' ja nc'e na juu xuee na cwita'jndya̱a̱ya sein'maⁿya cwii ts'aⁿ na wii'.
43007024	Jo' chii tintjei'yo' cwenta na cwe' tomti cantyja na cwiwitquioo'. Catjei'yo' cwenta cantyja na maty'iomyana'.
43007025	Quia jo' nt'om nn'aⁿ Jerusalén tyota'x'eena nda̱a̱ nc'iaana: —¿Aa nchii tsaⁿs'am'aaⁿ' ts'aⁿ na cwil'uee naⁿmaⁿn'iaaⁿ na nla'cuee'na?
43007026	Sa̱a̱ canty'ia'yo' ñequio na jndoo' jndye nn'aⁿ matseineiiⁿ, meiⁿ tjaa ljo' coluena nnoom. ¿Aa nnts'aacheⁿna' na cwila'tiuu naⁿmaⁿn'iaaⁿ cwentaaya na tsaⁿm'aaⁿ' mayuu'cheⁿ cwiluiiñê Cristo?
43007027	Sa̱a̱ nqueⁿ quia nncwjeeⁿ'eⁿ tjaa 'ñeeⁿ juu nntsei'no̱ⁿ' yuu jnaⁿyom. Sa̱a̱ tsaⁿm'aaⁿ' manquiuuyaaya yuu jnaaⁿ.
43007028	Jnda̱ jndii Jesús na jluena ñ'oomwaa', seiweeⁿ jñeeⁿ'eⁿ. Matsoom: —Mach'eena' na cwita'jnaⁿ'yo' ja ndo' manquiu'ya'yo' yuu ts'aⁿ ja. Sa̱a̱ nchii na jndyo̱o̱ cantyja 'naⁿ nnco̱. Nqueⁿ na jñoom ja quii'ntaaⁿ'yo' cwiluiiñê na mayom'm, sa̱a̱ jom ticata'naⁿ'yo'.
43007029	Sa̱a̱ ja mawajnaⁿ'a jom, ee jnaaⁿya jo nnoom, ndo' manquiityeeⁿ jñoom ja quii'ntaaⁿ'yo'.
43007030	Cwe' nc'e na tsoom ñ'oomwaa', tyoqueⁿndye naⁿmaⁿn'iaaⁿ na nnt'uena jom. Sa̱a̱ nc'e na tyoowe'ntyjo̱ na ntyjii Ty'o̱o̱ts'om na nncwinoom nawi' t'maⁿ, jo' chii meiⁿcwiindyena tîcat'uii jom.
43007031	Ndo' jndyendye nn'aⁿ na tyom'aⁿna jo' jo', jla'yu'na ñ'eⁿñê. Ndo' tyoluena nda̱a̱ nc'iaana: —Quia nncwjee' nquii Cristo, ¿aa nnts'aacheⁿna' jndyeti ts'iaaⁿ nnts'aaⁿ na tixocanda̱a̱ na nluii na cwe' ts'aⁿ nnts'aa nchiiti na mach'ee tsaⁿm'aaⁿ'?
43007032	Nn'aⁿ tmaaⁿ' fariseos tyondyena na nmeiiⁿ' ñ'oom tyola'neiⁿ nn'aⁿ na jndyendye cantyja 'naaⁿ' Jesús. Jo' chii jla'jomndyena ñequio ntyee na cwiluiitquiendye nda̱a̱ nc'iaana nn'aⁿ judíos. Jñoomna nn'aⁿ na cwil'a cwenta wats'om na c'oocat'ue naⁿ'ñeeⁿ jom.
43007033	Matso Jesús nda̱a̱ nn'aⁿ na jndyendye: —Chjootindyo cwii m'aaⁿtya̱ ñ'eⁿndyo'. Ndo' nda̱nquia nncjo̱lcwa̱'nnda'a na m'aaⁿ nqueⁿ na jñoom ja na m'aⁿ'yo'.
43007034	Quia ljo'cheⁿ nl'ue'yo' ja sa̱a̱ taxocaliu'yo' ja. Ndo' yuu na nnc'o̱o̱ⁿya, 'o xocanda̱a̱ nntsquie'cañom'yo'.
43007035	Quia jo' nt'om nn'aaⁿya nn'aⁿ judíos tyoluena nda̱a̱ nc'iaana: —¿Yuu nncjaayuu tsaⁿm'aaⁿ' na xocanda̱a̱ nliuuya jom? ¿Aa nnc'oomñê quii'ntaaⁿ nc'iaaya nn'aⁿ judíos na jnda̱ t'oom'ndye quii'ntaaⁿ nn'aⁿ griegos, cha nnda̱a̱ m'mo̱o̱ⁿ nda̱a̱na?
43007036	¿Ljo' ñe'catso ñ'oom na matseineiiⁿ luaa' na nl'ua̱a̱ya jom sa̱a̱ xocaliuuya jom? Ndo' na matsoom yuu na wjaⁿ jaa xocanda̱a̱ nntsquia̱caño̱o̱ⁿya jom.
43007037	Xuee na cwintycwii ncuee cwil'ana na t'maⁿti xuee juuna' na cwila't'maaⁿ'ndyena. Juu xuee'ñeeⁿ tjameintyjee' Jesús, seiweeⁿ jñeeⁿ'eⁿ. Tsoom: —'Ñeeⁿ juu na matseiqueeⁿna' ts'om na ñec'oomñe nacje 'naaⁿ' Ty'o̱o̱ts'om, candyontyjo̱ naxa̱ⁿ'a, ndo' catseiyu' ñ'eⁿndyo̱.
43007038	Nnts'aana' ñ'eⁿ tsaⁿ'ñeeⁿ cha'xjeⁿ matso ñ'oom' Ty'o̱o̱ts'om na jnda̱ teiljeii. Juu ts'aⁿ na matseiyu' ñ'eⁿndyo̱, nnaaⁿ' quii' ts'oom cha'cwijom candaa na cwiñe'quia na ticantycwii na wando' ts'aⁿ.
43007039	Luaa' matsoom na ma'mo̱o̱ⁿ cantyja 'naaⁿ' Espíritu Santo na juu nnto'ñoom nn'aⁿ na cwila'yu' ñ'eⁿñê. Ee xjeⁿ'ñeeⁿ tjo̱o̱cheⁿ na nñequiaa Ty'o̱o̱ts'om juu naquii' n'om nn'aⁿ, ee tyoowe'ntyjo̱ xjeⁿ na nntseit'maaⁿ'ñê Jesús.
43007040	Ndo' quii'ntaaⁿ nn'aⁿ na jndyendye quia tyondyena ñ'oommeiⁿ', tyoluena: —Mayuu'cheⁿ tsaⁿs'am'aaⁿ' cwiluiiñê nquii ts'aⁿ na waa ñ'oom na nncwje'cañoom tsjoomnancue na nñequiaa ñ'oom' Ty'o̱o̱ts'om nda̱a̱ya.
43007041	Ndo' jlue nt'omcheⁿ: —Tsaⁿm'aaⁿ' cwiluiiñê Cristo. Ndo' nt'om jlue: —Chiuu sa 'o, juu Cristo ticatsona' na nnaaⁿ Galilea.
43007042	Ee ñ'oom' Ty'o̱o̱ts'om na teiljeii matsona' na juu Cristo cwiluiiñê tsjaaⁿ David na jndyowicantyjoo'. Ndo' mati jom ts'aⁿ tsjoom chjoo Belén yuu na jnaⁿ David.
43007043	Ñ'oomwaa' to̱ⁿ'na' nn'aⁿ cantyja 'naaⁿ' Jesús.
43007044	Ee cwantindye joona ñe'cat'uena jom, sa̱a̱ meiⁿcwii ts'aⁿ tîcat'uii jom.
43007045	Quia jo' nquiee nn'aⁿ na cwil'a cwenta wats'om ty'elcwee'na na m'aⁿ ntyee na cwiluiitquiendye ñequio nn'aⁿ tmaaⁿ' fariseos. Tax'ee naⁿ'ñeeⁿ nda̱a̱ nn'a na cwil'a cwenta wats'om: —¿Chiuu na tînquio'ñ'om'yo' jom?
43007046	T'o̱o̱ naⁿ'ñeeⁿ na cwil'a cwenta wats'om, jluena: —Meiⁿjom ndii' tyoondya̱a̱yâ na nntseineiⁿ cwii ts'aⁿ cha'na na matseineiⁿ tsaⁿm'aaⁿ'.
43007047	Quia jo' fariseos'ñeeⁿ t'o̱o̱na nda̱a̱ naⁿ'ñeeⁿ, jluena: —¿Aa cha' mati 'o manquiu'nn'aⁿna'?
43007048	Tjaa'naⁿ cwii ts'aⁿ na matseixmaⁿ n'iaaⁿ oo cwii fariseo na matseiyu' ñ'eⁿñê.
43007049	Sa̱a̱ naⁿm'aⁿ' na cje cwil'a, ticala'no̱ⁿ'na ljeii na matsa̱'ntjom Ty'o̱o̱ts'om. Joona la'xmaⁿna na catsuundyena.
43007050	T'o̱ Nicodemo, tsaⁿ na tyje'cañoom na m'aaⁿ Jesús cwii teijaaⁿ. Jom macañ'eeⁿ ñ'eⁿ naⁿmaⁿn'iaaⁿ'ñeeⁿ.
43007051	Tsoom: —Ñ'oom na matsa̱'ntjom Ty'o̱o̱ts'om na teiljeiina' na cwileiñ'o̱o̱ⁿya, manquiuuya na matsona' na ticaty'iomyana' na nntu'xa̱a̱ⁿya cwii ts'aⁿ cwii tjo̱o̱cheⁿ na nndya̱a̱ya jnaaⁿ', ndo' na nliuuya ljo' s'aa.
43007052	T'o̱o̱ naⁿ'ñeeⁿ nnoom, jluena: —¿Aa maxjeⁿ mati 'u ts'aⁿ na jnaⁿ' Galilea? Tcuu tcuu catsei'naⁿ' ñ'oom' Ty'o̱o̱ts'om na teiljeii, quia jo' nljei' tjaa'naⁿ cwii profeta na nnaⁿ Galilea.
43007053	Ndo' cwii ndo' cwiindyena ty'ena w'aana.
43008001	Sa̱a̱ Jesús tjaaⁿ ta na jndyu Olivos.
43008002	Ndo' teincoo cwiicheⁿ xuee, lcweeⁿ'eⁿ, tjaquiee'nnaaⁿ'aⁿ wats'om t'maⁿ. Ndo' jndyendye nn'aⁿ tquie'cañomna jom. Quia na jnda̱ tjacjom, tyo'mo̱o̱ⁿ nda̱a̱na.
43008003	Ndo' juu xjeⁿ'ñeeⁿ joo nn'aⁿ na cwit'mo̱o̱ⁿ ljeii na tqueⁿ Moisés na matsa̱'ntjomna' ñequio nn'aⁿ tmaaⁿ' fariseos tquioñ'omna cwii yuscu na m'aaⁿ. Yuscu'ñeeⁿ jliuna juu xcwe na matseitjo̱o̱ñe na m'aaⁿ ñ'eⁿ cwii tsaⁿs'a. Tquioqueⁿna juu xcwe quii'ntaaⁿna.
43008004	Ndo' jluena nnom Jesús: —'U na ma'mo̱o̱ⁿ' cantyja 'naaⁿ' Ty'o̱o̱ts'om, jliuuyâ yuscum'aaⁿ' xcwe na matseitjo̱o̱ñê ñ'eⁿ cwii tsaⁿs'a.
43008005	Ndo' naquii' ljeii na tqueⁿ Moisés matsa̱'ntjomna' na catua̱a̱'a ljo̱' cjoo yolcu na cwil'a na luaa'. Sa̱a̱ 'u je', ¿chiuu matsu'?
43008006	Luaa' jluena nnoom cwe' ee cwil'ueena na cat'uiina' jom. Sa̱a̱ jom je', seintquie'ñê, seiljeiⁿ nomtyuaa ñequio nomts'o̱o̱ⁿ.
43008007	Ndo' cwe' nc'e na tic'oowintyjee'na na cwita'x'eena ñ'oomwaa' nnoom, teintyjee'yuñê. Matsoom nda̱a̱na: —'Ñeeⁿ cwiindyo' 'o na tjaa jnaⁿ tseixmaⁿ, juu cju'jndyee tsjo̱' nacjoo' yuscum'aaⁿ'.
43008008	Jnda̱ jo' seintquie'ñennaaⁿ'aⁿ nomtyuaa, seiljeiityeeⁿ.
43008009	Sa̱a̱ quia jndye naⁿ'ñeeⁿ ñ'oomwaa', jnaⁿna' na maco'tiana' nquiuna. Quia jo' to̱'na na cwii ndo' cwiindyena jlui'na jo' jo'. Nn'aⁿ na tquiendye jlui'jndyeena, jnda̱ jo' nn'aⁿ na cjeti m'aⁿ. Na macanda̱ 'ndiina' nquii Jesús ñequio yuscu'ñeeⁿ na meintyjee' jo nnoom.
43008010	Jnda̱ jo' teintyjee'yuu Jesús, ndo' cwe' nc'e meiⁿcwiindye naⁿ'ñeeⁿ tac'oomndyena, macanda̱ juu yuscu'ñeeⁿ cwii m'aaⁿ, jo' chii tsoom nnom: —'U yuscu, ¿yuu m'aⁿ nn'aⁿ na tquiocalue jnaⁿ'? ¿Aa meiⁿncwii ts'aⁿ ticatseijndaa'ñe jnaⁿ'?
43008011	T'o̱ nnoom, matso: —Mayuu' Ta, meiⁿcwii ts'aⁿ tjaljo' s'aa. Matso Jesús nnom: —Meiⁿ ja ticats'aaya na cat'uiina' 'u. Cja'to', tantsa'nnda' jnaⁿ.
43008012	Ndo' seineiⁿnnda' Jesús nda̱a̱ nn'aⁿ. Matsoom: —Ja cwiluiindyo̱ naxueeñe na mañequia naxuee jo nda̱a̱ nn'aⁿ tsjoomnancue. Meiⁿcwi'ñeeⁿcheⁿ ts'aⁿ na matseijomñe ñ'eⁿndyo̱, nntseixmaⁿ naxuee na mañequia na ticantycwii na wando' ts'aⁿ. Tijoom nntseixmaⁿ cantyja 'naaⁿ' najaaⁿ.
43008013	Quia jo' nn'aⁿ fariseos jluena nnoom: —'U macwji'yuu'ndyu' che'nncu' cantyja 'naⁿ'. Ndo' ñ'oom'ñeeⁿ meiⁿ tiyuu' joona'.
43008014	T'o̱ Jesús nda̱a̱na: —Meiiⁿ na macwji'yuu'ndyo̱ cantyja 'naⁿya, sa̱a̱ ñ'oom na mayuu' juuna', nc'e ntyjiiya yuu jnaaⁿya, ndo' ntyjiiya yuu jo̱yo̱. Sa̱a̱ 'o ticaliu'yo' yuu jnaaⁿya, meiⁿ yuu na jo̱.
43008015	'O cwilajndaa'ndyo' jnaaⁿ nn'aⁿ cantyjati na jndo̱' n'om nn'aⁿ sa̱a̱ ja meiⁿcwii ts'aⁿ ticat'uiya juu cantyja jnaaⁿ'.
43008016	Sa̱a̱ quia nncue'ntyjo̱ xjeⁿ na nncu'xa̱ⁿ, nncu'xa̱ⁿ cha'xjeⁿ na maty'iomyana'. Ee nchii m'aaⁿya na ñenco̱ na nnts'aa ts'iaaⁿ'ñeeⁿ. Nquii Tsotya̱ na jñoom ja, m'aaⁿñê ñ'eⁿndyo̱.
43008017	Naquii' ñ'oom na sa̱'ntjom Ty'o̱o̱ts'om na teiljeiina' na cwileiñ'om'yo', waa ñ'oom na matsona': “Quia na cwitjoom' ñ'oom na cwitjei'yuu'ndye we nn'aⁿ, maxjeⁿ cwicalui'yuu' ñ'oom'ñeeⁿ.”
43008018	Jo' chii nc'e na luaa' matsona', ja cwiluiindyo̱ cwii ts'aⁿ na macwji'yuu'ndyo̱ cantyja 'naⁿya, ndo' Tsotya̱ya cwiluiiñê cwiicheⁿ na jnda̱ we.
43008019	Quia jo' tax'eena nnoom: —¿Yuu m'aaⁿ Tsotye'? T'o̱ Jesús matsoom: —'O ticala'no̱ⁿ'yo' cantyja 'naⁿya meiⁿ cantyja 'naaⁿ' Tsotya̱ya. Ee xeⁿ cwila'no̱ⁿ'yo' cantyja 'naⁿya mati nla'no̱ⁿ'yo' cantyja 'naaⁿ' jom.
43008020	Ñ'oommeiiⁿ seineiⁿ Jesús yocheⁿ na tyo'mo̱o̱ⁿ naquii' wats'om t'maⁿ 'naaⁿ nn'aⁿ judíos, yuu cwituee' nn'aⁿ s'om cwentaa' Ty'o̱o̱ts'om. Ndo' meiⁿcwii ts'aⁿ tîcat'uii jom, ee tyoowe'ntyjo̱ xjeⁿ na nntjoom nawi' t'maⁿ.
43008021	Cwiicheⁿ cwii ndii' matso Jesús nda̱a̱na: —Ja majo̱, ndo' 'o nl'ue'yo' ja, sa̱a̱ ndicwaⁿ cho'nqueⁿ'yo' jnaⁿ ndo' nncwje'yo'. Ndo' yuu na jo̱ 'o xocanda̱a̱ nntsquie'cañom'yo'.
43008022	Cwe' nc'e ñ'oomwaa', jlue nn'aⁿ judíos: —¿Aa nnts'aacheⁿna' na nntseicuee'ñe cheⁿnqueⁿ, na matsoom yuu na mawjaⁿ jaa xocanda̱a̱ nntsquie'caño̱o̱ⁿya?
43008023	Jo' chii t'o̱o̱ⁿ nda̱a̱na, tsoom: —'O ticalaxmaⁿ'yo' cantyja 'naaⁿ' cañoom'luee sa̱a̱ ja tseixmaⁿya jo'. 'O laxmaⁿ'yo' cantyja 'naaⁿ' tsjoomnancuewaañe, sa̱a̱ ja nchii jo' tseixmaⁿya.
43008024	Cwe' nc'e ñ'oomwaa' jo' na tsjo̱o̱ya nda̱a̱'yo' na ndicwaⁿ cho'nqueⁿ'yo' jnaⁿ'yo' ndo' nncwje'yo'. Ee xeⁿ ticalayu'yo' na ja cwiluiindyo̱ nquii na jñom Ty'o̱o̱ts'om, quia jo' meiⁿchiuucheⁿ ndicwaⁿ cho'nqueⁿ'yo' jnaⁿ'yo' quia na nncwje'yo'.
43008025	Quia jo' tax'eennda'na nnoom, jluena: —'U je', ¿'ñeeⁿ cwiluiindyu'? Matso Jesús nda̱a̱na: —Majo' cha'xjeⁿ na jnda̱ ñetsjo̱o̱ nda̱a̱'yo' xjeⁿ na to̱'a na mañequiaya ñ'oom naya.
43008026	Nqueⁿ na jñoom ja cwiluiiñê na mayom'm. Jndye ñ'oom tsoom no̱o̱ⁿ na catsjo̱o̱ya nda̱a̱'yo'. Ndo' ñequii'cheⁿ matseiteinco̱o̱'a joo ñ'oom'ñeeⁿ nda̱a̱ nn'aⁿ. Sa̱a̱ jndye niom na ntyjeeⁿ ñ'eⁿndyo' na macaⁿna' na cu'xa̱ⁿya.
43008027	Sa̱a̱ naⁿ'ñeeⁿ tîcala'no̱ⁿ'na na ma'mo̱o̱ⁿ nda̱a̱na na Ty'o̱o̱ts'om cwiluiiñe Tsotyeeⁿ.
43008028	Quia jo' matsoom nda̱a̱na: —Ja cwiluiindyo̱ nquii ts'aⁿ na jnaⁿ cañoom'luee. Quia na jnda̱ jla'we'yo' ja na nlacue'yo', quia ljo'cheⁿ nla'no̱ⁿ'yo' na jo' cwiluiindyo̱, ndo' nncjaantyjo̱o̱' n'om'yo' na tjaa'naⁿ cwii na mats'aa cantyja na matseixmaⁿ nnco̱. Cantyjati na t'mo̱ⁿ Tsotya̱ no̱o̱ⁿ, ntyjati jo'ndyo na mats'aa.
43008029	Ndo' Tsotya̱ na jñoom ja m'aaⁿñê ñ'eⁿndyo̱. Tica'ñeeⁿ ja na ñenco̱, ee ñequii'cheⁿ mats'aa yuu na cjawee' ntyjeeⁿ ñ'eⁿndyo̱.
43008030	Jnda̱ na seineiiⁿ ñ'oommeiⁿ', jndye nn'aⁿ jla'yu' ñ'eⁿñê.
43008031	Ndo' matso Jesús nda̱a̱ nn'aⁿ judíos na jnda̱ macwila'yu' ñ'eⁿñê: —Xeⁿ cwiljoo'ndyo'tyeⁿ'yo' ñequio ñ'oom naya quia jo' mayuu'cheⁿ na cwiluiindyo' nn'aⁿ na cwilajomndyo' ñ'oom na mañequiaya.
43008032	Ndo' nla'no̱ⁿ'yo' cwaaⁿ ñ'oom tseixmaⁿna' ñ'oom na mayuu', ndo' juu ñ'oom na mayuu'ñeeⁿ nntseicandyaañena' 'o.
43008033	Joo naⁿ'ñeeⁿ t'o̱o̱na nnoom, jluena: —Jâ cwiluiindyô̱ tsjaaⁿ Abraham na jndyowicantyjoo'. Meiⁿjom ndii' tyoom'aaⁿyâ moso nda̱a̱ nt'omcheⁿ nn'aⁿ. ¿Chiuu na matsu' na nnc'o̱o̱ⁿcandyaa'ndyô̱ na m'aaⁿyâ nacje 'naaⁿ' cwiicheⁿ?
43008034	T'o̱ Jesús nda̱a̱ naⁿ'ñeeⁿ, matsoom: —Ñ'oom na mayuu'cheⁿ matsjo̱o̱ya nda̱a̱'yo'. Meiⁿcwi'ñeeⁿcheⁿ ts'aⁿ na matseitjo̱o̱ñe nnom Ty'o̱o̱ts'om m'aaⁿ xjeⁿ 'naaⁿ' jnaⁿ.
43008035	Ndo' ts'aⁿ na cwe' moso m'aaⁿ nnda̱a̱ nnts'aana' na tixocaljoo'ñetyeⁿ na m'aaⁿ patrom 'naaⁿ', sa̱a̱ nquii jnda patrom ñenquiicheⁿ m'aaⁿ.
43008036	Ja na cwiluiindyo̱ Jnda Ty'o̱o̱ts'om, ja nntseicandyaandyo̱ 'o. Macwe' nc'e jo' nnc'om'yo' na canda̱a̱'ya na jnda̱ jndyaandyo'.
43008037	Mantyjiiya na 'o cwiluiindyo' tsjaaⁿ Abraham na jndyowicantyjoo', sa̱a̱ cwiqueⁿndyo' na nlacue'yo' ja jnaaⁿ' na tileicjo̱ ñ'oom 'naⁿya naquii' n'om'yo'.
43008038	Ljo' na jnda̱ ñenty'iaya na ñet'o̱o̱ⁿya ñequio Tsotya̱, jo' matseina̱ⁿya nda̱a̱'yo'. Sa̱a̱ 'o je', cantyja na jnda̱ ñejndye'yo' ñ'oom 'ndyoo tsotye'yo', jo' cwil'a'yo'.
43008039	T'o̱o̱ naⁿ'ñeeⁿ nnoom, jluena: —Abraham cwiluiiñê tsotya̱a̱ya. Matso Jesús nda̱a̱na: —Xeⁿ 'o na mayuu'cheⁿ cwiluiindyo' ntseinda Abraham na jndyowicantyjoo', quia jo' nl'a'yo' cha'xjeⁿ s'aaⁿ.
43008040	Sa̱a̱ je' cwijoo' n'om'yo' na ñe'calacue'yo' ja na cwiluiindyo̱ ts'aⁿ na matseina̱ⁿya ñ'oom na mayuu' nda̱a̱'yo'. Ndo' joo ñ'oom'ñeeⁿ ñequii'cheⁿ ñ'oom na jndiiya 'ndyoo Ty'o̱o̱ts'om. Nquii Abraham tîcats'aaⁿ cha'na ñe'cal'a' o' ñ'eⁿndyo̱.
43008041	'O cwil'a'yo' cha'xjeⁿ na mach'ee nquii tsotye'yo'. Jluena nnoom: —Jâ nchii na tuiindyô̱ na tijndaa' tsotya̱a̱yâ. Jâ la'xmaaⁿyâ na ñecwii tsotya̱a̱yâ, nquii Ty'o̱o̱ts'om.
43008042	T'o̱ Jesús nda̱a̱na, matsoom: —Xeⁿ na mayuu'cheⁿ Ty'o̱o̱ts'om cwiluiiñê tsotye'yo', quia jo' mati nnc'om'yo' na jnda nquiu'yo' ja ee jnaaⁿya na m'aaⁿ ndo' jndyo̱o̱ya na m'aⁿ'yo'. Nchii jndyo̱o̱ cantyja 'naⁿ nnco̱, nqueⁿ jñoom ja.
43008043	¿Chiuu na tileicala'no̱ⁿ'yo' ñ'oom na matseina̱ⁿ? Maxjeⁿ cwitjom'yo' na nmeiiⁿ' nc'e na tiñe'calañ'oom'ndyo' ja.
43008044	'O laxmaⁿ'yo' cantyja 'naaⁿ' tsotye'yo', juu tsaⁿjndii. Yuu na l'ue ts'om jom, jo' ñe'calacanda̱a̱'ndyo'. Jom cwiluiiñê na matseicwjeⁿ nn'aⁿ cantyjati xjeⁿ na tuii tsjoomnancue. Jom tjaa'naⁿ ñ'oom na mayuu' catseixmaaⁿ, ee tjaa'naⁿ ñ'oom na mayuu' naquii' ts'oom. Quia matseineiiⁿ cantu, matseineiiⁿ cantyjati na matseixmaaⁿ, cwe' nc'e tsaⁿcantu jom, ndo' cwiluiiñê tsotye cha'tso ñ'oom na cantu.
43008045	Sa̱a̱ ja meiiⁿ na matseina̱ⁿya ñ'oom na mayuu' maxjeⁿ tiñe'calayu'yo' ñ'eⁿndyo̱.
43008046	Tjaa 'ñeeⁿ cwiindyo' 'o nnda̱a̱ nncju' jnaⁿ nacjoya. Ñ'oom na matsjo̱o̱ nda̱a̱'yo' cwiluiiñena' ñ'oom na mayuu', quia jo' ¿chiuu na tiñe'calayu'yo' ñ'eⁿndyo̱?
43008047	Meiⁿcwi'ñeeⁿcheⁿ ts'aⁿ na m'aaⁿñe cantyja 'naaⁿ' Ty'o̱o̱ts'om mandii ñ'oom 'ñom. Sa̱a̱ cwe' nc'e na ticaluiindyo' cantyja 'naaⁿ'aⁿ, jo' chii tiñe'candye'yo'.
43008048	Quia jo' t'o̱o̱ nn'aⁿ judíos nnoom. Jluena: —Jeeⁿ xcwe cwil'uuyâ na 'u cwiluiindyu' ts'aⁿ Samaria. Mati m'aaⁿ tsaⁿjndii quii' ts'om' jo' na matseintjeiⁿna' 'u.
43008049	Jesús t'o̱o̱ⁿ nda̱a̱na. Matsoom: —Ja tic'oom tsaⁿjndii quii' ts'o̱o̱ⁿ. Ja Tsotya̱ya matseit'maaⁿ'ndyo̱, sa̱a̱ 'o cwilajnaⁿ'yo' ja.
43008050	Sa̱a̱ nchii mal'uee'ndyo̱ na calat'maaⁿ'ndyo' ja. M'aaⁿ cwiicheⁿ na mach'ee na nluiit'maaⁿ'ndyo̱, ndo' manquii nncu'xeⁿ aa cwiluii na ljo'.
43008051	Ñ'oom na mayuu'cheⁿ na matsjo̱o̱ nda̱a̱'yo'. Meiⁿcwi'ñeeⁿcheⁿ ts'aⁿ na matseiñ'oom'ñe ñ'oom 'naⁿya, tijoom nntsuuñe.
43008052	T'o̱o̱ nn'aⁿ judíos, jluena: —Je' manquiujndaa'ndyo̱ na matsei'xmaⁿ' tsaⁿjndii quii' ts'om'. Tue' Abraham, ndo' mati profetas. Sa̱a̱ 'u matsu': “Xeeⁿ m'aaⁿ 'ñeeⁿ juu na matseiñ'oom'ñe ñ'oom 'naⁿ', tijoom cue'.”
43008053	Chaa l'uu na cwiluiit'maⁿndyu'ti', nchiiti weloo welooya Abraham tsaⁿ na teiyo tue' ndo' mati jnda̱ tja̱ profetas. ¿'Ñeeⁿ juu mache' cheⁿnncu' na cwiluiindyu'?
43008054	T'o̱ Jesús, matsoom: —Xeⁿ ñequii'cheⁿ na matseit'maaⁿ'ndyo̱ cheⁿnnco̱, maxjeⁿ cwe' ts'iaaⁿ'ndyo. Juu Tsotya̱ya cwiluiiñê na matseit'maaⁿ'ñê ja, nqueⁿ na cwiluiiñê Ty'o̱o̱ts'om na cwila't'maaⁿ'ndyo'.
43008055	Meiⁿ ticata'jnaaⁿ'yo' jom. Ja mayuu' mawajnaⁿ'a jom, ndo' xeⁿ nntsjo̱o̱ na ticwajnaⁿ'a jom, quia jo' nnts'aa cheⁿnnco̱ na cantundyo̱ cha'xjeⁿ 'o. Sa̱a̱ mayuu'cheⁿ mawajnaⁿ'a jom, ndo' matseicanda̱a̱'ndyo̱ ñ'oom'm.
43008056	Tioo na neiiⁿ' ts'om weloo'yo' Abraham tsaⁿ na ñet'oom teiyo na sei'no̱o̱ⁿ'o̱ⁿ na nncuee' xjeⁿ na nluiindyo̱ na ts'aⁿ ja. Nty'iaaⁿ'aⁿ jo', ndo' tquiaana' na jeeⁿ neiiⁿ'eⁿ cantyja 'naaⁿ' na ljo'.
43008057	Ndo' jlue nn'aⁿ judíos nnoom: —Nchaa l'uu mayuu' na jnda̱ nty'ia' Abraham ee 'u meiⁿ cwe' wen'aaⁿ nchoo' nqui chu' tyoowee'.
43008058	T'o̱ Jesús nda̱a̱ naⁿ'ñeeⁿ, matsoom: —Ñ'oom na mayuu'cheⁿ matsjo̱o̱ nda̱a̱'yo', cwii tjo̱o̱cheⁿ na nluiiñe Abraham, sa̱a̱ ja maxjeⁿ mam'aaⁿya.
43008059	Quia jo' jla'xcwiina ljo̱' na njñomna jom. Meiⁿ tiqueⁿna cwenta teiño̱o̱ⁿ xcwe quii'ntaaⁿna. Mana jlueeⁿ'eⁿ wats'om t'maⁿ 'naaⁿna.
43009001	Jâ nn'aⁿ na canchoo'we na t'maⁿ Jesús na calajomndyô̱ ñ'eⁿñê tyoma'no̱o̱ⁿyâ ñ'eⁿñê. Yocheⁿ na saawi'no̱o̱ⁿyâ cwii joo, nty'iaayâ cwii tsaⁿs'a xjeⁿ na tuiiñe na nchjaaⁿ'.
43009002	Ndo' tax'a̱a̱yâ nnoom, l'uuyâ: —'U Maestro, ¿'ñeeⁿ juu seitjo̱o̱ñe nnom Ty'o̱o̱ts'om, jo' na tuiiñe tsaⁿm'aaⁿ' na nchjaaⁿ'aⁿ? ¿Aa nqueⁿ oo aa nn'aⁿ na nda jom?
43009003	T'o̱ Jesús nda̱a̱yâ, matsoom: —Meiⁿ nchii jnaaⁿ' nquii na tuiiñe na nchjaaⁿ', meiⁿ nchii jnaaⁿ nn'aⁿ na nda juu. Luaa' tjom cha cantyja 'naaⁿ' ca'mo̱ⁿna' na nquii Ty'o̱o̱ts'om waa najndeii na matseixmaaⁿ.
43009004	Tseixmaⁿya na cats'aaya ts'iaaⁿ 'naaⁿ' nqueⁿ na jñoom ja yocheⁿ na ndicwaⁿ wando̱'a. Ee quia nncue'ntyjo̱ xjeⁿ na nncwja̱a̱ya, quia jo' xonda̱a̱ nl'aatya̱a̱ya ts'iaaⁿ 'naaⁿ'aⁿ.
43009005	Yocheⁿ na m'aaⁿya quii'ntaaⁿ nn'aⁿ, cwiluiindyo̱ chom na mañequiaa naxuee jo nda̱a̱na.
43009006	Jnda̱ na tsoom na luaa', tjoom'm ndaajnaⁿ' nomtyuaa. S'aaⁿ tsoo' ñequio juuna', jnda̱ jo' ty'oomñê tsoo'ñeeⁿ lua'nnom tsaⁿnchjaaⁿ'.
43009007	Ndo' tsoom nnom: —Cja' peila na jndyu Siloé, camaⁿ' n'omnjom'. Ñ'oom Siloé matsona' jñom ts'aⁿ x'iaaⁿ'aⁿ. Ndo' tja tsaⁿ'ñeeⁿ, tmaaⁿ nnoom. Ndo' quia jndyolcweeⁿ'eⁿ xuee manty'iaaⁿ'aⁿ.
43009008	Ndo' nn'aⁿ na nndyoo' m'aⁿ yuu na mac'eeⁿ ñequio nn'aⁿ na ñenty'iaana jom na ñetcaaⁿ ljo' tjo̱o̱ñê, ta'x'eena nda̱a̱ ntyjeena: —¿Aa nchii luaa' tsaⁿnchjaaⁿ' na tacatyeeⁿ na tcaⁿ ljo' tjo̱o̱ñe?
43009009	Nt'omndye joona jluena: —Majom luaa'. Sa̱a̱ nt'omcheⁿ jlue: —Nchii jom, cwe' na jeeⁿ tseijomna'. Sa̱a̱ nqueⁿ matsoom: —Maja luaa.
43009010	Jo' na ta'x'eena nnoom, jluena: —¿Chiuu tuiiyuu na ya teitquio' je'?
43009011	T'o̱o̱ⁿ nda̱a̱na, tsoom: —Juu ts'aⁿ na jndyu Jesús s'aaⁿ tsoo', ty'oomñê juuna' lua'no̱o̱ⁿ. Jnda̱ jo' matso na cjo̱ya Siloé na cjo̱camaaⁿ no̱o̱ⁿ. Ndo' tjo̱ jo', tmaaⁿ no̱o̱ⁿ, ndo' je' xuee manty'iaya.
43009012	Quia jo' ta'x'eetina nnoom, jluena: —¿Ndo' juu tsaⁿ'ñeeⁿ, yuu m'aaⁿ? T'o̱o̱ⁿ nda̱a̱na: —Ticaljeiiya.
43009013	Quia jo' ty'eñ'omna juu ts'aⁿ na ñet'oom na nchjaaⁿ' jo nda̱a̱ nn'aⁿ judíos na la'xmaⁿ tmaaⁿ' fariseos.
43009014	Ee xuee na cwita'jndyee nn'aⁿ quia s'aa Jesús tsoo' na s'aaⁿ na ya manty'iaa' tsaⁿ'ñeeⁿ.
43009015	Ndo' mati nn'aⁿ fariseos'ñeeⁿ tyota'x'eena nnoom. Tyoluena: —¿Chiuu tuiiyuu na ya manty'ia'? T'o̱o̱ⁿ nda̱a̱ naⁿ'ñeeⁿ, tsoom: —Juu tsaⁿ'ñeeⁿ ty'oomñê tsoo' lua'no̱o̱ⁿ, jnda̱ chii tmaaⁿya lua'no̱o̱ⁿ, ndo' je' ya manty'iaya.
43009016	Sa̱a̱ nt'om fariseos'ñeeⁿ tyoluena: —Tsaⁿs'am'aaⁿ' nchii m'aaⁿ cantyja 'naaⁿ' Ty'o̱o̱ts'om, ee ticatseit'maaⁿ'ñê xuee na cwita'jndya̱a̱ya. Ndo' nt'om nc'iaana jlue: —Ts'aⁿ na tseixmaⁿ jnaⁿ tixocanda̱a̱ nnts'aaⁿ cwii ts'iaaⁿ t'maⁿ cha'na luaa'. Ndo' laa'ti' tîcwijom ñ'oom na jla'neiⁿna.
43009017	Jo' chii ta'x'eennda'na nnom ts'aⁿ na ñet'oom na nchjaaⁿ'. Jluena nnoom: —Ndo' 'u je', ¿ljo' matsu' cantyja 'naaⁿ'aⁿ na s'aaⁿ na ya manty'ia'? T'o̱o̱ⁿ, matsoom: —Tsaⁿ'ñeeⁿ cwiluiiñê profeta.
43009018	Sa̱a̱ nn'aⁿ judíos'ñeeⁿ maxjeⁿ tiñe'cala'yu'na na ñet'oom na nchjaaⁿ'aⁿ ndo' je' jnda̱ ljoya manty'iaaⁿ'aⁿ. Jo' chii tqueeⁿ'ndyena nn'aⁿ na nda jom.
43009019	Ndo' ta'x'eena nda̱a̱ naⁿ'ñeeⁿ, jluena: —Tsaⁿm'aaⁿ', ¿aa nda'yo' jom? Chiuu cwindu'yo', ¿aa mayuu' na tuiiñê na nchjaaⁿ'aⁿ?
43009020	Ndo' t'o̱o̱ nn'aⁿ na nda jom. Jluena: —Manquiuuyâ na ndaayâ jom, ndo' manquiuuyâ na tuiiñê na nchjaaⁿ'aⁿ.
43009021	Sa̱a̱ cantyja chiuu tuiiyuu na ya manty'iaaⁿ'aⁿ je', jo' ticaliuuyâ. Meiⁿ ticaliuuyâ 'ñeeⁿ s'aa na ya manty'iaaⁿ'aⁿ. Sa̱a̱ jnda̱ tue'ntyjo̱ choom'm. Jo' chii cata'x'ee'yo' 'ñom chiuu waa. Manquiityeeⁿ nntsoom chiuu tuii.
43009022	Luaa' ñ'oom t'o̱o̱ joo nn'aⁿ na nda jom, ee nquiaana nn'aⁿ na cwiluiitquiendye nda̱a̱ nn'aaⁿna. Ee jnda̱ jla'jomndyena xeⁿ na nncwji'yuu'ñe meiⁿcwi'ñeeⁿcheⁿ ts'aⁿ na Jesús cwiluiiñê Cristo, tixonquiana na wanaaⁿ na nntseijomñe tsaⁿ'ñeeⁿ xjeⁿ na cwitjomndye nn'aⁿ na nla't'maaⁿ'ndyena Ty'o̱o̱ts'om.
43009023	Cwe' na luaa' waa, jo' na jlue nn'aⁿ na nda jom: “Jnda̱ tue'ntyjo̱ ñoom'm. Cata'x'ee'yo' 'ñom.”
43009024	Quia jo' jnda̱ we ndii' tqueeⁿ' nn'aⁿ judíos juu tsaⁿ na ñet'oom na nchjaaⁿ'. Tyoluena nnoom: —Ñequio na ndo' Ty'o̱o̱ts'om catseineiⁿ' ñ'oom na mayuu'cheⁿ. Jâ cwila'no̱o̱ⁿ'â na juu tsaⁿs'am'aaⁿ' matseixmaaⁿ jnaⁿ.
43009025	Ndo' t'o̱o̱ⁿ nda̱a̱na, matsoom: —Ticaljeiiya, aa jom ts'aⁿ na matseixmaⁿ jnaⁿ. Ñe'cwii waa na matsei'no̱ⁿ'a, meiiⁿ na ñet'o̱o̱ⁿ na nchjaⁿya, sa̱a̱ je' ya manty'iaya.
43009026	Quia jo' ta'x'eennda'na nnoom. Jluena: —¿Ljo' s'aaⁿ 'u? ¿Chiuu s'aayom na ya manty'ia'?
43009027	T'o̱o̱ⁿ nda̱a̱ naⁿ'ñeeⁿ, matsoom: —Majnda̱ tsjo̱o̱ya nda̱a̱'yo', sa̱a̱ ticalañ'oom'ndyo'. Ndo' je' ¿chiuu na ñe'candye'nnda'yo'? ¿Aa mati 'o ñe'calajomndyo' ñ'oom na mañequiaaⁿ?
43009028	Ndo' jla'jnaaⁿ' naⁿ'ñeeⁿ ts'aⁿ na ñet'oom na nchjaaⁿ'. Jluena: —'U cwiluiindyu' ts'aⁿ na matseijomñe ñ'oom'm, sa̱a̱ jâ cwilajomndyô̱ ñ'oom na tyoñequiaa Moisés.
43009029	Jâ manquiuuyayâ na seineiⁿ Ty'o̱o̱ts'om nnom Moisés, sa̱a̱ tsaⁿm'aaⁿ' meiⁿ cwe' ticaliuuyâ yuu jnaⁿyom.
43009030	T'o̱ tsaⁿ'ñeeⁿ nda̱a̱na, matsoom: —Jeeⁿcheⁿ ndya' cjaawee' ts'o̱o̱ⁿ na luaa', na 'o ticaliu'yo' yuu jnaⁿyom, ndo' jnda̱ tquiaaⁿ na ya manty'iaya.
43009031	Cha'tsondyo̱ manquiuuya na Ty'o̱o̱ts'om xocañeeⁿ ñ'oom ndyuee nn'aⁿ na laxmaⁿ jnaⁿ. Sa̱a̱ meiⁿcwi'ñeeⁿcheⁿ ts'aⁿ na matseit'maaⁿ'ñe jom ndo' na mach'ee yuu na l'ue ts'oom, tsaⁿ'ñeeⁿ nñeeⁿ ñ'oom 'ndyoo.
43009032	Cantyjati xuee na jnaⁿ tsjoomnancue, meiⁿjom ndii' tyoondye nn'aⁿ na ñet'oom cwii ts'aⁿ na s'aa na ya manty'iaa' cwii ts'aⁿ na tuiiñe na nchjaaⁿ'.
43009033	Xeⁿ nchii Ty'o̱o̱ts'om m'aaⁿ ñ'eⁿ tsaⁿm'aaⁿ', tjaa na nnda̱a̱ nnts'aaⁿ.
43009034	T'o̱o̱na nnoom, jluena: —'U cha'tso na cha'tso cantyja na tuiindyu' matsei'xmaⁿ' jnaⁿ. Ndo' ¿aa matseijndu' na m'mo̱ⁿ' nda̱a̱ jâ? Quia jo' tjeii'na jom wats'om chjoo 'naaⁿna yuu cwitjomndyena.
43009035	Jndii Jesús na tjeii'na tsaⁿ'ñeeⁿ quii'ntaaⁿna. Quia ljeiiⁿ juu, matsoom nnom: —¿Aa matseiyu' ñequio Jnda Ty'o̱o̱ts'om?
43009036	T'o̱ tsaⁿ'ñeeⁿ, matsoom: —Jeeⁿ 'u Ta, ¿cwaaⁿ ts'aⁿ jom cha ya nntseiyu'a ñ'eⁿñê?
43009037	Matso Jesús nnoom: —Majnda̱ nty'ia' jom. Mannco̱ na matseina̱ⁿya njom' cwiluiindyo̱ nqueⁿ.
43009038	Quia jo'cheⁿ matsoom: —'U Ta, matseiyu'a ñ'eⁿndyu'. Ndo' seit'maaⁿ'ñê Jesús.
43009039	Ndo' Jesús matsotyeeⁿcheⁿ: —Ja jndyo̱o̱ tsjoomnancuewaañe na nnto̱ⁿ'a nn'aⁿ. Nquiee nn'aⁿ na ndoo' nquiuna na cwila'no̱ⁿ'na chiuu waa cantyja 'naaⁿ' Ty'o̱o̱ts'om nnts'aa na nnc'omna cha'cwijom ts'aⁿ na nchjaaⁿ'. Ndo' joo nn'aⁿ na ndoo' nquiuna na m'aⁿna na nchjaaⁿna cantyja 'naaⁿ' Ty'o̱o̱ts'om, joona nñequiaya na canda̱a̱'ya nla'no̱ⁿ'na cantyja 'naaⁿ'aⁿ.
43009040	Nndyoo' meintyjee' cwantindye nn'aⁿ tmaaⁿ' fariseos, ndo' jndyena na luaa' tso Jesús. Quia jo' ta'x'eena nnoom, jluena: —¿Aa mati jâ mach'eena' na nchjaaⁿyâ?
43009041	T'o̱ Jesús nda̱a̱na, matsoom: —Xeⁿ na je' laxmaⁿ'yo' cha'na nn'aⁿ na ticala'no̱ⁿ' cantyja 'naaⁿ' Ty'o̱o̱ts'om quia jo' tjaa'naⁿ jnaⁿ na cwilaxmaⁿ'yo'. Sa̱a̱ nc'e na cwindu'yo' na 'o laxmaⁿ'yo' nn'aⁿ na canda̱a̱'ya cwila'no̱ⁿ' cantyja 'naaⁿ' Ty'o̱o̱ts'om, jo' chii cwilaxmaⁿ'yo' na cho'nqueⁿ'yo' jnaⁿ'yo'.
43010001	’Ñ'oom na mayuu'cheⁿ na matsjo̱o̱ nda̱a̱'yo', juu ts'aⁿ na nchii 'ndyoots'a tiom wjaaquiee' yuu na ñjomndye canmaⁿ, sa̱a̱ cwiicheⁿ joo wjaawaaⁿ juu tiom'ñeeⁿ na nncwincjeeⁿ'eⁿ juuna', tsaⁿ'ñeeⁿ cwiluiiñê tsaⁿcanch'ue ndo' tsaⁿ na mawincje' tiom.
43010002	Sa̱a̱ nquii ts'aⁿ na cwiluiiñe na mateix'ee canmaⁿ, xcwe 'ndyoots'a tiom nncjaaqueⁿ'eⁿ.
43010003	Ts'aⁿ na mach'ee cwenta 'ndyoots'a tiom'ñeeⁿ, matseicanaaⁿñe na nncwinoom. Ndo' joo canmaⁿ'ñeeⁿ na mateix'eeⁿ cwita'jnaaⁿ'yo' jñeeⁿ'eⁿ. Macwjeeⁿ'eⁿ ncueeyo', wjaachom jooyo'.
43010004	Ndo' quia na jnda̱ tjeiiⁿ'eⁿ cha'tso canmaⁿ na mach'eeⁿ cwenta, wjaajñeeⁿ jo nda̱a̱yo', 'oontyjo̱yo' naxeeⁿ'eⁿ ee cwita'jnaaⁿ'yo' jñeeⁿ'eⁿ.
43010005	Cwii ts'aⁿ na ticata'jnaaⁿ'yo' na nchii ty'oyo', xoc'oontyjo̱yo' naxeⁿ', hasta nlei'nomyo' juu. Ee ticata'jnaaⁿ'yo' jndyee' cwiicheⁿ ts'aⁿ na nchii ty'oyo'.
43010006	Luaa' ñ'oom na cwe' tjañoom' na seineiⁿ Jesús nda̱a̱na. Sa̱a̱ tîcala'no̱ⁿ'na ljo' ñe'catsona'.
43010007	Ndo' seineiⁿticheⁿ Jesús nda̱a̱ naⁿ'ñeeⁿ. Tsoom: —Ñ'oom na mayuu'cheⁿ matsjo̱o̱ nda̱a̱'yo', ja cwiluiindyo̱ 'ndyoots'a tiom na cwi'ooquie' canmaⁿ.
43010008	Cha'tso nt'omcheⁿ nn'aⁿ na jnda̱ tquiocalue na cwiluiindye na nntei'x'ee canmaⁿ cwii tjo̱o̱cheⁿ na jndyo̱o̱, joo naⁿ'ñeeⁿ la'xmaⁿna naⁿcanty'ue ndo' nn'aⁿ na cwiwincje' tiom. Sa̱a̱ joo canmaⁿ na mayuu'cheⁿ cwiluiindye cwentaya tînquiandyena cantyja 'naaⁿ naⁿ'ñeeⁿ.
43010009	Ja 'ndyoots'a tiom cwiluiindyo̱. Meiⁿcwi'ñeeⁿcheⁿ ts'aⁿ na nncjaaquiee' cantyja 'naⁿya, tsaⁿ'ñeeⁿ nlui'n'maaⁿñê. Nntseijomna' jom cha'cwijom cwii catsmaⁿ na maljeiiyo' na nlcwa' na macalui'yo' tiom'ñeeⁿ ndo' na macwjee'nnda'yo'.
43010010	’Tsaⁿcanch'ue ñequii'cheⁿ na macwjeeⁿ'eⁿ na nnch'ueeⁿ nntseicueⁿ'eⁿ ndo' na nntsei'naⁿ'aⁿ. Ja jndyo̱o̱ na nñequia na ticantycwii na cwita'ndo' nn'aⁿ, ndo' cha na canda̱a̱'ya na nla'xmaⁿna juu jo'.
43010011	Ja cwiluiindyo̱ ts'aⁿ na canda̱a̱'ya mateix'ee canmaⁿ. Juu ts'aⁿ na canda̱a̱'ya na mateix'ee canmaⁿ ntsmeiⁿ', mañequiaañe na cue' cwentaayo'.
43010012	Sa̱a̱ juu tsaⁿntjom na nchii cwiluiiñê ty'oyo' ee cwe' mach'eeⁿ cwenta jooyo', noom'm na ndyocwjee'cañoom lobo. Quia jo' ma'ñeeⁿ canmaⁿ'ñeeⁿ, maleinoom. Ndo' juu lobo'ñeeⁿ mantyjo̱ ndo' mat'uii jooyo'.
43010013	Maleinom tsaⁿ'ñeeⁿ ee cwe' tsaⁿntjom jom, jo' chii ticajnda ntyjeeⁿ canmaⁿ'ñeeⁿ.
43010014	’Ja cwiluiindyo̱ ts'aⁿ na canda̱a̱'ya mateix'a̱ya canmaⁿ. Ndo' cha'xjeⁿ wajnaaⁿ' Tsotya̱ ja, mati ja mawajnaⁿ'a jom. Maluaa' matseijomna' na wajnaⁿ'a canmaⁿ ntsma̱a̱ⁿ'a, ndo' quioo' ntsma̱a̱ⁿ'a cwitajnaaⁿ'yo' ja. Ndo' mañequiaandyo̱ na c'io̱ cwentaa canmaⁿ ntsma̱a̱ⁿ'a.
43010016	Mati mam'aⁿ nt'omcheⁿ nn'aⁿ na cwiluiindyena canmaⁿ ntsma̱a̱ⁿ'a na tic'omna tmaaⁿ'waa. Mati joona cwiluiindyo̱ na cjo̱cacho̱o̱ya, ndo' nnquiontyjo̱na na nncwaⁿya joona. Ndo' nncuaa na ñe'cwii tmaaⁿ', ndo' ñe'cwii ts'aⁿ na nnteix'ee joona.
43010017	’Nquii Tsotya̱ jeeⁿ candya' ts'oom ja, ee mañequiaandyo̱ na c'io̱ cwentaa nn'aⁿ na cwiluiindye canmaⁿ ntsma̱a̱ⁿ'a cha nñequiaaⁿ na nncwando̱'nnda'a.
43010018	Tjaa'naⁿ 'ñeeⁿ juu na nnda̱a̱ nntseicuee' ja na nchii ñ'oomya. Mannco̱tya̱ mañequiaandyo̱ na ljo' catjo̱ⁿ. Waa najndo̱ na cwiluiindyo̱ na cats'aa na ljo', ndo' mati waa na jndo̱ na nncwando̱'xco̱. Luaa' ñ'oom na sa̱'ntjom Tsotya̱ya na catseixmaⁿya.
43010019	Jnda̱ na jndye nn'aⁿ judíos ñ'oommeiⁿ' s'aana' na tîcatjoom'nnda' na jla'neiⁿna cantyja 'naaⁿ'aⁿ.
43010020	Ee jndyendye joona jluena: —Tsaⁿjndii matseixmaaⁿ, ndo' jnda̱ teintjeiⁿñê. ¿Chiuu na cwindye'yo' ñ'oom na matseineiiⁿ?
43010021	Sa̱a̱ nt'omndye joona jlue: —Nchaa l'uu ñ'oommeiⁿ' la'xmaⁿna' ñ'oom na nntseineiⁿ ts'aⁿ na m'aaⁿ nacje 'naaⁿ' tsaⁿjndii. ¿Aa nnts'aacheⁿna' cwii ts'aⁿ na m'aaⁿ nacje 'naaⁿ' tsaⁿjndii nnda̱a̱ nnts'aa na nnty'iaa' ts'aⁿ na nchjaaⁿ'?
43010022	Tsjoom Jerusalén tuee' xuee quia cwila't'maaⁿ'ndye nn'aⁿ judíos na cwijaañjoom' n'omna xjeⁿ na tiooxconnda' weloo weloona cwenta wats'om t'maⁿ l'o̱ Ty'o̱o̱ts'om.
43010023	Ndo' xcwe ncueesua' quia tuee' xuee'ñeeⁿ. Jesús m'aaⁿ wats'om t'maⁿ 'naaⁿna. Manoom naquii' cwii w'aa cwentaa' wats'om'ñeeⁿ na cwe' wanaaⁿ ndiocheⁿ na s'aa Salomón.
43010024	Quia jo' nn'aⁿ na cwiluiitquiendye nda̱a̱ nn'aⁿ judíos tjaa'ndyena tsei Jesús. Ta'x'eena nnoom jluena: —¿Cwanti yo na maleichu' jâ na matseiñ'eeⁿ'ndyu' jâ? Xeⁿ na mayuu' cwiluiindyu' Cristo, ntyjayu catsu' nda̱a̱yâ.
43010025	Matso Jesús nda̱a̱na: —Jnda̱ tsjo̱o̱ na ljo' nda̱a̱'yo', sa̱a̱ maxjeⁿ tîcalayu'yo'. Majoo ts'iaaⁿ na mats'aa ñequio najndeii na matseixmaⁿ Tsotya̱, joona' cwitjei'yuu'ndyena' cantyja 'naⁿya.
43010026	Sa̱a̱ 'o tiñe'calayu'yo' ñ'eⁿndyo̱ cwe' nc'e nchii cwiluiindyo' canmaⁿ ntsma̱a̱ⁿ'a.
43010027	Ee nn'aⁿ na cwiluiindye canmaⁿ ntsma̱a̱ⁿ'a cwindyena jndyeya, ndo' ja mawajnaⁿ'a joona, ndo' joona cwinquiontyjo̱na naxa̱ⁿ'a.
43010028	Ja mañequia na ticantycwii na cwita'ndo'na, meiⁿ tajom catsuundyena. Ndo' tjaa meiⁿcwii ts'aⁿ na nnda̱a̱ nncwji' joona l'o̱o̱.
43010029	Ee nquii Tsotya̱ na tquiaaⁿ joona l'o̱o̱, jom cwiluiit'maⁿñetyeeⁿ na cha'tso, ndo' meiⁿcwii tjaa 'ñeeⁿ juu nnda̱a̱ nncwji' joona l'o̱o̱ⁿ.
43010030	Ja ñequio Tsotya̱ ñe'cwii cwiluiindyo̱ ñ'eⁿñê.
43010031	Jnda̱ na jndye nn'aⁿ judíos'ñeeⁿ na luaa' ñ'oom tso Jesús, jla'xcwiinnda'na ljo̱' na nntuee'na nacjoom'm.
43010032	Quia jo' tsoom nda̱a̱na: —Majndye ts'iaaⁿ na ya jnda̱ s'aaya jo nda̱a̱'yo' ñequio najndeii na matseixmaⁿ Tsotya̱ya. ¿Cwaaⁿ cwii juuna' na mach'eena' na ñe'cajñom'yo' ljo̱' ja?
43010033	Ndo' t'o̱o̱ judíos'ñeeⁿ nnoom, jluena: —Nchii ñe'cajño̱o̱ⁿyâ ljo̱' 'u cwe' cwii ts'iaaⁿ na ya mache'. Nl'aayâ na luaa' 'u ee matsei'jnaⁿ' Ty'o̱o̱ts'om. Ee 'u cwe' ts'aⁿ 'u, sa̱a̱ mache' na cwiluiindyu' Ty'o̱o̱ts'om.
43010034	Jesús t'o̱o̱ⁿ nda̱a̱na, tsoom: —Naquii' ljeii ñ'oom' Ty'o̱o̱ts'om na cwileiñ'om'yo', manquiu'yo' na nquii Ty'o̱o̱ts'om matsoom: “Nda̱a̱' 'o na cwiluiitquiendyo' jo nda̱a̱ nn'aⁿ matsjo̱o̱ na matseijomna' 'o cha'na nnco̱.”
43010035	Matsoticheⁿ Jesús: —Tso Ty'o̱o̱ts'om nda̱a̱ nn'aⁿ na cwiluiitquiendye nda̱a̱ nn'aⁿ judíos na matseijomna' joona cha'na nqueⁿ. Ndo' manquiuuya na tixocats'aana' na cwe' cantu ñ'oom na tsoom.
43010036	Jo' chii tixcwe na cwindu'yo' na matseijnaaⁿ'a jom nc'e na tsjo̱o̱ na cwiluiindyo̱ Jnaaⁿ. Ee nqueⁿ ty'ioom ts'iaaⁿ ja, ndo' sa̱'ntjoom ja na candyoc'o̱o̱ⁿndyo̱ quii'ntaaⁿ' 'o nn'aⁿ tsjoomnancue.
43010037	Jo' chii xeⁿ nchii ts'iaaⁿ 'naaⁿ' Tsotya̱ mats'aa, ticalayu'yo' ñ'eⁿndyo̱.
43010038	Sa̱a̱ nc'e na mats'aa ts'iaaⁿ 'naaⁿ'aⁿ, jo' chii calayu'yo' cantyja 'naaⁿ mañejoo ts'iaaⁿ'ñeeⁿ meiiⁿ na tiñe'calayu'yo' ñ'eⁿndyo̱ ja. Ee cantyja 'naaⁿ joona' nliu'yo' ndo' nla'no̱ⁿ'yo' na nquii Tsotya̱ ñe'cwii cwiluiiñê ñ'eⁿndyo̱, ndo' ja ñe'cwii cwiluiindyo̱ ñ'eⁿñê.
43010039	Quia jo' cwiicheⁿ cwii ndii' jla'jndaa'ndyena na nnt'uena jom, sa̱a̱ tîcanda̱a̱ l'ana, tjaaⁿ.
43010040	Quia jo' tei'ty'io̱o̱nndaa'â jndaa Jordán ñ'eⁿ Jesús yuu ñet'oomjndyee Juan na tyotseits'oomñê nn'aⁿ. Ndo' majndye xuee ñet'o̱o̱ⁿyâ jo' jo' ñ'eⁿ Jesús.
43010041	Ndo' jndye nn'aⁿ tquie'cañom na m'aaⁿyâ na ñe'candyena ñ'oom na tyoñequiaaⁿ. Tyoluena nda̱a̱ nc'iaana: —Juan meiⁿcwii ts'iaaⁿ tyooch'eeⁿ na xocanda̱a̱ nluiina' na cwe' ts'aⁿ nnts'aa. Sa̱a̱ cha'tso ñ'oom na tyoñequiaaⁿ cantyja 'naaⁿ' tsaⁿm'aaⁿ', ñequii'cheⁿ na mayuu' joona'.
43010042	Ndo' majndye nn'aⁿ tyola'yu' ñ'eⁿ Jesús jo' jo'.
43011001	Tyom'aaⁿ cwii ts'aⁿ wii' na jndyu Lázaro. Juu tsaⁿ'ñeeⁿ tyom'aaⁿ tsjoom Betania ñequio María ñequio xjoom Marta.
43011002	Majuu María, xjo Lázaro'ñeeⁿ, tsaⁿ na tu'nquio ncheⁿ' nc'ee Jesús, ndo' ñequio sooxqueeⁿ tyuee'ñê nc'ee.
43011003	Ndo' joo yolcu'ñeeⁿ jla'cwanomna ñ'oom na m'aaⁿ Jesús. Jluena: —'U Ta, juu ts'aⁿ na jeeⁿ candya' ts'om', weeⁿ'eⁿ.
43011004	Jnda̱ na jndii Jesús ñ'oomwaa', matsoom: —Tycuwaa' nchii macanda̱ na cwe' nntseicuee'na' jom. Matjoom na luaa' cha caluiit'maaⁿ'ñe Ty'o̱o̱ts'om cantyja 'naaⁿ'aⁿ. Ndo' mati nntseit'maaⁿ'ñê ja na cwiluiindyo̱ Jnaaⁿ.
43011005	Jeeⁿ wi' ts'om Jesús Marta ñequio tyjee tsaⁿ'ñeeⁿ ñequio nquii Lázaro.
43011006	Jnda̱ na jñeeⁿ na wii' Lázaro'ñeeⁿ, ljoo'ñetyeeⁿ we xuee jo' jo' yuu na m'aaⁿ.
43011007	Jnda̱ teinom we xuee'ñeeⁿ, jâ nn'aⁿ na t'maaⁿ na calajomndyô̱ ñ'eⁿñê ts'iaaⁿ na mach'eeⁿ, matsoom nda̱a̱yâ: —Tsaanndaa'a Judea.
43011008	Jo' chii l'uuyâ nnoom: —'U ta na ma'mo̱o̱ⁿ' ñ'oom' Ty'o̱o̱ts'om nda̱a̱yâ, tyoowijndye xuee na jla'jndaa'ndye nn'aⁿ judíos na njñomna ljo̱' 'u, ndo' ¿aa jo' wja'nnda'?
43011009	T'o̱ Jesús nda̱a̱yâ, matsoom: —Ndicwaⁿ waa xjeⁿ na nnts'aatya̱ ts'iaaⁿ cwii tjo̱o̱cheⁿ na nnt'ue nn'aⁿ judíos ja. Ndo' na luaa' waa matseijomna' cha'cwijom na cwii xuee na canda̱a̱'ya canchoo'we horas na nnts'aa ts'aⁿ ts'iaaⁿ. Quia naxuee manom ts'aⁿ, xocwity'ueeⁿ, ee ya tquioom'm nc'e na manty'iaa' ñe'quioom' tsjoomnancuewaañe.
43011010	Sa̱a̱ tixocanda̱a̱ nnts'aa ts'aⁿ ts'iaaⁿ natsjom. Xeⁿ nnts'aaⁿ na ljo' nncwity'ueeⁿ, ee tjaa'naⁿ naxuee c'oom ñ'eⁿñê.
43011011	Jnda̱ tsoom na luaa' nda̱a̱yâ, tsotyeeⁿcheⁿ: —Juu ti'x'iaaya Lázaro watsom, sa̱a̱ jo̱ na nntseilcwiya jom.
43011012	Quia jo' t'o̱o̱yâ, l'uuyâ: —Jeeⁿ 'u Ta, xeⁿ na cwe' watsom, maxjeⁿ nlco'yana' jom.
43011013	Seineiⁿ Jesús ñ'oomwaa' ee na m'aaⁿ ts'ooñe Lázaro, sa̱a̱ jâ jlatiuuyâ na ma'mo̱o̱ⁿ na watsoo tsaⁿ'ñeeⁿ.
43011014	Quia jo' tsondyeyoom nda̱a̱yâ: —Jnda̱ tue' Lázaro.
43011015	Ndo' neiⁿya na tic'o̱o̱ⁿya jo' jo' quia na tueeⁿ'eⁿ cha na nlayu'yo'. Je' cjaaya na m'aaⁿ.
43011016	Tomás, tsaⁿ na cwilacajndyuuyâ catyeⁿnquiee, juu cwii jâ nn'aⁿ na canchoo'wendyô̱ na t'maⁿ Jesús na calajomndyô̱ ñ'eⁿñê, matso ti'ñeeⁿ nda̱a̱yâ: —Mati cjaaya cha mañejom cwja̱a̱ya ñ'eⁿñê.
43011017	Quia jo' saayâ, squia̱a̱yâ Betania. Jnda̱ na squia̱a̱yâ jo' jo' tyolue nn'aⁿ nnom Jesús na jnda̱ ñequiee xuee na ndii' Lázaro tsei'tsuaa.
43011018	Tsjoom'ñeeⁿ cha'na we kilómetros waljoo' xcwe na tquia m'aaⁿna' ñ'eⁿ Jerusalén.
43011019	Ndo' majndye nn'aⁿ judíos jnda̱ tquie'cañom Marta ñequio María. Tquiola'jomndyena na cwiñe'quiana na t'maⁿ n'om naⁿ'ñeeⁿ na tue' Lázaro.
43011020	Jnda̱ na jndii Marta na jnda̱ wjaawindyo̱o̱'â ñ'eⁿ Jesús, jlueeⁿ'eⁿ na jndyocatjomñê juu yuu na m'aaⁿyâ. Sa̱a̱ María ljoo'ñê na waa w'aa.
43011021	Matso Marta nnom Jesús: —'U Ta, toom cwe' m'aaⁿ' ñjaaⁿ, tîcue' ñetyjo̱.
43011022	Sa̱a̱ meiiⁿ na jnda̱ tueeⁿ'eⁿ ntyjiiyaya na meiⁿcwi'ñeeⁿcheⁿ ñ'oom na nlcaⁿ' nnom Ty'o̱o̱ts'om, nñequiaaⁿ.
43011023	T'o̱ Jesús, matsoom nnom: —Ncwando'nnda' ti'ty'iu' meiiⁿ na jnda̱ tueeⁿ'eⁿ.
43011024	T'o̱ Marta nnoom, matso: —Ntyjiiya na nncwando'nnda' ñetyjo̱ xuee na macanda̱ quia na nntseinlcwi Ty'o̱o̱ts'om nn'aⁿ na jnda̱ tja̱.
43011025	Matso Jesús nnom: —Ja cwiluiindyo̱ na mañequia na cwita'ndo'xco nn'aⁿ, ndo' ja mañequia na ticantycwii na mawando' ts'aⁿ. 'Ñeeⁿ juu na matseiyu' ñ'eⁿndyo̱, meiiⁿ na cue', maxjeⁿ nncwando'xco.
43011026	Ndo' ticwii cwii ts'aⁿ na matseiyu' ñ'eⁿndyo̱, ticantycwii na nncwando', ndo' meiⁿ tijoom nntsuuñe. ¿Aa matseiyu' na ljo'?
43011027	Matsoom nnom Jesús: —Mayuu' Ta, matseiyu'a na 'u cwiluiindyu' Cristo, Jnda Ty'o̱o̱ts'om. Ma'u jo' na tseixmaⁿ' na nncwje'cañoom' tsjoomnancue.
43011028	Jnda̱ na tso Marta na luaa', quia jo' tjaaⁿ, tjacwaaⁿ tyjeeⁿ María. Ñemaaⁿ' matsoom nnom tsaⁿ'ñeeⁿ: —Jnda̱ tyjee' nquii Maestro ndo' maqueeⁿ'ñê 'u.
43011029	Quia na jndii María na ljo', seityuaaⁿ'aⁿ, jndyocatjomñê Jesús yuu na m'aaⁿyâ.
43011030	Ee xjeⁿ'ñeeⁿ tyootsaaquia̱a̱'â quii' tsjoom ñ'eⁿ Jesús. Ndi m'aaⁿyâ ñ'eⁿñê yuu na tjacatjomñe Marta jâ.
43011031	Ndo' joo nn'aⁿ judíos na cwila'jomndye ñ'eⁿ María na cwiñe'quia na t'maⁿ ts'oom, quia nty'iaana na seityuaaⁿ'aⁿ, teicantyjaaⁿ, jlueeⁿ'eⁿ quii' w'aa, ty'entyjo̱na naxeeⁿ'eⁿ. Ee jla'tiuuna na wjaacaty'ioom yuu waa tsei'tsuaa.
43011032	Quia na tueⁿ'eⁿ na m'aaⁿyâ ñ'eⁿ Jesús, tcoom'm xtyeeⁿ jo nc'ee. Matsoom nnom: —Jeeⁿ 'u Ta, toom cwe' m'aaⁿ' ñjaaⁿñe, quia jo' tîcue' ñetyjo̱.
43011033	Nty'iaa' Jesús na jeeⁿ maty'ioo María, ndo' jeeⁿ cwityuee nn'aⁿ judíos na tquiontyjo̱ naxeeⁿ'eⁿ. Quia jo' jeeⁿ seichjoo'na' ts'om Jesús, ndo' sei'ndaa'na ntyjeeⁿ.
43011034	Tax'eeⁿ nda̱a̱na, matsoom: —¿Yuu cwijom ty'iu'yo' jom? Jluena nnoom: —Ta, candyo' canty'ia'.
43011035	Ndo' Jesús ty'ioom.
43011036	Quia jo' joo nn'aⁿ judíos jlue: —Queⁿ'yo' cwenta na jeeⁿ wi' ts'oom ti'ts'oo.
43011037	Sa̱a̱ cwantindye joona jluena: —Tsaⁿs'am'aaⁿ' s'aaⁿ na ya nty'iaa' tsaⁿnchjaaⁿ'. ¿Aa nchii mati nnda̱a̱ nnts'aaⁿ na tîcue' Lázaro?
43011038	Sei'ndaa'nnda'na' ntyjii Jesús. Saayâ ñ'eⁿñê yuu na waa tsue'tsjo̱' na tuii tsei'tsuaa juuna'. Cwita̱' tsjo̱' 'ndyoots'aa'na'.
43011039	Tso Jesús nda̱a̱na: —Quindyo̱'yo' tsjo̱'waa. Juu Marta, xjo ts'oo, matsoom: —Jeeⁿ 'u Ta, je' jnda̱ teic'eeñê ee jnda̱ jnda̱a̱' ñequiee xuee na tueeⁿ'eⁿ.
43011040	Matso Jesús nnom: —¿Aa nchii jnda̱ tsjo̱o̱ njom', xeⁿ nntseiyu' nnty'ia'njom' na nntseit'maaⁿ'ñena' Ty'o̱o̱ts'om?
43011041	Quia ljo'cheⁿ tei'ndyo̱o̱na tsjo̱' yuu na tjaa'ndyena ts'oo. Ndo' jlunda̱a̱ñê, matsoom: —Jeeⁿ quianl'ua' 'u Tsotya̱ya na mandi' ñ'oom 'ndyo̱ya.
43011042	Ee mantyjiiya na ñequii'cheⁿ mandi' ñ'oom na matseina̱ⁿya njom'. Sa̱a̱ cwe' nc'e nn'aⁿ na jndyendye na m'aⁿna na cañomya jo' chii tsjo̱o̱ya ñ'oomwaa' cha cala'yu'na na 'u jñom' ja.
43011043	Ndo' quia na jnda̱ tsoom na luaa', seiweeⁿ jñeeⁿ'eⁿ, tsoom: —Lázaro, calui'.
43011044	Ndo' juu ts'oo Lázaro, jlueeⁿ'eⁿ na chu'tyjoo liaa na tintmeiⁿ nc'eeⁿ ndo' l'o̱o̱ⁿ. Ndo' ta̱' nnoom payom. Matso Jesús nda̱a̱ naⁿ'ñeeⁿ: —Calacano̱ⁿ'yo' liaameiⁿ' cha nnda̱a̱ nncjaⁿ.
43011045	Ndo' majndye nn'aⁿ judíos'ñeeⁿ quia na nty'iaana na luaa' s'aa Jesús, jla'yu'na ñ'eⁿñê.
43011046	Sa̱a̱ nt'omndye joona ty'entyjaa'na nn'aⁿ fariseos. Tyoluena chiuu nty'iaana na s'aa Jesús.
43011047	Jo' chii tjomndye nquiee ntyee na cwiluiitquiendye ñequio nn'aⁿ fariseos ñequio nt'omcheⁿ nc'iaana na m'aⁿ n'iaaⁿ. Tyoluena nda̱a̱ nc'iaana: —¿Chiuu nl'aayo̱o̱? Ee teijndye ts'iaaⁿ t'maⁿ mach'ee tsaⁿm'aaⁿ' na tixocaluii na cwe' ts'aⁿ nnts'aa.
43011048	Ndo' xeⁿ cwe' n'ndya̱a̱to̱o̱ na ncjaach'eetyeeⁿ na luaa', quia jo' cha'tso nn'aⁿ nla'yu' ñ'eⁿñê. Ndo' na ljo' nquiee naⁿmaⁿn'iaaⁿ nn'aⁿ romanos nla'tyuii'na wats'om 'naaⁿ jaa nn'aⁿ judíos ñequio ndaandyuaa 'naaⁿya.
43011049	Caifás jndyu cwiindye joo naⁿ'ñeeⁿ na luaa' tso. Juu cwiluiitquieñê chu'ñeeⁿ nda̱a̱ ntyee cwentaa jaa nn'aⁿ judíos. Matsoom nda̱a̱ naⁿ'ñeeⁿ: —'O meiⁿchjoo ticala'no̱ⁿ'yo'.
43011050	Meiⁿ ticaliu'yo' na yati xeⁿ na cue' cwii tsaⁿs'a cwentaa cha'tsondye nn'aⁿ ndyuaaya, cha tints'aa gobiernom na cwja̱a̱ya na cha'tsondyo̱.
43011051	Sa̱a̱ nchii cantyja na jndo̱' ts'om nqueⁿ na luaa' ñ'oom tjeiiⁿ'eⁿ. Jom nc'e na cwiluiiñê tyee na cwiluiit'maⁿñê nda̱a̱ jaa nn'aⁿ judíos chu'ñeeⁿ, jo' chii seijndo̱' Ty'o̱o̱ts'om ts'oom na nncue' Jesús cwentaa nn'aⁿ judíos.
43011052	Ndo' nchii macanda̱ cwe' cantyja 'naaⁿ nn'aⁿ judíos, mati nntjoom na ljo' cha cha'tsondye nn'aⁿ na meiⁿquiayuucheⁿ na m'aⁿ na quit'maⁿ n'om jom nntseitjom Ty'o̱o̱ts'om joona cantyja 'naaⁿ'aⁿ.
43011053	Jo' chii nc'e na luaa' tso Caifás, cantyjati xuee'ñeeⁿ jnaⁿna' na jla'jomndye naⁿmaⁿn'iaaⁿ'ñeeⁿ na nla'cuee'na Jesús.
43011054	Cwe' nc'e jo', tîconom xcweyaaⁿ quii'ntaaⁿ nn'aⁿ judíos. Jo' chii jluii'â ts'o̱ndaa Judea ñ'eⁿñê, saayâ cwii tsjoom chjoo na jndyu Efraín. Tsjoom'ñeeⁿ candyoo' m'aaⁿna' ñequio ndyuaa na tjaa nn'aⁿ c'oom. T'o̱o̱ⁿyâ ñ'eⁿñê jo' jo' cwantindyo xuee.
43011055	Ndo' jnda̱ jaawindyoo' na nncuee' xuee pascua na jaa nn'aⁿ judíos cwilacwja̱a̱ya canmaⁿ. Cwii tjo̱o̱cheⁿ na nncuee' xuee pascua'ñeeⁿ, jndyendye nn'aⁿ jlui'na njoomna, ty'ena Jerusalén cha nnda̱a̱ nntjei'ljuu'ndyena cantyja 'naaⁿ' ñ'oom na cwila't'maaⁿ'ndyo̱ Ty'o̱o̱ts'om.
43011056	Joo nn'aⁿ na ty'e xuee tyol'ueena Jesús. Yocheⁿ na tyom'aⁿna wats'om, tyoluena nda̱a̱ nc'iaana: —¿Chiuu m'aaⁿ' n'om'yo', aa nnts'aacheⁿna' na ticañoom ncuee?
43011057	Ntyee na cwiluiitquiendye nda̱a̱ jaa nn'aⁿ judíos ñequio nn'aⁿ tmaaⁿ' fariseos tqueⁿna ñ'oom na jndei'na'. Sa̱'ntjomna xeⁿ m'aaⁿ meiⁿcwi'ñeeⁿcheⁿ ts'aⁿ na ntyjii yuu m'aaⁿ Jesús, catseicandii tsaⁿ'ñeeⁿ joona, cha na nnda̱a̱ nnt'uena jom.
43012001	Yom xuee cwii tjo̱o̱ na nla'tyeⁿ nn'aⁿ judíos xuee pascua quia cwila'cwjeena canmaⁿ, ndo' squia̱a̱yâ tsjoom Betania ñ'eⁿ Jesús. Squia̱a̱yâ na m'aaⁿ Lázaro, tsaⁿ na tquiaaⁿ na wando' xco jnda̱ na tue'.
43012002	Tyola't'maaⁿ'ndyena Jesús jo' jo'. Jla'jndaa'ndyena cwii nantquie na tcwaa'â. Marta tyondi'ntjoom nda̱a̱yâ ndo' juu Lázaro'ñeeⁿ tacatyeeⁿ ñ'eⁿndyô̱ na meindyuaandyô̱ nacañoom' meiⁿsa ñ'eⁿ Jesús.
43012003	Ndo' juu María maleiñ'oom cwii tsua' xjo ncheⁿ' na ñequii'cheⁿ nardo. Juuna' jeeⁿ jndana'. Tu'nquioom ncheⁿ'ñeeⁿ nc'ee Jesús, jnda̱ jo' tyowee'ñê nc'ee ñequio sooxqueeⁿ. Na s'aaⁿ na ljo' tju'na' jndye cachi cha'waa quii' w'aa.
43012004	Mañ'eⁿ Judas Iscariote, jnda Simón, juu mawaa xjeⁿ na nñequiaa cwenta Jesús. Tsaⁿ'ñeeⁿ cwii jâ na t'maⁿ Jesús na calajomndyô̱ ñ'eⁿñê.
43012005	Matso: —Cwa nchii na teil'ua ncheⁿ'waa' na cwii ndyee siaⁿnto s'om denario. Ñequio s'om'ñeeⁿ nnda̱a̱ nnteijndeii ts'aⁿ ndyeñeeⁿ'.
43012006	Sa̱a̱ nchii tsoom na luaa' nc'e na jeeⁿ wi' ts'oom ndyeñeeⁿ' sa̱a̱ ee na jeeⁿ canch'ueñe ndo' nc'e na jom maleiñ'oom tjaⁿche na ñjom s'om na cwileil'uee'ndyô̱ na cha'tsondyô̱, ndo' xjeⁿto jom macwjeeⁿ'eⁿ s'om jo' jo'.
43012007	Sa̱a̱ matso Jesús: —Ca'ndii' yuscum'aaⁿ' na luaa' mach'eeⁿ. Matseijndaa'ñê cantyja 'naaⁿ' xuee na nncjaanty'iuu'ndyo̱.
43012008	Ee ndyeñeeⁿ' ñequii'cheⁿ na m'aⁿna ñ'eⁿndyo', sa̱a̱ ja nchii ñequii'cheⁿ na nnc'o̱o̱ⁿya ñ'eⁿndyo'.
43012009	Jo' chii quia na jndye nn'aⁿ na jndyendye na jo' jo' m'aaⁿ Jesús, tquie'cañomna na m'aaⁿyâ. Ee nchii macanda̱ nc'e na ñe'canty'iaana Jesús, sa̱a̱ mati ñe'canty'iaana Lázaro, ts'aⁿ na tue' na tquiaa Jesús na tando'xco.
43012010	Cwe' nc'e jo', ntyee na cwiluiitquiendye nda̱a̱ nn'aⁿ judíos, mati jla'jndaa'ndyena na nla'cuee'na Lázaro.
43012011	Ee cwe' cantyja 'naaⁿ' jom majndye nn'aⁿ judíos'ñeeⁿ to̱ⁿ'ndye cantyja 'naaⁿ ntyee, jla'yu'na ñ'eⁿ Jesús.
43012012	Teincoo cwiicheⁿ xuee nn'aⁿ na jndyendye na tquio ncuee, jndyena na manndyoo' na nntsquia̱a̱yâ Jerusalén ñ'eⁿ Jesús.
43012013	Jo' chii ty'echona njom, ty'ecatjomndyena jâ ñ'eⁿñê. Tyola'xuaana tyoluena: —Caluiit'maⁿñe Ty'o̱o̱ts'om. Catio'naaⁿñê nquii ts'aⁿ na mandyo ñequio xuee' nquii na cwiluiiñe Rey cwentaa jaa nn'aⁿ Israel.
43012014	Ndo' ljeii Jesús cwii snom chjoo. Tjaljoom juuyo'. Ndo' na ljo' s'aaⁿ seicanda̱a̱'ñena' ñ'oom' Ty'o̱o̱ts'om na teiyo teiljeii.
43012015	Matsona': 'O nn'aⁿ tsjoom Jerusalén, tila'catyuendyo'. Canty'ia'yo' macwjee'cañoom nqueⁿ na cwiluiiñê Rey cwenta' 'o, na waljoom snom.
43012016	Jâ nn'aⁿ na t'maⁿ Jesús na cala'jomndyô̱ ñ'eⁿñê tîcala'no̱o̱ⁿ'â ñ'oommeiⁿ' najndyee. Sa̱a̱ nda̱nquia quia na jnda̱ seit'maaⁿ'ñe Ty'o̱o̱ts'om jom, tjañjoom' n'o̱o̱ⁿyâ na teiljeii ñ'oommeiⁿ' cantyja 'naaⁿ'aⁿ, ndo' maxjeⁿ tuii na ljo'.
43012017	M'aⁿ cwii tmaaⁿ' nn'aⁿ judíos quia t'maⁿ Jesús Lázaro na ñejndii' quii' tsei'tsuaa. Jnda̱ na tquiaaⁿ na wando'xco Lázaro'ñeeⁿ, quia jo' tyotjeii'yuu'ndye naⁿ'ñeeⁿ chiuu nty'iaana na tuii.
43012018	Macwe' juu ts'iaaⁿ'ñeeⁿ na s'aa Jesús na tixocanda̱a̱ nluii na cwe' ts'aⁿ nnts'aa, jo' na ty'ecatjomndye nn'aⁿ na jndyendye jom quia jnda̱ jndyena na ljo' s'aaⁿ.
43012019	Sa̱a̱ joo fariseos'ñeeⁿ tyoluena nda̱a̱ nc'iaana: —¿Aa jndo'yo' je'? Maxjeⁿ tjaa na nnda̱a̱ nl'aaya. Cha'tsondye nn'aⁿ cwilajomndye ñ'eⁿñê.
43012020	Ndo' tyom'aⁿ cwantindye nn'aⁿ na cwila'neiⁿ ñ'oom griego quii'ntaaⁿ nn'aⁿ na ty'e ncuee quia cwila'cwjee nn'aⁿ judíos canmaⁿ.
43012021	Tquie'cañom naⁿ'ñeeⁿ Felipe. Jom ts'aⁿ tsjoom Betsaida, ts'o̱ndaa Galilea. Nn'aⁿ griegos'ñeeⁿ ty'ecataⁿna cwii naya'ñeeⁿ nnoom, jluena: —Aa re sa, l'ue n'o̱o̱ⁿyâ na nlana̱a̱ⁿyâ ñ'eⁿ Jesús.
43012022	Quia jo' tja Felipe, matsoom na ljo' nnom Andrés, ndo' wendye joona ty'ecaluena na ljo' nnom Jesús.
43012023	Tso Jesús nda̱a̱na: —Ja cwiluiindyo̱ ts'aⁿ na jnaⁿ cañoom'luee. Jnda̱ tue'ntyjo̱ xjeⁿ na t'maⁿ nlco'wi'na' ja, ndo' cantyja 'naaⁿ' jo' Ty'o̱o̱ts'om nntseit'maaⁿ'ñê ja.
43012024	Ñ'oom na mayuu'cheⁿ matsjo̱o̱ya nda̱a̱'yo', cwii lqueeⁿ na cwiquioo, xeⁿ ticjaaquiee'na' quii' ts'o yuu na nntseijomna' cha'cwijom na nncue'na', cwiljona' na ñenquiina'. Sa̱a̱ xeⁿ nnom' ts'aⁿ juuna' quii' ts'o yuu na matseijomna' na nncue'na', quia jo' majndye nncue' nnts'aana'.
43012025	'Ñeeⁿ juu na matseicandya' ts'om cantyja na matseijndaa'ñe nquii na nncwando', jnaaⁿ' jo' nntsuuñe. Sa̱a̱ juu ts'aⁿ na mach'ee na jndoo' cantyja na wjaam'aaⁿ, nndaa' tsaⁿ'ñeeⁿ na ticantycwii na nncwanoom'm.
43012026	'Ñeeⁿ juu ts'aⁿ na ñe'candi'ntjom no̱o̱ⁿ, candyontyjo̱o̱ⁿ naxa̱ⁿ'a. Ndo' yuu na nnc'o̱o̱ⁿya majo' jo' nnc'oom ts'aⁿ na mandi'ntjom no̱o̱ⁿ. Ndo' 'ñeeⁿ juu ts'aⁿ na nndi'ntjom no̱o̱ⁿ nntseit'maaⁿ'ñe Tsotya̱ya tsaⁿ'ñeeⁿ.
43012027	’Je' mamatsei'ndaa'na' ts'o̱o̱ⁿ, ndo' ¿chiuu nntsjo̱o̱ cantyja 'naaⁿ' jo'? ¿Aa nntsjo̱o̱: “Tsotya̱ya, cwji'n'maaⁿndyu' ja juu xjeⁿ na nntjo̱ⁿya nawi'waañe”? Sa̱a̱ xocatsjo̱o̱ na ljo' ee jnda̱ jndyo̱o̱ cha na nnc'io̱ cwentaa nn'aⁿ.
43012028	'U Tsotya̱ya, quiaa' na catseit'maaⁿ'ñena' 'u. Xjeⁿ'ñeeⁿ teic'uaa jndyee' Tsotyeeⁿ cañoom'luee. T'o̱: —Jnda̱ tquia na matseit'maaⁿ'ñena' ja ndo' wjaatseit'maaⁿ'ñetina' ja.
43012029	Nn'aⁿ na jndyendye na meintyjee' nacañoomyâ jo' jo', jndyena na ljo'. Jluena nda̱a̱ ntyjeena na seixuaa tsuee. Sa̱a̱ nt'om nn'aⁿ jlue: —Cwii ángel seineiⁿ nnoom.
43012030	Tso Jesús nda̱a̱na: —Jndye'yo' na teic'uaa na seineiiⁿ cha cateijndeiina' 'o, nchii cha cateijndeiina' ja.
43012031	Ee jnda̱ tue'ntyjo̱ xjeⁿ na nncu'xeⁿna' nn'aⁿ tsjoomnancue. Ndo' mati nntyuii' na matseixmaⁿ tsaⁿjndii na matsa̱'ntjom quii' n'om nn'aⁿ.
43012032	Ndo' quia na jnda̱ jla'we nn'aⁿ ja na nla'cuee'na ja, quia jo' nnts'aa na nntseitjomna' nn'aⁿ cantyja 'naⁿya.
43012033	Ñ'oomwaa' matsoom cha ca'mo̱ⁿna' cwaaⁿ cwii nnom na nntjoom na nncueeⁿ'eⁿ.
43012034	T'o̱o̱ nn'aⁿ na jndyendye, jluena: —Majnda̱ macwindya̱a̱ya na matso ñ'oom na sa̱'ntjom Ty'o̱o̱ts'om na teiljeiina' na juu Cristo xocantycwii na m'aaⁿñê. Quia jo' ¿chiuu na matsu' na matsona' na nla'we nn'aⁿ juu na cwiluiiñe ts'aⁿ na jnaⁿ cañoom'luee na nla'cuee'na juu? ¿'Ñeeⁿ juu luaa' na matsu' na cwiluiiñe ts'aⁿ na jnaⁿ cañoom'luee?
43012035	Quia jo' matso Jesús nda̱a̱na: —Ja na cwiluiindyo̱ naxuee quii'ntaaⁿ nn'aⁿ ndicwaⁿ m'aaⁿtya̱ya quii'ntaaⁿ'yo'. Jo' chii ñequii'cheⁿ c'om'yo' cantyja 'naⁿya yocheⁿ na cwii m'aaⁿtya̱ya ñ'eⁿndyo', cha tincwinom' natia 'o. Ee ts'aⁿ na m'aaⁿñe nacje 'naaⁿ' natia, ticaljeii yuu wjaañ'oomna' juu.
43012036	Yocheⁿ na m'aaⁿya na mañequia naxuee quii' n'om'yo', calayu'yo' ñequiondyo̱ ja na cwiluiindyo̱ naxueeñe. Ee na nl'a'yo' na ljo' nlaxmaⁿ'yo' cantyja 'naaⁿ' Ty'o̱o̱ts'om na nqueⁿ cwiluiiñê naxueeñe. Jnda̱ na seineiⁿ Jesús ñ'oommeiⁿ', tjaaⁿ yuu na xocaliu naⁿ'ñeeⁿ jom.
43012037	Meiiⁿ jndye ts'iaaⁿ na tyoch'eeⁿ jo nda̱a̱na na tixocaluii na cwe' ts'aⁿ nnts'aa, sa̱a̱ tiñe'cala'yu'na ñ'eⁿñê.
43012038	Luaa' tuii cha catseicanda̱a̱'ñena' ñ'oom na tyotseiljeii profeta Isaías, matso: Ta, ¿'ñeeⁿ juu na matseiyu' ñ'oom na cwiñe'quiaayâ? Ndo' tsotyeeⁿ cwiicheⁿ ñ'oom: ¿'Ñeeⁿ juu na jnda̱ t'mo̱ⁿ Ty'o̱o̱ts'om nnom najndeii na matseixmaaⁿ?
43012039	T'mo̱ⁿ Isaías chiuu waa na tileicanda̱a̱ nla'yu' nn'aⁿ judíos, ee waa cwiicheⁿ ñ'oom na matsoom:
43012040	Cha'xjeⁿ tileicanty'iaa' ts'aⁿ na nchjaaⁿ', maluaa' s'aa Ty'o̱o̱ts'om quii' n'omna, ndo' tquiaaⁿ na jla'quie' n'omna jo nnoom. Nmeiiⁿ' tuii cha tixocaliuna chiuu l'ue ts'oom ñ'eⁿndyena, meiⁿ na nla'no̱ⁿ'na quii' n'omna. Ee xeⁿ nnc'ooliuna chiuu l'ue ts'oom ndo' nla'no̱ⁿ'na, maxjeⁿ nlcwe' n'omna ndo' nncwji'n'maaⁿñê joona.
43012041	Seineiⁿ Isaías ñ'oommeiⁿ' quia na tco'na' nnoom na seit'maaⁿ'ñe Ty'o̱o̱ts'om Jesús, ndo' seineiiⁿ cantyja 'naaⁿ' juu.
43012042	Sa̱a̱ meiiⁿ na luaa' tso Isaías, majndyendye nn'aⁿ na m'aⁿ n'iaaⁿ jo nda̱a̱ nn'aⁿ judíos, tyola'yu'na ñ'eⁿ Jesús. Sa̱a̱ jnaaⁿ' na nquiaana nn'aⁿ tmaaⁿ' fariseos, jo' chii ticatjei'yuu'ndyena na ljo'. Ee xeⁿ nl'ana na ljo' tixonquia fariseos'ñeeⁿ na wanaaⁿ na nla'jomndyena xjeⁿ na cwi'oona wats'om.
43012043	Ee joona neiiⁿtina na calue nc'iaana na ya cwil'ana, nchiiti na ntyjaa' n'omna na catso Ty'o̱o̱ts'om na ya ntyjeeⁿ ñ'eⁿndyena.
43012044	Jndeii seineiⁿ Jesús. Matsoom: —'Ñeeⁿ juu na matseiyu' ñ'eⁿndyo̱, nchii macanda̱ ñequio ja matseiyu' tsaⁿ'ñeeⁿ. Mati matseiyu' ñequio nquii Tsotya̱ na jñom ja quii'ntaaⁿ'yo'.
43012045	Ndo' 'ñeeⁿ juu na manty'iaa' ja, mati manty'iaa' tsaⁿ'ñeeⁿ nquii na jñom ja quii'ntaaⁿ'yo'.
43012046	Ja na cwiluiindyo̱ naxuee, jndyo̱o̱ tsjoomnancue, cha meiⁿcwi'ñeeⁿcheⁿ ts'aⁿ na matseiyu' ñ'eⁿndyo̱ nncwji'na' juu naquii' natia.
43012047	Sa̱a̱ xeⁿ cwe' na mandii ts'aⁿ ñ'oom na mañequiaya, meiⁿ ticatseinda̱ joona', nchii ja tseixmaⁿya na nncu'xa̱ⁿ tsaⁿ'ñeeⁿ. Ee nchii ty'iom Tsotya̱ ts'iaaⁿ ja na nncu'xa̱ⁿya nn'aⁿ, ty'ioom ts'iaaⁿ ja na cwji'n'maaⁿndyo̱ joona.
43012048	'Ñeeⁿ juu na ticuee' ts'om ja, meiⁿ tico'ñom ñ'oom na mañequiaya, waa cwii na nncu'xeⁿna' tsaⁿ'ñeeⁿ. Ee xuee na macanda̱ majooti ñ'oom na jnda̱ seina̱ⁿya, joona' nntu'xeⁿna' jom.
43012049	Ticalatiuu'yo' na cwe' na jndeii' 'ndyo̱ nnco̱ ñ'oommeiⁿ' na matseina̱ⁿ. Nquii Tsotya̱ na jñom ja, nqueⁿ sa̱'ntjoom na nmeiiⁿ' catseina̱ⁿya ndo' na ca'mo̱o̱ⁿya joona' nda̱a̱'yo'.
43012050	Ndo' ntyjiiya ñ'oom na matsa̱'ntjoom mañequiaana' na nntseixmaⁿ ts'aⁿ na ticantycwii na wando'. Jo' chii matseina̱ⁿya cha'xjeⁿ ñ'oom na jnda̱ tsoom no̱o̱ⁿ.
43013001	Cantyjati na jnaⁿna' na t'maⁿ Jesús jâ na cwilajomndyô̱ ñ'eⁿñê, t'mo̱o̱ⁿ na jeeⁿ candya' ts'oom jâ. Ntyjeeⁿ na jnda̱ jaawe'ntyjo̱ xjeⁿ na nlueeⁿ'eⁿ tsjoomnancuewaañe na nncjaalcwe'nnaaⁿ'aⁿ na m'aaⁿ Tsotyeeⁿ. Jo' chii quia majaawe'ntyjo̱ xjeⁿ na nlatya̱a̱ⁿ jaa nn'aⁿ judíos xuee pascua quia cwilacwja̱a̱ya canmaⁿ, t'mo̱ⁿtyeeⁿ na jeeⁿ t'maⁿ waa na candya' ts'oom jâ.
43013002	Cwicwaa'â ñ'eⁿ Jesús natmaaⁿ. Xjeⁿ'ñeeⁿ jnda̱ seijndo̱' tsaⁿjndii ts'om x'iaayâ Judas Iscariote, jnda Simón, na quiaa tsaⁿ'ñeeⁿ cwenta jom.
43013003	Ndo' jom majndaa'ya ntyjeeⁿ na l'o̱o̱ⁿ jnda̱ tquiaa Tsotyeeⁿ na meiⁿcwii tintjoom na nchii ñ'oom' nquii. Mantyjeeⁿ na jnaaⁿ na m'aaⁿ Ty'o̱o̱ts'om, ndo' na majo' wjaalcweeⁿ'eⁿ.
43013004	Teicantyjaaⁿ yocheⁿ na cwicwaa'â natmaaⁿ. Tjeiiⁿ'eⁿ liaatco na cweⁿ, to'ñoom cwii liaa na cwityuee' lua̱a̱yâ, seityeeⁿ juuna' tsiaⁿ'aⁿ.
43013005	Jnda̱ jo' tioom ndaatioo ts'om 'naⁿ na cwicandyuu'â. To̱o̱ⁿ'o̱ⁿ na mamaaⁿ nc'a̱a̱'â na t'maaⁿ na calajomndyô̱ ñ'eⁿñê, jnda̱ chii mawee'ñê nc'a̱a̱'â ñequio liaa'ñeeⁿ.
43013006	Ndo' quia na tue'cañoom yuu na wacatyeeⁿ Simón Pedro, matso tsaⁿ'ñeeⁿ nnoom: —Ta, ¿aa mmaⁿ' nc'a̱ya?
43013007	T'o̱o̱ⁿ nnom, matsoom: —Ts'iaaⁿ na mats'aa tileicatsei'no̱ⁿ' na maje'ndyo, sa̱a̱ nda̱quiacheⁿ nntsei'no̱ⁿ'.
43013008	Matso Pedro nnoom: —Xoya na mmaⁿ' nc'a̱ya. T'o̱ Jesús, matsoom nnom: —Xeⁿ ticamaaⁿya nc'e' ticatseixmaⁿ' cantyja 'naⁿya.
43013009	Matso Simón Pedro nnoom: —Xeⁿ luaa'waa Ta, nchii macanda̱ nc'a̱. Mati camaⁿ' l'o̱o̱ya ñequio xqua̱a̱ⁿya.
43013010	Matso Jesús nnom: —Cwii ts'aⁿ na jnda̱ jnda̱a̱', ticaⁿna' na nntmaⁿñe na cha'waañe ee jnda̱ lju'ñe, manda̱ nc'ee macaⁿna' na nntmaⁿ. 'O laxmaⁿ'yo' na lju' n'om'yo' sa̱a̱ ticha'tsondyo'.
43013011	Ee ntyjeeⁿ 'ñeeⁿ juu nñequiaa cwenta jom luee ntyee. Macwe' jo' na matsoom: “Sa̱a̱ ticha'tsondyo' laxmaⁿ'yo' na lju' n'om'yo'.”
43013012	Quia na jnda̱ tmaaⁿ nc'a̱a̱'â, ndo' tcweennaaⁿ'aⁿ liaatco 'naaⁿ'aⁿ, jnda̱ jo' tjacjoonnaaⁿ'aⁿ nacañoom' meiⁿsa. Matsoom nda̱a̱yâ: —¿Aa cwila'no̱ⁿ'yo' cantyja na s'aaya 'o?
43013013	'O cwilacajndyu'yo' ja Maestro ndo' na cwiluiindyo̱ na matsa̱'ntjo̱ⁿya 'o. Ndo' maty'iomyana' na ljo' cwindu'yo', ee maxjeⁿ jo' ja.
43013014	Ndo' na jnda̱ tmaaⁿya nc'ee'yo' na cwiluiindyo̱ na matsa̱'ntjo̱ⁿya 'o ndo' na ma'mo̱o̱ⁿya ñ'oom naya 'naaⁿ' Ty'o̱o̱ts'om nda̱a̱'yo', mati 'o matsona' na nntue'ndyo'cje'yo' na nndye'ntjom'yo' nda̱a̱ nc'iaa'yo'.
43013015	Ee jnda̱ s'aaya cwii nnom na ma'mo̱ⁿna' nda̱a̱'yo' cha mati cal'a'yo' ñequio nt'omcheⁿ cha'xjeⁿ jnda̱ s'aaya 'o.
43013016	Ñ'oom na mayuu'cheⁿ matsjo̱o̱ya nda̱a̱'yo', juu ts'aⁿ na m'aaⁿ moso ticaluiit'maⁿñe cha'na nquii ts'aⁿ na matsa̱'ntjom juu. Mati ts'aⁿ na mawjaa ts'iaaⁿ na jñom ts'aⁿ juu, ticaluiit'maⁿñeti cha'xjeⁿ nquii ts'aⁿ na jñom juu.
43013017	Xeⁿ cwila'no̱ⁿ'yo' ñ'oommeiⁿ' ndo' cwil'a'yo' na ljo', nntio'naaⁿñe Ty'o̱o̱ts'om 'o.
43013018	’Nchii matsjo̱o̱ ñ'oomwaa' cantyja 'naⁿ'yo' na cha'tsondyo'. Mantyjiiya chiuu n'om' 'o na jnda̱ tjeii'ndyo̱. Ee maxjeⁿ macaⁿna' na catseicanda̱a̱'ñena' ñ'oom' Ty'o̱o̱ts'om na teiljeii. Matsona': “Manquii na macwa' ñ'eⁿndyo̱ malcwe' nacjoya.”
43013019	Je' matsjo̱o̱ya ñ'oomwaa' nda̱a̱'yo' cwii tjo̱o̱cheⁿ na nluii na ljo', cha quia na nntseicanda̱a̱'ñena' nlayu'yo' na ja cwiluiindyo̱ manquiiti na jnda̱ tsjo̱o̱ nda̱a̱'yo'.
43013020	Ñ'oom na mayuu'cheⁿ matsjo̱o̱ nda̱a̱'yo'. 'Ñeeⁿ juu na matseiljo ts'aⁿ na majño̱o̱ⁿya, ja matseiljo tsaⁿ'ñeeⁿ. Ndo' 'ñeeⁿ juu na matseiljo ja, matseiljo tsaⁿ'ñeeⁿ nqueⁿ na jñoom ja.
43013021	Jnda̱ na tso Jesús ñ'oomwaa', sei'ndaa'na' ntyjeeⁿ, ndo' ndyeyu tjei'yuu'ñê nda̱a̱yâ. Tsoom: —Ñ'oom na mayuu'cheⁿ matsjo̱o̱ nda̱a̱'yo', cwiindyo' 'o nñequiaa cwenta ja.
43013022	Quia jo' jâ nn'aⁿ na cwilajomndyô̱ ñ'eⁿñê tyonty'iaa ntyja̱a̱yâ nda̱a̱yâ. Ee ticala'no̱o̱ⁿ'â 'ñeeⁿ cwiindyo̱ jâ na matsoom na luaa' nnts'aa.
43013023	Xjeⁿ'ñeeⁿ ja Juan na jeeⁿ candya' ts'om Jesús, mawacatya̱ⁿ nacañom'm na cwicwaa'â.
43013024	Ndo' Simón Pedro s'o̱o̱ l'o̱o̱ⁿ no̱o̱ⁿ na cwax'a̱ 'ndyoo Jesús cwaaⁿ cwiindyo̱ jâ na nñequiaa cwenta jom.
43013025	Jo' chii seintyjo̱ndyo̱ jo ndo' jndya Jesús, tax'a̱ya nnoom, tsjo̱o̱: —Aa ndi' Ta, ¿'ñeeⁿ cwii jâ na nnts'aa na ljo'?
43013026	T'o̱o̱ⁿ no̱o̱ⁿ, tsoom: —Majuu ts'aⁿ na nnom nñequiaya cwii taⁿ' tyoo' xjeⁿ na jnda̱ seicanda'a juuna'. Ndo' quia na jnda̱ seicanaⁿ'aⁿ tyoo'ñeeⁿ tquiaaⁿ juuna' nnom Judas Iscariote, jnda Simón.
43013027	Ndo' Judas, jnda̱ na to'ñoom taⁿ' tyoo'ñeeⁿ, mana tuo̱ Satanás quii' ts'oom. Ndo' tso Jesús nnoom: —Queⁿndyu' ts'iaaⁿ na nntsa'.
43013028	Sa̱a̱ meiⁿcwiindyo̱ jâ na meindyuaandyô̱ nacañoom' meiⁿsa ñ'eⁿñê tîcala'no̱o̱ⁿ'â chiuu na luaa' ñ'oom tsoom.
43013029	Ndo' ee na manquiuuyâ na Judas maleiñ'oom tjaⁿche na ñjom s'om na cwiwil'uee'ndyô̱, jo' chii nt'omndyo̱ jâ jla'tiuuyâ na ñe'catso Jesús nnoom na catseijnaaⁿ ljo'tindyo na macaⁿna' na nleil'uee'ndyô̱ na waa xuee, oo quiaaⁿ cwantindyo nda̱a̱ ndyeñeeⁿ'.
43013030	Ndo' jnda̱ na tcwa' Judas tyoo'ñeeⁿ, mañoom' jlueeⁿ'eⁿ. Juu xjeⁿ'ñeeⁿ jnda̱ teijaaⁿ.
43013031	Jnda̱ na jlui' Judas quii'ntaaⁿyâ, matso Jesús nda̱a̱yâ: —Je' ja na cwiluiindyo̱ ts'aⁿ na jnaⁿ cañoom'luee, manntseit'maaⁿ'ñena' ja. Ndo' cantyja 'naaⁿ' ljo' na manntjo̱ⁿya nntseit'maaⁿ'ñena' Ty'o̱o̱ts'om.
43013032	Ndo' xeⁿ nntseit'maaⁿ'ñena' jom cantyja na manntjo̱ⁿ, quia jo' mati cantyja 'naaⁿ' jo' nntseit'maaⁿ'ñê ja na cwiluiindyo̱ ts'aⁿ na jnaⁿ cañoom'luee, ndo' tyuaa' nnts'aaⁿ na ljo'.
43013033	'O ntseindaaya na jeeⁿ wi' ts'o̱o̱ⁿya, chjootindyo cwii m'aaⁿya ñ'eⁿndyo'. Nl'ue'yo' ja, ndo' cha'xjeⁿ tsjo̱o̱ya nda̱a̱ nc'iaa'yo' nn'aⁿ judíos, je' mati matsjo̱o̱ nda̱a̱' 'o: 'O xocanda̱a̱ nntsquie'cañom'yo' yuu na nncjo̱.
43013034	Cwii ñ'oom xco na matsa̱'ntjomna' mañequiaya nda̱a̱'yo', na c'om'yo' na wi' n'om'yo' nc'iaa'yo'. Cha'xjeⁿ na m'aaⁿya na candya' ts'o̱o̱ⁿya 'o, malaa'ti' c'om' 'o na wi' n'om' nc'iaa'yo'.
43013035	Na nl'a'yo' na ljo' nla'no̱ⁿ' cha'tsondye nn'aⁿ na 'o cwiluiindyo' nn'aⁿ na cwilajomndyo' ñ'eⁿndyo̱, xeⁿ m'aⁿ'yo' na wi' n'om' nc'iaa'yo'.
43013036	Tax'eeñe Simón Pedro nnoom. Matso: —Ta, ¿yuu wja'yu'? T'o̱ Jesús, matsoom nnom: —Cantyja na nntjo̱ⁿ je' 'u xocanda̱a̱ nntseijomndyu', sa̱a̱ mati 'u nncue'ntyjo̱ nntjom' na ljo'.
43013037	Matso Pedro nnoom: —Ta, ¿chiuu na xocanda̱a̱ nntseijomndyo̱ je' ljo' na nntjom'? Tints'aa meiiⁿ quio jo' c'io̱.
43013038	T'o̱ Jesús, matsoom nnom: 'U matsei'tiuu' na nñequiaandyu' na nnc'io' cantyja 'naⁿya. Ñ'oom na mayuu'cheⁿ matsjo̱o̱ njom', cwii tjo̱o̱cheⁿ na nntseixuaa caxtijndyo na jaawixuee, sa̱a̱ 'u jnda̱ ndyee ndii' macwji'ndyu' cantyja 'naⁿya.
43014001	Tiñe'quiandyo' na nntseiñ'eeⁿ'ñena' n'om'yo'. Cala'yu'yo' ñ'eⁿ Ty'o̱o̱ts'om ndo' mati cala'yu'yo' ñ'eⁿndyo̱ ja.
43014002	Naquii' waa' Tsotya̱ya jndye joo niom yuu na ya nnc'om nn'aⁿ. Xeⁿ nchii na luaa' waa, jnda̱ tsjo̱o̱ nda̱a̱'yo'. Manncjo̱ na nntseijndaa'ndyo̱ joona' na nleil'uee'ndyo'.
43014003	Ndo' na jo̱ na nntseijndaa'ndyo̱ yuu na nnc'om'yo', nndyo̱lcwa̱'nnda'a na nncjo̱cho̱ 'o yuu na m'aaⁿya, cha yuu na mac'a̱ⁿya, majo' nnc'om'yo'.
43014004	Ndo' 'o manquiu'yo' yuu na majo̱ ndo' mati cwita'jnaⁿ'yo' nato.
43014005	Matso Tomás nnoom: —'U Ta, ticaliuuyâ yuu wja', jo' chii ¿chiuu ya na nla'no̱o̱ⁿ'â yuu waa nato'ñeeⁿ?
43014006	T'o̱ Jesús, matsoom nnom: —Ja cwiluiindyo̱ nato, ndo' ñ'oom na mayuu', ndo' na tijoom cwintycwii na wando' ts'aⁿ. Ñequii'cheⁿ cantyja 'naⁿ ja jo' na nnda̱a̱ nncuee' ts'aⁿ na m'aaⁿ Tsotya̱ya.
43014007	Xeⁿ na cwila'no̱ⁿ'yo' 'ñeeⁿ cwiluiindyo̱, quia jo' mati nla'no̱ⁿ'yo' cantyja 'naaⁿ' Tsotya̱. Na je' na cwii wjaatina' nc'e na cwita'jnaⁿ'yo' ja, mati cwita'jnaⁿ'yo' jom, ndo' jnda̱ nty'ia'nda̱a̱'yo' jom.
43014008	Matso Felipe nnoom: —Ta, quiaa' na nnty'iaanda̱a̱yâ Tsotye', quialjo'cheⁿ nljoya n'o̱o̱ⁿyâ.
43014009	T'o̱ Jesús nnom: —Chiuu sa 'u Felipe, jaach'ee xuee m'aaⁿya ñ'eⁿndyo', ¿aa maxjeⁿ ticwajnaⁿ' ja? Ts'aⁿ na jnda̱ nty'iaa' ja, mati jnda̱ nty'iaaⁿ'aⁿ Tsotya̱. ¿Chiuu na matsu': “Quiaa' na nnty'iaanda̱a̱yâ Tsotye'”?
43014010	¿Aa ticatseiyu' na ljo'yu cwiluiindyo̱ ñequio Tsotya̱ya, ndo' jom ljo'yu cwiluiiñê ñ'eⁿndyo̱ ja? Ñ'oom na matseina̱ⁿya nda̱a̱'yo', nchii matseina̱ⁿya joona' cantyja 'naaⁿ' na jndo̱' ts'o̱o̱ⁿ nnco̱. Nquii Tsotya̱ na ñequii'cheⁿ m'aaⁿñê ñ'eⁿndyo̱, nqueⁿ mach'eeⁿ ts'iaaⁿ 'naaⁿ'aⁿ cantyja 'naⁿya.
43014011	Cala'yu'yo' na ljo'yu cwiluiindyo̱ ñequio Tsotya̱, ndo' Tsotya̱ya ljo'yu cwiluiiñê ñ'eⁿndyo̱ ja. Xeⁿ tileicala'yu'yo' na ljo', sa̱a̱ quiandyo' na nla'yu'yo' ñ'eⁿndyo̱ cantyja 'naaⁿ mañejoo ts'iaaⁿmeiiⁿ na mats'aa.
43014012	Ñ'oom na mayuu'cheⁿ matsjo̱o̱ nda̱a̱'yo', 'ñeeⁿ juu ts'aⁿ na matseiyu' ñ'eⁿndyo̱, mañejoo ts'iaaⁿ na mats'aa nnts'aaⁿ. Hasta jndaticheⁿ ts'iaaⁿ nnts'aaⁿ, nc'e na majo̱ na m'aaⁿ Tsotya̱ya.
43014013	Ndo' meiⁿcwi'ñeeⁿcheⁿ ñ'oom na nntaⁿ'yo' nnom Tsotya̱ ñequio xueya, jo' jo' nñequia cha na catseit'maaⁿ'ñena' jom cantyja 'naⁿ ja na cwiluiindyo̱ Jnaaⁿ.
43014014	Cha'tso na cwitaⁿ'yo' ñequio xueya, jo' jo' nnts'aa.
43014015	’Xeⁿ m'aⁿ'yo' na jnda nquiu'yo' ja, quia jo' cala'canda̱'yo' ñ'oom na matsa̱'ntjo̱ⁿ.
43014016	Ndo' ja nlcaaⁿ'a nnom Tsotya̱ya na nñequiaaⁿ cwiicheⁿ na nnteijndeii 'o, nquii Espíritu na cwiluiiñe na mayuu' na ñequii'cheⁿ nnc'oomñe ñ'eⁿndyo'.
43014017	Nn'aⁿ na m'aⁿ cantyja 'naaⁿ' tsjoomnancue xocanda̱a̱ nnto'ñoomna jom, ee tyoonty'iaana jom, meiⁿ ticata'jnaaⁿ'na jom. Sa̱a̱ 'o cwita'jnaⁿ'yo' jom, ee m'aaⁿñê naquii' n'om'yo', ndo' ñequii'cheⁿ nnc'oomñê ñ'eⁿndyo'.
43014018	Tixoca'ndiya 'o na macanda̱, maxjeⁿ nncwja̱nnda'a na m'aⁿ'yo'.
43014019	Mawaa xjeⁿ na nla'cuee' nn'aⁿ ja, ndo' jnda̱ jo' taxocanty'iaana ja. Sa̱a̱ ñ'eⁿndyo' 'o ñequii'cheⁿ na nnc'o̱o̱ⁿya, ee nc'e na nncwando̱'xco̱, jo' chii mati 'o nlaxmaⁿ'yo' na ticantycwii na nntando'yo'.
43014020	Quia na jnda̱ tue'ntyjo̱ xjeⁿ'ñeeⁿ nla'no̱ⁿ'yo' na m'aaⁿya ñ'eⁿ Tsotya̱, ndo' 'o m'aⁿ'yo' ñ'eⁿndyo̱, ndo' ja m'aaⁿya ñ'eⁿndyo'.
43014021	'Ñeeⁿ juu na matseiljo ñ'oom na matsa̱'ntjo̱ⁿ ndo' matseicanda̱ joona', tsaⁿ'ñeeⁿ jnda ntyjeeⁿ ja. Ndo' 'ñeeⁿ juu na jnda ntyjii ja, nquii Tsotya̱ya candya' ts'oom juu. Ndo' mati ja candya' ts'o̱o̱ⁿya juu, ndo' m'mo̱o̱ⁿya cantyja 'naⁿya nnom.
43014022	Tsaⁿ na jndyu Judas, sa̱a̱ nchii Judas Iscariote, matso: —Ta, ¿chiuu na cwe' nda̱a̱ jâ m'mo̱ⁿ' cantyja 'naⁿ' sa̱a̱ nda̱a̱ nn'aⁿ tsjoomnancue xocatsa' na ljo'?
43014023	T'o̱ Jesús nnom, matsoom: —'Ñeeⁿ juu na jnda ntyjii ja maxjeⁿ nntseiñ'oom'ñe ñ'oom na maqua̱ⁿ. Nnc'oom Tsotya̱ na candya' ts'oom tsaⁿ'ñeeⁿ, ndo' nntsquia̱caño̱o̱ⁿyâ juu. Nnc'o̱o̱ⁿyâ ñ'eⁿñe.
43014024	'Ñeeⁿ juu na ticajnda ntyjii ja, tsaⁿ'ñeeⁿ tiñe'catseicana̱a̱ⁿ ñ'oom na mañequiaya. Ndo' ñ'oom na matseina̱ⁿ nda̱a̱'yo' nchii ñ'oom 'ndyo̱ nnco̱ya. Matseixmaⁿna' ñ'oom 'ndyoo Tsotya̱ya ee jom jñoom ja quii'ntaaⁿ'yo'.
43014025	’Ñ'oommeiⁿ' matseina̱ⁿ nda̱a̱'yo' yocheⁿ na ndicwaⁿ m'aaⁿndyo̱ ñ'eⁿndyo'.
43014026	Sa̱a̱ ja nlcaaⁿ'a nnom Tsotya̱ya na njñoom Espíritu Santo na nnteijndeii 'o. Juu m'mo̱ⁿti ñ'oom nda̱a̱'yo' na macaⁿna' na nliu'yo'. Ndo' nnts'aa na nncjaañjoom' n'om'yo' cha'tso ñ'oom na jnda̱ ñetsjo̱o̱ nda̱a̱'yo'.
43014027	’Ja tjaa'naⁿ ñomtiuu tseixmaⁿya. Mañequiaya na cala'xmaⁿ'yo' juuna' naquii' n'om'yo'. Juu na mañequia na cwicanda'yo' t'maⁿti tseixmaⁿna', nchiiti juu na tjaa ñomtiuu c'om nn'aⁿ na mañequiaa tsjoomnancue. Tiñe'quiandyo' na nntseiñ'eeⁿ'ñena' n'om'yo' ljo' cwii nntjom'yo' meiⁿ tila'catyuendyo'.
43014028	Jnda̱ jndye'yo' na tsjo̱o̱ nda̱a̱'yo', majo̱, sa̱a̱ nndyo̱nnda'a na m'aⁿ'yo'. Xeⁿ na mayuu' jnda nqiu'yo' ja, quia jo' nñequiaana' na neiⁿ'yo' meiiⁿ na tsjo̱o̱ na majo̱ ee na m'aaⁿ Tsotya̱ya jo̱. Jom t'maⁿti cwiluiiñê, nchiiti ja.
43014029	Ndo' je' cwitjo̱o̱cheⁿ na nluii na ljo' matsjo̱o̱ya nda̱a̱'yo', cha quia na jnda̱ tue'ntyjo̱ juuna' quia jo' nla'yu'yo'.
43014030	’Tajndye cwimatseina̱ⁿtya̱ya ñ'eⁿndyo', ee mandyo nquii na cwiluiitquieñe quii' n'om nn'aⁿ tsjoomnancuewaañe. Sa̱a̱ tjaa meiⁿcwii na matseixmaⁿya na juu jo' nnda̱a̱ nleil'uee'ñe na cat'uiina' ja.
43014031	Sa̱a̱ cha nnc'ooliu nn'aⁿ tsjoomnancue na m'aaⁿya na candya' ts'o̱o̱ⁿya Tsotya̱, ndo' na matseicanda̱a̱'ndyo̱ cha'tso na matsa̱'ntjoom ja, mañequiaandyo̱ na nnc'io̱. Quicantyja'yo', cjaaya, caluii'a ñjaaⁿñe.
43015001	’Ja cwiluiindyo̱ ts'o̱o̱ ntjom na mayuu' ndo' Tsotya̱ya cwiluiiñê ts'aⁿ na mateix'ee juuna'.
43015002	Matyjeeⁿ meiⁿnquia l'o̱ ts'o̱o̱'ñeeⁿ na tyool'ana' ta̱. Sa̱a̱ ticwii l'o̱ ts'o̱o̱'ñeeⁿ na cwil'ana' ta̱, matyjeeⁿ nqueⁿna' cha majndyeti ta̱ cal'ana'.
43015003	Mati joo ñ'oom na ma'mo̱o̱ⁿ nda̱a̱'yo' maqueⁿlju'na' n'om'yo' cha ya nl'a'yo' ts'iaaⁿ 'naⁿya.
43015004	Jo' chii caljoo'ndyo'tyeⁿ'yo' cantyja 'naⁿya, cha'xjeⁿ macwiljoo'ndyo̱tya̱ⁿya ñ'eⁿndyo'. Ee cha'xjeⁿ ts'o̱ ts'o̱o̱ xonda̱a̱ nnts'aa cheⁿnquiina' ta̱ xeⁿ ticat'uiina' nquii ts'o̱o̱, majo'ti cantyja 'naⁿ'yo', meiⁿ xocats'aana' na nncue' ta̱ nl'a'yo' xeⁿ ticaljoo'ndyo' cantyja 'naⁿya.
43015005	’Ja cwiluiindyo̱ x'ee ts'o̱o̱, ndo' 'o cwiluiindyo' l'o̱ ts'o̱o̱. 'Ñeeⁿ cwii 'o na tyeⁿ matseijomñe cantyja 'naⁿya, ndo' na cwiljoo'ndyo̱ ñ'eⁿñe, tsaⁿ'ñeeⁿ jndye cha'cwijom ta̱ nncue' cantyja 'naaⁿ'aⁿ. Sa̱a̱ xeⁿ na nnto̱ⁿ'ñe cantyja 'naⁿya, tjaa'naⁿ ljo' cwii nnda̱a̱ nnts'aa.
43015006	'Ñeeⁿ juu na ticaljoo'ñe cantyja 'naⁿya, nntquie'na' juu cha'xjeⁿ cwityeⁿnquie' l'o̱ ts'o̱o̱, ndo' jo' jo' cwicaaⁿna'. Jnda̱ chii cwicajñeeⁿ' nn'aⁿ l'o̱o̱'ñeeⁿ, cwitioomna joona' quii' chom.
43015007	’Xeⁿ cwila'jomndyo'tyeⁿ'yo' cantyja 'naⁿya, meiⁿ ticatsuu' n'om'yo' ñ'oom na mañequiaya, quia jo' cataⁿ'yo' nnom Ty'o̱o̱ts'om cha'tso na l'ue n'om'yo', ndo' nñequiaaⁿ.
43015008	Luaa waa na matseit'maaⁿ'ñena' Tsotya̱ya, na cantyja 'naⁿ'yo' jndye ta̱ nncue'. Ee laa'ti' m'mo̱ⁿna' na mayuu'cheⁿ cwila'xmaⁿ'yo' nn'aⁿ na cwila'jomndyo' ñequio ñ'oom na mañequia.
43015009	Cha'xjeⁿ juu Tsotya̱ya candya' ts'oom ja, mati ja candya' ts'o̱o̱ⁿya 'o. Jo' chii caljoo'ndyo'tyeⁿ'yo' cantyja na m'aaⁿya na candya' ts'o̱o̱ⁿya 'o.
43015010	Ja matseicanda̱a̱'ndyo̱ ñ'oom na matsa̱'ntjom Tsotya̱, ndo' cwiljoo'ndyo̱ cantyja na candya' ts'oom ja. Ñequii'cheⁿ cala'canda̱'yo' ñ'oom na matsa̱'ntjo̱ⁿya 'o, ee na nl'a'yo' na ljo', nljoo'ndyo'tyeⁿ'yo' cantyja na candya' ts'o̱o̱ⁿya 'o.
43015011	’Ñ'oommeiiⁿ matseina̱ⁿya nda̱a̱'yo' cha nla'xmaⁿ'yo' na neiⁿ'yo' ñ'eⁿndyo̱ ndo' cha canda̱a̱'ya nnc'om'yo' na neiⁿ'yo'. Hasta quiaana' na waljoo'cheⁿ na neiⁿ'yo' na cwila'canda̱a̱'ndyo' yuu na matsa̱'ntjo̱ⁿya.
43015012	Luaa waa ñ'oom na matsa̱'ntjo̱ⁿ: C'om'yo' na wi' n'om'yo' nc'iaa'yo', cha'xjeⁿ m'aaⁿya na candya' ts'o̱o̱ⁿya 'o.
43015013	Tjaa'naⁿ cwii na t'maⁿti na ma'mo̱ⁿna' na wi' ts'om ts'aⁿ nc'iaa' cha'na juu ts'aⁿ na nñequiaañe na cue' cwentaa nc'iaa'.
43015014	'O cwiluiindyo' nc'iaya xeⁿ cwila'canda̱a̱'ndyo' na matsa̱'ntjo̱ⁿya 'o.
43015015	Je' tacatsjo̱o̱tya̱ya na 'o cwiluiindyo' moso. Ee ts'aⁿ na m'aaⁿ moso ticaljeiiⁿ ljo' matseijndaa'ñe patrom 'naaⁿ'aⁿ. Je' matsjo̱o̱ya na 'o cwiluiindyo' nn'aⁿ na ya ñ'oom ñ'eⁿndyo̱ ee jnda̱ tquiaya na caliu'yo' cha'tso ñ'oom na jnda̱ jndiiya 'ndyoo Tsotya̱ya.
43015016	'O nchii tjeii'ndyo' na nla'xmaⁿ'yo' cantyja 'naⁿya, nnco̱ tjeii'ndyo̱ 'o, ndo' jnda̱ ty'io̱ⁿya ts'iaaⁿ 'o na catsa'yo' ndo' cal'a'yo' yuu na ñenquii'cheⁿ nntseit'maaⁿ'ñena' Ty'o̱o̱ts'om. Ee na ljo' nl'a'yo' meiⁿquia ñ'oom na ntaⁿ'yo' nnom Tsotya̱ ñequio xueya, jom nñequiaaⁿ.
43015017	Luaa ñ'oom na matsa̱'ntjo̱ⁿya 'o: C'om'yo' na wi' n'om'yo' nc'iaa'yo'.
43015018	’Quia ticuee' n'om nn'aⁿ tsjoomnancue 'o, cala'no̱ⁿ'yo' na ja tyuaa'ti t'omna na ticuee' n'omna.
43015019	Xeⁿ cwila'xmaⁿ'yo' cantyja 'naaⁿ' tsjoomnancue, nn'aⁿ cwentaa'na' nnc'omna na neiiⁿna 'o cha'xjeⁿ na neiiⁿna nc'iaana, sa̱a̱ nc'e jnda̱ tjeii'a 'o quii'ntaaⁿna, jo' chii ticala'xmaⁿ'yo' cantyja 'naaⁿ' tsjoomnancue, ndo' jo' na jndoo nn'aⁿ 'o.
43015020	Cjaañjoom' n'om'yo' ñ'oom na jnda̱ ñetsjo̱o̱ nda̱a̱'yo', na juu ts'aⁿ na m'aaⁿ moso ticaluiit'maⁿñê cha'xjeⁿ nquii ts'aⁿ na matsa̱'ntjom jom. Nc'e na cwita'wi' nn'aⁿ ja, mati nnta'wi'na 'o. Ndo' xeⁿ cwila'canda̱a̱'ndyena ñ'oom na mañequiaya, quia jo' mati nla'canda̱a̱'ndyena ñ'oom na nñe'quia'yo'.
43015021	Cha'tso nmeiⁿ' nl'ana 'o cwe' nc'e na la'xmaⁿ'yo' cwentaya ee ticata'jnaaⁿ'na nqueⁿ na jñoom ja quii'ntaaⁿna.
43015022	’Xeⁿ nchii na jndyotseina̱ⁿya nda̱a̱na, quia jo' tixocwijndaa' na la'xmaⁿna jnaⁿ. Sa̱a̱ je' tixocanda̱a̱ nluena na ticaliuna na cwila'tjo̱o̱ndyena nnoom.
43015023	Ee 'ñeeⁿ juu na jndoo' ja, mati jndoo' tsaⁿ'ñeeⁿ nqueⁿ na cwiluiiñê Tsotya̱.
43015024	Tijoom ñes'aa cwiicheⁿ ts'aⁿ ts'iaaⁿ quii'ntaaⁿ nn'aⁿ cha'xjeⁿ ts'iaaⁿ na mats'aa. Xeⁿ na nchii ts'iaaⁿmeiⁿ' mats'aa, quia jo' tixocwijndaa' na cwila'tjo̱o̱ndyena nnoom, sa̱a̱ je' meiiⁿ na jnda̱ ñenty'iaana ts'iaaⁿ na mats'aa cantyjati xjeⁿ na to̱'a, m'aⁿna na jndoona ja ndo' mati nqueⁿ na cwiluiiñê Tsotya̱.
43015025	Sa̱a̱ luaa' waa cha catseicanda̱a̱'ñena' ñ'oom na teiljeii naquii' ljeii na cwilei'ñ'omna na matsa̱'ntjomna', na matsona': “Jndoona ja meiiⁿ tjaa'naⁿ cwii nnom cantyja 'naⁿya na matseijndaa'ñena' na nl'ana na ljo'.”
43015026	’Ja nlcaaⁿ'a nnom Tsotya̱ na cajñoom Espíritu na cwiluiiñe na mayuu' naquii' n'om'yo'. Quia na jnda̱ tyjeeⁿ'eⁿ nncwji'yuu'ñê cantyja 'naⁿya.
43015027	Ndo' mati 'o nntjei'yuu'ndyo' cantyja 'naⁿya, ee m'aⁿ'yo' ñ'eⁿndyo̱ xjeⁿ na to̱'jndya̱a̱ ts'iaaⁿmeiiⁿ.
43016001	Matso Jesús: —Ñ'oommeiⁿ' jnda̱ seina̱ⁿ cantyja 'naⁿya nda̱a̱'yo' cha tintseiquiaana' 'o.
43016002	Ee nntjeii' nn'aⁿ judíos 'o naquii' lan'om 'naaⁿna. Ndo' manncue'ntyjo̱ xjeⁿ na meiⁿquiandyo ts'aⁿ na nntseicuee' cwii 'o nntseitiuutoom na mandi'ntjoom nnom Ty'o̱o̱ts'om na ljo' nnts'aaⁿ.
43016003	Nmeiiⁿ' nl'ana cwe' nc'e tîcala'no̱ⁿ'na cantyja 'naaⁿ' Tsotya̱, meiⁿ cantyja 'naⁿ ja.
43016004	Sa̱a̱ jnda̱ tsjo̱o̱ya ñ'oommeiⁿ' nda̱a̱'yo' cha quia na nncue'ntyjo̱ xjeⁿ'ñeeⁿ nncjaañjoom' n'om'yo' ñ'oom na jnda̱ tsjo̱o̱ nda̱a̱'yo'. ’Tîcatsjo̱o̱ ñ'oommeiⁿ' nda̱a̱'yo' quia na to̱'jndya̱a̱ ts'iaaⁿ na maleiñ'o̱ⁿya nc'e m'aaⁿya ñ'eⁿndyo'.
43016005	Sa̱a̱ je' majo̱lcwa̱'a na m'aaⁿ nqueⁿ na jñoom ja quii'ntaaⁿ'yo', ndo' meiⁿcwii 'o tyoowaxe' no̱o̱ⁿ yuu jo̱.
43016006	Sa̱a̱ cwe' ee na tsjo̱o̱ ñ'oommeiⁿ' nda̱a̱'yo', jo' na jeeⁿ ndya' chjoo' n'om'yo'.
43016007	Sa̱a̱ ñ'oom na mayuu' matsjo̱o̱ya nda̱a̱'yo', maxjeⁿ nnteijndeiitina' 'o xeⁿ jo̱ya. Ee xeⁿ ticjo̱, nqueⁿ na nnteijneiⁿ 'o ndo' na nñequiaaⁿ na t'maⁿ n'om'yo' tixocwjee'cañoom 'o. Ndo' na nncjo̱, njño̱o̱ⁿya jom na nñoom na m'aⁿ'yo'.
43016008	Ee quia na jnda̱ tyjee'cañoom, nnts'aaⁿ na nlco'tiana' nquiu nn'aⁿ na la'xmaⁿna jnaⁿ ndo' na cala'no̱ⁿ'na na c'omna cantyja na maty'iomyana' ndo' na nncu'xeⁿ Ty'o̱o̱ts'om joona.
43016009	M'mo̱o̱ⁿ na la'xmaⁿ nn'aⁿ jnaⁿ cwe' nc'e na tiñe'cala'yu'na ñ'eⁿndyo̱.
43016010	Ndo' m'mo̱o̱ⁿ chiuu waa na maty'iomyana' na c'omna nc'e jo̱ na m'aaⁿ Tsotya̱ ndo' taxocanty'iaatina ja.
43016011	M'mo̱o̱ⁿ chiuu na nncu'xeⁿ Ty'o̱o̱ts'om nn'aⁿ ee na jnda̱ tu'xeⁿñe nquii na cwiluiitquieñe tsjoomnancuewaañe.
43016012	’Ndo' niom jndye nt'omcheⁿ ñ'oom na macaⁿna' na catsjo̱o̱ya nda̱a̱'yo', sa̱a̱ tileicala'no̱ⁿ'yo' joo ñ'oom'ñeeⁿ je'.
43016013	Sa̱a̱ quia na nncwjee'cañoom juu Espíritu na cwiluiiñe na mayuu', juu nncjaa'mo̱ⁿ nda̱a̱'yo' cha'tso ñ'oom na mayuu' ee nchii nntseineiⁿ cantyja 'naaⁿ' nquii, nntseineiⁿ ticwii cwii ñ'oom na mandii na matseineiⁿ Ty'o̱o̱ts'om. Ndo' m'mo̱ⁿ nda̱a̱'yo' 'naⁿ na quia nluii.
43016014	Juu nntseit'maaⁿ'ñe ja, ee nnco'ñom cha'tso ñ'oom na ñe'catseicandiiya 'o, ndo' m'mo̱ⁿ joona' nda̱a̱'yo'.
43016015	Cha'tso na matseixmaⁿ cwentaa' Tsotya̱ya macwentaya joona'. Cwe' nc'e jo' na tsjo̱o̱ na nnco'ñom juu Espíritu cha'tso ñ'oom na ñe'catseicandiiya 'o ndo' m'mo̱ⁿ joona' nda̱a̱'yo'.
43016016	’Chjootindyo cwii ñ'a̱ⁿtya̱ ñ'eⁿndyo', ndo' jnda̱ jo' taxocanty'ia'yo' ja. Ndo' nda̱nquia chjootindyo cwii nnty'ia'ti'yo' ja, cwe' nc'e nncjo̱ na m'aaⁿ Tsotya̱.
43016017	Jnda̱ tsoom ñ'oommeiⁿ' cwantindyô̱ jâ nn'aⁿ na cwila'jomndyô̱ ñ'eⁿñê ts'iaaⁿ na mach'eeⁿ l'uuyâ nda̱a̱ ntyja̱a̱yâ: —¿Chiuu ñeca'mo̱ⁿ ñ'oomwaa' na matseineiiⁿ nda̱a̱yâ, na chjootindyo cwii ñ'eⁿtyeeⁿ ñ'eⁿndyo̱, ndo' xeⁿ jnda̱cheⁿ taxocanty'iaa'ya jom, ndo' nda̱nquia jo' chjootindyo cwii nnty'iannda'a jom? Ndo' na tsoom cwe' nc'e na wjaⁿ na m'aaⁿ Tsotyeeⁿ.
43016018	L'uutya̱a̱yâ: —Juu ñ'oomwaa' na chjootindyo na tsoom, ¿ljo' ñe'ca'mo̱ⁿna'? Ticala'no̱o̱ⁿ'â ñ'oom na matseineiiⁿ.
43016019	Ndo' sei'no̱ⁿ' Jesús na ñe'cata'x'eendyo̱tya̱a̱yâ ñ'oomwaa' nnoom. Quia jo' matsoom nda̱a̱yâ: —¿Aa cwita'xe'yo' nda̱a̱ ntyjee'yo' cantyja ñ'oommeiⁿ' na matsjo̱o̱ na chjootindyo meiⁿ taxocanty'ia'yo' ja, ndo' nda̱nquiacheⁿ na chjootindyo quia jo' nnty'ia'nnda'yo' ja?
43016020	Ñ'oom na mayuu'cheⁿ matsjo̱o̱ya nda̱a̱'yo', joo nn'aⁿ na m'aⁿ cantyja 'naaⁿ' tsjoomnancue, ñequio na neiiⁿna nnty'iaana ljo' nntjo̱ⁿ. 'Naⁿ na nntjo̱ⁿ nnts'aana' na 'o nntyuee'yo' na matseichjoo'na' n'om'yo', sa̱a̱ juu na chjoo' n'om'yo', xeⁿ jnda̱cheⁿ nntseicwaqueⁿna' na nnc'oom'yo' na neiⁿ'yo'.
43016021	Manquiu'yo' cwii yuscu quia manntseincuii, maquiina' juu, cwe' ee jnda̱ tue'ntyjo̱ xjeⁿ na nntseincuii. Sa̱a̱ quia na jnda̱ tuiiñe yu'ndaa, cwitsuu' ts'oom na tquiina' jom, ee m'aaⁿ na neiiⁿ'eⁿ na jnda̱ tuiiñe yu'ndaa.
43016022	Maluaa' matseijomna' 'o. Je' m'aⁿ'yo' na chjoo' n'om'yo', sa̱a̱ quia na nnty'iannda'a 'o, quia ljo'cheⁿ nñequiaana' na neiⁿ'yo'. Ndo' xjeⁿ'ñeeⁿ meiⁿcwii ts'aⁿ xocanda̱a̱ nncwji' na neiⁿ'yo'.
43016023	’Juu xuee'ñeeⁿ, taxocaⁿna' na nnta'xe'ti'yo' ñ'oom no̱o̱ⁿ. Ñ'oom na mayuu'cheⁿ matsjo̱o̱ nda̱a̱'yo', cha'tso na ntaⁿ'yo' nnom Tsotya̱ya cha catseit'maaⁿ'ñena' ja, jo' nñequiaaⁿ na nnda'yo'.
43016024	Hasta xjeⁿ je'cheⁿ tyoocaⁿna' na candu'yo' na catseit'maaⁿ'ñena' ja joo ñ'oom na nntaⁿ'yo' nnoom. Sa̱a̱ je' cal'a'yo' na ljo' quia jo' nnto'ñoom'yo' ñ'oom na cwilaty'oondyo', cha nñequiaana' na canda̱a̱'ya na neiⁿ'yo'.
43016025	’Jnda̱ seina̱ⁿ ñ'oommeiⁿ' nda̱a̱'yo' na cwe' tjañoom'. Sa̱a̱ manncue'ntyjo̱ xjeⁿ na taxocatseina̱ⁿ nda̱a̱'yo' ñ'oom na cwe' wjaañoom', ee nntseina̱ⁿ nda̱a̱'yo' ñ'oom na ndyeyu cantyja 'naaⁿ' Tsotya̱.
43016026	Ndo' juu xjeⁿ'ñeeⁿ, nntaⁿ'yo' nnoom ñequio xueya cha catseit'maaⁿ'ñena' ja. Ndo' quia ljo'cheⁿ meiⁿ taxocaⁿna' na nntseity'oondyo̱ nnom jom na nñequiaaⁿ ñ'oom na cwitaⁿ'yo',
43016027	ee manquiiti Tsotya̱ya m'aaⁿ na candya' ts'oom 'o, nc'e na jnda nquiu'yo' ja ndo' jnda̱ macwilayu'yo' na jnaaⁿya na m'aaⁿ.
43016028	Ja jnaaⁿya na m'aaⁿ, tyja̱'caño̱o̱ⁿya tsjoomnancuewaa. Ndo' je' je' ma'ndiya juuna' na manncjo̱lcwa̱'a na m'aaⁿ.
43016029	Quia jo' jâ nn'aⁿ na cwilajomndyô̱ ñ'eⁿñê l'uuyâ: —Je' ndyeyu matsei'neiⁿ', nchii cwe' ñ'oom na wjaañoom'.
43016030	Je' macwila'no̱o̱ⁿ'â na 'u cha'tso ntyji' meiⁿ ticaⁿna' na nnta'x'a̱a̱tya̱a̱yâ njom'. Jo' chii cwilayuu'â na mayuu' na jnaⁿ' na m'aaⁿ Ty'o̱o̱ts'om.
43016031	T'o̱ Jesús nda̱a̱yâ, matsoom: —Je' cwila'tiuu'yo' na cwilayu'yo'.
43016032	Sa̱a̱ manncue'ntyjo̱ xjeⁿ, ndo' je' cwiwe'ntyjo̱na' na nnt'oom'ndyo'. Cwii ndo' cwiindyo' nntsa'yo' na waa w'a'yo' ndo' n'ndye'yo' ja na ñenco̱. Sa̱a̱ tiñenco̱ m'aaⁿya, ee nquii Tsotya̱ya m'aaⁿñê ñ'eⁿndyo̱.
43016033	Jnda̱ seina̱ⁿya ñ'oommeiⁿ' nda̱a̱'yo' cha cantyja na cwilajomndyo' ñ'eⁿndyo̱ meiⁿcwii ñomtiuu tanc'oom. Ñequii' nawi' nntjom'yo' na m'aⁿ'yo' tsjoomnancue, sa̱a̱ c'om't'maaⁿ'ndyo' n'om'yo', ee jnda̱ jnaⁿndyo̱ ñequio juu na matseixmaⁿ tsjoomnancue.
43017001	Jnda̱ na seineiⁿ Jesús ñ'oommeiⁿ', jlunda̱a̱ñê cañoom'luee. Matsoom: —Tsotya̱ya, jnda̱ tue'ntyjo̱ na nluii cha'tso na teijndaa' cantyja 'naⁿya. Je' catseit'maaⁿ'ndyu' ja na cwiluiindyo̱ Jnda', cha mati ja nntseit'maaⁿ'ndyo̱ 'u.
43017002	Ee 'u jnda̱ tqueⁿ' na waa na jndo̱ na matseixmaⁿya jo nda̱a̱ cha'tso nn'aⁿ tsjoomnancue na ticwii cwii ts'aⁿ na mañequiaa' l'o̱o̱ya na nñequiaya na tseixmaⁿ na ticantycwii na wando'.
43017003	Luaa waa na nntseixmaⁿ ts'aⁿ na ticantycwii na wando' añmaaⁿ'aⁿ, na catsei'no̱o̱ⁿ'o̱ⁿ na ñenncu'cheⁿ' cwiluiindyu' Ty'o̱o̱ts'om na mayuu' ndo' mati na ja Jesús cwiluiindyo̱ Cristo na jñom' ja quii'ntaaⁿ nn'aⁿ tsjoomnancue.
43017004	’Ja jnda̱ seit'maaⁿ'ndyo̱ 'u quii'ntaaⁿ nn'aⁿ tsjoomnancue. Ndo' majnda̱ mamañequiaandyo̱ na c'io̱ cwentaa nn'aⁿ, mañejuu ts'iaaⁿ'ñeeⁿ na tquiaa' no̱o̱ⁿ na cats'aa.
43017005	Ndo' je' je' 'u Tsotya̱ya, catseit'maaⁿ'ndyu' ja cha'xjeⁿ na cwiluiit'maⁿndyu' yuu na m'aaⁿ', na juu jo' matseixmaⁿya ñ'eⁿndyu' cwii tjo̱o̱cheⁿ na nncuaa tsjoomnancue.
43017006	’Nda̱a̱ nn'aⁿ na m'aⁿ tsjoomnancue na tquiaa' joona l'o̱o̱, jnda̱ t'mo̱o̱ⁿya chiuu cwiluiindyu'. Tyom'aⁿna cwenta', ndo' tquiaa' na cwila'xmaⁿna cwentaya. Joona cwila'wena ñ'oom naya 'naⁿ' ndo' cwila'canda̱na juuna'.
43017007	Ndo' macwila'no̱ⁿ'na na cha'tso na cwicanda̱a̱ mats'aa, ñenncu' tquiaa' na matseixmaⁿya na ljo'.
43017008	Ee ñ'oom na tsu' no̱o̱ⁿya, jnda̱ tquia joona' nda̱a̱na. Ndo' joona jnda̱ to'ñoomna ñ'oom'ñeeⁿ. Cwila'no̱ⁿ'na na mayuu'cheⁿ jnaaⁿya na m'aaⁿ', ndo' cwila'yu'na na 'u jñom' ja quii'ntaaⁿ nn'aⁿ.
43017009	’Macaⁿ'a naya njom' cantyja 'naaⁿna, nchii cantyja 'naaⁿ nn'aⁿ tsjoomnancue. Ja macaⁿ'a na cateijndei' joo na jnda̱ tquiaa' l'o̱o̱ya, ee cwila'xmaⁿna cwenta'.
43017010	Cha'tsondye joona na la'xmaⁿna cwentaya, mati la'xmaⁿna cwenta'. Ndo' joona na la'xmaⁿna cwenta', mati la'xmaⁿna cwentaya, ndo' matseit'maaⁿ'ñena' ja cantyja 'naaⁿna.
43017011	’Je' taxoc'o̱o̱ⁿtya̱ tsjoomnancue, sa̱a̱ joo naⁿm'aⁿ' cwiljoo'ndyena juuna', ee ja jo̱nlcwa̱'a na m'aaⁿ'. 'U Tsotya̱ya na lju' cwiluiindyu', catsa' cwenta naⁿm'aⁿ na jnda̱ tquiaa' l'o̱o̱ ñequio juu najndeii na matsei'xmaⁿ' cha nnts'aana' ñe'cwii nla'xmaⁿna cha'xjeⁿ jaa ñe'cwii cwilaxmaaⁿya.
43017012	Yocheⁿ na tyom'aaⁿya naquii'ntaaⁿ naⁿm'aⁿ na jnda̱ tquiaa' l'o̱o̱, tyots'aa cwenta joona ñequio najndeii na matsei'xmaⁿ' nncu'. Ndo' meiⁿcwiindyena tîcatsuuñe, macanda̱ tsuuñe juu ts'aⁿ na matseixmaⁿ na catsuuñe, cha na catseicanda̱a̱'ñena' ñ'om' na teiljeii.
43017013	’Sa̱a̱ je' na nncjo̱lcwa̱'a na m'aaⁿ'. Ndo' matseina̱ⁿya ñ'oommeiiⁿ yocheⁿ na ndi m'aaⁿya tsjoomnancuewaañe, cha juu na m'aaⁿya na neiⁿya, canda̱a̱' nla'xmaⁿna juuna'.
43017014	Jnda̱ tquiaya ñ'oom naya 'naⁿ' nda̱a̱na, sa̱a̱ nn'aⁿ tsjoomnancue ticuee' n'om joona ee ticala'xmaⁿna cantyja 'naaⁿ' tsjoomnancue, cha'xjeⁿ ja meiⁿ ticatseixmaⁿya cantyja 'naaⁿ'na'.
43017015	Nchii macaⁿ'a na cwji' joona tsjoomnancue, sa̱a̱ na cwañom' joona ljo' na ñe'cats'aa tsaⁿjndii ñ'eⁿndyena.
43017016	Joona ticalaxmaⁿna cantyja 'naaⁿ' tsjoomnancue cha'xjeⁿ ja meiⁿ ticatseixmaⁿya cantyja 'naaⁿ'na'.
43017017	Queⁿ' joona na cwiluiindyena na lju' n'omna nc'e ñ'oom na mayuu'. Juuna' cwiluiiñena' na mayuu'.
43017018	Cha'xjeⁿ na jñom' ja na jndyo̱o̱ tsjoomnancue, mati majño̱o̱ⁿya joona na c'oocatjei'yuu'ndyena nda̱a̱ nn'aⁿ tsjoomnancue.
43017019	Ee nc'e joona maqua̱ⁿ cheⁿnnco̱ na lju' ts'o̱o̱ⁿ jo njom' cha mati nlqueⁿlju'na' n'omna nc'e ñ'oom na mayuu'.
43017020	’Ndo' nchii macanda̱ macaⁿ'a cantyja 'naaⁿ joo naⁿm'aⁿ'. Mati macaⁿ'a na cateijndei' joo nn'aⁿ na quia nla'yu' ñ'eⁿndyo̱ nc'e ñ'oom na quia nntjei'yuu'ndyena
43017021	cha ñe'cwii nla'xmaⁿna, cha'xjeⁿ 'u Tsotya̱ya ñe'cwii cwiluiindyu' ñ'eⁿndyo̱, ndo' ja ñe'cwii cwiluiindyo̱ ñ'eⁿndyu'. Ee na ljo' mati joona nnda̱a̱ nla'xmaⁿna na ñe'cwii cwiluiindyena ñequiondyo̱ jaa. Quia jo' nla'yu' nn'aⁿ tsjoomnancue na 'u jñom' ja.
43017022	Juu na tquiaa' na matseit'maaⁿ'ñena' ja, mati tquiaya jo' na cala'xmaⁿna, cha na ñe'cwii cala'xmaⁿna cha'xjeⁿ jaa ñe'cwii cwila'xmaaⁿya.
43017023	Ja m'aaⁿya ñ'eⁿndye joona, ndo' 'u m'aaⁿ' ñ'eⁿndyo̱ ja cha nnts'aana' na ñe'cwii cwila'xmaⁿna. Ndo' na ljo' nla'no̱ⁿ' nn'aⁿ na 'u jñom' ja, ndo' na candya' ts'om' joona cha'xjeⁿ na candya' ts'om' ja.
43017024	’'U Tsotya̱ya m'aaⁿ' na candya' ts'om' ja cwii tjo̱o̱cheⁿ na tqueⁿ' tsjoomnancue. L'ue ts'o̱o̱ⁿ na naⁿm'aⁿ' na jnda̱ tquiaa' l'o̱o̱ya, c'omna yuu na m'aaⁿya ñ'eⁿndyu'. Ee quia ljo'cheⁿ nnda̱a̱ juu na matseit'maaⁿ'ñena' ja na tquiaa' na matseixmaⁿya.
43017025	Tsotya̱ya 'u na cwiluiindyu' na maty'iomyana', nn'aⁿ na la'xmaⁿna cantyja 'naaⁿ' tsjoomnancue ticala'no̱ⁿ'na cantyja 'naⁿ', sa̱a̱ ja mawajnaⁿ'a 'u ndo' naⁿm'aⁿ' cwila'no̱ⁿ'na na 'u jñom' ja.
43017026	Jnda̱ t'mo̱o̱ⁿya cantyja 'naⁿ' nda̱a̱na, ndo' m'mo̱o̱ⁿtya̱ya jo' nda̱a̱na. Luaa' nnts'aa cha juu na m'aaⁿ' na candya' ts'om' ja, mati nlaxmaⁿna juuna'. Ndo' mati nnc'o̱o̱ⁿya ñ'eⁿndye joona.
43018001	Jnda̱ na seineiⁿ Jesús ñ'oommeiⁿ' nnom Ty'o̱o̱ts'om, mana jlueeⁿ'eⁿ jo' jo' ñ'eⁿndyô̱ jâ na cwilajomndyô̱ ñ'eⁿñê. Tei'ty'io̱o̱'â tsjo' Cedrón. Squia̱a̱yâ cwii joo yuu waa cwIi ntjom, jo' jo' santyjo̱o̱yâ na tjaqueⁿ'eⁿ.
43018002	Ndo' Judas, juu x'iaayâ na tquiaa cwenta jom, mati mantyjii jo' jo', ee majndye ndii' ñesaayâ jo' jo' ñ'eⁿ Jesús.
43018003	Quia jo' Judas'ñeeⁿ, to'ñoom cwii tmaaⁿ' sondaro ñ'eⁿ nt'om nn'aⁿ na cwindye'ntjom nda̱a̱ ntyee na cwiluiitquiendye, ndo' mañ'eeⁿ nt'om nn'aⁿ tmaaⁿ' fariseos. Tjachom naⁿ'ñeeⁿ jo' jo'. Ty'echona lioochom ndo' chom nlca ñ'eⁿ l'o̱ ts'iaaⁿ ntia'.
43018004	Ndo' Jesús, nc'e na mantyjeeⁿ cha'tso na mawaa xjeⁿ na nntjoom, tjacatjomñê naⁿ'ñeeⁿ. Tax'eeⁿ nda̱a̱na, matsoom: —¿'Ñeeⁿ juu cwil'ue'yo'?
43018005	T'o̱o̱na, jluena: —Cwil'ua̱a̱yâ Jesús na jnaⁿ Nazaret. Matsoom: —Maja luaa jo'. Ndo' mati Judas na tquiaa cwenta jom, mañ'eⁿ ñequio naⁿ'ñeeⁿ.
43018006	Ndo' quia tso Jesús: “Maja luaa jo'”, seilcwe'ntya'na' joona hasta xjeⁿ nomtyuaacheⁿ tquiaandyena.
43018007	Quia jo' tax'eeñennda' Jesús nda̱a̱na: —¿'Ñeeⁿ juu cwil'ue'yo'? Ndo' joona t'o̱o̱nnda'na nnoom: —Jesús tsaⁿ na jnaⁿ Nazaret.
43018008	T'o̱ Jesús nda̱a̱na: —Jnda̱ tsjo̱o̱ya, maja luaa jo'. Jo' chii xeⁿ ja cwil'ue'yo', ca'ndye'yo' naⁿm'aⁿ na nnc'oona.
43018009	Luaa' tuii cha catseicanda̱a̱'ñena' ñ'oom na tsoom quia seineiiⁿ nnom Tsotyeeⁿ. Tsoom: “Nn'aⁿ na jnda̱ tquiaa' l'o̱o̱ya, meiⁿcwiindye joona tîtseicatsuuya.”
43018010	Quia jo' Simón Pedro tjei'ñoomñê xjo na maleiñ'oom. Seiquiee'ñê ts'aⁿ na jndyu Malco. Tyjeeⁿ tsua'qui tsaⁿ'ñeeⁿ ntyjaya. Juu tsaⁿ'ñeeⁿ mosoo' tyee na cwiluiitquieñe.
43018011	Matso Jesús nnom Pedro: —Cwja'ndyu'nnda' xjo' quii' tjaⁿwaa'na'. ¿Aa matseitiuu' na ticaty'iomyana' na catjo̱ⁿya nawi' t'maⁿ na seijndaa'ñe Tsotya̱ya na nntjo̱ⁿ?
43018012	Quia jo' sondaro'ñeeⁿ ñequio capeitaⁿ na cwiluiitquieñe nda̱a̱na ñequio naⁿ'ñeeⁿ na cwindye'ntjom nda̱a̱ ntyee na cwiluiitquiendye nda̱a̱ nn'aⁿ judíos, t'uena Jesús, jla'tyeⁿna jom.
43018013	Ty'eñ'omjndyeena jom na m'aaⁿ Anás, xeeⁿ' tyee na jndyu Caifás na cwiluiitquieñe chu'ñeeⁿ.
43018014	Majuu Caifás'ñeeⁿ jnda̱ seijno̱o̱ⁿ'o̱ⁿ n'om nc'iaaⁿ'aⁿ nn'aⁿ judíos'ñeeⁿ na yaticheⁿ na cwii ts'aⁿ cue' cwentaa cha'tsondye joona.
43018015	Wendyô̱ jâ, nquii Simón Pedro ñ'eⁿ ja Juan saantyjo̱o̱yâ nanqueⁿ' naⁿ'ñeeⁿ. Juu tyee na cwiluiitquieñe mawajnaⁿ'aⁿ ja. Macwe' jo' tjo̱quia̱'a tach'eⁿ waa' tyee'ñeeⁿ xjeⁿ na ty'eñ'omna Jesús jo' jo'.
43018016	Sa̱a̱ Pedro tjawintyjeeⁿ'eⁿ 'ndyoots'a tatiom. Jo' chii ja na mawajnaaⁿ' tyee na cwiluiitquieñe, jluii'a ch'eⁿ, seina̱ⁿ nnom yuscu na mach'ee cwenta 'ndyoots'a'ñeeⁿ. Ndo' juu tquiaa ñ'oom' na jndyoquiee' Pedro tach'eⁿ w'aa.
43018017	Ndo' tax'ee yuscu'ñeeⁿ nnom Pedro: —¿Aa nchii 'u cwii joona na matseijomñe ñ'oom na mañequiaa tsaⁿm'aaⁿ'? T'o̱ Pedro matsoom: —Nchii jo' ja.
43018018	Ndo' nn'aⁿ na cwindye'ntjom w'aa'ñeeⁿ, ñequio nt'omcheⁿ nn'aⁿ na cwil'a cwenta wats'om, jnda̱ jla'cw'aana ñoom. Meintyjee'na na cwila'windyena, ee jeeⁿ teiⁿ. Ndo' mati meintyjee' Pedro quii'ntaaⁿna, matseiwiñê ñ'eⁿndyena.
43018019	Ndo' nquii tyee na cwiluiitquieñe nda̱a̱ ntyee, tax'eeñe nnom Jesús 'ñeeⁿ jâ nn'aⁿ na cwilajomndyô̱ ñ'eⁿñê ts'iaaⁿ na mach'eeⁿ, ndo' mati chiuu waa ñ'oom na tyoñequiaaⁿ.
43018020	T'o̱ Jesús matsoom: —Ñequii'cheⁿ ñequio na jndoo' nn'aⁿ tyotseina̱ⁿya. Ndo' na tyo'mo̱o̱ⁿya nda̱a̱ nn'aⁿ judíos naquii' lan'om 'naaⁿna ñequio wats'om t'maⁿ yuu na cwitjomndyena. Meiⁿcwii ñ'oom tyootseina̱ⁿ na cwe' ñe'we ndyee ts'aⁿ ndii.
43018021	Na mawaxe' no̱o̱ⁿ, ¿chiuu na ticwaxe' nda̱a̱ nn'aⁿ na jnda̱ ñejndyena ñ'oom na mañequiaya ljo' ñetsjo̱o̱? Naⁿ'ñeeⁿ nquiujndaa'ndyena ñ'oom na ñet'mo̱o̱ⁿ.
43018022	Ndo' quia na jnda̱ tso Jesús ñ'oomwaa', cwii naⁿ'ñeeⁿ na cwil'a cwenta wats'om na tyom'aⁿ jo' jo' tquiaa tsaⁿ'ñeeⁿ nda' watmeiⁿ jom. Tso tsaⁿ'ñeeⁿ nnoom: —¿Aa laa'ti' maw'o̱' 'ndyoo nquii ts'aⁿ na cwiluiitquieñe nda̱a̱ ntyee cwentaaya?
43018023	T'o̱ Jesús, matsoom: —Xeⁿ tia ñ'oom na matsjo̱o̱, cwji'yuu'ndyu' cantyja 'naaⁿ' ñ'omtia'ñeeⁿ, sa̱a̱ xeⁿ ñ'oom na maty'iomyana' matseina̱ⁿ, tis'a na macwja' ja.
43018024	Quia jo' seicwanom Anás Jesús na ndi chu'tyeⁿñê l'o̱ Caifás, tyee na cwiluiitquieñe nda̱a̱ nn'aⁿ judíos.
43018025	Yocheⁿ na meintyjee' Pedro 'ndyoo chom na matseiwiñê, ta'x'eena nnoom: —Ndo' 'u je', ¿aa nchii macwii nquiee naⁿ'ñeeⁿ na cwilajomndyo' ñ'eⁿñê? Sa̱a̱ jom tjei'ñê, tsoom: —Nchii jo' ja.
43018026	Ndo' jo' jo' m'aaⁿ cwii ts'aⁿ na mach'ee ts'iaaⁿ 'naaⁿ' tyee na cwiluiitquieñe nda̱a̱ ntyee. Juu tsaⁿ'ñeeⁿ mann'aaⁿ'aⁿ ts'aⁿ na tyjee Pedro tsua'qui. Matso tsaⁿ'ñeeⁿ nnom Pedro: —¿Aa nchii nty'iaya 'u na ñ'eⁿ' ñ'eⁿñê yuu waa ntjom?
43018027	Sa̱a̱ Pedro tjei'ñennaaⁿ'aⁿ. Ndo' mañoom' seixuaa caxtijndyo.
43018028	Quia jo' ty'eñ'om nn'aⁿ judíos Jesús, jnaⁿna waa' Caifás, tquiena w'aa yuu na mac'eⁿ gobiernom. Ndo' ndicwaⁿ cwitsjoom xjeⁿ'ñeeⁿ. Sa̱a̱ tic'ooquie' nn'aⁿ judíos naquii' wats'iaaⁿ 'naaⁿ' gobiernom cha tints'aana' na tilju' laxmaⁿna, ee xeⁿ na ljo' tixonquiaana' na wanaaⁿ na nla'jomndyena xuee na cwitquiina catsmaⁿ chjoo.
43018029	Jo' chii jlui' Pilato quii' w'aa'ñeeⁿ tjatseineiiⁿ nda̱a̱ nn'aⁿ. Tsoom: —¿Ljo' ñ'oom cwiqueⁿ'yo' nacjoo' tsaⁿs'am'aaⁿ?
43018030	Joona t'o̱o̱na nnoom: —Xeⁿ nchii ts'aⁿ na tia ts'aⁿñe jom, xonquio̱o̱ñ'o̱o̱ⁿyâ jom na m'aaⁿ'.
43018031	Ndo' tso Pilato nda̱a̱ judíos'ñeeⁿ: —Ncjo'yo' catsaañ'om'yo' jom. Catu'xeⁿ'yo' jom cantyja 'naaⁿ' ljeii 'naⁿ'yo' na waa. T'o̱o̱ naⁿ'ñeeⁿ nnoom: —Tjaa'naⁿ najnda̱a̱ya na nlacua̱a̱'â ts'aⁿ.
43018032	Luaa' tuii cha catseicanda̱a̱'ñena' ñ'oom na seineiⁿ Jesús na t'mo̱o̱ⁿ cwaaⁿ cwii nnom na nntseicuee'na' jom.
43018033	Ndo' tjaquiee'nnda' Pilato quii' wats'iaaⁿ 'naaⁿ'aⁿ. Tax'eeñê nnom Jesús: —¿Aa 'u cwiluiindyu' Rey cwentaa nn'aⁿ judíos?
43018034	T'o̱ Jesús, matsoom nnom: —¿Aa luaa' matsu' ee na matsei'no̱ⁿ' cheⁿnncu'? Oo, ¿aa m'aⁿ nt'omcheⁿ nn'aⁿ na cwilue na ljo' cantyja 'naⁿya njom'?
43018035	T'o̱ Pilato, matsoom: —Ja nchii ts'aⁿ judío ja. Manquiee nn'aⁿ ndyua' ñequio nn'aⁿ na cwiluiitquiendye nda̱a̱ ntyee 'naⁿ'yo', joona tquiana cwenta 'u l'o̱o̱ya. ¿Ljo' sa'?
43018036	T'o̱ Jesús nnoom: —Juu na cwiluiindyo̱ na catsa̱'ntjo̱ⁿya, nchii cantyja 'naaⁿ' tsjoomnancuewaañe na matseixmaⁿna'. Ee xeⁿ cwiluiiñena' na ljo', quia jo' nn'aⁿ na cwila'jomndye ñ'eⁿndyo̱ nl'ana tia' cha na tiñequiaa ts'aⁿ cwenta ja luee nn'aⁿya nn'aⁿ judíos, sa̱a̱ nchii cantyja 'naaⁿ' tsjoomnancue tseixmaⁿya na catsa̱'ntjo̱ⁿ.
43018037	Ndo' tax'ee Pilato nnoom: —Quia jo', ¿Aa cwiluiindyu' rey? T'o̱ Jesús, matsoom nnom: —Maxjeⁿ jo' cwiluiindyo̱. Macwe' jo' na tuiindyo̱ na jndyo̱o̱ tsjoomnancue, cha cwji'yuu'ndyo̱ ñ'oom na mayuu'. Ticwii cwii ts'aⁿ na matseijomñe ñ'oom na mayuu'ñeeⁿ, tsaⁿ'ñeeⁿ mandii ñ'oom na mañequiaya.
43018038	Tax'eeñe Pilato nnom Jesús: —¿Ljo' jo' na cwiluiiñena' na mayuu'? Ndo' jnda̱ na tso Pilato na luaa', jlui'nnaaⁿ'aⁿ jo nda̱a̱ nn'aⁿ judíos. Tsoom nda̱a̱na: —Tjaa jnaⁿ tseixmaⁿ tsaⁿm'aaⁿ'.
43018039	Sa̱a̱ mawaa costumbre quii'ntaaⁿ'yo' na catseicandyaandyo̱ cwii pra̱so na nntio̱o̱ juu luee'yo' xuee na cwitquie'yo' catsmaⁿ chjoo. Quia jo' ¿aa l'ue n'om'yo' na nntseicandyaandyo̱ juu rey na matseixmaⁿ na catsa̱'ntjom 'o?
43018040	Ndo' jla'xuaana, jluena: —Nchii tsaⁿm'aaⁿ'. Catseicandyaandyu' Barrabás. Luaa' ñ'oom taⁿ naⁿ'ñeeⁿ. Ndo' juu Barrabás'ñeeⁿ, tsaⁿcanch'ue jo'.
43019001	Quia jo' sa̱'ntjom Pilato na catjaa' sondaro Jesús.
43019002	Ndo' sondaro'ñeeⁿ l'ana tsei nioom, jnda̱ chii tioomna juuna' xqueⁿ Jesús, ndo' jla'cweena jom cwii liaatco colo catsioo'.
43019003	Ndo' ty'entyjaa' nt'om sondaro'ñeeⁿ jom. Cwe' tyoncona, jluena: —Caluit'maⁿndyu' 'u Rey na cwiluiindyu' na catsa̱'ntjom' nn'aⁿ judíos. Ndo' tyotmeiiⁿ'na nda' watmeiⁿ nnoom.
43019004	Jnda̱ jo' jlui'nnda' Pilato jo nda̱a̱na. Matsoom: —Canty'ia'yo', macwjii'a jom jo nda̱a̱'yo' cha queⁿ'yo' cwenta meiⁿcwii jnaⁿ ticatseixmaaⁿ.
43019005	Xjeⁿ'ñeeⁿ jlui' Jesús jo nda̱a̱na na ñjom tsei nioom xqueeⁿ, ndo' cweⁿ liaatco colo catsioo'. Tso Pilato nda̱a̱na: —Luaañe tsaⁿs'am'aaⁿ.
43019006	Ndo' ntyee na cwiluiitquiendye ñequio nn'aⁿ na cwil'a cwenta wats'om, quia nty'iaana Jesús, jla'xuaana: —Caty'iom' jom ts'oom'naaⁿ. Caty'iom' jom ts'oom'naaⁿ. T'o̱ Pilato nda̱a̱na, matsoom: —Ncjo'yo' cato'ñoom'yo' jom ndo' caty'iom'yo' jom ts'oom'naaⁿ ee jnda̱ ljeiya na meiⁿcwii jnaⁿ ticatseixmaaⁿ.
43019007	T'o̱o̱nnda' nn'aⁿ judíos nnoom, jluena: —Mawaa ljeii na cwileiñ'o̱o̱ⁿyâ, ndo' cantyja 'naaⁿ' juuna' matsa̱'ntjomna' na cueeⁿ'eⁿ ee na tsoom na Jnda Ty'o̱o̱ts'om cwiluiiñê.
43019008	Jnda̱ na jndii Pilato ñ'oommeiⁿ', seicaty'uetina' jom.
43019009	Ndo' tjaquiee'nnaaⁿ'aⁿ wats'iaaⁿ 'naaⁿ'aⁿ. Tax'eeñê 'ndyoo Jesús: —¿'U yuu jnaⁿ'yu'? Sa̱a̱ Jesús meiⁿcwii ñ'oom tîc'o̱o̱ⁿ.
43019010	Jo' chii matso Pilato nnoom: —¿Chiuu na tic'o̱' 'ndyo̱? Ja waa na jndo̱ na nntseicandyaandyo̱ 'u, oo na nnty'io̱ⁿya 'u ts'oom'naaⁿ.
43019011	T'o̱ Jesús, matsoom: —Xeⁿ nchii Ty'o̱o̱ts'om tquiaa na jndu' tjaa meiⁿcwii na nnda̱a̱ nntsa' ñ'eⁿndyo̱. Macwe' jo' juu ts'aⁿ na tio ja l'o̱' mat'maⁿti jnaaⁿ' mawaa.
43019012	Quia na jndii Pilato ñ'oomwaa', seijneiⁿ na nntseicandyaañê Jesús. Sa̱a̱ nn'aⁿ na cwiluiitquiendye nda̱a̱ nn'aⁿ judíos jla'xuaana: —Xeⁿ nntseicandyaandyu' tsaⁿm'aaⁿ', tiñe'catseix'iaa'ndyu' ñequio César, tsaⁿmaⁿts'iaaⁿ t'maⁿ, ee meiⁿcwi'ñeeⁿcheⁿ ts'aⁿ na ñe'caluiiñe rey cha'na tsaⁿm'aaⁿ', mawjaa nacjoo' César.
43019013	Ndo' jnda̱ na jndii Pilato ñ'oommeiⁿ', tjeiiⁿ'eⁿ Jesús jo nda̱a̱na. Tjacjom ntio 'naaⁿ'aⁿ cwii joo na jndyu Nataa Ljo̱' yuu quicu'xeeⁿ ñ'oom. Ñequio ñ'oom na cwila'neiⁿ nn'aⁿ judíos jndyuna' Gabata.
43019014	Ndo' juu xuee'ñeeⁿ, xuee na cwilajndaa'ndyo̱ jaa nn'aⁿ judíos na nntquia̱a̱ya catsmaⁿ chjoo. Tuii na luaa' cha'na quiajmeiⁿ'. Quia jo' matso Pilato nda̱a̱ nn'aⁿ judíos'ñeeⁿ: —Canty'ia'yo', luaañe rey na tseixmaⁿ na nntsa̱'ntjom 'o.
43019015	Sa̱a̱ naⁿ'ñeeⁿ jla'xuaana: —Catseicue' jom. Catseicue' jom. Caty'iom' jom ts'oom'naaⁿ. Matso Pilato nda̱a̱na: —Nquii rey na nntsa̱'ntjom 'o, ¿aa maxjeⁿ caty'io̱ⁿya jom ts'oom'naaⁿ? Ntyee na cwiluiitquiendye t'o̱o̱na, jluena: —Jâ tjaa'naⁿ cwiicheⁿ rey na catsa̱'ntjom jâ, macanda̱ nquii César.
43019016	Quia jo'cheⁿ tquiaa Pilato Jesús nda̱a̱ naⁿ'ñeeⁿ na caty'ioomna jom ts'oom'naaⁿ. Ndo' mana ty'eñ'omna jom.
43019017	Quia jo' tjachuu Jesús ts'oom'naaⁿ cwentaaⁿ'aⁿ cwii joo na jndyuna' Tsei'xqueⁿ Ts'oo. Ñequio ñ'oom na cwila'neiⁿ nn'aⁿ judíos jndyuna' Gólgota.
43019018	Ndo' jo' jo' ty'ioomna jom ts'oom'naaⁿ. Ndo' mati ty'ioomna cwiicheⁿ we ts'aⁿ noom'naaⁿ. Cwii cwii ts'aⁿ ñoom ts'oom'naaⁿ na cwii ntyjaaⁿ'aⁿ, ndo' m'aaⁿñê xcwe.
43019019	Ndo' sa̱'ntjom Pilato na teiljeii cwii ñ'oom na ty'iom sondaro xqueⁿ ts'oom'naaⁿ. Ñ'oom'ñeeⁿ matsona': “Luaa Jesús, ts'aⁿ Nazaret na cwiluiiñe rey na matsa̱'ntjom nn'aⁿ judíos.”
43019020	Jndye nn'aⁿ judíos jla'naaⁿna ljeiiwaa', ee yuu na ty'ioomna Jesús ts'oom'naaⁿ manndyoo' nnom tsjoom. Juu ñ'oom'ñeeⁿ teiljeiina' ñequio ñ'oom na cwila'neiⁿ nn'aⁿ judíos, nn'aⁿ romanos, ndo' nn'aⁿ griegos.
43019021	Quia jo' jla'neiⁿ ntyee na cwiluiitquiendye cwentaa nn'aⁿ judíos nnom Pilato. Jluena: —Tintseiljei' na tsaⁿm'aaⁿ' cwiluiiñê rey na nntsa̱'ntjoom jâ. Luaa catseiljei': “Tsaⁿm'aaⁿ' matsoom: Ja cwiluiindyo̱ Rey na catsa̱'ntjo̱ⁿya nn'aⁿ judíos.”
43019022	T'o̱ Pilato nda̱a̱na, matsoom: —Cantyja na jnda̱ seiljeiya, mantyjati jo'ndyo.
43019023	Jnda̱ na ty'ioom sondaro Jesús ts'oom'naaⁿ, quia jo' ñequieendye joona to'ñoomna cwii cwii liaⁿ'aⁿ. Mati to'ñoomna liaatco 'naaⁿ'aⁿ na tuiina' na tjaa yuu ñjoom'na'.
43019024	Jluena nda̱a̱ nc'iaana: —Ticajndii'ndyo̱ juuna', x'iaa nncjaaya na nnty'iaaya 'ñeeⁿ cwii jaa nncwantjom juuna'. Luaa' l'ana cha catseicanda̱a̱'ñena' ñ'oom' Ty'o̱o̱ts'om na teiyo teiljeii nacjoo' libro Salmos. Matsona': “Tquiana cwii cwii liaya nda̱a̱ nc'iaana, ndo' ty'ena x'iaa na ta'ntjomna liaya.” Nc'e na luaa' matso ljeii'ñee, jo' chii l'a sondaro na ljo'.
43019025	Ndo' macañoom' ts'oom'naaⁿ na ñoom Jesús meintyjee' tsoñeeⁿ. Mati jo' jo' m'aaⁿ María tyjee tsoñeeⁿ, scuu' Cleofas, ñequio María Magdalena.
43019026	Jnda̱ na nty'iaa' Jesús na jo' jo' meintyjee' tsoñeeⁿ na cañom ja na jeeⁿ candya' ts'oom, tsoom nnom: —'U naⁿ, tsaⁿm'aaⁿ' nntseixmaaⁿ ti'jnda'.
43019027	Jnda̱ jo' matso Jesús no̱o̱ⁿ: —Luaañe tso'ndyo'. Ndo' majuu xjeⁿ'ñeeⁿ to'ño̱ⁿya tsoñeeⁿ. Teix'a̱ya juu cha'cwijom cwii ts'aⁿ w'aya.
43019028	Jnda̱ tuii na luaa', ntyjii Jesús na jnda̱ jnda̱a̱' cha'tso cantyja 'naaⁿ'aⁿ. Jo' chii cha na nntseicanda̱a̱'ñena' cha'tso ñ'oom' Ty'o̱o̱ts'om na teiljeii, matsoom: —Ñe'c'ua ndaa.
43019029	Ndo' jo' jo' waa cwii xuaa na cwicañjom winom na ta̱. Quia jo' nchjeendye sondaro'ñeeⁿ cwii 'naⁿ na ya maw'ana' winom'ñeeⁿ. Chii tioona juuna' nnom cwii ts'oom hisopo, jnda̱ chii ty'ioomna juuna' 'ndyoo Jesús.
43019030	Ndo' jnda̱ na tjawe'na' 'ñom, matsoom: —Jnda̱ seicanda̱a̱'ñena' cha'tso cantyja 'naⁿya. Jnda̱ chii seintyjanquiooñê xqueeⁿ. Tioom cantyja na wanoom'm l'o̱ Ty'o̱o̱ts'om.
43019031	Xuee na cwila'tyeⁿ nn'aⁿ judíos xuee pascua quia ty'ioomna Jesús ts'oom'naaⁿ. Nn'aⁿ na m'aⁿ n'iaaⁿ quii'ntaaⁿ nn'aⁿ judíos, tical'ue n'omna na nñom ndyee naⁿ'ñeeⁿ noom'naaⁿ xuee na cwita'jndyeena. Ee juu xuee'ñeeⁿ jeeⁿ t'maⁿ xuee tseixmaⁿna' quia cwila'cuee'na catsmaⁿ chjoo. Jo' chii ty'ecataⁿna nnom Pilato na catsa̱'ntjoom na catom ndei'nc'ee' naⁿ'ñeeⁿ cha catseityuaa'na' na nncwjena, ndo' cha tyuaa' nntaa'ndyena naⁿ'ñeeⁿ noom'naaⁿ.
43019032	Jo' chii sondaro'ñeeⁿ ty'ecatomna ndei'nc'ee ts'aⁿ najndyee, ndo' majo'ti l'ana cwiicheⁿ tsaⁿ'ñeeⁿ na ty'ioomna jom ts'oom'naaⁿ cwiicheⁿ ntyjaa' Jesús.
43019033	Sa̱a̱ quia na ty'entyjaa'na Jesús, jliuna na jnda̱ tueeⁿ'eⁿ. Tatîcatomna ndei'nc'eeⁿ.
43019034	Sa̱a̱ meiiⁿ na ljo' cwii sondaro'ñeeⁿ tjaa'ñe lantsa tsei'ntsqueeⁿ'eⁿ. Mañoom' jlui' niom' ñequio ndaa.
43019035	Ja nty'ia na ljo' tuii, ndo' macwji'yuu'ndyo̱. Cala'no̱ⁿ'yo' na mayu'a ñ'oom matseina̱ⁿ cha mati nnda̱a̱ nla'yu'yo'.
43019036	Ee nmeiiⁿ' tuii cha na catseicanda̱a̱'ñena' ñ'oom' Ty'o̱o̱ts'om na teiyo teiljeiina' nacjoo' libro Salmos. Matsona': “Meiⁿcwii tseiiⁿ'eⁿ tîcatom.”
43019037	Ndo' mati waa cwiicheⁿ ñ'oom' Ty'o̱o̱ts'om na teiljeiina' na matsona': “Nnty'iaana nquii ts'aⁿ na jla'cjoondyena tsei'ntsquiee'.”
43019038	Jnda̱ teinom nmeiⁿ', José ts'aⁿ na jnaⁿ Arimatea, tjacaaⁿ nnom Pilato na nñequiaa tsaⁿ'ñeeⁿ sei'ts'o 'naaⁿ' Jesús. José'ñeeⁿ matseijomñê ñ'oom na mañequiaa Jesús sa̱a̱ cwe' nty'iu ee nquiaⁿ'aⁿ nn'aⁿ judíos. Pilato tquiaaⁿ ñ'oom'm. Jo' chii José tjaaⁿ, tjac'oom sei'ts'o 'naaⁿ' Jesús.
43019039	Ñ'eⁿ Nicodemo, tsaⁿ na tja na m'aaⁿ Jesús cwii teijaaⁿ. Jom tjañ'oom cha'na ntquiuu nchoo' nqui kilos ncheⁿ' na tjoom'na' mirra ñequio áloes na nnty'oomndyena juuna' sei'ts'o 'naaⁿ' Jesús.
43019040	Quia jo' to'ñoomna ts'oo Jesús, ty'oomndyena ncheⁿ' cachi'ñeeⁿ liaa na jndyuna' lino. Jnda̱ chii jla'tyjoondyena liaa'ñeeⁿ jom. Ee luaa' waa costumbre 'naaⁿ nn'aⁿ judíos na cwity'iuuna l'oo.
43019041	Yuu na ty'ioom nn'aⁿ Jesús ts'oom'naaⁿ waa cwii ntjom. Naquii' ntjom'ñeeⁿ waa cwii tsei'tsuaa xco, na meiⁿjom ndii' tyoojaanty'iuu'ñe ts'oo.
43019042	Ndo' nc'e na mawaa xjeⁿ na nnc'ooquie' nn'aⁿ judíos xuee sauro', jo' chii jo' jo' ty'ecatjaa'ndyena ts'oo Jesús. Ee tsei'tsuaa'ñeeⁿ nndyoo' waana' yuu na ty'ioom nn'aⁿ Jesús ts'oom'naaⁿ.
43020001	Jaancoo xuee neiⁿnco', xuee najndyee smaⁿna, tyjee'cañoom María Magdalena tsei'tsuaa'ñeeⁿ, ndicwaⁿ jaaⁿcheⁿ. Nty'iaaⁿ'aⁿ na jnda̱ teindyo̱ tsjo̱' na ñejñoom 'ndyoo juuna'.
43020002	Quia jo' jleinoom, tjaaⁿ yuu na m'aaⁿ ja na jeeⁿ candya' ts'om Jesús ñ'eⁿ Simón Pedro. Matsoom nda̱a̱yâ: —Jnda̱ tjeii'na sei'ts'o 'naaⁿ' Ta Jesús tsei'tsuaa, meiⁿ ticaliuuyâ yuu tqueⁿna juuna'.
43020003	Quia jo' ja ñequio Pedro saayâ, squia̱a̱yâ yuu waa tsei'tsuaa.
43020004	Ñe'cwi saayâ, jleino̱o̱ⁿyâ, sa̱a̱ jndeiiti jleino̱o̱ⁿ, nchiiti Pedro. Jo' chii ja tua̱jndya̱a̱ya yuu waa tsei'tsuaa.
43020005	Seintyjanquiondyo̱, nty'iaya liaa na ñechu'tyjooñe Jesús meindyuaana' naquii' tsei'tsuaa, sa̱a̱ tîcjo̱quia̱'a.
43020006	Ndo' quia na tuee'cañoom Simón Pedro jo' jo', na cwijndyontyjo̱o̱ⁿ naxa̱ⁿ'a, jom tjaqueⁿ'eⁿ hasta naquii'cheⁿ tsei'tsuaa. Mati nty'iaaⁿ'aⁿ joo liaa'ñeeⁿ na ñechu'tyjooñe Jesús meindyuaana' jo' jo'.
43020007	Ndo' juu liaa na ñeta̱' xqueⁿ Jesús ljeiiⁿ na ticwacatyeeⁿna' ñequio nt'omcheⁿ liaa na ñechu'tyjooñê. Wacatyeeⁿna' na ñenquiina', chi'lcwiina'.
43020008	Quia jo' mati ja na matseijomndyo̱ ñ'eⁿ Jesús, tjo̱quia̱'a naquii'cheⁿ tsei'tsuaa. Nty'iaya na ljo' waa, ndo' quia ljo'cheⁿ seiyu'a. Ee meiiⁿ na ja tua̱jndya̱a̱ jo' jo', sa̱a̱ tîcjo̱quia̱'a na mandiñoom'.
43020009	Ee xjeⁿ'ñeeⁿ ndicwaⁿ tjo̱o̱cheⁿ nla'no̱o̱ⁿ'â ñ'oom' Ty'o̱o̱ts'om na teiljeii na matsona' maxjeⁿ nñequiaa Ty'o̱o̱ts'om na nncwando'xco Jesús xeⁿ jnda̱ tue'.
43020010	Quia jo' wendyô̱ jâ na cwilajomndyô̱ ñ'eⁿñê jluii'â tsei'tsuaa. Saalcwa̱a̱'â na waa w'aayâ.
43020011	Sa̱a̱ María meintyjee'cheeⁿ nacañoom' tsei'tsuaa, maty'ioom. Yocheⁿ na maty'ioom jo' jo', seintyjanquioñê na nty'iaaⁿ'aⁿ naquii'cheⁿ tsei'tsuaa.
43020012	Jo' jo' nty'iaaⁿ'aⁿ we ángeles, jeeⁿ canchii' liaa cwee'na. Cwii tsaⁿ'ñeeⁿ wacatyeeⁿ jo yuu na ñet'oom xqueⁿ Jesús, ndo' x'iaaⁿ'aⁿ wacatyeeⁿ jo yuu ñet'om nc'ee Jesús.
43020013	Ndo' ta'x'eena nnoom: —¿Chiuu 'u ts'aⁿ na maty'ioo'? Tsoom nda̱a̱na: —Jnda̱ ty'eñ'omna nqueⁿ na cwiluiiñê na matsa̱'ntjoom ja, meiⁿ ticaljeiiya yuu ty'equeⁿna jom.
43020014	Jnda̱ ncue na tsoom na luaa', quia jo' teiqueeⁿ, nty'iaaⁿ'aⁿ na meintyjee' Jesús jo' jo', sa̱a̱ ticwajnaⁿ'aⁿ na nquii Jesús jo'.
43020015	Tso Jesús nnoom: —'U yuscu, ¿chiuu na jeeⁿ maty'ioo'? ¿'Ñeeⁿ juu mal'ue'? Ndoo' ntyjeeⁿ ts'aⁿ na mach'ee cwenta ntjom'ñeeⁿ juu Jesús. Jo' chii matsoom nnom: —Aa ndi' ta, xeⁿ 'u tjañ'oom' jom, catsu' no̱o̱ⁿ yuu tja'queⁿ' jom, quia jo' nncjo̱c'o̱ⁿya jom.
43020016	Quia jo' matso Jesús: —María. Jnda̱ na jñeeⁿ na tjei' Jesús xueⁿ'eⁿ, quia jo' teiqueeⁿ. T'o̱o̱ⁿ ñequio ñ'oom na cwila'neiⁿ nn'aⁿ judíos. Matsoom: —Raboni. Ñ'oom'ñeeⁿ matsona' ts'aⁿ na ma'mo̱ⁿ ñ'oom' Ty'o̱o̱ts'om nda̱a̱ nc'iaa'.
43020017	Matso Jesús nnoom: —Tint'uii'tyeⁿ' ja, ee tyoocjo̱waa na m'aaⁿ Tsotya̱ya. Sa̱a̱ cja' na m'aⁿ ti'nc'iaya na cwiteijndeiina ja, catseicandii' na majo̱waa na m'aaⁿ Tsotya̱ya na mati cwiluiiñê Tsotye'yo', na m'aaⁿ Ty'o̱o̱ts'omya ndo' Ty'o̱o̱ts'om cwenta'yo'.
43020018	Quia jo' tja María Magdalena, tjatseicañeeⁿ jâ na cwilajomndyô̱ ñ'eⁿ Jesús. Juu María t'mo̱o̱ⁿ nda̱a̱yâ ñ'oom na jnda̱ seineiⁿ Jesús nnoom, ndo' na jnda̱ nty'iaaⁿ'aⁿ juu.
43020019	Ndo' mañejuu tmaaⁿ xuee neiⁿnco'ñeeⁿ, jâ nn'aⁿ na t'maⁿ Jesús tjomndyô̱ na ñe'naaⁿ'. Jla'cata̱'tya̱a̱ⁿyâ ndyueel'a nc'e na nquiaayâ nc'iaaya nn'aⁿ judíos. Xjeⁿ'ñeeⁿ tyjee'cañoom na m'aaⁿyâ, teintyjeeⁿ'eⁿ xcwe quii'ntaaⁿyâ. Matsoom: —C'oom'yo' na tjaa ñomtiuu.
43020020	Ndo' jnda̱ tsoom na luaa', t'mo̱o̱ⁿ l'o̱o̱ⁿ ñequio tsei'ntsqueeⁿ'eⁿ nda̱a̱yâ. Ndo' tquiaana' na jeeⁿ neiiⁿyâ na nty'iaanndaa'â jom.
43020021	Ndo' tsoom nda̱a̱yâ: —Quiaa Ty'o̱o̱ts'om na tjaa ñomtiuu laxmaⁿ'yo'. Cha'xjeⁿ jnda̱ jñoom ja ñequio ñ'oom naya 'naaⁿ'aⁿ malaa'ti' majño̱o̱ⁿya 'o.
43020022	Ndo' quia na jnda̱ tsoom na luaa', tjoom'm jndye nda̱a̱yâ. Tsoom: —Cato'ñoom'yo' Espíritu Santo.
43020023	'Ñeeⁿ joo na cwilat'maⁿ n'om'yo' jnaaⁿ, mati Ty'o̱o̱ts'om matseit'maⁿ ts'oom jnaaⁿna. Sa̱a̱ 'ñeeⁿ joo na ticalacandyaandyo' cantyja 'naaⁿ jnaaⁿ, maxjeⁿ tyeⁿ jnda̱ t'uii jnaaⁿna joona.
43020024	Xjeⁿ na jndyojndyee Jesús, juu Tomás, cwii jâ na cwilajomndyô̱ ts'iaaⁿ na mach'eeⁿ tic'oomñê, jom tsaⁿ na cwil'uuyâ catyeⁿnquiee.
43020025	Jo' chii nt'omndyô̱ jâ l'uuyâ nnom Tomás: —Jnda̱ nty'iaayâ nquii Jesús. Sa̱a̱ t'o̱o̱ⁿ nda̱a̱yâ: —Ja xeⁿ ticanty'iano̱o̱ⁿ 'naaⁿ yuu na tjaa clavos n'oml'o̱o̱ⁿ, ndo' na nncwjaa'ndyo̱ nnomts'o̱o̱ yuu na jla'cjoondye clavos, ndo' xeⁿ ticantquieendyo̱ jnda'ts'o̱o̱ tsei'ntsqueeⁿ'eⁿ maxjeⁿ xocatseiyu'a na wando'xcoom.
43020026	Jnda̱ ñeeⁿ xuee na tuii na luaa' quia jo' jâ nn'aⁿ na t'maⁿ Jesús na calajomndyô̱ ñ'eⁿñê tyom'aaⁿnndaa'â w'aa'ñeeⁿ, ndo' quia ljo'cheⁿ mati ñ'eⁿ Tomás. Ndo' tyjee'cañoom Jesús naquii' ntaaⁿyâ na ndi ta̱' ndyueel'a. Tsonnaaⁿ'aⁿ nda̱a̱yâ: —C'om'yo' na tjaa ñomtiuu.
43020027	Mañoom' matsoom nnom Tomás: —Caty'iom' nnomts'o̱' ts'om ts'o̱o̱ya, ndo' canty'ia' l'o̱o̱ya. Ndo' cwjaa'ndyu' jnda'ts'o̱' tsei'ntsquieeya. Tantsa' na tiñe'catseiyu'.
43020028	T'o̱ Tomás nnoom, tso: —Jeeⁿ 'u Ta, 'u cwiluiindyu' Ty'o̱o̱ts'omya ndo' nquii na matsa̱'ntjom ja.
43020029	Matso Jesús nnoom: —'U Tomás, cwe' na je' jnda̱ nty'ia'njom' ja, jo' na matsei'yu'. Matio'naaⁿñe Ty'o̱o̱ts'om nn'aⁿ na cwila'yu' ñ'eⁿndyo̱ meiiⁿ tyoonty'iaanda̱a̱na ja.
43020030	Jâ nn'aⁿ na t'maⁿ Jesús na calajomndyô̱ ñ'eⁿñê jndo̱o̱'nda̱a̱yâ na jndye nt'omcheⁿ ts'iaaⁿ s'aaⁿ na tixocaluii na cwe' meiⁿquia ts'aⁿ nnts'aa. Joona' tîcwiljeii nacjoo' librowaa.
43020031	Sa̱a̱ nmeiiⁿ matseiljeiya cha na calayu'yo' na juu Jesús cwiluiiñê Cristo, ndo' Jnda Ty'o̱o̱ts'om. Matseiljeiya nmeiiⁿ cha cantyja na cwilayu'yo' ñ'eⁿñê nnto'ñoom'yo' na ticantycwii na cwitando'yo'.
43021001	Jnda̱ tuii nmeiⁿ', Jesús seica'mo̱ⁿñennaaⁿ'aⁿ nda̱a̱ jâ nn'aⁿ na cwilajomndyô̱ ñ'eⁿñê. S'aaⁿ na ljo' yocheⁿ na m'aaⁿyâ xndyaa' ndaaluee Tiberias. Luaa waa na seica'mo̱ⁿñê nda̱a̱yâ.
43021002	Ñe'naaⁿ' m'aaⁿ Simón Pedro ñequio Tomás tsaⁿ na cwil'uuyâ catyeⁿnquiee, ñequio Natanael na jnaⁿ Caná ts'o̱ndaa Galilea, ñequio wendyô̱ jâ ntseinda Zebedeo ñequio nt'omcheⁿ nc'iaayâ na t'maⁿ Jesús na cala'jomndyô̱ ñ'eⁿñê.
43021003	Tso Simón Pedro nda̱a̱yâ: Jo̱cwjii'a catscaa. L'uuyâ nnoom: —Cwitsaayâ ñ'eⁿndyu'. Quia jo' saayâ, tuo̱o̱yâ ts'om w'aandaa. Sa̱a̱ juu tsjom'ñeeⁿ meiⁿcwii catscaa tîcatjeii'â.
43021004	Ndo' jnda̱ wjaawixuee, quia jo' tyjee'cañoom Jesús jâ. Meintyjeeⁿ'eⁿ 'ndyoo ndaaluee, sa̱a̱ tîcala'no̱o̱ⁿ'â na manqueⁿ jo'.
43021005	Quia jo' tax'eeñê nda̱a̱yâ: —'O tyja̱no̱ⁿ, ¿aa jnda̱ tjei'yo' calcaa? T'o̱o̱yâ nnoom: —Tjaa'naⁿ.
43021006	Matsoom nda̱a̱yâ: —Catue'yo' tsqui' 'naⁿ'yo' ntyjaa' w'aandaa ntyjaya, quia ljo'cheⁿ nliu'yo' calcaa. Ndo' tua̱a̱'â juuna' jo' jo', jnda̱ jo' tileicanda̱a̱ nntjeii'â juuna' cwe' ee jeeⁿcheⁿ ndya' jndye calcaa chuuna'.
43021007	Quia jo' ja na jeeⁿ wi' ts'om Jesús, tsjo̱o̱ya nnom Pedro: —Juu Ta Jesús luaa'. Quia jñeeⁿ na ljo' tsjo̱o̱, tcweeⁿ liaa maseta, ee jnda̱ tjeiiⁿ'eⁿ juuna' na mach'eeⁿ ts'iaaⁿ. Jnda̱ jo' tju'ñê ts'om ndaaluee, mana tueⁿ'eⁿ tyuaatcwii.
43021008	Ndo' nt'omndyô̱ jâ tquio̱ntyjo̱o̱yâ cha'na wen'aaⁿ nchoo' nqui nc'aa ñ'eⁿ w'aandaa chjoo, chii squia̱a̱yâ tyuaatcwii. Ndo' saantyjaandyô̱ tsqui' na too' ñjom calcaa.
43021009	Quia na jnda̱ squia̱a̱yâ tyuaatcwii, nty'iaayâ ñoom na cwico, ndo' ljo catscaa ñ'eⁿ tyoo' cjoo ñoom'ñeeⁿ, cwineiiⁿna'.
43021010	Matso Jesús nda̱a̱yâ: —Quiocho'yo' nt'om calcaa na jnda̱ tjei'yo' je'.
43021011	Quia jo' tuo̱ Simón Pedro ts'om w'aandaa chjoo. Jndyoñ'oom tsqui' tyuaatcwii na too'na' ñjom calcaa nt'maⁿ. Tue'ntyjo̱ jooyoo' cwii siaⁿnto waljoo' wen'aaⁿ nchoo' nqui nchoo' ndyeeyo'. Ndo' meiiⁿ na jeeⁿ ndya' jndye calcaa'ñeeⁿ, sa̱a̱ tîcaty'ioo' tsqui'.
43021012	Matso Jesús nda̱a̱yâ: —Quio'yo' nlcwa'yo'. Sa̱a̱ meiⁿcwiindyô̱ jâ na cwilajomndyô̱ ñ'eⁿñê, tic'oom na t'maⁿ ts'om na nncwax'ee nnoom, ¿'Ñeeⁿ 'u? Ee manquiuuyaayâ na manquii Ta Jesús jo'.
43021013	Quia jo' seicandyoo'ñe Jesús nacañoomyâ. To'ñoom tyoo' ñ'eⁿ catscaa. Tquiaaⁿ joona' nda̱a̱yâ.
43021014	Cantyjati na tquiaa Ty'o̱o̱ts'om na tando'xcoom na tueeⁿ'eⁿ, luaa' jnda̱ ndyee ndii' na seica'mo̱ⁿñê nda̱a̱ jâ na cwilajomndyô̱ ñ'eⁿñê ts'iaaⁿ na mach'eeⁿ.
43021015	Ndo' quia na jnda̱ tcwaa'â tax'ee Jesús 'ndyoo Simón Pedro. Tsoom: —'U Simón jnda Jonás, ¿aa ja jndati ntyji' nchiiti ts'iaaⁿmeiⁿ' na mache'? T'o̱o̱ⁿ, matsoom: —Mayuu' Ta, ntyji' na 'u wi' ts'o̱o̱ⁿya. Matso Jesús nnoom ñ'oom na wjaañoom': —Quiaa' na nlcwa' canmaⁿ nch'u cwentaya.
43021016	Jnda̱ we ndii' tax'eennaaⁿ'aⁿ nnom Pedro: —'U Simón, jnda Jonás, ¿aa mayuu' na jndati ntyji' ja? T'o̱ Pedro: —Mayuu' Ta, ntyji' na wi' ts'o̱o̱ⁿya 'u. Tsonnda' Jesús ñ'oom na wjaañoom': —Cateixe' canmaⁿ cwentaya.
43021017	Na jnda̱ ndyee ndii' tax'eeñê nnom Pedro. Tsoom: —'U Simón, jnda Jonás, ¿aa wi' ts'om' ja? Seichjoo'na' ts'om Pedro na jnda̱ ndyee ndii' mawax'eeñe Jesús: “¿Aa wi' ts'om' ja?” Quia jo' t'o̱o̱ⁿ, tsoom: —Ta, cha'tso matsei'no̱ⁿ'. Ndo' manty'ia'nchaa'ndyu' na wi' ts'o̱o̱ⁿya 'u. Matso Jesús nnoom: —Cateixe' canmaⁿ cwentaya.
43021018	Ñ'oom na mayuu'cheⁿ matseicandiiya 'u. Quia ñet'oom' na xcwe ts'aⁿndyu', seijndaa'ndyu' na nntsa' meiⁿljo'cheⁿ na l'ue ts'om', ndo' tjaa 'ñeeⁿ juu na nntseitsaaⁿ'ñe 'u yuu na ñe'cja'. Sa̱a̱ quia na jnda̱ teinc'uaa'ndyu' nntseiliuu' l'o̱' ndo' nntseityeⁿ cwiicheⁿ ts'aⁿ 'u na nncjaañ'oom 'u yuu na tiñe'cja'.
43021019	Luaa' ñ'oom na tso Jesús na ma'mo̱o̱ⁿ ljo' cwii nnom na nnts'aana' na nncue' Pedro, na cantyja 'naaⁿ' jo' nntseit'maaⁿ'ñena' Ty'o̱o̱ts'om. Quia na jnda̱ seineiiⁿ ñ'oommeiⁿ', matsoom: —'U candyo'ntyjo̱' naxa̱ⁿ'a.
43021020	Teiqueⁿ Pedro ndo' nty'iaaⁿ'aⁿ na jo̱ntyjo̱ ja na candya' ts'om Jesús ja, ndo' maja na seintyjo̱ndyo̱ jo ndo' jñaaⁿ quia na tcwaa'â teijaaⁿ'ñeeⁿ ñ'eⁿñê juu xjeⁿ na tax'a̱ya 'ñom: “Ta, ¿'ñeeⁿ juu ts'aⁿ na nñequiaa cwenta 'u?”
43021021	Ndo' quia nty'iaa' Pedro na jo̱ntyjo̱, tax'eeñê 'ndyoo Jesús. Tsoom: —Ta, ndo' tsaⁿm'aaⁿ' je', ¿ljo' cwii nnom na nntjoom?
43021022	T'o̱ Jesús nnoom: —Xeⁿ l'ue ts'o̱o̱ⁿ na ñec'oom hasta quia nndyo̱o̱nnda'a, ¿ljo' mach'eena' 'u? 'U candyo'ntyjo̱' naxa̱ⁿ'a.
43021023	Quia jo' t'om ñ'oom quii'ntaaⁿ nn'aⁿ na cwila'yu' na tso Jesús na xoc'io̱ya. Sa̱a̱ nchii matsoom na xoc'io̱. Tomti tsoom: “Xeⁿ l'ue ts'o̱o̱ⁿ na ñec'oom hasta quia nndyo̱o̱nnda'a, ¿ljo' mach'eena' 'u, Pedro?”
43021024	Maja luaa jo'. Maja matseiljeiya ñ'oommeiⁿ'. Ndo' joo ñ'oom na macwji'yuu'ndyo̱, ñ'oom na mayuu' jo', nchii cwe' na maquiu'nn'aⁿya.
43021025	Ndo' jndye nt'omcheⁿ ts'iaaⁿ maniom na s'aa Jesús. M'aaⁿ' ts'o̱o̱ⁿ xeⁿ nleiljeii cwii ndo' cwii joona', mach'eena' ntyjii na xocwijndeii tsjoomnancue libros na nluii na nleiljeii joo jo'. Mantyjati luaa'ndyo.
44001001	'U ta Teófilo, tsom na seiljeijndya̱a̱ na seicwano̱ⁿ na m'aaⁿ' seicandiiya 'u cantyja cha'tso na tyoch'ee Jesús ndo' na tyo'mo̱o̱ⁿ hasta xuee na tjawaaⁿ cañoom'luee. Cwii tjo̱o̱cheⁿ na nncjaawaaⁿ tjeii'ñê apóstoles. Ndo' cantyja 'naaⁿ' Espíritu Santo t'mo̱o̱ⁿ nda̱a̱ naⁿ'ñeeⁿ chiuu nl'ana.
44001003	Jnda̱ na tueeⁿ'eⁿ, tando'nnaaⁿ'aⁿ, teitquioo'ñê nda̱a̱na ñequio jndye nnom na t'mo̱ⁿna' na wando'xcoom. Wen'aaⁿ xuee tyom'aaⁿ na nty'iaana jom. Ndo' seineiiⁿ nda̱a̱na cantyja 'naaⁿ' na matsa̱'ntjom Ty'o̱o̱ts'om.
44001004	Yocheⁿ na tyom'aaⁿ ñ'eⁿndyena sa̱'ntjoom na ticalui'na tsjoom Jerusalén. Tsoom nda̱a̱na: —Cwindo'yo' hasta xeⁿ jnda̱ seicanda̱a̱'ñena' ñ'oom na tqueⁿtyeⁿ Tsotya̱ya na tsoom na nndyo Espíritu Santo cha'xjeⁿ jnda̱ ñejndye'yo' na tsjo̱o̱ nda̱a̱'yo'.
44001005	Ee Juan tyotseits'oomñê nn'aⁿ ñequio ndaatioo, sa̱a̱ 'o tajndye xuee ndo' njñom Ty'o̱o̱ts'om Espíritu Santo naquii' n'om'yo'. Luaa' waa na nleits'oomndyo'.
44001006	Quia na tyom'aⁿ naⁿ'ñeeⁿ ñ'eⁿ Jesús ta'x'eena nnoom, jluena: —Ta, ¿aa je' na nntsa' na catsa̱'ntjomndyennda' nn'aⁿ Israel?
44001007	Tsoom nda̱a̱na: —Tsotya̱ya waa najndeii na matseixmaaⁿ na matseijndaa'ñê cwaaⁿ xuee oo ljo' xjeⁿ ntyjeeⁿ na nluii cwii cwii nnom na matseijndaa'ñê.
44001008	Sa̱a̱ quia na jnda̱ jndyo Espíritu Santo naquii' n'om'yo', quia jo' nñequiaaⁿ na nlaxmaⁿ'yo' najndeii na cwiluiiñê. Ndo' nntjei'yuu'ndyo' cantyja 'naⁿ ja naquii' tsjoom Jerusalén, ñ'eⁿ cha'waa ts'o̱ndaa Judea ñ'eⁿ ndyuaa Samaria, ndo' hasta cha'waa nnom tsjoomnancue.
44001009	Jnda̱ na tsoom na luaa' jndoo'cheⁿna tjawaaⁿ. Ndo' jndyo cwii nchquiu, mana seicu'na' na cwinty'iaana jom.
44001010	Nquiee cwinty'iaana jo nandye tsjo̱'luee xjeⁿ na mawjaaⁿ, ndo' mats'iaa jo' teitquioo'ndye we yonom nacañoomna na jeeⁿ canchii' liaa cwee'.
44001011	Jlue naⁿ'ñeeⁿ nda̱a̱na: —'O nn'aⁿ Galilea, ¿chiuu na jeeⁿ cwinty'ia'yo' jo nandye tsjo̱'luee? Jesúsm'aaⁿ' na jnaaⁿ jo nda̱a̱'yo' xjeⁿ cañoom'lueecheⁿ tjaaⁿ. Ndo' cha'xjeⁿ na tjawaaⁿ maluaa' nndyonnaaⁿ'aⁿ.
44001012	Quia jo' ty'elcwee'na Jerusalén na ñet'omna ta na jndyu Olivos. Juu ta'ñeeⁿ tquia m'aaⁿna' ñequio tsjoom Jerusalén cha'na tquia na wanaaⁿ na nntseicaañe ts'aⁿ judío xuee na cwita'jndyeena.
44001013	Jnda̱ na ty'equie'na quii' tsjoom, tquiena yuu waa w'aa. Ty'ewana cuarto nandye w'aa yuu cwic'eeⁿyana. Ndo' ñ'eⁿ Pedro ñequio Jacobo, Juan, Andrés, Felipe, Tomás, Bartolomé, Mateo, Jacobo jnda Alfeo, Simón ts'aⁿ na cwilue nn'aⁿ cananista ndo' ñ'eⁿ Judas tyjee Jacobo.
44001014	Cha'tsondyena ñecwii jla'jomndyena na 'io ndi 'io tyolaneiⁿna nnom Ty'o̱o̱ts'om. Mati jla'jomndye nt'om yolcu, ndo' ñ'eeⁿ ti'ntyjee Jesús ñ'eⁿ tsoñeeⁿ María.
44001015	Cwii xuee'ñeeⁿ teicantyja Pedro quii'ntaaⁿ nn'aⁿ na cwila'yu'. Joo naⁿ'ñeeⁿ cha'na cwii siaⁿnto waljoo' ntquiuundyena.
44001016	Matsoom nda̱a̱na: —'O nn'aⁿya na cwilayu'yo', jndei'na' na seicanda̱a̱'ñena' ñ'oom na seiljeii David cantyja 'naaⁿ' Judas cha'xjeⁿ tso Espíritu Santo nnoom cantyja 'naaⁿ' Judas'ñeeⁿ tsaⁿ na tjaca'mo̱ⁿ Jesús nda̱a̱ nn'aⁿ na t'ue jom.
44001017	Judas'ñeeⁿ tyocañ'eeⁿ ñ'eⁿndyô̱ jâ ndo' ñeseijomñê ts'iaaⁿ na cwilaxmaaⁿyâ.
44001018	Ñequio s'om na tantjoom cantyja natia na s'aaⁿ, tioml'uaaⁿ cwii taⁿ' tyuaa. Jo' jo' tiooñê meintyjee' xqueeⁿ, t'ioo'ñexcweeⁿ. Jlui' cha'tso tsiaⁿ'aⁿ.
44001019	Ndo' cha'tso nn'aⁿ Jerusalén nquiuna na luaa' s'aaⁿ. Quia jo' ñequio ñ'oom na cwila'neiⁿna jla'cajndyuna tyuaa'ñeeⁿ Acéldama. Ñ'oomwaa' matsona' Tyuaa Niom'.
44001020	Ee waa ñ'oom nacjoo' libro Salmos na matsona': Caljo waⁿ'aⁿ na ñeⁿnquiina'. Tinc'om nn'aⁿ juuna'. Mati matsona': Cwiicheⁿ ts'aⁿ coñom ts'iaaⁿ na ñeseixmaaⁿ.
44001021	’Quia jo' cwii ts'aⁿ na maxjeⁿ ñ'eeⁿ ñ'eⁿndyô̱ cha'waati xuee na tyocañ'a̱a̱ⁿyâ ñ'eⁿ nquii Ta Jesús na tjawa tjacueeⁿ tyomanoom naquii' njoom,
44001022	ts'aⁿ na maxjeⁿ ñ'eeⁿ ñ'eⁿndyô̱ cantyjati xuee na teits'oomñe Jesús s'aa Juan hasta xuee quia na tjawaaⁿ. Macaⁿna' na nntseijomñê tsaⁿ'ñeeⁿ ñ'eⁿndyô̱ na nntjei'yuu'ndyô̱ na jnda̱ tando'xco Jesús.
44001023	Quia jo' tyot'mo̱o̱ⁿna we ts'aⁿ, José ñequio Matías. José'ñeeⁿ mati cwila'cajndyuna jom Barsabás, ndo' xqueⁿ xueⁿ'eⁿ Justo.
44001024	Tyolaneiⁿna nnom Ty'o̱o̱ts'om, tyoluena: —'U Ta na mawa'naⁿ' naquii' n'om cha'tsondye nn'aⁿ, ca'mo̱ⁿ' cwaaⁿ cwii na wendye naⁿm'aⁿ' na nncwjii'ndyu' na nntseijomñe ñequio nn'aⁿ na ma'jñoom' ts'iaaⁿ 'naⁿ'. Nntseinoomñe tsaⁿ'ñeeⁿ ts'iaaⁿ na ñeseixmaⁿ Judas na jnda̱ tjei'ñe, ndo' jnda̱ tja yuu tseixmaⁿ na nncjaa cantyja 'naaⁿ' jnaaⁿ'.
44001026	Quia jo' ty'ena x'iaa cha m'mo̱ⁿna' 'ñeeⁿ nleijnoom' ts'iaaⁿ'ñeeⁿ. Ndo' teijnoom' Matías. Jo' chii ty'oomna' jom ts'iaaⁿ cha'xjeⁿ ts'iaaⁿ na m'aⁿ canchoo'cwii apóstoles.
44002001	Quia na tuee' xuee Pentecostés, cha'tsondye nn'aⁿ na cwila'yu' ñe'cwii tmaaⁿ' tjomndyena.
44002002	Mats'ia jo' jnaⁿ na teic'uaa jo nandye cañoom'luee cha'cwijom quia na jndeii mandyo jndye. Ndo' s'aana' na c'uaa cha'waa naquii' w'aa yuu na meindyuaandyena.
44002003	Teitquioo' nty'iaana nacjoo cha'tsondyena ntyjo cha'cwijom ntsaachom.
44002004	Ndo' cha'tsondyena t'omna na too' Espíritu Santo cha'waañ'eⁿ naquii' n'omna. Tquiaaⁿ na la'xmaⁿna cantyja najneiⁿ. Ndo' jnaⁿna' na jla'neiⁿna nt'omcheⁿ nnom ñ'oom na nchii ñ'oom na maxjeⁿ cwila'neiⁿna.
44002005	Joo ncuee'ñeeⁿ m'aⁿya nn'aⁿ judíos naquii' tsjoom Jerusalén na jeeⁿ queeⁿ n'om ts'iaaⁿ 'naaⁿ' Ty'o̱o̱ts'om. Naⁿ'ñeeⁿ jnaⁿna cha'waa nnom tsjoomnancue.
44002006	Quia na teic'uaa na luaa', quia jo' ty'ecanty'iaana. Meiⁿ leicala'no̱ⁿ'na ee cha'tsondyena tyondyena na tyola'neiⁿ naⁿ'ñeeⁿ cwii cwii nnom ñ'oom na cwila'neiⁿ nquieena.
44002007	Jeeⁿ ndya' tyueneiiⁿna, ndo' tyom'aaⁿ' n'omna. Tyoluena nda̱a̱ ntyjeena: —Cha'tsondye naⁿm'aⁿ' na cwila'neiⁿna ñequii'cheⁿ nn'aⁿ ts'o̱ndaa Galilea joona,
44002008	quia jo' ¿chiuu waayuu na cwindya̱a̱ya na ya cwila'neiⁿna cwii cwii nnom ñ'oom na cwilana̱a̱ⁿya xjeⁿ na tquiowijnda̱a̱ya?
44002009	Ee jaa tiñe'cwii ndyuaa jnaaⁿya. Nt'omndyo̱ jnaaⁿ ndyuaa Partia, nt'omndyo̱ Media, Elam ñ'eⁿ Mesopotamia, ts'o̱ndaa Judea ñ'eⁿ Capadocia, mati Ponto ñ'eⁿ ndyuaa Asia.
44002010	Ndo' nt'omndyo̱ jaa jnaaⁿya ndyuaa Frigia ñ'eⁿ Panfilia, Egipto ñ'eⁿ nt'omcheⁿ l'o̱ndaa África na manndyoo' Cirene. Ndo' nt'omndyo̱ jnaaⁿya tsjoom Roma, na tuiindyo̱ nn'aⁿ judíos ndo' mati ñ'eⁿ nn'aⁿ meiⁿ nchii tuiindyena nn'aⁿ tsjaaⁿ jaa, sa̱a̱ macwila't'maaⁿ'ndyena Ty'o̱o̱ts'om cha'xjeⁿ na jaa nn'aⁿ judíos cwilat'maaⁿ'ndyo̱ jom.
44002011	Ndo' nt'omndyo̱ jaa jnaaⁿya Creta ñ'eⁿ Arabia. Sa̱a̱ cha'tsondyo̱ cwindya̱a̱ na ya cwila'neiⁿ naⁿm'aaⁿ' ñ'oomya. Cwiluena cantyja na jeeⁿ t'maⁿ mach'ee Ty'o̱o̱ts'om.
44002012	Cha'tsondye naⁿ'ñeeⁿ na jnaⁿ cwii cwii joo, jeeⁿ ndya' tyojaawee' n'omna ndo' seiñ'eeⁿ'na' joona. Tyoluena nda̱a̱ nc'iaana: —¿Ljo' ñeca'mo̱ⁿna' na luaa' cwiluii?
44002013	Sa̱a̱ nt'omcheⁿ cwe' tyonco, tyolue: —Naⁿm'aⁿ' jnda̱ jndyeena.
44002014	Quia jo' Pedro teintyjeeⁿ'eⁿ ñequio canchoo'cwii apóstoles. Jndeii seineiiⁿ, tsoom nda̱a̱ nn'aⁿ: —'O nn'aⁿya ntyja̱ño̱ⁿya nn'aⁿ judíos ñequiondyo' 'o na tsjom'yo' ñjaaⁿ Jerusalén, queⁿ'yo' cwenta ndo' candye'yo' ñ'oom na nntsjo̱o̱.
44002015	Ee naⁿm'aⁿ' nchii na candyeena cha'xjeⁿ na cwila'tiuu'yo', ee je' quia tuee'cheⁿ na ñjeeⁿ na cwitsjoom.
44002016	Sa̱a̱ juu na cwinty'ia'yo' na cwiluii matseicanda̱a̱'ñena' ñ'oom na tyoñequiaa profeta Joel, tsoom:
44002017	Ncuee na macanda̱, matso Ty'o̱o̱ts'om, njño̱o̱ⁿya Espíritu na cwiluiindyo̱ naquii' n'om jndye nn'aⁿ. Nda'yo' na naⁿnom ñequio nda'yo' na naⁿlcu nla'neiⁿna ñ'oom na nntsjo̱o̱ nda̱a̱na. Naⁿnom na titquiendye waa na nlco'na' nda̱a̱na na nnty'iaana. Ndo' naⁿnom na tquiendye ndaa nntsoona.
44002018	Ncuee'ñeeⁿ njño̱o̱ⁿya Espíritu na cwiluiindyo̱ naquii' n'om nn'aⁿ na cwindye'ntjom no̱o̱ⁿ meiiⁿ naⁿnom ndo' meiiⁿ naⁿlcu. Nñequia naⁿ'ñeeⁿ ñ'oom na nntsjo̱o̱ nda̱a̱na.
44002019	Ndo' nnts'aaya na nleitquioo' jndye nnom 'naaⁿ jo nandye tsjo̱'luee na nla'catyuendye nn'aⁿ quia na nnty'iaana. Ndo' nnts'aaya 'naaⁿ na nleitquioo' jo nacje nnom tsjoomnancue, cha'na niom' ñequio chom ñequio ndioom.
44002020	Ñe'quioom' nntseicwaqueⁿna' na jo̱o̱ⁿñe nnom, ndo' chi' nntseicwaqueⁿna' cha'cwijom niom'. Nmeiⁿ' nluii cwii tjo̱o̱cheⁿ na nncuee' xuee cantyja 'naⁿ ja na cwiluiindyo̱ na matsa̱'ntjo̱ⁿ. Juu xuee'ñeeⁿ t'maⁿticheⁿ matseixmaⁿna' na nleitquioo' najndeii na matseixmaⁿya.
44002021	Sa̱a̱ cwii cwii ts'aⁿ na nncwji' xueya na cwiluiindyo̱ na matsa̱'ntjo̱ⁿ, juu tsaⁿ'ñeeⁿ nluiin'maaⁿñe.” Luaa' ñ'oom na tso Ty'o̱o̱ts'om ñequio 'ndyoo Joel.
44002022	Tsoti Pedro: —'O nn'aⁿya Israel, candyeya'yo' na nntsjo̱o̱ cantyja 'naaⁿ' Jesús tsaⁿ na jnaⁿ Nazaret. Tquioo' na nquii Ty'o̱o̱ts'om jñom jom ee jndye nnom ts'iaaⁿ t'maⁿ s'aaⁿ quii'ntaaⁿ'yo' na nchii na nnda̱a̱ nnluii na cwe' ts'aⁿ nnts'aa, meiⁿ xocjaantyjo̱o̱' n'om nn'aⁿ chiuu tuiiyuu. Ndo' 'o manquiu'yo' na ljo' ee cantyja najndeii na matseixmaⁿ nquii Ty'o̱o̱ts'om, jo' na tyoch'ee Jesús 'naaⁿ t'maⁿ quii'ntaaⁿ'yo'.
44002023	Maxjeⁿ teiyo ntyjii Ty'o̱o̱ts'om na nnc'oom Jesús luee'yo' ee seijndaa'ñê na tuii na ljo'. Jo' na tio'yo' Jesús luee nn'aⁿ romanos. 'O l'a'yo' na ty'ioomna jom ts'oom'naaⁿ na jlacuee'na jom.
44002024	Sa̱a̱ Ty'o̱o̱ts'om tquiaa na tando'xcoom na tueeⁿ'eⁿ. Seicandyaañe jom na ñet'omts'ooñê ee tijoom jndaa caljoo'ñê nacje 'naaⁿ' na cwiwje nn'aⁿ.
44002025	Seineiⁿ rey David na ndoo' matseineiⁿ nquii Jesús. Matsoom: Manty'iaya Ty'o̱o̱ts'om na ñequii'cheⁿ m'aaⁿñê jo no̱o̱ⁿya. Nc'e na m'aaⁿñê ñ'eⁿndyo̱, jo' chii xocju'cjena' ja.
44002026	Jo' na jeeⁿ neiⁿnco ts'o̱o̱ⁿya, ndo' ñequio na neiⁿya mataya. Ndo' cwe' nc'e meindo̱o̱'nty'iaandyo̱, jo' na mach'eena' na mawajndya̱ya.
44002027	Ee xonquiaa' na nljoo'ndyo̱ tsei'tsuaa meiⁿ xonquiaa' na nnto̱'ndyo̱ ee cwiluiindyo̱ na lju' ts'o̱o̱ⁿ na mandi'ntjo̱ⁿya njom'.
44002028	'U t'mo̱ⁿ' no̱o̱ⁿya nato cantyja na nncwando'xco ts'aⁿ. Ndo' na nnc'o̱o̱ⁿya ñ'eⁿndyu' nnts'aana' na neiⁿtya̱ya. Luaa' ñ'oom na seineiⁿ David.
44002029	Tsoti Pedro: —'O nn'aⁿya, ndyeyu nntsjo̱o̱ nndye'yo' na tue' welooya David na ñet'oom teiyo. Ty'ecat'iuuna jom, ndo' tsei'tsuaⁿ'aⁿ ndicwaⁿ waana' tsjoom ñjaaⁿ hasta xuee je'.
44002030	Jom tyoluiiñê profeta, ndo' ntyjiiyaaⁿ na tso Ty'o̱o̱ts'om ñ'oomtyeⁿ nnoom na nluiiñe Cristo quii'ntaaⁿ nn'aⁿ tsjaaⁿ 'naaⁿ'aⁿ na nndyowicantyjoo' ndo' juu tsaⁿ'ñeeⁿ nncjaacjoo ntio na ñetacatyeeⁿ.
44002031	Ndo' cha'cwijom na nnty'iaa' nnoom najnda̱ tuiina', jo' na tsoom na xocaljoo'ñe añmaaⁿ' yuu na cwiljoo'ndye añmaaⁿ nn'aⁿ na jnda̱ tja̱ ndo' meiⁿ seii' xocato̱o̱'.
44002032	Ñ'oommeiⁿ' seineiiⁿ cantyja 'naaⁿ' Jesús. Ndo' cha'tsondyô̱ cwitjei'yuu'ndyô̱ na mayuu' na tquiaa Ty'o̱o̱ts'om na tando'xco juu.
44002033	Je' m'aaⁿ ntyjaa' ts'o̱ Ty'o̱o̱ts'om ntyjaya yuu na matseit'maaⁿ'ñena' jom. Jo' na jnda̱ jñom Tsotyeeⁿ Espíritu Santo naquii' n'om nn'aⁿ cha'xjeⁿ ñ'oomtyeⁿ na tqueⁿ ndo' na cwiluii cha'tso na cwinty'ia'yo' je' ndo' na cwindye'yo'.
44002034	Ee nchii nquii David tja cañoom'luee. Jo' chii ma'mo̱ⁿna' cantyja 'naaⁿ' Jesús seneiiⁿ. Ee tso David: Seineiⁿ Ta Ty'o̱o̱ts'om nnom Ta na matsa̱'ntjom ja. Matsoom nnom: “Cajmaⁿ' jo ntyjaa' ts'o̱o̱ya ntyjaya
44002035	hasta xjeⁿ na jnda̱ tsa̱'a nn'aⁿ na jndoo 'u cjee' nc'e'.”
44002036	Tsoti Pedro: —Quia jo' cha'tsondyo' 'o nn'aⁿ Israel cala'no̱ⁿ'yo' na mayuu' na juu Jesús na ty'iom'yo' ts'oom'naaⁿ, tqueⁿ Ty'o̱o̱ts'om na Ta jom na matsa̱'ntjoom jaa ndo' na Cristo jom na macwji'n'maaⁿñê jaa.
44002037	Ndo' quia jndye nn'aⁿ Israel na luaa', jeeⁿ sei'ndaa'na' nquiuna. Jluena nnom Pedro ñequio nda̱a̱ nt'omcheⁿ apóstoles: —'O nn'aaⁿya, ¿chiuu macaⁿna' na cal'aayâ?
44002038	Quia jo' t'o̱ Pedro nda̱a̱na: —Ticwiindyo' 'o calcwe' n'om'yo' ndo' cwits'oomndyo' ñequio xuee' Jesucristo, cha nntseit'maⁿ ts'om Ty'o̱o̱ts'om jnaⁿ'yo'. Quia jo' nnto'ñoom'yo' Espíritu Santo naquii' n'om'yo'.
44002039	Ee ñ'oomtyeⁿwaa' tseixmaⁿna' cwenta' 'o ñ'eⁿ nda'yo', ndo' cwentaa cha'tso nn'aⁿ na m'aⁿ na tquia, ndo' mati ticwii cwii ts'aⁿ na ma'maⁿ Ta Ty'o̱o̱ts'om cwentaaya.
44002040	Pedro jndye nt'omcheⁿ ñ'oom tyocwji'yuu'ñetyeeⁿ nda̱a̱na. Ndo' tyotseijndo̱'tyeeⁿ n'omna. Tsoom: —Catjei'ndyo' cantyja 'naaⁿ nn'aⁿ na m'aⁿ je' na quie' n'om cha nnda̱a̱ nlui'n'maaⁿndyo'.
44002041	Quia jo' nn'aⁿ na jla'yu' ñ'oom na tsoom teits'oomndyena. Juu xuee'ñeeⁿ, cha'na ndyee meiⁿndyena jla'yu'na.
44002042	Tyoqueⁿndyena na tyondyena ñ'oom na tyot'mo̱o̱ⁿ apóstoles'ñeeⁿ. Tjoom' tyom'aⁿna ñequio naⁿ'ñeeⁿ. Tyotjomndyena na tyotyjena tyoo' na tyocañjom n'omna Jesús. Ndo' tyola'neiⁿna nnom Ty'o̱o̱ts'om.
44002043	Cha'tsondye nn'aⁿ tyotseitsaⁿ'na' joona ee na tyonty'iaana jndye ts'iaaⁿ t'maⁿ na tyol'a apóstoles na xocanda̱a̱ nluii na cwe' na jnda̱ nquieena meiⁿ xocjaantyjo̱o̱' n'om nn'aⁿ 'naaⁿ na tuii.
44002044	Cha'tsondye nn'aⁿ na jnda̱ jla'yu', ñe'cwii n'omna. Ndo' cha'tso 'naⁿ na tyowil'uee'ndyena tjom na 'naaⁿna joona'.
44002045	Tyonda̱a̱na ndyuaana ñequio nt'omcheⁿ 'naaⁿna na waa. Ndo' s'om na tyoto'ñoomna tyoto̱ⁿ'na joona', tyoñequiana nda̱a̱ nn'aⁿ na tyotseitjo̱o̱na' joo.
44002046	'Io ndi 'io tyotjomndyena wats'om t'maⁿ. Mati naquii' l'aana tyola'jomndyena na tyotyjena tyoo' na tyocañjom n'omna Jesús. Tyocwa'na ñequio na neiiⁿna ndo' na xcwee' n'omna.
44002047	Tyola't'maaⁿ'ndyena Ty'o̱o̱ts'om ndo' cha'tsondye nt'omcheⁿ nn'aⁿ tyotjeii'ya joona. Ndo' 'io ndi 'io tyocwji'n'maaⁿñeticheⁿ Ty'o̱o̱ts'om nn'aⁿ. Jo' chii tjawit'maⁿti tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
44003001	Cwii xuee Pedro ñ'eⁿ Juan ljo'yu ty'ena wats'om t'maⁿ na ndyee na matmaaⁿ xjeⁿ na cwi'oola'neiⁿ nn'aⁿ nnom Ty'o̱o̱ts'om.
44003002	Ndo' jo' jo' m'aaⁿ cwii tsaⁿs'a na tuiiñe na ntjeiⁿ nc'ee. Juu tsaⁿ'ñeeⁿ 'io ndi 'io tyo'ooñ'om nn'aⁿ jom wats'om t'maⁿ, tyoqueⁿna jom 'ndyoots'a na jndyuna' Jeeⁿ Neiⁿncoo' cha nnda̱a̱ nlcaaⁿ ljo' na matseitjo̱o̱na' jom nda̱a̱ nn'aⁿ na cwi'ooquie' jo' jo'.
44003003	Quia na nty'iaaⁿ'aⁿ Pedro ñ'eⁿ Juan na macwi'ooquie'na naquii' wats'om'ñeeⁿ tcaaⁿ s'om nda̱a̱na.
44003004	Ndo' nty'iaa' Pedro ñequio Juan jom. Tso Pedro nnoom: —Aa re sa, canty'ia' nda̱a̱yâ.
44003005	Quia jo' nty'iaaⁿ'aⁿ nda̱a̱na ee seitioom waa na nñequiana na nnco'ñoom.
44003006	Sa̱a̱ matso Pedro nnoom: —Ja meiⁿ s'om xuee meiⁿ s'om cajaⁿ tjaa'naⁿ na maleiñ'o̱ⁿya, sa̱a̱ cantyja na maleiñ'o̱ⁿtya̱ nñequiaya na nnco'ñom'. Ñequio xuee' Jesucristo, tsaⁿ na jnaⁿ Nazaret, quicantyja' ndo' cja'ca'.
44003007	Jnda̱ chii t'uii Pedro ts'o̱o̱ⁿ ntyjaya seiwe tsaⁿ'ñeeⁿ jom. Mañoom' tco'yana' nda'nc'eeⁿ ñequio candyo'nc'eeⁿ.
44003008	Jo' na ñejomto teicantyjaaⁿ. Teintyjeeⁿ'eⁿ ndo' to̱o̱ⁿ'o̱ⁿ na tjacaⁿ. Tjaqueⁿ'eⁿ naquii' wats'om t'maⁿ ñ'eⁿndyena. Tyojaacaⁿ ndo' tyowantyjaaⁿ ndo' tyotseit'maaⁿ'ñê Ty'o̱o̱ts'om.
44003009	Ndo' cha'tsondye nn'aⁿ na too'ndye naquii' wats'om tyonty'iaana na tyojaacaⁿ ndo' tyotseit'maaⁿ'ñê Ty'o̱o̱ts'om.
44003010	Ee tajnaaⁿ'na na jom ts'aⁿ na ñetacatyeeⁿ 'ndyoots'a wats'om t'maⁿ'ñeeⁿ na jndyuna' Jeeⁿ Neiⁿncoo'. Majom na tyocaaⁿ ljo' na matseitjo̱o̱na' jom nda̱a̱ nn'aⁿ. Jo' na jeeⁿ tyotseitsaⁿ'na' joona ndo' jeeⁿ tjawee' n'omna na jnda̱ tco'yana' nc'eeⁿ.
44003011	Wats'om'ñeeⁿ waa cwii leiroo'na' na jndyuna' Salomón. Jo' jo' tquiontyjaa' cha'tsondye nn'aⁿ na cwityueneiiⁿna. Ee ts'aⁿ na tco'yana' nc'ee jo' jo' tiñe'ca'ñeeⁿ Pedro ñequio Juan.
44003012	Quia na nty'iaa' Pedro na cha'tsondye nn'aⁿ jnda̱ jla'candyoo'ndyena, matsoom nda̱a̱na: —'O re nn'aⁿya Israel, ¿chiuu na jeeⁿ matseitsaⁿ'na' 'o? ¿Chiuu na jeeⁿ cwinty'ia'yo' nda̱a̱yâ na chacwijom cwila'tiuu'yo' na cwe' na jnda̱a̱ ncjo̱o̱yâ oo cwe' nc'e na jeeⁿ cwila't'maaⁿ'ndyô̱ Ty'o̱o̱ts'om jo' na majaacaa tsaⁿm'aaⁿ'? Meiⁿchjoo nchiijo'.
44003013	Ee nquii Ty'o̱o̱ts'om na tyotseit'maaⁿ'ñe welooya Abraham na ñet'oom teiyo, na tyotseit'maaⁿ'ñe welooya Isaac, ndo' welooya Jacob, ndo' tyola't'maaⁿ'ndye nt'omcheⁿ welooya na jndyowi'cantyjoo', jom seit'maaⁿ'ñê Jnaaⁿ Jesús, na jla'quioo'yo' luee naⁿmaⁿn'iaaⁿ cha cue'. Ndo' meiiⁿ Pilato ñe'catseicandyaañe jom, sa̱a̱ tîtancue'yo'. Sa'yo' nacjoom'm meiiⁿ juu ñe'catseicandyaañe jom.
44003014	'O nchii taⁿ'yo' na nndyaañe nquii na cwiluiiñe na lju' ts'om ndo' na tyoch'ee yuu na maty'iomyana'. 'O taⁿ'yo'yo' na nndyaañe ts'aⁿ na ñeseicwjee nn'aⁿ.
44003015	Jla'cue'yo' nqueⁿ na mañequiaaⁿ na cwitando' nn'aⁿ. Sa̱a̱ Ty'o̱o̱ts'om tquiaa na tando'xcoom na tueeⁿ'eⁿ ndo' jâ cwitjei'yuu'ndyô̱ na ljo'.
44003016	Nc'e na cwilayu'ya cwii n'o̱o̱ⁿyâ ñ'eⁿ xuee' Jesús, jo' na tquiaana' najnda̱ nc'ee tsaⁿm'aaⁿ' na cwinty'ia'yo' ndo' na cwita'jnaⁿ'yo'. Ee nc'e juu na cwilayuu'yâ n'o̱o̱ⁿyâ ñequio Jesús, jo' na cha'tsondyo' cwinty'ia'yo' na canda̱a̱' tco'yana' tsaⁿm'aaⁿ'.
44003017	’Ndo' ntyjiiya, 'o nn'aⁿya, na tîcala'no̱ⁿ'yo' ljo' l'a'yo' ñequio naⁿmaⁿn'iaaⁿ 'naⁿ'yo' jla'cue'yo' Jesús.
44003018	Sa̱a̱ laa'ti' waa na seicanda̱a̱'ñe Ty'o̱o̱ts'om ñ'oom na seineiiⁿ ñequio ndyuee profetas na maxjeⁿ nncue' Cristo tsaⁿ na jñoom.
44003019	Jo' chii calcwe' n'om'yo' ndo' cata'ndyo'xcwe'yo' nnom Ty'o̱o̱ts'om cha nntseicanoom'm jnaⁿ'yo' ndo' na nñequiaaⁿ na ntseixcona' cantyja na cwitsaam'aⁿ'yo' joo nnoom.
44003020	Ndo' na ljo' njñomnnaaⁿ'aⁿ Jesucristo, tsaⁿ na nncwji'n'maaⁿñe 'o, ee teiyo seijndaa'ñê na luaa' nnts'aaⁿ.
44003021	Sa̱a̱ macaⁿna' na caljoo'ñe Jesucristo cañoom'luee hasta quia na jnda̱ seicanda̱a̱'ñena' cha'tso ñ'oom na seineiiⁿ ñequio ndyuee profetas na tyoñequia ñ'oom'm tandyo xuee.
44003022	Ee tyotso Moisés nda̱a̱ welooya na ñet'om teiyo: “Nquii Ta Ty'o̱o̱ts'om njñoom cwii nn'aⁿ'yo' na m'aⁿ'yo' na nñequiaa ñ'oom'm cha'xjeⁿ na jñoom ja. Queⁿ'yo' cwenta cha'tso ñ'oom na nntseineiⁿ tsaⁿ'ñeeⁿ nda̱a̱'yo'.
44003023	Ee meiⁿcwi'ñeeⁿcheⁿ ts'aⁿ na tiqueⁿ cwenta ñ'oom na nntso tsaⁿ'ñeeⁿ nncwji'ndyo̱na' juu quii'ntaaⁿ nn'aⁿ Israel.”
44003024	Tsoti Pedro: —Cha'tsondye profetas cha'na Samuel ñequio nn'aⁿ na cwiñet'om jnda̱ na tue' tsaⁿ'ñeeⁿ, tyoluena na nluii cha'xjeⁿ na cwiluii je'.
44003025	Ñequio ndyuee profetas tquiaa Ty'o̱o̱ts'om ñ'oomtyeⁿ ndo' 'o laxmaⁿ'yo' na nnda'yo' naya na cwit'mo̱o̱ⁿ joona' ndo' cha'xjeⁿ ñ'oom na seijndaa'ñetyeⁿ Ty'o̱o̱ts'om nda̱a̱ welooya na ñet'om teiyo quia tsoom nnom welooya Abraham: “Quii'ntaaⁿ nn'aⁿ tsjaaⁿ 'naⁿ' na nncjaawi'cantyjoo' nluiiñe ts'aⁿ na njño̱o̱ⁿya na m'aⁿ'yo'. Ndo' nc'e juu nntio'naaⁿndyo̱ cha'tsondye nn'aⁿ tsjoomnancue.”
44003026	Jo' chii quia na s'aa Ty'o̱o̱ts'om na ta'ndo'xco Jnaaⁿ na tue', najndyee tio'naaⁿñê 'o na jñoom juu na m'aⁿ'yo' cha tincwiindyo' 'o nlcwe' n'om'yo' natia na cwil'a'yo'.
44004001	Pedro ñ'eⁿ Juan xcwe na cwila'neiⁿna nda̱a̱ nn'aⁿ, ndo' tquie ntyee na m'aⁿna ñequio ts'aⁿ na matsa̱'ntjom nn'aⁿ na cwil'a cwenta wats'om t'maⁿ. Mati nt'om nn'aⁿ judíos na laxmaⁿna tmaaⁿ' saduceos tquiena.
44004002	Jnda̱ teilioo naⁿ'ñeeⁿ ee Pedro ñ'eⁿ Juan cwit'mo̱o̱ⁿna nda̱a̱ nn'aⁿ na jnda̱ mawando'xco Jesús, jo' chii mati nn'aⁿ na jnda̱ tja̱ maxjeⁿ ntando'xcona.
44004003	Quia jo' t'ue naⁿ'ñeeⁿ joona. Ndo' cwe' nc'e na jnda̱ tmaaⁿ, jo' chii tioomya naⁿ'ñeeⁿ joona w'aancjo hasta quia nneiⁿncoo cwiicheⁿ xuee.
44004004	Sa̱a̱ nn'aⁿ na tyondye ñ'oom' Ty'o̱o̱ts'om na tyoñe'quiana, jndyendye naⁿ'ñeeⁿ jla'yu'na. Ndo' cha'tsoñ'eⁿ nn'aⁿ na cwila'yu' tue'ntyjo̱ cha'na 'om meiⁿndyena na cwe' naⁿnom.
44004005	Teincoo cwiicheⁿ xuee naquii' Jerusalén tjomndye nn'aⁿ na m'aⁿ n'iaaⁿ cwentaa nn'aⁿ judíos ñequio nn'aⁿ na cwiluiitquiendye, ñequio nn'aⁿ na cwit'mo̱o̱ⁿ ljeii na tqueⁿ Moisés.
44004006	Ñ'eⁿ Anás, tyee na cwiluiitquieñe, ñequio Caifás, ñ'eⁿ Juan ñequio Alejandro, ndo' ñ'eeⁿ cha'tsondye nt'omcheⁿ nn'aⁿ na nn'aaⁿna ntyee na cwiluiitquiendye.
44004007	Tqueeⁿ'ndyena Pedro ñ'eⁿ Juan ndo' tsa̱'na naⁿ'ñeeⁿ quii'ntaaⁿna. Jluena: —¿'Ñeeⁿ tquiaa na jnda̱'yo', ndo' 'ñeeⁿ ts'aⁿ xuee' cwilei'ñ'om'yo' na luaa' cwil'a'yo'?
44004008	Ndo' Pedro too' quii' ts'oom m'aaⁿ Espíritu Santo, matsoom nda̱a̱na: —'O re nn'aⁿ na m'aⁿ'yo' n'iaaⁿ ñequio 'o nn'aⁿ na cwiluiitquiendyo' joo nda̱a̱ jaa nn'aⁿ Israel,
44004009	na cwita'x'ee'yo' nda̱a̱yâ cantyja naya na tuii ñ'eⁿ ts'aⁿ na ñet'oom na ntjeiⁿ nc'ee, ¿aa ñe'candye'yo' chiuu tuiiyuu na jnda̱ tco'yana' jom?
44004010	Xeⁿ na ljo', quia jo' cha'tsondyo' 'o ñequio cha'tsondye nn'aⁿ Israel cala'no̱ⁿ'yo' chiuu waa. Nquii Jesucristo, ts'aⁿ na jnaⁿ Nazaret na ty'iom'yo' ts'oom'naaⁿ, tquiaa Ty'o̱o̱ts'om na tando'xcoom jnda̱ na tueeⁿ'eⁿ. Ñequio xuee' jom jo' na jnda̱ n'maⁿ tsaⁿs'am'aaⁿ' na cwinty'ia'yo' na meintyjeeⁿ'eⁿ jo nda̱a̱'yo'.
44004011	Juu Jesús cwiluiine tsjo̱' na 'o na cwiluiitquiendyo' jo nda̱a̱ya jnda̱ tquie'yo'. Sa̱a̱ jnda̱ tacatyeeⁿtyeⁿ tsjo̱'ñeeⁿ nquii tsiaⁿtsjo̱' yuu na t'maⁿti matseixmaⁿna' na cha'tso ljo̱'.
44004012	Tjaa'naⁿ 'ñeeⁿ cwiicheⁿ na nnda̱a̱ nncwji'n'maaⁿñe nn'aⁿ macanda̱ nquii Jesús. Ee cha'waa nnom tsjoomnancue tjaa'naⁿ xuee' cwiicheⁿ na tqueⁿ Ty'o̱o̱ts'om na juu nnda̱a̱ nncwji'n'maaⁿñe jaa.
44004013	Jnda̱ na nty'iaa naⁿmaⁿn'iaaⁿ na tinquiaa' Pedro ñ'eⁿ Juan, ndo' jla'no̱ⁿ'na na tyoola'naaⁿ naⁿ'ñeeⁿ cha'xjeⁿ na nquiuna, ee cwe' nn'aⁿ meiⁿquiandye joona, quia jo' jeeⁿ tyotseitsaⁿ'na' joona, ndo' tjañjoom' n'omna na tyocañ'eeⁿ naⁿ'ñeeⁿ ñ'eⁿ Jesús.
44004014	Ndo' majndeiiti quia na nty'iaana nacañoom naⁿ'ñeeⁿ meintyjee' ts'aⁿ na jnda̱ tco'yana', jo' chii seicu'ñ'eⁿna' na nluena ñ'oom nacjoo naⁿ'ñeeⁿ.
44004015	Quia jo' tjeii'yana naⁿ'ñeeⁿ quii'ntaaⁿna. Jnda̱ chii tyola'neiⁿ cheⁿnquieena.
44004016	Tyoluena: —¿Chiuu nl'aayo̱o̱ ñequio ti'm'aⁿ'? Ee cha'tsondye nn'aⁿ tsjoom ñjaaⁿ Jerusalén manquiuyana na jnda̱ l'a naⁿm'aⁿ' cwii ts'iaaⁿ t'maⁿ na xocanda̱a̱ nnts'aa na cwe' na jndeii nquii ts'aⁿ ndo' jaa xonda̱a̱ nl'uuya na tiyuu' na ljo'.
44004017	Jo' chii yati cal'uuya nda̱a̱ naⁿm'aⁿ' ñequio na jndei'na' meiⁿcwii nnom ts'aⁿ tala'neiⁿtina ñ'oom cantyja 'naaⁿ' Jesús, cha tant'omti ñ'oommeiⁿ' quii'ntaaⁿ nn'aⁿ.
44004018	Quia jo' t'maⁿna naⁿ'ñeeⁿ. Sa̱'ntjomna na meiⁿcwii ñ'oom tala'neiⁿti naⁿ'ñeeⁿ, tant'mo̱o̱ⁿna ñequio xuee' Jesús.
44004019	Sa̱a̱ Pedro ñequio Juan, jluena: —Ncjo'yo' calatiuu'ya'yo' aa maty'iomna' jo nnom Ty'o̱o̱ts'om na calacanda̱a̱yâ ñ'oom na cwindu' 'o, nchii ñ'oom na matso jom.
44004020	Ee jâ tijoom jndaa ca'ndya̱a̱yâ na nlana̱a̱ⁿyâ ljo' na ñenty'iaayâ na tyoch'ee Jesús ndo' na tyondya̱a̱yâ na tyotseineiiⁿ.
44004021	Sa̱a̱ joo naⁿmaⁿn'iaaⁿ jndeii'ti ñ'oom tyoluena nda̱a̱ naⁿ'ñeeⁿ. Jnda̱ chii jñoomna naⁿ'ñeeⁿ, ee tileicaliuna chiuu ya nnta'wi'na naⁿ'ñeeⁿ ee nquiaana nn'aⁿ quii' tsjoom, ee cha'tsondye nn'aⁿ tyolat'maaⁿ'ndyena Ty'o̱o̱ts'om cantyja na nty'iaana na tco'yana' ts'aⁿ na ñet'oom na ntjeiⁿ nc'ee.
44004022	Ee tsaⁿs'a'ñeeⁿ, na jeeⁿ t'maⁿ ts'iaaⁿ s'aa Ty'o̱o̱ts'om na tco'yana' jom, jnda̱ teinom wen'aaⁿ choom'm.
44004023	Pedro ñ'eⁿ Juan, jnda̱ na jndyaandyena, ty'ena na m'aⁿ nc'iaana. Jla'candiina naⁿ'ñeeⁿ cha'tso ñ'oom na tyolue ntyee na cwiluiitquiendye ñequio nn'aⁿ na cwiluiitquiendye quii' tsjoom.
44004024	Ndo' joo naⁿ'ñeeⁿ, quia na jndyena ñ'oom'ñeeⁿ, ñe'cwii t'maⁿ jla'neiⁿna nnom Ty'o̱o̱ts'om, jluena: —'U Ta Ty'o̱o̱ts'om, macanda̱ 'U na mayuu'cheⁿ na matsa̱'ntjom'. 'U tqueⁿ' cañoom'luee ñequio tsjoomnancue, ñequio ndaaluee, ndo' ñequio cha'tso na niom.
44004025	Ñequio Espíritu Santo seijndo̱' ts'om moso' David. Jo' na seiljeiⁿ ñ'oom na tsu'. Tsoom: ¿Chiuu na cwila'wjee nn'aⁿ na nchii judíos? Ndo' ¿chiuu na cwila'tiuu nn'aⁿ judíos cwii na cwe' ts'iaaⁿ'ndyo?
44004026	Nn'aⁿ tsjoomnancue na cwitsa̱'ntjom jla'wendyena. Ndo' nn'aⁿ na m'aⁿ n'iaaⁿ jla'jomndyena. Ñe'cwii ty'ena nacjoo' nquii Ty'o̱o̱ts'om, ñequio Cristo tsaⁿ na jñoom.
44004027	Jlueti naⁿ'ñeeⁿ nnom Ty'o̱o̱ts'om: —Mayuu' ñ'oom'ñeeⁿ na tso David ee Herodes ñequio Poncio Pilato jla'jomndyena naquii' tsjoomwaa ñequio nn'aⁿ judíos ñequio nn'aⁿ na nchii judíos. Ty'ena nacjoo' Jnda' na lju' tseixmaaⁿ ndo' na majndaa' ts'iaⁿ'aⁿ na tqueⁿ' jom.
44004028	Tandyo xuee seijndaa'ndyu' ljo' nl'ana. Ndo' majo' jnda̱ l'ana je'.
44004029	Ndo' je' je' 'u Ta, queⁿ' cwenta ñ'oom wi' na jndei'na' na cwiluena nda̱a̱yâ, ndo' cateijndei' jâ na cwindya̱'ntjo̱o̱ⁿyâ njom' na calana̱a̱ⁿyâ ñ'oom naya 'naⁿ' ñequio na t'maⁿ n'o̱o̱ⁿyâ.
44004030	Ndo' catseintyjo̱' ts'o̱' nacjoo nn'aⁿwii. Catsein'maⁿ' joona. Catsa' 'naaⁿ t'maⁿ ñequio 'naaⁿ na xocjaantyjo̱o̱' n'om nn'aⁿ chiuu tuiiyuu. Nmeiⁿ' catsa' ee cwilcwii'â xuee' Jnda' Jesús na lju' tseixmaⁿ.
44004031	Jnda̱ na jla'neiⁿna nnom Ty'o̱o̱ts'om tei'ncwii' w'aa yuu na cwitjomndyena. Ndo' joona too' m'aaⁿ Espíritu Santo naquii' n'omna. Ndo' tyola'neiⁿna ñ'oom' Ty'o̱o̱ts'om ñequio na t'maⁿ n'omna.
44004032	Cha'tsondye nn'aⁿ na cwila'yu' tyom'aⁿna na ñe'cwii n'omna, ndo' ñe'cwii tyola'tiuuna. Meiⁿcwiindye joona ticatso na joo 'naⁿ na maleiñ'oom macanda̱ juu 'naaⁿ' jo', ee cha'tso 'naⁿ na tyoleichona tyol'ana na tjom na 'naaⁿna joona'.
44004033	Ndo' nquiee apóstoles tyotjeii'yuu'ndyena ñequio najndeii na matseixmaaⁿ na jnda̱ mawando'xco Ta Jesús. Ndo' t'maⁿ tio'naaⁿñe Ty'o̱o̱ts'om joona.
44004034	Ndo' quii'ntaaⁿ cha'tso nn'aⁿ na cwila'yu' tjaa'naⁿ 'ñeeⁿ c'oom na matseitjo̱o̱na' juu ee nn'aⁿ na niom ndyuaa ndo' niom l'aa tyonda̱a̱na joona' ndo' cantyjati s'om na to'ñoomna na nda̱a̱na joona' tquioñ'omna.
44004035	Tquiana s'om'ñeeⁿ nda̱a̱ apóstoles. Ndo' naⁿ'ñeeⁿ tyoñequiana joona' nnom ticwii cwii ts'aⁿ na matseitjo̱o̱na' 'naⁿ na macaⁿna' juu.
44004036	Quii'ntaaⁿna tyom'aaⁿ ts'aⁿ na jndyu José. Jom ts'aⁿ tsjaaⁿ Leví na jndyowicantyjoo', tuiiñê tyuaaxeⁿncwe Chipre. Apóstoles tqueⁿna xueeⁿ'eⁿ Bernabé. Ñ'oomwaa' matsona' ts'aⁿ na mañequiaa na t'maⁿ ts'om x'iaa'.
44004037	Jom waa tyuaaⁿ'aⁿ. Jna̱a̱ⁿ juuna', jnda̱ chii jndyoñ'oom s'om na to'ñoom, tquiaaⁿ s'om'ñeeⁿ nda̱a̱ apóstoles.
44005001	Sa̱a̱ cwii tsaⁿs'a na jndyu Ananías ñequio scoom'm Safira nda̱a̱na cwii tyuaana.
44005002	Ananías'ñeeⁿ seitjo̱o̱ⁿ cantyja na jna̱a̱ⁿ juuna', ndo' mati ntyjii scoom'm na ljo'. Jndyochom meiⁿ ndyee s'om'ñeeⁿ tquiaaⁿ joona' nda̱a̱ apóstoles.
44005003	Quia jo' matso Pedro nnoom: —'U re Ananías, ¿chiuu na tquiaandyu' na seicatoo' Satanás naquii' ts'om' na tsu' cantu nnom Espíritu Santo na seitjo̱o̱' s'om cantyja na jnda̱a̱' tyua'?
44005004	Yocheⁿ na tyoojnda̱a̱' juuna' tseixmaⁿna' cwenta'. Ndo' mati meiiⁿ na jnda̱ jnda̱a̱' juuna' wanaaⁿ na nntsa' yuu na l'ue ts'om' ñequio s'om'ñeeⁿ. 'U je' ¿chiuu na luaa' seitiuu' naquii' ts'om'? Ee nchii nda̱a̱ nn'aⁿ sa' cantu, nnom nquii Ty'o̱o̱ts'om waa jnaⁿ'.
44005005	Jnda̱ na jndii Ananías ñ'oommeiⁿ' cwe' tiooñetoom na ts'oo jom. Quia jo' cha'tsondye nn'aⁿ na nquiuna na luaa' tuii, jeeⁿ ndya' nioom tyuena.
44005006	Teicantyja naⁿnom na titquiendye. Jla'tyjoondyena liaa jom. Jnda̱ chii tjeii'na jom, mana ty'ecat'iuuna jom.
44005007	Jnda̱ teinom cha'na ndyee hora na tuii na ljo' ndo' tyjee' scuu' Ananías. Meiⁿchjoo ticaljeiiⁿ aa waa ljo' tuii.
44005008	Quia jo' Pedro matsoom nnom tsaⁿ'ñeeⁿ: —Catsu' no̱o̱ⁿ, ¿aa mayuu' na laa'ti'ndyo nda̱a̱'yo' tyuaa'yo'? Ndo' matso tsaⁿ'ñeeⁿ nnoom: —Mayuu' na laa'ti'.
44005009	Matso Pedro nnoom: —Chiuu na jla'tjom'yo' ñ'oom na tquio'nn'aⁿ'yo' Espíritu na cwiluiiñe Ty'o̱o̱ts'om. Aa ndi', je' cwiquie nn'aⁿ na ty'ecat'iuu sa'. Mati 'u maje'ndyo nnc'oocat'iuuna 'u.
44005010	Mantyjacheⁿ cwe' tiooñetoom jo nc'ee Pedro, mana tueeⁿ'eⁿ. Quia na ty'equie' naⁿnom na titquiendye jliuna na jnda̱ tueeⁿ'eⁿ. Mati tjeii'na jom, ty'ecat'iuuna jom nacañoom' saaⁿ'aⁿ.
44005011	Quia jo', tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, jeeⁿ t'maⁿ seicaty'uena' ndo' mati nt'omcheⁿ nn'aⁿ na tyondye na luaa' tuii.
44005012	Nn'aⁿ na cwiluiindyena apóstoles jndye nnom 'naaⁿ l'ana ñequio ts'iaaⁿ t'maⁿ na xonda̱a̱ nluii na cwe' najndeii nquii ts'aⁿ. Ndo' cha'tsondye nn'aⁿ na jnda̱ cwila'yu' tjoom' t'maⁿna na tyotjomndyena wats'om t'maⁿ na jndyu leiroo'na' Salomón.
44005013	Sa̱a̱ nt'omcheⁿ nn'aⁿ nquiaana na nla'jomndyena, meiiⁿ na ljo' tyotjeii'yana nn'aⁿ na cwila'yu'.
44005014	Ndo' tjawijndyendyeti nn'aⁿ na tyola'yu' ñequio Ta Jesús, naⁿnom ndo' naⁿlcu.
44005015	Tyotsa̱'na nn'aⁿwii ndyuee nantaa, cjoo' nduu ndo' cjoo' luee, cha quia na wjaawinom Pedro nnquioo ncwaaⁿ'aⁿ nacjoo cwantindye joona cha nn'maaⁿna.
44005016	Mati nn'aⁿ na m'aⁿ njoom na nndyoo' Jerusalén tquiochona nn'aⁿwii ñ'eⁿ nn'aⁿ na tyoleichuu jndyetia. Ndo' cha'tsondye naⁿ'ñeeⁿ n'maaⁿna.
44005017	Quia jo' tyee na cwiluiitquieñe ñequio tmaaⁿ' nn'aⁿ judíos na ñ'eeⁿ ñ'eⁿñê na jndyu saduceos, jlawendyena nacjoo apóstoles ee jeeⁿ lioona naⁿ'ñeeⁿ.
44005018	Jo' chii t'uena naⁿ'ñeeⁿ. Tioomna joo w'aancjo.
44005019	Sa̱a̱ teijaaⁿ tyjee' cwii ángel cwentaa' Ta Ty'o̱o̱ts'om. Seicanaaⁿñê ndyueel'a w'aancjo. Tjeiiⁿ'eⁿ naⁿ'ñeeⁿ ch'eⁿ.
44005020	Matsoom nda̱a̱na: —Catsa'yo' wats'om t'maⁿ. Calaneiⁿ'yo' nda̱a̱ nn'aⁿ ñ'oomwaa' cantyja 'naaⁿ' na nncwando' añmaaⁿ' ts'aⁿ.
44005021	Jnda̱ na jndyena ñ'oomwaa' ty'ena. Ndo' cwitsjoom ty'equie'na wats'om t'maⁿ. Tyot'mo̱o̱ⁿna nda̱a̱ nn'aⁿ. Quia jo' tyee na cwiluiitquieñe ñequio nn'aⁿ na ñ'eeⁿ ñ'eⁿñê, jnda̱ na tjomndyena ñequio cha'tsondye nn'aⁿ na cwiluiindye naⁿmaⁿn'iaaⁿ nda̱a̱ nn'aⁿ Israel, sa̱'ntjomna na cjaacandyoo'ndye apóstoles na tioomna w'aancjo.
44005022	Sa̱a̱ quia na jnda̱ tquie sondaro 'ndyoots'a w'aancjo jliuna na tac'om naⁿ'ñeeⁿ jo' jo'. Jo' chii ty'elcwee'na. Ty'ela'candiina na tac'om naⁿ'ñeeⁿ.
44005023	Jluena: —Quia na squia̱a̱yâ 'ndyoots'a w'aancjo tyeⁿ ta̱'na' ndo' m'aⁿ sondaro na cwil'a cwenta, sa̱a̱ quia na jla'canaaⁿndyô̱ jo' jliuuyâ tjaa'ñeeⁿ c'oom.
44005024	Ndo' tyee na cwiluiitquieñe ñequio ts'aⁿ na matsa̱'ntjom nn'aⁿ na cwil'a cwenta wats'om t'maⁿ ñequio nt'omcheⁿ ntyee na cwiluiitquiendye, quia na jndyena na luaa', tyom'aaⁿ' n'omna chiuu ya nluii cha nleicheⁿ ñ'oomwaa'.
44005025	Ndo' mañejuu xjeⁿ'ñeeⁿ tyjee'cañoom cwii ts'aⁿ, seicandii joona, matso: —Nn'aⁿ na tiom'yo' w'aancjo, naquii' wats'om t'maⁿ meintyjee'na je'. Cwit'mo̱o̱ⁿna nda̱a̱ nn'aⁿ.
44005026	Quia jo' ts'aⁿ na matsa̱'ntjom tjaaⁿ ñ'eⁿ nn'aⁿ 'naaⁿ'aⁿ. Ty'ecachona naⁿ'ñeeⁿ sa̱a̱ nchii ñequio na jndei'na' ee nquiaana xeⁿ nn'aⁿ na cwindye ñ'oom'ñeeⁿ njñom ljo̱' joona.
44005027	Ndo' quia na jnda̱ tquiennda'na yuu cwitjomndye naⁿman'iaaⁿ, tquiana cwenta pra̱so nda̱a̱ naⁿ'ñeeⁿ. Ndo' tyee na cwiluiitquieñe, seilcwii'ñê nda̱a̱ pra̱so'ñeeⁿ.
44005028	Matsoom: —Mandye'yo' na tyol'uuyâ nda̱a̱'yo' ñequio ñ'oom na jndei'na' na tant'mo̱ⁿ'yo' ñ'oom cantyja 'naaⁿ' Jesús. Sa̱a̱ 'o je' cha'waa naquii' Jerusalén jnda̱ manquiu nn'aⁿ ñ'oom na cwit'mo̱ⁿ'yo' nda̱a̱na. Mati cwindu'yo' na jâ cho̱o̱yâ jnaⁿ na tue' Jesús.
44005029	Quia jo' Pedro ñequio nt'omcheⁿ apóstoles, t'o̱o̱na, jluena: —Jndei'tina' na calacanda̱a̱yâ ñ'oom na matso Ty'o̱o̱ts'om nchiiti ñ'oom na cwilue nn'aⁿ.
44005030	Manqueⁿ na tyola't'maaⁿ'ndye welooya na ñet'om teiyo, tquiaaⁿ na wando'xco Jesús na jla'cue'yo' na ty'iom'yo' nacjoo' ts'oom'naaⁿ.
44005031	Seit'maaⁿ'ñê juu. Tqueeⁿ juu ntyjaa' ts'o̱o̱ⁿ ntyjaya. Tqueeⁿ juu na cwiluiit'maaⁿñe ndo' na macwji'n'maaⁿñe nn'aⁿ cha calcwe' n'om nn'aⁿ Israel ndo' na nntseit'maⁿ ts'om jnaaⁿna.
44005032	Jâ cwitjei'yuu'ndyô̱ cantyja 'naaⁿ ñ'oommeiiⁿ, ndo' majo'ti mach'ee Espíritu Santo, nquii na mañequiaa Ty'o̱o̱ts'om naquii' n'om nn'aⁿ na cwila'canda̱ ñ'oom na matsoom.
44005033	Jnda̱ na jndye naⁿmaⁿn'iaaⁿ ñ'oommeiⁿ' jeeⁿ ndya' lioona hasta ñe'cala'cwjeena naⁿ'ñeeⁿ.
44005034	Sa̱a̱ teicantyja cwiindye joona, ts'aⁿ na jndyu Gamaliel. Jom ts'aⁿ tmaaⁿ' fariseos ndo' ma'mo̱o̱ⁿ chiuu matsa̱'ntjom ljeii na tqueⁿ Moisés, cha'tsondye nn'aⁿ ya ñ'oom nquiuna cantyja 'naaⁿ'aⁿ. Teintyjeeⁿ'eⁿ ndo' sa̱'ntjoom na calui'ya apóstoles ch'eⁿ chjoowi' taⁿ'ndyo.
44005035	Tsoom nda̱a̱ nc'iaaⁿ'aⁿ: —'O ntyja̱ño̱ⁿ nn'aⁿ Israel, cal'a'yo' cwenta ljo' na cwilatiuu'yo' na ñe'cal'a'yo' ñ'eⁿ naⁿnomm'aⁿ'.
44005036	Ee cjañjoom' n'om'yo' jaach'eeti xuee tyom'aaⁿ Teudas. Tyotsoom na jom ts'aⁿ na t'maⁿ cwiluiiñe, ndo' cha'na ñequiee siaⁿnto naⁿnom jla'jomndyena ñ'eⁿñê. Sa̱a̱ jla'cuee' nn'aⁿ jom, ndo' cha'tsondye nn'aⁿ na jla'jomndye ñ'eⁿñê t'oom'ndyena. Mana ntycwii cantyja 'naaⁿ'aⁿ.
44005037	Jnda̱ teinom na ljo', xcwe na cwiwiljeiixco ncuee nn'aⁿ, mati seis'añe Judas ts'aⁿ Galileo. Ndo' jndye nn'aⁿ jla'jomndyena ñ'eⁿñê. Sa̱a̱ mati jla'cuee' nn'aⁿ jom, ndo' cha'tsondye nn'aⁿ na tyola'jomndye ñ'eⁿñê majo'ti t'oom'ndyena.
44005038	Jo' chii matseijndo̱'a n'om'yo', ca'ndye'yo' ti'm'aⁿ'. Cajndoo' nquieena, ee xeⁿ ñ'oommeiⁿ' ñequio ts'iaaⁿmeiⁿ' cwila'xmaⁿna' cwe' ts'iaaⁿ 'naaⁿ nn'aⁿ quia jo' nncjaandyue cheⁿnquieena'.
44005039	Sa̱a̱ xeⁿ cwila'xmaⁿna' ts'iaaⁿ 'naaⁿ' Ty'o̱o̱ts'om, quia jo' tijoom canda̱a̱ na nlatyui'yo' joona'. Nleitquioo'to na cwitsa'yo' nacjoo' Ty'o̱o̱ts'om.
44005040	Ndo' jla'jomndye nc'iaa' Gamaliel ñ'oom na tsoom nda̱a̱na. Jo' chii tqueeⁿ'nnda'na apóstoles. Cwe' tyotjaa'na naⁿ'ñeeⁿ. Ndo' ñequio na jndei'na' tyoluena na tant'mo̱o̱ⁿ naⁿ'ñeeⁿ ñ'oom ñequio xuee' Jesús. Jnda̱ chii jñoomna naⁿ'ñeeⁿ.
44005041	Ndo' naⁿ'ñeeⁿ je', jlui'na quii'ntaaⁿ naⁿmaⁿn'iaaⁿ ñequio na neiiⁿna na tquiaa Ty'o̱o̱ts'om na cwila'xmaⁿna na co'wi'na' joona nc'e na cwitjei'yuu'ndyena ñ'oom ñequio xuee' Jesús.
44005042	Ndo' 'io ndi 'io tîc'oomeintyjee'na na tyot'mo̱o̱ⁿna naquii' wats'om t'maⁿ ndo' mati l'aa nn'aⁿ. Tyot'mo̱o̱ⁿna ndo' tyola'neiⁿna ñ'oom cantyja 'naaⁿ' Jesús na cwiluiiñe Cristo.
44006001	Majoo ncuee'ñeeⁿ tjawijndyendye nn'aⁿ na cwila'yu'. Sa̱a̱ we ndi'ndyena. Nt'omndyena nn'aⁿ judíos na cwila'neiⁿ griego ndo' nt'om nc'iaana cwila'neiⁿ hebreo. Ndo' naⁿ'ñeeⁿ na cwila'neiⁿna griego to̱'na na jla'ncjoo'ndyena nacjoo' nn'aⁿ na cwilayu' na cwila'neiⁿ hebreo. Ee cha'tso yolcu na cwila'yu' na jnda̱ tja̱ noom ticwii xuee cwito'ñoomna nantquie. Sa̱a̱ joo yolcu na cwila'neiⁿ griego tijndyeti cwito'ñoomna cha'xjeⁿ cwito'ñoom nc'iaana na cwila'neiⁿ hebreo. Jo' na to̱'na na jla'ncjoo'ndyena.
44006002	Jo' chii canchoo'we apóstoles jla'tjomna cha'tso nn'aⁿ na cwila'yu'. Jluena nda̱a̱ naⁿ'ñeeⁿ: —Ticatsa̱'ntjomna' na n'ndya̱a̱yâ na cwiñe'quiaayâ ñ'oom' Ty'o̱o̱ts'om na njndo̱o̱'â cantyja 'naaⁿ' nantquie.
44006003	Jo' chii 'o nn'aaⁿya, catjeii'ndyo' ntquiee' tsaⁿs'a quii'ntaaⁿ'yo' na waa ñ'oom ya cantyja 'naaⁿna, na too' m'aaⁿ Espíritu Santo naquii' n'omna, ndo' na jndo̱' n'omna. Joona nnt'io̱o̱ⁿya ts'iaaⁿ na njndoo'na cantyja 'naaⁿ' nantquie na nnto'ñoom yolcu na jnda̱ tja̱ noom.
44006004	Sa̱a̱ jâ ñecwitco nlana̱a̱ⁿyâ nnom Ty'o̱o̱ts'om ndo' na nñequiaayâ ñ'oom'm nda̱a̱ nn'aⁿ.
44006005	Ndo' cha'tso nn'aⁿ na cwila'yu' jla'jomndyena na ljo'. Jo' tjeii'ndyena Esteban, ts'aⁿ na matseiyu'ya ts'om ndo' too' naquii' ts'oom m'aaⁿ Espíritu Santo. Ndo' mati Felipe, Prócoro, Nicanor, Timón ñequio Parmenas. Mati tjeii'ndyena Nicolás, ts'aⁿ tsjoom Antioquía. Jom nchii ts'aⁿ judío sa̱a̱ jaach'ee xuee matseijomñê ñ'oom na cwila't'maaⁿ'ndye nn'aⁿ judíos.
44006006	Jnda̱ na tjeii'ndyena naⁿ'ñeeⁿ chii tquiochona joo na m'aⁿ apóstoles. Ndo' joona jla'neiⁿna nnom Ty'o̱o̱ts'om cantyja 'naaⁿ naⁿ'ñeeⁿ. Jnda̱ chii tioona lueena nacjoo naⁿ'ñeeⁿ na cwito'ñoom ts'iaaⁿ.
44006007	Ndo' ñ'oom' Ty'o̱o̱ts'om jndyeti tjanty'eena'. Ndo' ty'ewijndyendyeti nn'aⁿ na cwila'yu' naquii' Jerusalén hasta mati jndye ntyee cantyja 'naaⁿ nn'aⁿ judíos tyola'yu'ya cwii n'om.
44006008	Esteban t'maⁿ najndeii Ty'o̱o̱ts'om tyotseixmaaⁿ. Jndye 'naaⁿ s'aaⁿ quii'ntaaⁿ nn'aⁿ ñequio ts'iaaⁿ t'maⁿ na xocanda̱a̱ nluii na cwe' najndeii nquii ts'aⁿ.
44006009	Tyowaa cwii wats'om cwentaa nn'aⁿ judíos na jndyu tmaaⁿ' nn'aⁿ m'aⁿcandyaa'ndye. Naⁿ'ñeeⁿ jnaⁿna tsjoom Cirene ñequio tsjoom Alejandría ndo' ndyuaa Cilicia ñequio ndyuaa Asia. Nt'omndye naⁿ'ñeeⁿ to̱'na tjawa ñ'oom na tyola'neiⁿna ñ'eⁿ Esteban.
44006010	Sa̱a̱ tileicanaⁿndyena na nncwinom'na jom ñ'oom na matseineiiⁿ ee jom matseineiiⁿ ñequio na jndo̱'ya ts'oom nc'e matseixmaaⁿ Espíritu Santo.
44006011	Quia jo' cwe' nt'iu tyotsa̱'ntjomna nn'aⁿ na calue cantu nacjoo' Esteban, na jnda̱ jndyena na tyotseineiiⁿ ñ'oom tia nacjoo' Moisés ndo' nacjoo' Ty'o̱o̱ts'om.
44006012	Jnda̱ na jlue naⁿ'ñeeⁿ cantu jeeⁿ seijmeiⁿ'na' nn'aⁿ quii' tsjoom ñequio nn'aⁿ na cwiluiitquiendye ñequio nn'aⁿ na cwit'mo̱o̱ⁿ ljeii na tqueⁿ Moisés. Ndo' ty'ena nacjoo' Esteban. T'uena jom. Ty'eñ'omna jom jo nda̱a̱ naⁿmaⁿn'iaaⁿ.
44006013	Ndo' tqueeⁿ'ndyena nt'omcheⁿ nn'aⁿ na calue cantu nacjoom'm. Tyolue naⁿ'ñeeⁿ: —Tsaⁿs'am'aaⁿ' ñequii'cheⁿ matseineiiⁿ ñ'oom tia nacjoo' wats'om t'maⁿ na matseixmaⁿna' cwentaa' Ty'o̱o̱ts'om ndo' nacjoo' ljeii na tqueⁿ Moisés.
44006014	Ee jnda̱ jndya̱a̱yâ na tyotsoom na Jesús na jnaⁿ Nazaret nntseityuii' wats'omwaañe ndo' nntseichuii' costumbre na tquiaa Moisés nda̱a̱ya.
44006015	Ndo' cha'tso naⁿmaⁿn'iaaⁿ na meindyuaandye nty'iaana Esteban. Jliuna seichuii'na' nnoom, s'aana' cha'cwijom nnom ángel.
44007001	Quia jo' tyee na cwiluiitquieñe tax'eeⁿ nnom Esteban, matsoom: —¿Aa mayuu' na ljo' tsu'?
44007002	T'o̱ Esteban matsoom: —'O ta na cwiluiitquiendyo' ñequio 'o nn'aⁿya, candye'yo' ñ'oom na nntsjo̱o̱. Nquii Taya Ty'o̱o̱ts'om na jeeⁿ t'maⁿ cwiluiiñê, jom seica'mo̱ⁿñê nnom welooya Abraham quia na tyom'aaⁿ tsaⁿ'ñeeⁿ ndyuaa Mesopotamia cwii tjo̱o̱cheⁿ na nnc'oom tsjoom Harán.
44007003	Tsoom nnom: “Calui' ñjaaⁿñe ndyuaa tsjom'. Ca'ndii' nn'aⁿ', cja' ndyuaa yuu na m'mo̱o̱ⁿya njom'.”
44007004	Quia jo' jlueeⁿ'eⁿ ndyuaa tsjom'm, ndyuaa Caldea. Tjaaⁿ ndyuaa Harán, tyom'aaⁿñê jo' jo'. Ndo' jnda̱ na tue' tsotyeeⁿ, jndyoñ'oom Ty'o̱o̱ts'om jom ndyuaameiiⁿ yuu na m'aⁿ'yo' je'.
44007005	Sa̱a̱ tînquiaa Ty'o̱o̱ts'om na nnaaⁿ'aⁿ ndyuaameiiⁿñe meiⁿ cwe' yuu na nncwintyjeeⁿ'eⁿ. Sa̱a̱ tyeⁿ 'ndii Ty'o̱o̱ts'om ñ'oom nnoom na maxjeⁿ nnaaⁿ'aⁿ ndyuaameiiⁿ. Nncuaana' cwentaa nn'aⁿ na nluiindyena tsjaaⁿ 'naaⁿ' jom xeⁿ jnda̱ tueeⁿ'eⁿ meiiⁿ xjeⁿ'ñeeⁿ tjaa'naⁿ ntseinaaⁿ.
44007006	Tso Ty'o̱o̱ts'om na joo nn'aⁿ na nluiindyena tsjaaⁿ 'naaⁿ' Abraham cwiicheⁿ ndyuaa na nnc'omna na nchii ndyuaana. Tyeⁿ nndye'ntjomna nda̱a̱ nn'aⁿ ndyuaa'ñeeⁿ ndo' wi' nntjoomna nl'a naⁿ'ñeeⁿ cwii ñequiee siaⁿnto ntyu.
44007007	Ndo' tso Ty'o̱o̱ts'om nnoom: “Ja nncu'xa̱ⁿ nn'aⁿ ndyuaa'ñeeⁿ yuu na nndye'ntjomtyeⁿ nn'aⁿ na nluiindyena tsjaaⁿ 'naⁿ' na wjaawicantyjoo', jnda̱ chii nlui'na jo' jo'. Tyuaawaañe nnc'omna nlat'maaⁿ'ndyena ja.”
44007008	Tqueⁿtyeⁿ Ty'o̱o̱ts'om ñ'oom nnom Abraham na cats'aaⁿ 'naaⁿ tjaaⁿ' yu'ndaa na nluiiñe na tsaⁿs'a. Jo' chii quia na tuiiñe jnaaⁿ Isaac, s'aaⁿ na ljo' juu jnda̱ na jnda̱a̱' ñeeⁿ xuee na tuiiñe. Majo'ti s'aa Isaac ñequio jnaaⁿ Jacob. Ndo' Jacob ñecwii xjeⁿ s'aaⁿ ñequio canchoo'we ntseinaaⁿ na yonom, nn'aⁿ na cwiluiindye weloo jaa na canchoo'we ntmaaⁿ' nn'aⁿ Israel.
44007009	’Sa̱a̱ joo ntseinda Jacob, jo' welooya na ñet'om teiyo, jeeⁿ ta̱a̱' n'omna tyjeena José. Nda̱a̱na jom nda̱a̱ nn'aⁿ na ty'eñ'om jom ndyuaa Egipto. Sa̱a̱ Ty'o̱o̱ts'om tyom'aaⁿ ñ'eⁿñê ndyuaa'ñeeⁿ.
44007010	Seicandyaañe jom naquii' cha'tso nawi' na tyotjoom. Tquiaa na jndo̱' ts'oom ndo' s'aa na neiiⁿ' ts'om Faraón jom. Faraón'ñeeⁿ cwiluiiñê tsaⁿmaⁿts'iaaⁿ t'maⁿ ndyuaa Egipto, ndo' jom ty'ioom ts'iaaⁿ José na catsa̱'ntjom tsaⁿ'ñeeⁿ cha'waa ndyuaa Egipto hasta mati catsa̱'ntjom naquii' wats'iaaⁿ 'naaⁿ'aⁿ.
44007011	’Xjeⁿ'ñeeⁿ jnaⁿna' na jndyo cwii jndo' t'maⁿ cha'waa ndyuaa Egipto ñequio ndyuaa Canaán. T'maⁿ nawi' tyotjoom nn'aⁿ. Ndo' welooya taticaliuna ljo' na nlcwa'na.
44007012	Sa̱a̱ jnda̱ na jndii Jacob na niom nantquie ndyuaa Egipto, jñoom ntseinaaⁿ welooya najndyee ty'ena jo' jo'.
44007013	Jnda̱ chii ty'ennda'na na jnda̱ we. Jo' na secaño̱o̱ⁿ José na tyjeena jom. Ndo' tsaⁿmaⁿts'iaaⁿ t'maⁿ'ñeeⁿ tajnaⁿ'aⁿ na nn'aaⁿ' José naⁿ'ñeeⁿ.
44007014	Nda̱nquia seijndaa'ñe José na quiona ñequio tsotyena Jacob ñequio cha'tso nn'aⁿ w'aana. Joona jnda̱a̱' ndyeen'aaⁿ nchoo' qui nchoo' 'omndyena.
44007015	Quia jo' tja Jacob ndyuaa Egipto. Jo' jo' m'aaⁿ ndo' tueeⁿ'eⁿ ndo' mati jo' jo' tja̱ ntseinaaⁿ, joo welooya na ñet'om teiyo.
44007016	Jnda̱ chii ty'eñ'omlcwe' ntseinda Jacob sei'ts'o 'naaⁿ'aⁿ tsjoom Siquem ndyuaa yuu na jnaⁿna. Jo' jo' tjacant'iuu'ñê naquii' tsei'tsuaa na seijnda Abraham ñequio s'om xuee nda̱a̱ ntseinda Hamor.
44007017	Tsoti Esteban: —Welooya nn'aⁿ Israel na ñet'om teiyo, tyom'aⁿtina ndyuaa Egipto. Ndo' yocheⁿ na tjatseicanda̱a̱'ñena' ñ'oom na tso Ty'o̱o̱ts'om nnom Abraham na nnts'aaⁿ, yacheⁿ tjawijndyendyena.
44007018	Jndye nn'aⁿ ñet'om ts'iaaⁿ t'maⁿ ndyuaa Egipto. Ndo' tuee'ntyjo̱ na tjaquiee' cwii ts'aⁿ ts'iaaⁿ'ñeeⁿ na ticaljeii cantyja 'naaⁿ' ts'oo José.
44007019	Cwajndii s'aaⁿ. Tco'weeⁿ'eⁿ welooya. Sa̱'ntjoom na ca'ndyetona yo'ndaa ndana na cwjeto.
44007020	Joo ncuee'ñeeⁿ tuiiñe Moisés. Tjawee' ts'om Ty'o̱o̱ts'om yu'ndaa. Tyom'aaⁿñê waa' tsotyeeⁿ cha'na ndyee chi' na teix'eetina jom.
44007021	Jnda̱ chii 'ndyena jom na cueeⁿ'eⁿ sa̱a̱ majuuto yuscu jnda tsaⁿmaⁿts'iaaⁿ t'maⁿ'ñeeⁿ ljeii jom. S'aa cha'na jnda jom.
44007022	Jo' chii tyotsei'naⁿ'aⁿ cha'tso na jndo̱' n'om nn'aⁿ ndyuaa Egipto. T'oom na jndo̱' ts'oom na tyotseineiiⁿ ndo' na tyoch'eeⁿ.
44007023	’Ndo' Moisés, quia na tuee' cha'na wen'aaⁿ choom'm s'aana' ts'oom na ñe'cjaacanoom'm nn'aⁿ tsjaaⁿ na tuiiñê ntseindacantyjo Israel.
44007024	Tjaaⁿ ndo' nty'iaaⁿ'aⁿ na maco'wi' cwii ts'aⁿ Egipto cwii ts'aⁿ tsjaaⁿ na tuiiñê. Jo' chii tjacwañom'm tsaⁿ'ñeeⁿ. Tjeii'ñê juu nawi' na matjom. Seicueⁿ'eⁿ ts'aⁿ Egipto.
44007025	Ee seitioom na nla'no̱ⁿ' nn'aaⁿ'aⁿ nn'aⁿ Israel na Ty'o̱o̱ts'om nntseicandyaañe joona ñequio l'o̱ jom, sa̱a̱ tîcala'no̱ⁿ'na.
44007026	Ndo' cwiicheⁿ xuee ljeiiⁿ we nn'aⁿ Israel na cwilantja'ndye. Ndo' na l'ue ts'oom na caljoyaandyena, jo' chii tsoom nda̱a̱na: “'O re mann'aaⁿndyo'. ¿Chiuu na cwilantja'ndyo'?”
44007027	Quia jo' juu ts'aⁿ na mal'ue tia' ñ'eⁿ x'iaa', ntqueeⁿ Moisés. Matsoom nnom: “¿'Ñeeⁿ juu tqueⁿ 'u na nntsa̱'ntjom' jâ, ndo' na nncu'xeⁿ' jâ?
44007028	¿Aa ñe'catseicue' ja, cha'na seicue' ts'aⁿ Egipto wja?”
44007029	Jnda̱ na jndii Moisés ñ'oomwaa', jleinoom. Tjaaⁿ ndyuaa Madián. Mana ljoo'ñeyaaⁿ jo' jo'. Ndo' jo' jo' tocoom, tuiindye we ntseinaaⁿ naⁿnom.
44007030	’Quia na jnda̱ teinom wen'aaⁿ ntyu na m'aaⁿ jo' jo' seijomna' na m'aaⁿ cwii joo quii' jnda̱a̱ na nndyoo' sjo̱ Sinaí ndo' teitquioo'ñe cwii ángel nnoom naquii' ntsaachom na cwico tsa' ts'o̱o̱ n'ioom.
44007031	T'maⁿ seitsaⁿ'na' jom na nty'iaaⁿ'aⁿ na ljo'. Ndo' seicandyoo'ñê na nnty'iaa'yaaⁿ ndo' jñeeⁿ na matseineiⁿ Ta Ty'o̱o̱ts'om.
44007032	Matso: “Ja cwiluiindyo̱ Ty'o̱o̱ts'om cwentaa' welo' Abraham tsaⁿ na ñet'oom teiyoticheⁿ, ñ'eⁿ Isaac, ñ'eⁿ Jacob.” Quia na jndii Moisés na ljo', teiñê na macaty'ueeⁿ. Meiⁿ tîc'oomt'maaⁿ'ñê ts'oom na nnty'iaaⁿ'aⁿ.
44007033	Ndo' matso Ty'o̱o̱ts'om nnoom: “Cwji' lcom' na ñjom' ee yujo' yuu na meintyje' matseixmaⁿna' tyuaa na lju' ee ñjaaⁿ tyje'caño̱o̱ⁿya.
44007034	Ja jnda̱ nty'iayaya na cwita'wi' nn'aⁿ ndyuaa Egipto nn'aⁿya nn'aⁿ Israel ndo' jnda̱ jndiiya na cwitcweena. Ndo' jnda̱ jndyocua̱ya na nntseicandyaandyo̱ joona. Jo' chii majño̱o̱ⁿya 'u na cja'lcwe' ndyuaa Egipto.”
44007035	Tsoticheⁿ Esteban: —Moisés'ñeeⁿ, ñel'a nn'aⁿ Israel na ticuee' n'omna jom. Jluena nnoom: “¿'Ñeeⁿ tqueⁿ 'u na nntsa̱'ntjom' jâ ndo' na nncu'xeⁿ' jâ?” Sa̱a̱ majuutoom ty'iom Ty'o̱o̱ts'om ts'iaaⁿ jom na catsa̱'ntjoom joona ndo' cantyja 'naaⁿ' na nndyaandyena nawi' na tyom'aⁿna. Luaa' s'aa Ty'o̱o̱ts'om xjeⁿ na teitquioo'ñe ángel nnoom naquii' tsa' ts'o̱o̱ nioom na cwico.
44007036	Majuu Moisés'ñeeⁿ tjeiiⁿ'eⁿ welooya nn'aⁿ Israel na ñet'om ndyuaa Egipto. Jndye 'naaⁿ t'maⁿ tyoch'eeⁿ ndyuaa'ñeeⁿ na tjaa 'ñeeⁿ juu nnda̱a̱ nnts'aa na cwe' na jndeii nquii. Mati tyoch'eeⁿ ts'iaaⁿ t'maⁿ quia na tei'nomna Ndaaluee Wee ndo' quia na tyom'aⁿna ndyuaa yuu tjaa nn'aⁿ c'oom wen'aaⁿ ntyu.
44007037	Manqueⁿ na tsoom nda̱a̱ nn'aⁿ Israel: “Ty'o̱o̱ts'om nlqueeⁿ cwii nn'aⁿ'yo' na nñequiaa ñ'oom'm nda̱a̱'yo' cha'xjeⁿ na tqueeⁿ ja.”
44007038	Majom na tyocañ'eeⁿ ñ'eⁿndyena quia na tyotjomndyena ndyuaa yuu tjaa nn'aⁿ c'oom. Jo' jo' seineiⁿ ángel ñ'eⁿñê sjo̱ Sinaí. Jnda̱ chii jom seineiiⁿ nda̱a̱ welooya nn'aⁿ Israel. Jom to'ñoom ñ'oom na mañequiaana' na tseixmaⁿ ts'aⁿ na wando' añmaaⁿ' na jndyoteincoo' ñ'oom'ñeeⁿ nda̱a̱ jaa.
44007039	’Sa̱a̱ welooya tiñe'calacanda̱na ñ'oom na tsoom nda̱a̱na. Tiñe'calañ'oom'ndyena jom ndo' l'ana na ñe'c'oolcwee'na ndyuaa Egipto.
44007040	Yocheⁿ na tyom'aaⁿ xqueⁿ sjo̱ Sinaí jluena nnom Aarón: “Catsa' 'naⁿ na nlat'maaⁿ'ndyo̱ na nnc'oojndyeena' jo nda̱a̱ya na nntsaalcwa̱a̱'a Egipto ee ticaliuuya ljo' tjom Moisés ts'aⁿ na tjei' jaa jo' jo'.”
44007041	Ndo' l'ana cwii 'naⁿ cha'cwijom quioo'jndyo chjoo. Ndo' nnom juuna' tyola'cwjeena quioo' na tyola't'maaⁿ'ndyena na l'ana xuee. Jeeⁿ neiiⁿna ñequio juuna', ndo' cwe' 'naⁿ na l'a nquieena.
44007042	Jo' chii 'ndii Ty'o̱o̱ts'om joona. 'Ndiitoom na calat'maaⁿ'ndyetona meiiⁿ cwe' cancjuu na m'aⁿ tsjo̱'luee. Ee naquii' libro na teiljeii ñ'oom ndyuee profetas, matsona': 'O nn'aⁿ Israel, ¿aa no̱o̱ⁿya tyoñequia'yo' quioo' na tyolacwje'yo' wen'aaⁿ ntyu'ñeeⁿ na tyom'aⁿ'yo' ndyuaa yuu tjaa nn'aⁿ c'oom?
44007043	Nchii jo' l'a'yo' ee ñejleiñ'om'yo' w'aaliaa na ndii' juu na tyolat'maaⁿ'ndyo' na jndyu Moloc. Ndo' ñejleiñ'om'yo' caxjuu cwentaa' juu na tyolat'maaⁿ'ndyo' na jndyu Renfán. Ñequii'cheⁿ 'naⁿ na ñel'a' ncjo'yo' ñejlat'maaⁿ'ndyo'. Jo' chii je' nncwjii'a 'o ndyuaa tsjom'yo', nntsa'yo' hasta cwiicheⁿ na ntyjaa' tsjoom Babilonia.
44007044	Tsoti Esteban: —Juu ndyuaa yuu tjaa nn'aⁿ c'oom, tyoleiñ'om welooya w'aaliaa yuu tyolawena ljo̱' lcaa' na chuu' ljeii na tqueⁿ Ty'o̱o̱ts'om na matsa̱'ntjomna'. W'aaliaa'ñeeⁿ tuiina' cha'xjeⁿ na sa̱'ntjom Ty'o̱o̱ts'om Moisés na cats'aaⁿ juuna' cha'xjeⁿ na jnda̱ t'mo̱o̱ⁿ nnom.
44007045	Juuna' tquioñ'om ndacantyjo welooya quia na jndyochuu Josué joona ndyuaameiiⁿñe, ndyuaa na seijndaa'ñe Ty'o̱o̱ts'om na nndaana. Jo' chii tjeiiⁿ'eⁿ nn'aⁿ na ñet'om ndyuaameiiⁿñe cha ljoo'ndye welooya juuna'. Ndo' ljooñe tyoleiñ'omtina w'aaliaa'ñeeⁿ hasta quia na tyom'aaⁿ David.
44007046	Tjawee' ts'om Ty'o̱o̱ts'om ñ'eⁿ David. Ñe'cats'aaⁿ w'aa yuu na nnc'oom Ty'o̱o̱ts'om na tyotseit'maaⁿ'ñe weloom'm Jacob tsaⁿ na ñet'oom teiyocheⁿ.
44007047	Sa̱a̱ jnaaⁿ Salomón juu s'aa w'aa'ñeeⁿ cwentaa' Ty'o̱o̱ts'om.
44007048	Sa̱a̱ nquii Ty'o̱o̱ts'om na m'aaⁿ na ndyeticheⁿ, nchii cwe' naquii' l'aa na cwil'a nn'aⁿ mac'eeⁿ. Ee luaa' tyotso profeta. Seineiⁿ tsaⁿ'ñeeⁿ ñ'oom na seijno̱o̱ⁿ'o̱ⁿ ts'om. Matsoom:
44007049	Cañoom'luee matseixmaⁿna' ndio 'naⁿya yuu na mawacatya̱ⁿ na matsa̱'ntjo̱ⁿya. Ndo' tsjoomnancue matseixmaⁿna' cwe' cha'na 'naⁿ yuu na cwiquie' nc'a̱. Nc'e na ljo', ¿cwaaⁿ w'aa na nl'a'yo' cwentaya? Ndo' ¿yuu waa cwii joo na ya na nncwajndya̱ya?
44007050	¿Aa nchii nnco̱ s'aa cañoom'luee ñ'eⁿ tsjoomnancue?
44007051	Tsoti Esteban: —'O maxjeⁿ quie' n'om'yo'. Matseijomna' 'o cha'na nn'aⁿ na tyoolat'maaⁿ'ndye Ty'o̱o̱ts'om ee tiñe'candye'yo' meiⁿ tiñe'calacanda̱'yo'. Ñequii' na cwitsa'yo' nacjoo' Espíritu Santo. Cha'na tyol'a welo'yo' na ñet'om teiyo majo'ti cwil'a' 'o.
44007052	Welo'yo' na ñet'om teiyo, ¿Aa tyom'aaⁿ 'ñeeⁿ na tyoñequiaa ñ'oom' Ty'o̱o̱ts'om na tîcata'wi'na juu? Maxjeⁿ tjaa'naⁿ. Jla'cwjee welo'yo' nn'aⁿ na tyola'candii na nndyo nquii Cristo na cwiluiiñe na maty'iomyana'. Ndo' 'o je' jnda̱ tquia'yo' cwenta jom ndo' jnda̱ jla'cue'yo' jom.
44007053	Mancjo'to'yo' na to'ñoom'yo' ljeii na tqueⁿ Moisés na tquia ángeles. Sa̱a̱ tîcalacanda̱'yo' juuna'.
44007054	Jnda̱ na jndye naⁿ'ñeeⁿ ñ'oommeiⁿ' jla'jmeiⁿ'ndyena. Tyoteinquiena ndei'n'omna na jeeⁿ lioona Esteban.
44007055	Sa̱a̱ jom na too' naquii' ts'oom m'aaⁿ Espíritu Santo, jlunda̱a̱ñê nty'iaaⁿ'aⁿ cañoom'luee. Nty'iaaⁿ'aⁿ na neiⁿcoo' caxuee yuu na m'aaⁿ nquii Ty'o̱o̱ts'om ndo' nty'iaaⁿ'aⁿ Jesús na meintyjee' jo ntyjaa' Ty'o̱o̱ts'om ntyjaya.
44007056	Ndo' matsoom: —Canty'ia'yo'. Manty'iaya na jnda̱ jnaaⁿ cañoom'luee, ndo' nquii Jesús na jnaⁿ jo' jo', meintyjee' ntyjaa' Ty'o̱o̱ts'om ntyjaya.
44007057	Quia jo' jndeii tyolaxuaana na jmeiⁿ'ndyena. Jlacu'na lua'quina ndo' ñejom ty'enomna nacjoom'm.
44007058	Ndo' jndeii ty'entquieena jom nnom tsjoom. Jnda̱ chii nn'aⁿ na tyolue na waa jnaaⁿ'aⁿ tjeii'na liaa na teincoo na cwee'na. Tsa̱'na joona', ndo' cwii ts'aⁿ na titquieñe na jndyu Saulo jom s'aaⁿ cwenta joona'. Jnda̱ chii tyotmeiiⁿ'na ljo̱' Esteban.
44007059	Ndo' yocheⁿ na cwitmeiiⁿ'na ljo̱' jom, seineiiⁿ nnom Ty'o̱o̱ts'om, matsoom: —Ta Jesús, coñom' añmaⁿ 'naⁿya.
44007060	Jnda̱ chii tcoom'm xtyeeⁿ. Jndeii seixuaⁿ, matsoom: —Ta, tincwjaa'ndyu' cwenta jnaaⁿna na cwila'cuee'na ja. Jnda̱ tsoom na luaa' mana tueeⁿ'eⁿ.
44008001	Ndo' tyom'aaⁿ Saulo jo' jo', seijomñê na jla'cuee' nn'aⁿ Esteban. Majuu xuee na jlacuee'na Esteban jnaⁿna' cwajndii tyontyjo̱ nn'aⁿ Jerusalén tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ jo' jo'. Jo' chii cha'tsondyena tyot'oom'ndyena cha'waa ts'o̱ndaa Judea ñequio ts'o̱ndaa Samaria. Macanda̱ nquiee apóstoles tîcat'oom'ndyena.
44008002	Nt'om naⁿnom na jeeⁿ xcwee' n'om ñ'eⁿ Ty'o̱o̱ts'om ty'ecat'iuuna Esteban. Jeeⁿ tyotyueena na jnda nquiuna jom.
44008003	Ndo' Saulo cwajndii tyoco'weeⁿ'eⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Tyojaaqueⁿ'eⁿ meiⁿ quii' l'aa ndo' ñequio na jndei'na' tyocwjeeⁿ'eⁿ naⁿnom ndo' naⁿlcu. Tyocjaachom joona. Tyotioom joona w'aancjo.
44008004	Sa̱a̱ naⁿ'ñeeⁿ na t'oom'ndye tyoma'nomna. Meiⁿyuucheⁿ na tquiena tyola'neiⁿna ñ'oom' Ty'o̱o̱ts'om nda̱a̱ nn'aⁿ.
44008005	Cwii joona, ts'aⁿ na jndyu Felipe, tjacueeⁿ cwii tsjoom ts'o̱ndaa Samaria. Tyotseineiiⁿ cantyja 'naaⁿ' Cristo nda̱a̱ nn'aⁿ tsjoom'ñeeⁿ.
44008006	Cha'tsondye nn'aⁿ jeeⁿ ya tqueⁿna cwenta ñ'oom na tyotseineiiⁿ ndo' nty'iaana 'naaⁿ t'maⁿ na tyoch'eeⁿ na xocanda̱a̱ nnts'aa na cwe' najndeii nquii ts'aⁿ.
44008007	Jndye nn'aⁿ na tyoleichuu jndyetia n'maaⁿna s'aaⁿ. Quia na jlui' jndyetia'ñeeⁿ quii' n'omna jndeii jla'xuaana'. Ndo' jndye nn'aⁿ na ntjeiⁿ nc'ee' ndo' ntjeiⁿ luee tco'yana' joona s'aa Felipe.
44008008	Nc'e na ljo', jndye nn'aⁿ tsjoom'ñeeⁿ tyom'aⁿna na jeeⁿ neiiⁿna.
44008009	Jnda̱ jaach'ee xuee m'aaⁿ cwii ts'aⁿ tsjoom'ñeeⁿ na calua'ñe na jndyu Simón. Tyonquiu'nn'aaⁿ nn'aⁿ ts'o̱ndaa Samaria, na tyotsoom nda̱a̱na na jom jeeⁿ t'maⁿ tseixmaaⁿ.
44008010	Cha'tsondye nn'aⁿ meiiⁿ nn'aⁿ na t'maⁿ cwiluiindye meiiⁿ nn'aⁿ na cje laxmaⁿ jeeⁿ tyoqueⁿna cwenta ñ'oom na tyotseineiiⁿ. Tyoluena: —Simónm'aaⁿ', juu najndeii na matseixmaⁿ Ty'o̱o̱ts'om, t'maⁿ matseixmaaⁿ jo'.
44008011	Nn'aⁿ tsjoom'ñeeⁿ tyoqueⁿna cwenta ñ'oom na tyotseineiiⁿ ee teiyo manquiu'nn'aaⁿ joona ñequio ts'iaaⁿ calua' na mach'eeⁿ.
44008012	Sa̱a̱ quia na jnda̱ jla'yu'na ñ'oom na tyotseineiⁿ Felipe cantyja na matsa̱'ntjom Ty'o̱o̱ts'om ndo' cantyja 'naaⁿ' xuee' Jesucristo, quia jo' naⁿnom ndo' naⁿlcu teits'oomndyena.
44008013	Ndo' manquiiti Simón seiyoom'm ndo' teits'oomñê. Ndo' ñequii'cheⁿ na ñ'eⁿñ'eeⁿ ñ'eⁿ Felipe. Jeeⁿ tyocjaawee' ts'oom 'naaⁿ t'maⁿ na tyoch'ee Felipe na xocanda̱a̱ nnts'aa na cwe' najndeii nquii ts'aⁿ meiⁿ xocjaantyjo̱o̱' ts'om ts'aⁿ chiuu tuiiyuu.
44008014	Ndo' Jerusalén m'aⁿ apóstoles, jnda̱ na jndyena na mati nn'aⁿ ts'o̱ndaa Samaria macwila'yu'na ñ'oom' Ty'o̱o̱ts'om, jo' chii jñoomna we x'iaana, Pedro ñ'eⁿ Juan, na c'oo naⁿ'ñeeⁿ na m'aⁿ nn'aⁿ ndyuaa Samaria.
44008015	Ndo' jnda̱ na tquie naⁿ'ñeeⁿ jo' jo', tyola'neiⁿna nnom Ty'o̱o̱ts'om. Taⁿna nnoom na quiaaⁿ Espíritu Santo naquii' n'om naⁿ'ñeeⁿ.
44008016	Ee meiⁿcwiindye naⁿ'ñeeⁿ tyooto'ñoomna Espíritu Santo, macanda̱ na jnda̱ teits'oomndyena ñequio xuee' Ta Jesús.
44008017	Quia jo' Pedro ñ'eⁿ Juan tioona lueena nacjoo naⁿ'ñeeⁿ. Mana to'ñoomna Espíritu Santo naquii' n'omna.
44008018	Jnda̱ na nty'iaa' Simón na joo nn'aⁿ na jñom Ty'o̱o̱ts'om tioona lueena nacjoo naⁿ'ñeeⁿ, to'ñoomna Espíritu Santo naquii' n'omna, quia jo' seiqueeⁿna' ts'oom na mati jom ñe'cats'aaⁿ na ljo'. Jo' chii tsoom nda̱a̱na na s'om nñequiaaⁿ.
44008019	Matsoom: —Quia'yo' na ntseixmaⁿya najndeii na cwilaxmaⁿ'yo' cha mati ja meiⁿcwi'ñeeⁿcheⁿ ts'aⁿ na nntio̱o̱ l'o̱o̱ nacjoo' maxjeⁿ nnco'ñom Espíritu Santo naquii' ts'om.
44008020	Sa̱a̱ matso Pedro nnoom: —S'om 'naⁿ' catsuuna' ñ'eⁿndyu', 'u matsei'tiuu' na cwe' ñequio s'om nncoñom' naya na mañequiaa Ty'o̱o̱ts'om na cwicandaa nn'aⁿ na cwe'yu.
44008021	'U ticatsona' na nntseijomndyu' ts'iaaⁿ 'naaⁿ' Ty'o̱o̱ts'om na cwil'aayâ ee tiyuu' na xcwee' ts'om' jo nnoom.
44008022	Calcwe' ts'om' jnaⁿ' luaa', ndo' catseity'oondyu' nnom Ty'o̱o̱ts'om nts'aacheⁿndyo ndya' nntseit'maⁿ ts'oom 'u na luaa' m'aaⁿ' ts'om'.
44008023	Ee manty'iaya juu jnaⁿ' matseijomna' cha'cwijom 'naⁿ ja na nnc'uu ts'aⁿ ndo' cha'cwijom l'uaancjo na chu'tyeⁿndyu'.
44008024	Quia jo' tso Simón nda̱a̱na: —Cataⁿ'yo' nnom Ty'o̱o̱ts'om na meiⁿcwii ticatjo̱ⁿya cha'na cwindu'yo'.
44008025	Pedro ñ'eⁿ Juan jla'neiⁿna ñ'oom' Ty'o̱o̱ts'om ndo' tjei'yuu'ndyena cantyja 'naaⁿ' Jesús. Jnda̱ chii jnaⁿna tsjoom'ñeeⁿ ndyuaa Samaria na nnc'oolcwee'na Jerusalén. Jndye njoom nch'u tyo'oowi'nomna ndyuaa'ñeeⁿ. Tyoñequiana ñ'oom naya nda̱a̱ nn'aⁿ.
44008026	Ndo' seineiⁿ ángel 'naaⁿ' Ty'o̱o̱ts'om nnom Felipe. Tso: “Cja' nato Jerusalén na wjaana' tsjoom Gaza jo ntyja na macalui' caxjuu tsoom'naaⁿ.” Juu nato'ñeeⁿ mawinomna' ndyuaa yuu tjaa nn'aⁿ c'oom.
44008027	Quia jo' teicantyjaaⁿ tjaaⁿ. Ndo' nato'ñeeⁿ teincwiñê ñ'eⁿ ts'aⁿ na jnaⁿ ndyuaa Etiopía. Tsaⁿ'ñeeⁿ tsaⁿs'a eunuco na mandi'ntjom nnom Candace tsaⁿscu na matsa̱'ntjom ndyuaa Etiopía. Tyom'aaⁿ ts'iaaⁿ na tyotseiweeⁿ s'om naquii' wats'iaaⁿ 'naaⁿ' tsaⁿscu'ñeeⁿ. Tjatseit'maaⁿ'ñê Ty'o̱o̱ts'om Jerusalén.
44008028	Ndo' je' majaalcweeⁿ'eⁿ. Ñjoom ts'om tornom 'naaⁿ'aⁿ. Matsei'naⁿ'aⁿ tsom na chuu' ñ'oom' Ty'o̱o̱ts'om na seiljeii Isaías.
44008029	Ndo' tso Espíritu nnom Felipe: —Catseicandyoo'ndyu' nacañoom' tornomwaa'. Catseijomndyu' ñ'eⁿ ts'aⁿ na maleiñ'oom juuna'.
44008030	Quia jo' tjantyjaa' Felipe tsaⁿ'ñeeⁿ. Jñeeⁿ na matsei'naaⁿ' tsaⁿ'ñeeⁿ ñ'oom' Ty'o̱o̱ts'om na seiljeii Isaías. Tax'eeñê nnom, matsoom: —¿Aa matsei'no̱ⁿ' ñ'oom na matsei'naⁿ'?
44008031	Matso tsaⁿ'ñeeⁿ nnoom: —¿Chiuu nnts'aayo̱ na nntsei'no̱ⁿ'a ee tjaa 'ñeeⁿ juu m'mo̱ⁿ no̱o̱ⁿ? Ndo' tcaⁿ tsaⁿ'ñeeⁿ na cjawa Felipe tornom 'naaⁿ'aⁿ na nncwacatyeeⁿ na cañoom'm.
44008032	Luaa matso ñ'oom' Ty'o̱o̱ts'om na matsei'naaⁿ' tsaⁿ'ñeeⁿ: Quia na wjaañ'oom ts'aⁿ catsmaⁿ na nntseicueⁿ'eⁿ juuyo' meiⁿchjoo ticatseixuaayo'. Mati cha'na catsmaⁿ chjoo quia na matyjee ts'aⁿ som'm ñemaaⁿ' 'ñom, malaa'ti' tjaa ljo' tso ts'aⁿ na cwiluiiñe catsmaⁿ cwentaa' Ty'o̱o̱ts'om meiiⁿ na wi' tyotjoom.
44008033	Jla'jnaaⁿ' nn'aⁿ jom meiⁿ tîcatu'xeⁿyana ñ'oom cantyja 'naaⁿ'aⁿ. Ndo' 'ñeeⁿ juu nnda̱a̱ nntseineiⁿ cantyja 'naaⁿ nn'aaⁿ'aⁿ na tjawicantyjoo', maxjeⁿ tjaa'naⁿ ee tyuaa' jla'cuee'na jom.
44008034	Quia jo' tax'ee ts'aⁿ Etiopía nnom Felipe, matsoom: —Cwii naya'ñeeⁿ, catsu'ya' no̱o̱ⁿ, ts'aⁿ na tyoñequiaa ñ'oommeiiⁿñe ¿aa matseineiiⁿ cantyja 'naaⁿ' nqueⁿ oo aa cantyja 'naaⁿ' cwiicheⁿ?
44008035	Quia jo' Felipe to̱o̱ⁿ'o̱ⁿ na tyotseineiiⁿ cantyja 'naaⁿ' juu ñ'oom'ñeeⁿ na teiljeii naquii' ñ'oom' Ty'o̱o̱ts'om na sei'naaⁿ' tsaⁿ'ñeeⁿ. Tyotseineiiⁿ nnom tsaⁿ'ñeeⁿ ñ'oom naya cantyja 'naaⁿ' Jesús.
44008036	Ndo' yocheⁿ na cwi'oona nato, tquiena cwii joo yuu waa ndaatioo. Quia jo' matso ts'aⁿ Etiopía nnoom: —Canty'ia', ñjaaⁿ waa ndaatioo. ¿Aa waa na nntseicu'na' na nnleits'oomndyo̱?
44008037	Quia jo' matso Felipe nnoom: —Xeⁿ matsei'yu' ñequio na xcwee' ts'om' nnda̱a̱ nleits'oomndyu'. T'o̱ tsaⁿ'ñeeⁿ matsoom: —Matseiyu'a na Jesucristo cwiluiiñê Jnda Ty'o̱o̱ts'om.
44008038	Quia jo' ts'aⁿ Etiopía sa̱'ntjoom na cjaameintyjee' tornom. Jnda̱ chii wendyena tquiocuena, ty'ecuo̱na quii' ndaatioo, mana seits'oomñe Felipe jom.
44008039	Jnda̱ na jlui'na quii' ndaatioo, nquii Espíritu na cwiluiiñe Ty'o̱o̱ts'om tjañ'oom Felipe. Ndo' ts'aⁿ Etiopía'ñeeⁿ taticanty'iaa'tyeeⁿ Felipe, sa̱a̱ tjaaⁿ nato na mawjaⁿ ñequio na neiiⁿ' ts'oom.
44008040	Ndo' Felipe je', teitquioo'ñê tsjoom Azoto, ndo' jndye njoom tyomanoom tyoñequiaaⁿ ñ'oom naya hasta tuee'nnaaⁿ'aⁿ tsjoom Cesarea.
44009001	Ndo' Saulo ticando' nncjaameintyjeeⁿ'eⁿ na matseicaty'ueeⁿ nn'aⁿ na cwila'yu' ñequio Ta Jesús. Ndicwaⁿ macantyjaa'ñê na nntseicwjeⁿ joona. Jo' chii tjaaⁿ na m'aaⁿ tyee na cwiluiitquieñe.
44009002	Tcaaⁿ ljeii nnom juu na nncjaañ'oom tsjoom Damasco na m'aⁿ nn'aⁿ judíos lan'om 'naaⁿna. Ljeii'ñeeⁿ tquiaana' najneiⁿ na nncjaacwjaaⁿ naⁿnom ndo' naⁿlcu nn'aⁿ na m'aⁿ natoo' Jesús, na nncjaachom joona pra̱so Jerusalén.
44009003	Njoom nato na jnda̱ jaawinoom'm tsjoom Damasco ndo' mats'ia jo' tioo cwii chom ndiocheⁿ nacañom'm na jnaⁿna' cañoom'luee.
44009004	Ndo' tiooñê nomtyuaa ndo' jñeeⁿ na seineiⁿ ts'aⁿ. Matso nnoom: —Aa ndi', Saulo, ¿chiuu na jeeⁿ mantyjo̱' ja?
44009005	Ndo' t'o̱o̱ⁿ: —¿'Ñeeⁿ 'u Ta? Matso nnoom: —Ja Jesús ts'aⁿ na mantyjo̱'.
44009006	Ndo' Saulo cwiteiñê na macaty'ueeⁿ. Matsoom: —¿Chiuu l'ue ts'om' Ta na cats'aa? Quia jo' matso Jesús nnoom: —Quicantyja', cja'quie' quii' tsjoom. Jo' jo' nntso ts'aⁿ njom' ljo' macaⁿna' na nntsa'.
44009007	Ndo' naⁿnom na cwi'oo ñ'eⁿ Saulo, s'aana' na jeeⁿ tyuena ee jndyena na seineiⁿ ts'aⁿ sa̱a̱ titquioo'ñe.
44009008	Quia jo' teicantyja Saulo nomtyuaa. Sein'meiiⁿ'eⁿ lua'nnoom sa̱a̱ tileicanty'iaaⁿ'aⁿ. Jo' chii t'uena ts'o̱o̱ⁿ ty'eñ'omna jom tsjoom Damasco.
44009009	Jo' jo' tyom'aaⁿ cwii ndyee xuee na tileicanty'iaaⁿ'aⁿ, ndo' tîcwaaⁿ'aⁿ meiⁿ na nnc'om ndaa tjaa'naⁿ.
44009010	Tsjoom'ñeeⁿ tyom'aaⁿ cwii ts'aⁿ na matseiyu' na jndyu Ananías. Tsaⁿ'ñeeⁿ tco'na' nty'iaaⁿ'aⁿ Ta Jesús. Seineiⁿ matso: —Ananías. T'o̱o̱ⁿ, matsoom: —Luaa ja Ta.
44009011	Quia jo' matso Ta Jesús nnoom: —Quicantyja' cja' nataa na jndyuna' na Ndyeyu tja. Waa' Judas cal'ue' ts'aⁿ na jndyu Saulo, ts'aⁿ na jnaⁿ tsjoom Tarso. Tsaⁿ'ñeeⁿ mamatseineiiⁿ no̱o̱ⁿ.
44009012	Ndo' jnda̱ tco'na' nty'iaaⁿ'aⁿ na 'u Ananías jnda̱ jndyo'quie' na m'aaⁿ ndo' jndyo'catioo' l'o̱' nacjoom'm cha nnda̱a̱ nnty'iaa'nnaaⁿ'aⁿ.
44009013	Jnda̱ na jndii Ananías na luaa', tsoom: —Jndye ñ'oom jnda̱ mandiiya, Ta, na cwila'neiⁿ nn'aⁿ cantyja 'naaⁿ' tsaⁿm'aaⁿ' cwanti nawi' mach'eeⁿ nn'aⁿ cwenta' na m'aⁿ Jerusalén.
44009014	Ndo' je' ñjaaⁿ jnda̱ tyjeeⁿ'eⁿ ñequio ljeii na tquia ntyee na cwiluiitquiendye na mañequiaana' najneiⁿ cha na cha'tso nn'aⁿ na cwilcwii' xue' nncjaachom joona na chu'tyeⁿndyena na nntioom joona w'aancjo.
44009015	Sa̱a̱ matso Jesús nnoom: —Cja' ee jnda̱ tjeii'ndyo̱ jom na nntseineiiⁿ cantyja 'naⁿya jo nda̱a̱ nn'aⁿ nt'omcheⁿ ndyuaa ñequio nn'aⁿ na cwitsa̱'ntjom joona, ndo' mati nda̱a̱ nn'aⁿ Israel.
44009016	Ndo' nnts'aa na nncjaaljeiiⁿ na maxjeⁿ jndye nawi' macaⁿna' na nncwinoom cantyja na matseiyoom'm ñ'eⁿndyo̱.
44009017	Quia jo' tja Ananías w'aa na m'aaⁿ Saulo'ñeeⁿ. Jnda̱ na tjaqueⁿ'eⁿ, tioom l'o̱o̱ⁿ nacjoo' tsaⁿ'ñeeⁿ. Matsoom: —'U re nn'aⁿya Saulo, nquii Ta Jesús na teitquioo'ñê njom' nato na jndyo', jñoom ja na m'aaⁿ'. L'ue ts'oom na nnty'ia'nnda' ndo' na too' nntseixmaⁿ' Espíritu Santo naquii' ts'om'.
44009018	Mañoom' tquiaa cha'cwijom lua'tsja n'om nnom Saulo. Jnda̱a̱ na nty'iaa'nnaaⁿ'aⁿ. Quia jo' teicantyjaaⁿ, teits'oomñê.
44009019	Jnda̱ chii tcwaaⁿ'aⁿ ndo' tquiaannda'na' najneiⁿ. Ljoo'ñê cwantindyo xuee ñequio nn'aⁿ na cwilayu' tsjoom Damasco.
44009020	Mantyja to̱o̱ⁿ'o̱ⁿ na tyoñequiaaⁿ ñ'oom quii' lan'om 'naaⁿ nn'aⁿ judíos na nquii Jesús cwiluiiñê Jnda Ty'o̱o̱ts'om.
44009021	Ndo' cha'tso nn'aⁿ na tyondye ñ'oom na tyoñequiaaⁿ seitsaⁿ'na' joona. Tyoluena: —¿Aa nchii tsaⁿm'aaⁿ' ts'aⁿ na tyoma'nom Jerusalén na tyoco'weeⁿ'eⁿ nn'aⁿ na cwilcwii' xuee' Jesús? Ndo' ¿aa nchii mati jnda̱ jñoom ñjaaⁿ na nncjaachom nn'aⁿ na cwilayu' na chu'tyeⁿndye jo nda̱a̱ ntyee na cwiluiitquiendye?
44009022	Ndo' Saulo tjanaⁿjndeiityeeⁿ na tyoñequiaaⁿ ñ'oom' Ty'o̱o̱ts'om. Tyo'mo̱o̱ⁿ na mayuu' na Jesús cwiluiiñê Cristo. Jo' na tjatseiñ'eeⁿ'ñena' nn'aⁿ judíos na m'aⁿ Damasco.
44009023	Jnda̱ jaach'ee xuee na ma'mo̱ⁿ Saulo ndo' jnda̱ chii tjoom' ñ'oom t'maⁿ nn'aⁿ judíos na nlacuee'na jom.
44009024	Sa̱a̱ jñeeⁿ na ljo'. Ndo' naⁿ'ñeeⁿ naxuee ndo' natsjom tyondo̱o̱na jom ndyueel'a tatiom nnom tsjoomna na nlacuee'na jom.
44009025	Sa̱a̱ nn'aⁿ na cwilayu' teijndeiina jom natsjom. Tuo̱o̱ⁿ ts'om cwii tsquiee l'o̱o̱. Jlac'o̱ⁿna jom mantana na waa na ndye 'ndyoo tatiom nnom tsjoom. Chii tjacueeⁿ cwiicheⁿ na ntyja, mana tjaaⁿ.
44009026	Quia na jnda̱ tueⁿ'eⁿ Jerusalén ñe'catseijomñê ñ'eⁿ nn'aⁿ na cwilayu', sa̱a̱ cha'tsondye naⁿ'ñeeⁿ nquiaana jom ee tiñe'calayu'na na ts'aⁿ na matseiyu' jom.
44009027	Sa̱a̱ tjañ'oom Bernabé jom na m'aⁿ apóstoles. Tso tsaⁿ'ñeeⁿ nda̱a̱ naⁿ'ñeeⁿ chiuu waa na nty'iaa' Saulo Ta Jesús na njoom nato, ndo' na seineiⁿ Ta Jesús nnoom ndo' chiuu waa na meiⁿchjoo tinquiaⁿ'aⁿ na tyoñequiaaⁿ ñ'oom ñequio xuee' Jesús Damasco.
44009028	Ndo' ljoo'ñe Saulo Jerusalén na ñ'eeⁿ ñ'eⁿ naⁿ'ñeeⁿ.
44009029	Meiⁿchjoo ti'maaⁿ' ts'oom na tyoñequiaaⁿ ñ'oom cantyja 'naaⁿ' Ta Jesús. Tyotseineiiⁿ ñ'eⁿ nn'aⁿ judíos na cwila'neiⁿ ñ'oom griego, sa̱a̱ joona tyol'ueena chiuu ya nl'ana na nlacuee'na jom.
44009030	Sa̱a̱ jnda̱ na jndye nn'aⁿ na cwilayu' na ljo', ty'eñ'omna jom Cesarea, ndo' jo' jo' jla'cwanomtina jom tsjoom Tarso.
44009031	Quia jo' ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ cha'waa ts'o̱ndaa Judea ñequio Galilea ñequio Samaria ya tyom'aⁿna. Tjaa na cwit'uiitina' joona l'a nn'aⁿ ndo' ty'enajnda̱na. Tyom'aⁿna na nquiaana Ty'o̱o̱ts'om ndo' ñequio na tyoteijndeii Espíritu Santo tjawijndyendyetina.
44009032	Pedro tyomanoom tyojaacanoom'm nn'aⁿ na cwilayu'. Mati tsjoom Lida tjacanoom'm nn'aⁿ na laxmaⁿ cwentaa' Ty'o̱o̱ts'om.
44009033	Jo' jo' ljeiiⁿ cwii tsaⁿs'a na jndyu Eneas. Jnda̱ ñeeⁿ chu na ljo tsaⁿ'ñeeⁿ cjoo' jnduu na wii' na ntjeiⁿ nc'ee.
44009034	Matso Pedro nnom: —'U re Eneas, Jesucristo matsein'maaⁿ 'u. Quicantyja'. Tseijndaa'ndyu'ya' jndu'. Quia jo' mantyja teicantyja tsaⁿ'ñeeⁿ. Jnda̱ na tco'yana' jom.
44009035	Ndo' cha'tso nn'aⁿ tsjoom Lida ñequio ndyuaa su Sarón tyonty'iaana tsaⁿ'ñeeⁿ ndo' lcwe' n'omna, jlayu'na ñequio Ta Jesús.
44009036	Tsjoom Jope tyom'aaⁿ cwii tsaⁿscu na matseiyu' na jndyu Tabita. Ñequio ñ'oom griego cwiluena jom Dorcas. Tsaⁿ'ñeeⁿ ñequii'cheⁿ na ya tyoch'eeⁿ ndo' tyoteijneiⁿ ndyeñeeⁿ'.
44009037	Ncuee'ñeeⁿ teiweeⁿ'eⁿ ndo' tueeⁿ'eⁿ. Jnda̱ tueeⁿ'eⁿ chii jlacanda̱a̱'na jom, ndo' tqueⁿna jom w'aa na nda̱ we teicantyjoo'.
44009038	Tsjoom Jope'ñeeⁿ manndyoo' m'aaⁿna' ñequio tsjoom Lida. Ndo' nn'aⁿ na cwilayu' na m'aⁿ tsjoom Jope'ñeeⁿ jndyena na tsjoom Lida m'aaⁿ Pedro. Jo' chii jñoomna we tsaⁿs'a na c'oocataⁿna nnom Pedro na ntyjantyja cjaⁿ na m'aⁿna.
44009039	Ndo' tjañ'eⁿ Pedro ñ'eⁿndyena. Ndo' jnda̱ na tueⁿ'eⁿ na m'aⁿ nn'aⁿ na meindoo' jom chii ty'eñ'omna jom w'aa na jnda̱ we teicantyjoo'. Cha'tso yolcu na jnda̱ ljondye na tja̱ noom tjaa'ndyena tsei jom. Tyotyueena ndo' tyot'mo̱o̱ⁿna nchuee ñequio cotom na tyoch'ee Dorcas xjeⁿ na ñetanoom'm.
44009040	Sa̱a̱ Pedro jñoom cha'tso naⁿ'ñeeⁿ ch'eⁿ. Jnda̱ chii tcoom'm xtyeeⁿ, seineiiⁿ nnom Ty'o̱o̱ts'om. Jnda̱ jo' taqueeⁿ jo ndo' yuu m'aaⁿ ts'oo, nty'iaaⁿ'aⁿ juu. Matsoom: —Tabita, quicantyja'. Quia jo' tsaⁿ'ñeeⁿ sein'meiiⁿ'eⁿ lua'nnom. Nty'iaaⁿ'aⁿ Pedro, mana tacatyeeⁿ.
44009041	Ndo' Pedro t'ueeⁿ ts'o̱ tsaⁿ'ñeeⁿ seiweeⁿ juu. Jnda̱ chii t'maaⁿ yolcu na jnda̱ ljondye ñequio nt'omcheⁿ nn'aⁿ na cwilayu'. T'mo̱ⁿ Pedro yuscu'ñeeⁿ nda̱a̱na na mawando'.
44009042	Cha'tso nn'aⁿ tsjoom Jope jndyena na luaa' tuii, ndo' jndyendyena tyolayu'na ñequio Ta Jesús.
44009043	Ndo' Pedro majndye xuee ljoo'ñê tsjoom'ñeeⁿ waa' ts'aⁿ na jndyu Simón ts'aⁿ na matseito̱o̱'ñe ntjaⁿ.
44010001	Tsjoom Cesarea tyom'aaⁿ cwii tsaⁿs'a na jndyu Cornelio. Tsaⁿ'ñeeⁿ ts'aⁿ na matsa̱'ntjom cwii tmaaⁿ' sondaro na jndyuna' Italiano.
44010002	Tsaⁿ'ñeeⁿ jeeⁿ xcwee' ts'oom tyotseit'maaⁿ'ñê Ty'o̱o̱ts'om ñequio cha'tso nn'aⁿ waⁿ'aⁿ. M'aaⁿ na nquiaⁿ'aⁿ Ty'o̱o̱ts'om. Mati jndye waa na tyoteijneiⁿ nn'aⁿ judíos na jñeeⁿ'ndye. Ndo' ñequii'cheⁿ tyotseineiiⁿ nnom Ty'o̱o̱ts'om.
44010003	Cwii xuee cha'na na ndyee na matmaaⁿ tco'na' ángel cwentaa' Ty'o̱o̱ts'om nnoom. Ndo'yaaⁿ na jndyoquiee' ángel'ñeeⁿ na m'aaⁿ. Matso nnoom: —Aa ndi', Cornelio.
44010004	Ndo' jom cwe' nty'iaa'toom ángel na jeeⁿ nioom ty'ueeⁿ hasta seiqueeⁿñena' jom. Jnda̱ chii matsoom: —¿Ljo' nntsa' Ta? T'o̱ ángel nnoom matso: —Mandii Ty'o̱o̱ts'om na matsei'neiⁿ' nnoom. Ndo' maqueeⁿ cwenta na mateijndei' ndyeñeeⁿ' ndo' macañjom ts'oom 'u.
44010005	Jo'chii cajñom' nn'aⁿ na c'oona tsjoom Jope na c'ooqueeⁿ'ndyena Simón tsaⁿ na mati jndyu Pedro.
44010006	Tsaⁿ'ñeeⁿ nntsoom ljo' catsa'. Jom cwe' mac'eⁿyaaⁿ waa' tcayoom'm Simón ts'aⁿ na matseicato̱o̱' ntjaⁿ. Nndyoo' 'ndyoo ndaaluee waa waa' tsaⁿ'ñeeⁿ.
44010007	Ndo' Cornelio quia na jnda̱ tja ángel na seineiⁿ ñ'eⁿñê tcwaaⁿ we mosoom'm ndo' cwii sondaro. Sondaro'ñeeⁿ matseit'maaⁿ'ñê Ty'o̱o̱ts'om ndo' mandi'ntjoom nnom Cornelio.
44010008	Cornelio tsoñ'eeⁿ nda̱a̱ naⁿ'ñeeⁿ chiuu waa na tco'na na nty'iaaⁿ'aⁿ. Jnda̱ chii jñoom naⁿ'ñeeⁿ tsjoom Jope.
44010009	Ndo' cwiicheⁿ xuee manjomndye naⁿ'ñeeⁿ nato. Cha'na manndyoo' quiajmeiⁿ' 'oowindyoona tsjoom Jope. Majuu xjeⁿ'ñeeⁿ tjawa Pedro xqueⁿ w'aa yuu su na nntseineiiⁿ nnom Ty'o̱o̱ts'om.
44010010	M'aaⁿ jo' jo' ndo' tyjee' na ñe'jnoom'm, sa̱a̱ yocheⁿ na cwila'ñ'oom'ndyena na nlcwaaⁿ'aⁿ waa na tco'na' nty'iaaⁿ'aⁿ.
44010011	Nty'iaaⁿ'aⁿ na jnaaⁿ cañoom'luee. Jndyocue cwii 'naⁿ cha'cwijom cwii liaa tsca'ndyu' tmeiⁿ na chu'tyeⁿ ñequiee nquina'. Tioona' xjeⁿ yuu na m'aaⁿcheⁿ.
44010012	Liaa'ñeeⁿ ñjom cha'tso nnom quioo' na cwi'ooca' ñequio quioo' na cwi'ootsco̱o̱'ndye ñequio cantsaa.
44010013	Ndo' jndii Pedro na teic'uaa, seineiⁿ, matso: —Quicantyja' Pedro. Catseicue' quioo' na nlqui'.
44010014	Ndo' t'o̱ Pedro, matsoom: —Xoquia̱ Ta. Ee meiⁿjom tyooquia̱ cwii nnom na cwe' cwantindyo oo na tilju' tseixmaⁿna' jo njom' nncu'.
44010015	Teic'uaannda', matso nnoom: —'Naⁿ na jnda̱ tqueⁿ Ty'o̱o̱ts'om na lju' tseixmaⁿna', 'u tintsu' na cwe' na cwantindyo juuna'.
44010016	Ndyee ndii' teic'uaa seineiⁿ. Jnda̱ chii juu 'naⁿ'ñeeⁿ tjalcwe'nnda'na' cañoom'luee.
44010017	Ndo' xcwe na m'aaⁿ' ts'om Pedro ljo' ñe'ca'mo̱ⁿ 'naaⁿ na tco'na' nty'iaaⁿ'aⁿ, ndo' nn'aⁿ na jñom Cornelio jnda̱ tquiena tsjoom'ñeeⁿ, na tax'eendyena yuu waa waa' Simón na cwe' mac'eⁿya Pedro.
44010018	Jnda̱ na tquiena 'ndyoots'a w'aa'ñeeⁿ, jluena: —¿Aa ljoo m'aaⁿ Simón ts'aⁿ na mati jndyu Pedro?
44010019	Xjeⁿ'ñeeⁿ ndicwaⁿ m'aaⁿ' ts'om Pedro cantyja na tco'na' nty'iaaⁿ'aⁿ ndo' matso Espíritu Santo nnoom: —Ndyee naⁿnom cwil'uee 'u.
44010020	Jo' chii quicantyja', cja'cue'. Cja' ñ'eⁿndyena. Tinc'oom' ñomtiuu' ee ja jño̱o̱ⁿya joona.
44010021	Quia jo' Pedro tjacueeⁿ na m'aⁿna. Matsoom nda̱a̱na: —Ja ts'aⁿ na cwil'ue'yo'. ¿Aa waa na nl'a'yo' ja?
44010022	Jluena nnoom: —Jâ tquio̱o̱yâ ts'iaaⁿ 'naaⁿ' ts'aⁿ na jndyu Cornelio, ts'aⁿ na matsa̱'ntjom cwii tmaaⁿ' sondaro. Jom ts'aⁿ na mach'ee yuu na maty'iomyana' ndo' na matseit'maaⁿ'ñê Ty'o̱o̱ts'om. Cha'tsondye nn'aⁿ judíos ya ñ'oom cwilaneiⁿna cantyja 'naaⁿ'aⁿ ndo' jnda nquiuna jom. Cwii ángel cwentaa' Ty'o̱o̱ts'om tso nnoom na catseicañeeⁿ 'u na cja' waⁿ'aⁿ ndo' na nñeeⁿ ñ'oom na nntseineiⁿ'.
44010023	Quia jo' seiñ'oom'ñe Pedro joona na caljoo'ndyena jo' jo'. Ndo' teincoo cwiicheⁿ xuee tjaaⁿ ñ'eⁿndyena. Ndo' nt'om nn'aⁿ tsjoom Jope na cwilayu' ty'ena ñ'eⁿñê.
44010024	Cwiicheⁿ xuee tquiena tsjoom Cesarea. Mameindoo' Cornelio joona. Jnda̱ seitjoom nn'aaⁿ'aⁿ ñequio nn'aⁿ na ya ñ'oom jom ñ'eⁿndye.
44010025	Jom jlui'noom naquii' waⁿ'aⁿ quia na ljeiiⁿ na jnda̱ tyjee'cañoom Pedro, tjacatjomñê juu. Tcoom'm xtyeeⁿ jo nnom na seit'maaⁿ'ñê juu.
44010026	Sa̱a̱ seiwe tsaⁿ'ñeeⁿ jom. Matso nnoom: —Quicantyja' sa, ee mats'aⁿ ja cha'na 'u.
44010027	Ndo' yocheⁿ na cwila'neiⁿna 'ooquie'na naquii' w'aa. Jo' jo' ljeii Pedro cwa jndye nn'aⁿ jnda̱ tjomndye.
44010028	Quia jo' matsoom nda̱a̱na: —'O nquiu'yo' juu ljeii na cwileiñ'o̱o̱ⁿyâ matsona' na ticaty'iomyana' na cwii ts'aⁿ judío nncjaantyjaa' meiⁿnquia ts'aⁿ na nchii ts'aⁿ judío oo meiⁿ na nncjaaqueⁿ'eⁿ quii' waa'. Sa̱a̱ Ty'o̱o̱ts'om jnda̱ t'mo̱o̱ⁿ no̱o̱ⁿ na meiⁿcwii ts'aⁿ tantsjo̱o̱ na cwe' cwantindyo juu oo na tilju' tseixmaⁿ.
44010029	Jo' chii quia na tqueⁿ'yo' ja tjaa na seitsaaⁿ'ndyo̱, maxjeⁿ jndyo̱o̱. Sa̱a̱ je' ñecaljeiya chiuu na tqueⁿ'yo' ja.
44010030	Ndo' t'o̱ Cornelio matsoom: —Xuee je' jnda̱ ñequiee xuee maxjeⁿmeiiⁿ tyom'aaⁿya naquii' w'aya. Matseicwejndo'ndyo̱ ndo' matseina̱ⁿya nnom Ty'o̱o̱ts'om cha'na quil'a' 'o nn'aⁿ judíos na ticwii xuee na ndyee na matmaaⁿ. Juu xjeⁿ'ñeeⁿ teitquioo'ñe cwii ts'aⁿ no̱o̱ⁿ na jeeⁿ caxuee liaa'.
44010031	Matso tsaⁿ'ñeeⁿ no̱o̱ⁿ: “'U re Cornelio, mandii Ty'o̱o̱ts'om ñ'oom na matsei'neiⁿ' nnoom ndo' macañjom ts'oom na mateijndei' nn'aⁿ ljo' na matseitjo̱o̱na' joona.
44010032	Jo' chii cajñom' nn'aⁿ na c'oona tsjoom Jope na nnc'ooqueeⁿ'ndyena Simón ts'aⁿ na mati jndyu Pedro. Jom cwe' mac'eⁿyaaⁿ waa' tcayoom'm Simón ts'aⁿ na matseicato̱o̱'ñe ntjaⁿ, ts'aⁿ na waa waa' 'ndyoo ndaaluee.”
44010033	Jo' chii mantyja jño̱o̱ⁿ nn'aⁿ na c'ooc'omna 'u. Ndo' 'u quianl'ua' na jndyo'. Je' je' cha'tsondyô̱ ljoo m'aaⁿyâ jo nnom Ty'o̱o̱ts'om na nndya̱a̱yâ cha'tso na l'ue ts'oom na nntsu' nda̱a̱yâ.
44010034	Quia jo' to̱' Pedro na matseineiiⁿ, matsoom nda̱a̱na: —Je' quia matsei'no̱ⁿ'cha̱ⁿya, na mayuu' Ty'o̱o̱ts'om tiquich'eeⁿ na cwe' ñejndaa' nn'aⁿ na candya' ts'oom.
44010035	Ee meiⁿquia ndyuaa na m'aⁿ nn'aⁿ na cwila't'maaⁿ'ndye jom ndo' na cwil'a yuu na maty'iomyana' maxjeⁿ macjaawee' ts'oom ñ'eⁿndyena.
44010036	Tyoñequiaaⁿ ñ'oom'm nda̱a̱ jâ nn'aⁿ Israel. Tyotseicañeeⁿ jâ ñ'oom naya na mañequiaana' na meiⁿcwii ñ'omtiuu tic'oom naquii' n'o̱o̱ⁿyâ nc'e Jesucristo tsaⁿ na cwiluiiñe na matsa̱'ntjom cha'tsondye nn'aⁿ.
44010037	'O manquiu'yo' ñ'oom cantyja 'naaⁿ' Jesús. Jnda̱ teinom na tyotseineiⁿ Juan ñ'oom na nleits'oomndye nn'aⁿ, to̱' Jesús tyoñequiaaⁿ ñ'oom nda̱a̱ nn'aⁿ ts'o̱ndaa Galilea ndo' t'oom'na' cha'waa ts'o̱ndaa Judea.
44010038	Cantyja 'naaⁿ' Jesús'ñeeⁿ na jnaⁿ Nazaret, tquiaa Ty'o̱o̱ts'om na jom matseixmaaⁿ najndeii Espíritu Santo. Tyomanoom, tyoch'eeⁿ naya ndo' tyotsein'maaⁿ cha'tso nn'aⁿ na ñenchje tsaⁿjndii ee maxjeⁿ ñ'eⁿñ'eⁿ Ty'o̱o̱ts'om ñ'eⁿñê.
44010039	Jâ cwitjei'yuundyô̱ cantyja 'naaⁿ cha'tso na tyoch'eeⁿ ts'o̱ndaa Judea, ndo' mati naquii' tsjoom Jerusalén. Jla'cuee' naⁿ'ñeeⁿ jom na ty'ioomna jom cjoo' ts'oom'naaⁿ,
44010040	sa̱a̱ xuee jnda̱ ndyee na tueeⁿ'eⁿ s'aa Ty'o̱o̱ts'om na tando'xcoom, ndo' na teitquioo'ñennaaⁿ'aⁿ nda̱a̱ jâ.
44010041	Ticwitquioo'ñê nda̱a̱ cha'tsondye nn'aⁿ, macanda̱ nda̱a̱ jâ. Ee jnda̱ tjeii'ñe Ty'o̱o̱ts'om jâ na cwilaxmaaⁿyâ na catjei'yuu'ndyô̱ cantyja 'naaⁿ' Jesús nda̱a̱ nn'aⁿ. Jâ tyocwaa'â ndo' tyowa̱a̱yâ ñ'eⁿñê jnda̱ na tando'xcoom.
44010042	Sa̱'ntjom Ty'o̱o̱ts'om jâ na nñequiaayâ ñ'oom nda̱a̱ nn'aⁿ ndo' na catjei'yuu'ndyô̱ na tqueeⁿ Jesús na cu'xeⁿ nn'aⁿ na ta'ndo' ñequio nn'aⁿ na jnda̱ tja̱.
44010043	Mati profetas tyola'neiⁿna cantyja 'naaⁿ' Jesús. Tyoluena na cha'tsondye nn'aⁿ na nlayu' ñ'eⁿñê maxjeⁿ nntseit'maⁿ ts'om Ty'o̱o̱ts'om jnaaⁿna nc'e xuee' jom.
44010044	Ndicwaⁿ matseineiⁿ Pedro nda̱a̱na ndo' to'ñoom naⁿ'ñeeⁿ Espíritu Santo naquii' n'om.
44010045	Ndo' nn'aⁿ judíos na cwilayu' na ñ'eeⁿ ñ'eⁿ Pedro jeeⁿ seiñ'eeⁿ'ñena' joona na mati nn'aⁿ na nchii judíos to'ñoomna Espíritu Santo naquii' n'om.
44010046	Ee nn'aⁿ judíos'ñeeⁿ jndyena na xuii' ñ'oom jla'neiⁿ naⁿ'ñeeⁿ na lcwii'na Ty'o̱o̱ts'om.
44010047	Jo' chii matso Pedro: —Aa tiyuu' tjaa 'ñeeⁿ nntso na ticwits'oomndye naⁿm'aⁿ ee jnda̱ to'ñoomna Espíritu Santo naquii' n'omna majo'ti cha'xjeⁿ to'ño̱o̱ⁿ jaa jom naquii' n'o̱o̱ⁿya.
44010048	Quia jo' seijndaa'ñê na cwits'oomndye naⁿ'ñeeⁿ ñequio xuee' Jesucristo. Jnda̱ chii taⁿ naⁿ'ñeeⁿ nnoom na caljoo'ñê ñ'eⁿndyena cwantindyo xuee.
44011001	Nquiee apóstoles ñequio nt'omcheⁿ nn'aⁿ na cwilayu' ts'o̱ndaa Judea, jndyena na mati nn'aⁿ na nchii judíos jnda̱ to'ñoomna ñ'oom' Ty'o̱o̱ts'om.
44011002	Sa̱a̱ jnda̱ na tjalcwe' Pedro Jerusalén, nt'om nn'aⁿ judíos na cwilayu' jla'tia'na jom.
44011003	Tyoluena nnoom: —¿Chiuu na tja' na m'aⁿ nn'aⁿ na nchii judíos ndo' chiuu na tcwa' ñ'eⁿndyena?
44011004	Quia jo' Pedro to̱o̱ⁿ'o̱ⁿ na tcuu tcuu tsoom nda̱a̱na cha'tso na tuii.
44011005	Tsoom: —Tyom'aaⁿya tsjoom Jope. Yocheⁿ na matseina̱ⁿya nnom Ty'o̱o̱ts'om waa na tco'na' no̱o̱ⁿya. Nty'iaya cwii 'naⁿ cha'cwijom cwii liaa tsca'ndyu' tmeiⁿ na chu'tyeⁿ ñequiee nquina'. Cañoom'luee jnaⁿna', tioona' xjeⁿ yuu na m'aaⁿya.
44011006	Quia na nty'iayaya ljo' njom, jo' na ndo̱o̱'a na njom quioo' xiom' ñequio quioo' jnda̱a̱ ndo' quioo' na cwi'ootsco̱o̱'ndye ñequio cantsaa.
44011007	Ndo' jndii na seineiⁿ Ty'o̱o̱ts'om no̱o̱ⁿ, matsoom: “Quicantyja' Pedro. Catseicue' quioo' nlqui'.”
44011008	Sa̱a̱ tsjo̱o̱: “Xoquia̱ Ta, ee ja tijoom ñetquia̱a̱ meiⁿnquia nnom na cwe' cwantindyo oo na tilju' tseixmaⁿna'.”
44011009	Na jnda̱ we t'o̱nnda' Ty'o̱o̱ts'om na m'aaⁿ cañoom'luee, matsoom no̱o̱ⁿya: “'Naⁿ na jnda̱ tqua̱a̱ⁿya na lju' tseixmaⁿna' 'u tintsu' na cwajndiina'.”
44011010	Cwii ndyee ndii' seineiⁿ Ty'o̱o̱ts'om. Jnda̱ chii cha'waa juuna' tjalcwe'nnda'na' cañoom'luee.
44011011	Majuu xjeⁿ'ñeeⁿ tyjee' ndyee ts'aⁿ w'aa yuu na tyom'aaⁿyaya. Jnaⁿ naⁿ'ñeeⁿ tsjoom Cesarea na jñom ts'aⁿ joona na quiocal'ueena ja.
44011012	Ndo' tso Espíritu no̱o̱ⁿ na cjo̱ ñ'eⁿndyena na meiⁿcwii ñomtiuu tic'o̱o̱ⁿ. Mati yom nn'aaⁿya nmeiiⁿ na cwilayu' ty'eñ'eeⁿna ñ'eⁿndyo̱. Cha'tsondyô̱ saquia̱a̱'â naquii' waa' tsaⁿ'ñeeⁿ.
44011013	Ndo' tso tsaⁿ'ñeeⁿ nda̱a̱yâ na nty'iaaⁿ'aⁿ cwii ángel na meintyjee' quii' waⁿ'aⁿ. Matso nnoom: “Cajñom' nn'aⁿ na c'oona Jope na nnc'ooc'omna Simón tsaⁿ na mati jndyu Pedro.
44011014	Jom nntsoom njom' chiuu waa na nntsa' cha nlui'n'maaⁿndyu' nncu' ndo' mati cha'tso nn'aⁿ wa'.”
44011015	Ndo' quia jnda̱ to̱'a na matseina̱ⁿya nda̱a̱na to'ñoomna Espíritu Santo naquii' n'omna cha'xjeⁿ na to'ño̱o̱ⁿ jaa jom xuee'ñeeⁿcheⁿ.
44011016	Xjeⁿ'ñeeⁿ tjañjoom' ts'o̱o̱ⁿ ñ'oom na seineiⁿ Ta Jesús na matsoom: “Juan tyotseits'oomñê nn'aⁿ ñequio ndaatioo sa̱a̱ 'o xuii' na nleits'oomndyo'. Ee njñom Ty'o̱o̱ts'om Espíritu Santo naquii' n'om'yo'. Luaa' waa na nleits'oomndyo'.”
44011017	Quia jo' mañecwii xjeⁿ tquiaa Ty'o̱o̱ts'om na to'ñoomna Espíritu Santo naquii' n'omna cha'xjeⁿ tquiaaⁿ na to'ño̱o̱ⁿ jaa jom quia na jlayuu'a ñequio Ta Jesucristo. Quia jo' ¿'ñeeⁿ cwiluiindyo̱ ja na nntseitsaaⁿ'ndyo̱ Ty'o̱o̱ts'om?
44011018	Nn'aⁿ na cwilayu' tsjoom Jerusalén quia na jndyena ñ'oommeiⁿ' jla'cheⁿna. Tyolat'maaⁿ'ndyena Ty'o̱o̱ts'om. Tyoluena: —Cwa mati nn'aⁿ na nchii judíos mañequiaa Ty'o̱o̱ts'om na ticantycwii na cwitando' añmaaⁿna quia cwilcwe' n'omna.
44011019	Jnda̱ na jla'cuee' nn'aⁿ Esteban jnaⁿna' na tyoco'wi'na' nn'aⁿ na cwilayu'. Jo' chii jndyendye naⁿ'ñeeⁿ t'oom'ndyena, jleinomna. Nt'om ty'e hasta ndyuaa Fenicia ñequio ndyuaaxeⁿncwe Chipre ñequio tsjoom Antioquía. Jo' jo' tyola'neiⁿna ñ'oom' Ty'o̱o̱ts'om sa̱a̱ ñequii'cheⁿ nda̱a̱ nc'iaana nn'aⁿ judíos,
44011020	quii'ntaaⁿna ñ'eeⁿ'ndye nt'om nn'aⁿ na jnaⁿ ndyuaaxeⁿncwe Chipre ñequio nn'aⁿ na jnaⁿ tsjoom Cirene. Naⁿ'ñeeⁿ jnda̱ na tquiena tsjoom Antioquía, mati tyola'neiⁿna ñ'oom naya cantyja 'naaⁿ' Ta Jesús nda̱a̱ nn'aⁿ na nchii judíos.
44011021	Tyoteijndeii Ty'o̱o̱ts'om joona. Jo' chii jndye nn'aⁿ lcwe' n'om, jlayu' ñequio Ta Jesús.
44011022	Ndo' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ Jerusalén, jnda̱ na jndyena na ljo', jñoomna Bernabé tsjoom Antioquía.
44011023	Jnda̱ na tueⁿ'eⁿ nty'iaaⁿ'aⁿ na t'maⁿ matio'naaⁿñe Ty'o̱o̱ts'om nn'aⁿ na jnda̱ jlayu'. Quia jo' s'aana' na jeeⁿ neiiⁿ'eⁿ. Ndo' cha'tsondyena tyotseijno̱o̱ⁿ'o̱ⁿ n'omna na ñe'cwii cala'tiuuna na caljoo'ndyetyeⁿna cantyja 'naaⁿ' Ta Jesús.
44011024	Jeeⁿ ya ts'aⁿñe Bernabé, too' naquii ts'oom m'aaⁿ Espíritu Santo ndo' na matseiyu'ya ts'oom. Jo' chii majndyendyeti nn'aⁿ tyolayu' ñequio Ta Jesús.
44011025	Jnda̱ jo' tjaaⁿ tsjoom Tarso na tjacal'ueeⁿ Saulo.
44011026	Jnda̱ na ljeiiⁿ tsaⁿ'ñeeⁿ jndyoñ'oom juu Antioquía. Cha'waa cwii chu tyotjomndyena jo' jo' ñequio tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Jndye nn'aⁿ tyot'mo̱o̱ⁿna nda̱a̱. Ndo' nn'aⁿ tsjoom Antioquía'ñeeⁿ, joona najndyee jla'cajndyuuna cristianos joo nn'aⁿ na cwilayu' ñequio Cristo.
44011027	Ncuee'ñeeⁿ nt'om nn'aⁿ na tyoñe'quia ñ'oom' Ty'o̱o̱ts'om jlui'na Jerusalén, ty'ena Antioquía.
44011028	Cwiindye joona, ts'aⁿ na jndyu Agabo, teicantyjaaⁿ ndo' nc'e na seijndo̱' Espíritu ts'oom tsoom na cwajndii nleijndo' cha'waa ndyuaa'ñeeⁿ. Ndo' ñ'oom na tsoom seicanda̱a̱'ñena' quia tyom'aaⁿ Claudio tsaⁿmaⁿts'iaaⁿ t'maⁿ tsjoom Roma.
44011029	Jo' chii nn'aⁿ na cwilayu' tsjoom Antioquía jla'jndaa'ndyena na nl'ana naya tsjo̱'ñjeeⁿ nn'aⁿ na cwilayu' na m'aⁿ ndyuaa Judea nc'e na matseitjo̱o̱na' naⁿ'ñeeⁿ. Cwii cwii ts'aⁿ nnteijneiⁿ cantyjati na nnda̱a̱ nnts'aaⁿ.
44011030	Luaa' tyol'ana. Ndo' tsjo̱'ñjeeⁿ na tyola'tjomna tquiana joona' l'o̱ Bernabé ñ'eⁿ Saulo. Ty'echo naⁿ'ñeeⁿ s'om'ñeeⁿ na m'aⁿ nn'aⁿ na cwiluiitquiendye quii'ntaaⁿ nn'aⁿ na cwilayu' ts'o̱ndaa Judea.
44012001	Ncuee'ñeeⁿ nquii rey Herodes, cwajndii tyoco'weeⁿ'eⁿ nt'om nn'aⁿ na cwilaxmaⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
44012002	Sa̱'ntjoom na cue' Jacobo xio Juan ñ'eⁿ xjo espada.
44012003	Ndo' quia na nty'iaaⁿ'aⁿ na tjawee' n'om nn'aⁿ judíos na tue' Jacobo mati t'ueeⁿ Pedro. Luaa' tuii xcwe ncuee na cwicwa' nn'aⁿ judíos tyoo' na tjaa'naⁿ ndaaljo' tjaquiee'.
44012004	Ndo' jnda̱ na t'ueeⁿ Pedro tjoom'm tsaⁿ'ñeeⁿ w'aancjo. Tquiaaⁿ cwenta tsaⁿ'ñeeⁿ luee quin'oom nchoo' cwii sondaro na jom jom ndii' ñequiee ñequieendye naⁿ'ñeeⁿ na cal'ana cwenta tsaⁿ'ñeeⁿ. Ee seitioom xeⁿ jnda̱ teinom ncuee pascua nncwjeeⁿ'eⁿ juu na nntu'xeⁿñe joo nda̱a̱ nn'aⁿ.
44012005	Jo' chii tyol'ana cwenta tsaⁿ'ñeeⁿ naquii' w'aancjo, sa̱a̱ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tic'oomeintyjee'na na tyola'neiⁿna nnom Ty'o̱o̱ts'om na cateijneiⁿ tsaⁿ'ñeeⁿ.
44012006	Ndo' Pedro, majuu tsjom'ñeeⁿ na nneiⁿncoo nncwji' Herodes jom jo nda̱a̱ nn'aⁿ, watsom quii'ntaaⁿ we sondaro na chu'tyeⁿñê we l'uaancjo. Ndo' nt'om sondaro m'aⁿ 'ndyoots'a na cwil'a cwenta.
44012007	Mats'ia jo' tyjee' cwii ángel cwentaa' Ta Ty'o̱o̱ts'om ndo' teixueeñe naquii' w'aancjo. Ángel'ñeeⁿ tii' l'o̱o̱ⁿ tsei'ntsquiee' Pedro, seilcweeⁿ juu. Matsoom nnom: —Maje' maje'ndyo quicantyja'. Quia jo' mana tquiaa l'uaancjo na chu'tyeⁿ l'o̱ Pedro.
44012008	Tso ángel'ñeeⁿ nnoom: —Cwe' lia' ndo' cañjom' lcom'. Jnda̱ s'aaⁿ na ljo' tso ángel nnoom: —Cwe' liaatco 'naⁿ' ndo' candyo'ntyjo̱' naxa̱ⁿ'a.
44012009	Jlui' Pedro, tjantyjo̱o̱ⁿ naxeⁿ' ángel, sa̱a̱ ticaljeiiⁿ aa mayuu'cheⁿ na jndyaañê s'aa ángel. Ndoo' s'aana' ntyjeeⁿ na cwe' tsoom'm ndaa.
44012010	Tei'nomna yuu m'aaⁿ sondaro najndyee. Jnda̱ chii yuu m'aaⁿ sondaro na jnda̱ we. Mana tquiena 'ndyoots'a xjo yuu na nlui' ts'aⁿ na nncuo̱o̱ⁿ nataa quii' tsjoom. 'Ndyoots'a'ñeeⁿ jnaaⁿ cheⁿnquiina'. Jo' chii tei'nomna. Ty'ena cwii nataa, mana 'ndii ángel jom na ñeⁿnqueⁿ.
44012011	Quia jo' sei'no̱ⁿ'yaaⁿ, matsoom: —Cwa mayuu'cheⁿ na Ty'o̱o̱ts'om jñoom ángel 'naaⁿ'aⁿ na catseicandyaañe ja l'o̱ Herodes ñequio luee nn'aⁿ judíos cha'tso na cwiqueⁿ n'omna na nl'ana ñ'eⁿndyo̱.
44012012	Jnda̱ na ljeiiyaaⁿ na mayuu' na jndyaañê, tjaaⁿ waa' María tsondyee Juan ts'aⁿ na mati jndyu Marcos. Ee jo' jo' jndye nn'aⁿ jnda̱ tjomndye na cwila'neiⁿ nnom Ty'o̱o̱ts'om cwentaaⁿ'aⁿ.
44012013	Tjo̱' Pedro 'ndyoots'a w'aa'ñeeⁿ. Cwii yuscu na mandi'ntjom na jndyu Rode tjacanty'iaa' 'ñeeⁿ cacjo̱'.
44012014	Tajnaⁿ'aⁿ na jndyee' Pedro, jo' na tquiaana' na jeeⁿ neiiⁿ'eⁿ. Meiⁿ na nntseicanaaⁿñê 'ndyoots'a tîcatseicanaaⁿñê. Seityuaa'toom tjaaⁿ naquii' w'aa tjatseicañeeⁿ nn'aⁿ cwa Pedro luaa' jnda̱ tyjee', macjo̱' 'ndyoots'a.
44012015	Sa̱a̱ jluena nnoom: —Jeeⁿcheⁿ ntjeiⁿ xqueⁿ'. Sa̱a̱ jom ñe'cwii ñ'oom matsoom na mayuu'cheⁿ na Pedro luaa'. Quia jo' jluena: —Luaa' ángel na mach'ee cwenta jom. Cwe' na mach'eeyana' ntyji' na jom.
44012016	Yocheⁿ na luaa', tîcjaameiⁿntyjee' Pedro na macjo̱o̱ⁿ'o̱ⁿ 'ndyoots'a hasta quia na jlacanaaⁿndyena. Ndo' quia nty'iaana jom jeeⁿ seicaty'ueneiiⁿ'na' joona.
44012017	Sa̱a̱ s'o̱o̱ l'o̱o̱ⁿ na calacheⁿna. Tsoom nda̱a̱na chiuu s'aa Ta Ty'o̱o̱ts'om na tjei' jom naquii' w'aancjo. Ndo' matsoom: —Ñ'oomwaa' calacandii'yo' Jacobo ñequio nt'omcheⁿ nn'aaⁿya na cwilayu'. Jnda̱ jo' jlueeⁿ'eⁿ, tjaaⁿ cwiicheⁿ joo.
44012018	Jnda̱ teixuee jeeⁿ ndyaa' tyolañ'eeⁿ' ndyuee sondaro ee tîleicaliuna ljo' tuii ñequio Pedro.
44012019	Herodes tcuu tcuu tyol'ueeⁿ tsaⁿ'ñeeⁿ sa̱a̱ tîcaljeiiⁿ juu, Jnda̱ jo' chii tyowajndooñê sondaro ndo' sa̱'ntjoom na cwje naⁿ'ñeeⁿ. Jnda̱ jo' jlueeⁿ'eⁿ ndyuaa Judea. Tjaaⁿ Cesarea na nnc'oomñê jo' jo'.
44012020	Herodes jeeⁿ lioom'm nn'aⁿ tsjoom Tiro ñequio tsjoom Sidón. Jo' chii joona jlajndaa'ndyena na nnc'oona na m'aaⁿ. Sa̱a̱ ty'ecal'ueendye jndyeena ñ'oom nnom Blasto ts'aⁿ na wjaañoom'ñe nacañom'm. Tyol'ana ty'oo nnom tsaⁿ'ñeeⁿ na cateijneiⁿ joona na cantycwii tia'ñeeⁿ na lioo' Herodes ñ'eⁿndyena ee nantquie na macaⁿna' joona cwinaⁿna' yuu na matsa̱'ntjom tsaⁿ'ñeeⁿ.
44012021	Quia jo' tqueⁿ Herodes cwii xuee ndo' quia na tue'ntyjo̱ xuee'ñeeⁿ tcweeⁿ liaa na ya cantyja na matsa̱'ntjoom ndo' tjawacatyeeⁿ sula̱ yuu na maxjeⁿ mawacatyeeⁿ quia na matseijndaa'ñê ñ'oom. Jnda̱ jo' tyoñequiaaⁿ ñ'oom nda̱a̱ nn'aⁿ.
44012022	Quia jo' jlat'maaⁿ'ndye nn'aⁿ jom. Jlaxuaana, jluena: —Luaa' cwii ty'o̱o̱ts'om matseineiiⁿ nchii cwe' ts'aⁿ.
44012023	Ndo' ángel cwentaa' nquii Ty'o̱o̱ts'om mañoom' s'aa na teiwii' Herodes ee tîcatseit'maaⁿ'ñê Ty'o̱o̱ts'om. Tueeⁿ'eⁿ na tcwa' canti jom.
44012024	Sa̱a̱ ñ'oom' Ty'o̱o̱ts'om tjanty'eetina', tjawijndyendyeti nn'aⁿ tyolayu'.
44012025	Ndo' Bernabé ñ'eⁿ Saulo, jnda̱ na jnda̱a̱' ts'iaaⁿ na ty'ena Jerusalén, quia jo' ty'elcwee'na Antioquía. Ty'eñ'omna Juan ts'aⁿ na mati jndyu Marcos.
44013001	Tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Antioquía, quii'ntaaⁿna tyom'aⁿ profetas ndo' ñ'eeⁿ nn'aⁿ na tyot'mo̱o̱ⁿ. Joo naⁿ'ñeeⁿ Bernabé ñ'eⁿ Simón, tsaⁿ na cwiluena negro juu, ndo' Lucio ts'aⁿ tsjoom Cirene ñ'eⁿ Manaén ndo' Saulo. Ndo' juu Manaén ñecwii ty'ewijnda̱na ñ'eⁿ Herodes tsaⁿ na tyotsa̱'ntjom ts'o̱ndaa Galilea.
44013002	Cwii xuee na cwila't'maaⁿ'ndye naⁿ'ñeeⁿ Ty'o̱o̱ts'om, ndo' cwilacwe'jndo'ndyena, juu xjeⁿ'ñeeⁿ tso Espíritu Santo nda̱a̱na: —Catjeii'ndyo̱'yo' Bernabé ñ'eⁿ Saulo na nnc'oona ts'iaaⁿ na t'io̱ⁿya joona.
44013003	Quia jo' jlacwejndo'ndyetina, ndo' tyola'neiⁿtina nnom Ty'o̱o̱ts'om. Jnda̱ chii tioona lueena nacjoo naⁿ'ñeeⁿ ndo' jñoomna joo na c'oo ts'iaaⁿ 'naaⁿ' Ty'o̱o̱ts'om.
44013004	Jo' chii Bernabé ñ'eⁿ Saulo ty'ena yuu na jñom Espíritu Santo joona. Ty'ecuena tsjoom Seleucia. Jo' jo' jnaⁿna ty'ena ñ'eⁿ w'aandaa na nlquiena ndyuaaxeⁿncwe Chipre.
44013005	Ndo' jnda̱ na tquiena tsjoom Salamina, quia jo' tyoñe'quiana ñ'oom' Ty'o̱o̱ts'om naquii' lan'om 'naaⁿ nn'aⁿ judíos. Ndo' Juan, ts'aⁿ na mati jndyu Marcos, tyocañ'eeⁿ ñ'eⁿndyena na tyoteijneiⁿ joona.
44013006	Tei'nomna cha'waa ndyuaaxeⁿncwe'ñeeⁿ. Tquiena hasta tsjoom Pafos. Jo' jo' jliuna cwii tsaⁿcalua', ts'aⁿ judío na tyoch'ee na profeta juu sa̱a̱ tiyuu' ñ'oom tyoñequiaa. Jndyu tsaⁿ'ñeeⁿ Barjesús.
44013007	Tyocañ'eⁿ tsaⁿ'ñeeⁿ ñ'eⁿ tsaⁿ na tyotsa̱'ntjom na jndyu Sergio Paulo ts'aⁿ na jeeⁿ jndo̱' ts'om. Ndo' Sergio'ñeeⁿ tqueeⁿ'ñê Bernabé ñ'eⁿ Saulo ee ñe'cañeeⁿ ñ'oom' Ty'o̱o̱ts'om.
44013008	Tsaⁿcalua'ñeeⁿ waa cwiicheⁿ xueⁿ'eⁿ na jñoom Elimas. Jom ñe'catseitsaaⁿ'ñê naⁿ'ñeeⁿ na tacala'neiⁿna nnom ts'aⁿ na matsa̱'ntjom ndo' seijneiⁿ na tintseiñ'oom'ñe tsaⁿ'ñeeⁿ ñ'oom na cwit'mo̱o̱ⁿ naⁿ'ñeeⁿ, ee tical'ue ts'oom na nntseiyu' juu.
44013009	Jo' chii Saulo na mati jndyu Pablo, cha'waañ'eⁿ naquii' ts'oom too' Espíritu Santo, nquiee nty'iaaⁿ'aⁿ tsaⁿcalua'ñeeⁿ.
44013010	Matsoom nnom tsaⁿ'ñeeⁿ: —'U ts'aⁿ na jeeⁿ t'maⁿ manquiu'nn'aⁿ' ndo' na jeeⁿ tia ts'aⁿndyu', 'u jnda tsaⁿjndii. 'U na jndoo' cha'tso nnom na ya, ¿Aa tixocja'meintyje' na matsei'cu' na nnc'ooquie' nn'aⁿ nato na yuu cantyja 'naaⁿ' Ty'o̱o̱ts'om?
44013011	Na nmeiiⁿ' mache' m'aaⁿ Ty'o̱o̱ts'om nacjo'. Jo' chii nnc'oom' na nchjaⁿ'. Ndo' cwantindyo xuee taxocanty'ia' naxueeñe ñe'quioom'. Ndo' mañoom' s'aana' cha'cwijom tioo nchquiuts'o nacjoom'm ndo' s'aana' ntyjeeⁿ najaaⁿñe. Tyol'ueeⁿ ts'aⁿ na nnt'uii ts'o̱o̱ⁿ na wjaañ'oom jom ee na titquioom'm.
44013012	Ndo' ts'aⁿ na matsa̱'ntjom, quia na nty'iaaⁿ'aⁿ na luaa' tuii seiyoom'm ee jeeⁿ tjawee' ts'oom ñ'oom na cwit'mo̱o̱ⁿna cantyja 'naaⁿ' Ta Ty'o̱o̱ts'om.
44013013	Quia jo' Pablo ñequio nn'aⁿ na ñ'eeⁿ ñ'eⁿñê jlui'na tsjoom Pafos. Tuo̱na w'aandaa. Ty'ena, tquiena tsjoom Perge ndyuaa Panfilia. Jo' jo' 'ndii Juan joona, tjalcweeⁿ'eⁿ Jerusalén.
44013014	Jnda̱ jo' jlui'na Perge, ty'ety'etina. Tquiena tsjoom Antioquía ndyuaa Pisidia. Ndo' xuee na cwita'jndyee nn'aⁿ judíos ty'equie'na naquii' wats'om 'naaⁿ naⁿ'ñeeⁿ ndo' ty'emeindyuaandyena.
44013015	Jnda̱ jo' sei'naaⁿ' ts'aⁿ ljeii na tqueⁿ Moisés ñequio ñ'oom na tyola'ljeii profetas, jnda̱ chii nn'aⁿ na cwiluiitquiendye cantyja 'naaⁿ' wats'om'ñeeⁿ jluena nnom Pablo ñ'eⁿ Bernabé: —'O nn'aaⁿya xeⁿ waa na ñe'calajndo̱'yo' n'o̱o̱ⁿyâ, candu'yo' nndya̱a̱yâ.
44013016	Jo' chii teicantyja Pablo, seintyjaaⁿ ts'o̱o̱ⁿ na cala'cheⁿna. Matsoom: —'O nn'aaⁿya tsjaaⁿ Israel ñ'eⁿ nt'omndyo' 'o na mati cwila't'maaⁿ'ndyo' Ty'o̱o̱ts'om, candye'yo' ñ'oom na nntsjo̱o̱:
44013017	Nquii Ty'o̱o̱ts'om cwentaa jaa nn'aⁿ Israel tjeii'ñê welooya na ñet'om teiyo cwentaaⁿ'aⁿ. S'aaⁿ na teit'maⁿ tmaaⁿ' joona yocheⁿ na tyom'aⁿyana ndyuaa Egipto, ndo' jnda̱nquiacheⁿ ñequio najneiⁿ tañom'm joona, tjeiiⁿ'eⁿ joona ndyuaa'ñeeⁿ.
44013018	Tyotseiquii ts'oom ñ'eⁿndyena cha'na wen'aaⁿ ntyu quia tyom'aⁿna nndyuaa yuu tjaa nn'aⁿ c'oom.
44013019	Jnda̱ chii tquiaaⁿ na jndaana ndyuaa Canaán ee seityueeⁿ'eⁿ ntquiee' ntmaaⁿ' nn'aⁿ na ñet'om ndyuaa'ñeeⁿ cha jo' jo' nnc'om joona.
44013020	Jnda̱ jo' tqueeⁿ na tyotsa̱'ntjom jwe joona cha'na cwii ñequiee siaⁿnto waljoo' wen'aaⁿ nchoo' qui ntyu. Tyotsa̱'ntjom naⁿ'ñeeⁿ joona hasta na macanda̱ cwii t'oom profeta Samuel.
44013021	Xjeⁿ'ñeeⁿ tyotaⁿna nnom Ty'o̱o̱ts'om na nñequiaaⁿ cwii rey na nntsa̱'ntjom joona. Ndo' ty'ioom ts'iaaⁿ'ñeeⁿ Saúl jnda Cis, tsjaaⁿ 'naaⁿ' Benjamín, na tsaⁿ'ñeeⁿ sa̱'ntjom joona cwii wen'aaⁿ ntyu.
44013022	Jnda̱ jo' tjeiiⁿ'eⁿ tsaⁿ'ñeeⁿ ndo' ty'ioom ts'iaaⁿ'ñeeⁿ David. Tyotsoom cantyja 'naaⁿ' juu: “Juu David jnda Isaí, nts'aaⁿ cha'xjeⁿ cjaawee' ts'o̱o̱ⁿ. Cha'tso na l'ue ts'o̱o̱ⁿ nntseicana̱a̱ⁿ.”
44013023	Nquii David'ñeeⁿ, matsjaaⁿ 'naaⁿ'aⁿ Jesús, tsaⁿ na macwji'n'maaⁿñe nn'aⁿ Israel cha'xjeⁿ ñ'oom na tso Ty'o̱o̱ts'om na nnts'aaⁿ.
44013024	Cwii tjo̱o̱cheⁿ na nnto̱' Jesús ts'iaaⁿ na ty'iom Ty'o̱o̱ts'om jom tyom'aaⁿ Juan, tyoñequiaaⁿ ñ'oom nda̱a̱ cha'tso nn'aⁿ Israel. Tyotsoom nda̱a̱na na calcwe' n'omna ndo' cwits'oomndyena.
44013025	Quia na jnda̱ majaatseicanda̱a̱'ñe Juan ts'iaaⁿ na tyotseixmaaⁿ, tsoom: “'O m'aaⁿ' n'om'yo' na ja ts'aⁿ na nndyocwji'n'maaⁿñe 'o sa̱a̱ nchii jom ja. Jom manncwjeeⁿ'eⁿ ndo' t'maⁿ tseixmaaⁿ. Ja meiⁿ cwe' lcoom'm ticatseixmaⁿya na nntseicanaⁿ'a.”
44013026	Tsoti Pablo nda̱a̱na: —'O nn'aaⁿya, nt'omndyo̱ jaa cwiluiindyo̱ tsjaaⁿ 'naaⁿ' Abraham ndo' nt'omndyo' 'o nchii jo' sa̱a̱ mati cwila't'maaⁿ'ndyo' Ty'o̱o̱ts'om. Nda̱a̱ jaa na cha'tsondyo̱ seicwanom Ty'o̱o̱ts'om ñ'oomwaa na ma'mo̱ⁿna' nda̱a̱ya chiuu cal'aaya cha nlui'n'maaⁿndyo̱.
44013027	Nn'aⁿ na m'aⁿ Jerusalén ñequio nn'aⁿ na cwiluiitquiendye jo nda̱a̱na ticala'no̱ⁿ'na 'ñeeⁿ cwiluiiñe Jesús. Ee meiiⁿ ticwii cwii xuee na cwita'jndyeena cwila'naaⁿna ñ'oom na tyola'ljeii profetas sa̱a̱ ticala'no̱ⁿ'na na matseineiⁿ ñ'oom'ñeeⁿ cantyja 'naaⁿ' Jesús. Jo' na manquieetona tquiana jnaaⁿ'aⁿ cha'xjeⁿ tso ñ'oom'ñeeⁿ na nntjoom.
44013028	Meiⁿ tîcatseixmaaⁿ na nncueeⁿ'eⁿ ee meiⁿcwii jnaaⁿ'aⁿ tjaa'naⁿ, sa̱a̱ tyotaⁿna nnom Pilato na cueeⁿ'eⁿ.
44013029	Jnda̱ na jlacanda̱a̱'ndyeñ'eⁿna cha'tso ñ'oom cha'xjeⁿ na matso ljeii 'naaⁿ' Ty'o̱o̱ts'om na nntjom Jesús, tyjeendye nn'aⁿ jom ts'oom'naaⁿ. Chii ty'ecat'iuuna jom quii' tsei'tsuaa.
44013030	Sa̱a̱ s'aa Ty'o̱o̱ts'om na tando'xcoom. Je' tac'oomñê quii'ntaaⁿ l'oo.
44013031	Ndo' nn'aⁿ na tyocañ'eeⁿ ñ'eⁿñê na jnaⁿna Galilea na ty'ewana Jerusalén jndye xuee tyonty'iaatina jom jnda̱ na wando'xcoom. Je' majoona cwitjei'yuu'ndyena cantyja 'naaⁿ'aⁿ nda̱a̱ nn'aⁿ.
44013032	’Jo' chii cwiñequiaayâ ñ'oom naya nda̱a̱'yo' cantyja 'naaⁿ' ñ'oom na tso Ty'o̱o̱ts'om nda̱a̱ welooya na ñet'om teiyo na nnts'aaⁿ.
44013033	Ndo' je' nda̱a̱ jaa nn'aⁿ tsjaaⁿ joona jnda̱ seicanda̱a̱'ñê ñ'oom'ñeeⁿ ee wando'xco Jesús jnda̱ na tue'. Teiyo teiljeii ñ'oom naquii' salmo jnda̱ we na matsona': “'U cwiluiindyu' ti'jndaaya ndo' xuee je' ma'mo̱o̱ⁿya nda̱a̱ nn'aⁿ na cwiluiindyo̱ tsotye'.”
44013034	Jnda̱ t'mo̱ⁿ Ty'o̱o̱ts'om na nnts'aaⁿ na nncwando'xco Jesús jnda̱ na tueeⁿ'eⁿ, meiⁿ xocato̱o̱' sei'ts'o 'naaⁿ'aⁿ cha'xjeⁿ matso salmo jnda̱ we. Matsona': “Nntio'naaⁿndyo̱ 'o cha'xjeⁿ ñ'om na tsjo̱o̱ nnom David na nnts'aa.”
44013035	Mati teiljeii ñ'oom naquii' cwiicheⁿ salmo na ndoo' matseineiⁿ nquii Jesús. Matsona': “'U xonquiaa' na nnto̱'ndyo̱ ee na cwiluiindyo̱ ti'jnda' na lju' ts'o̱o̱ⁿya jo njom'.”
44013036	David, tsaⁿ na seiljeii ñ'oom'ñeeⁿ ñejndi'ntjoom nda̱a̱ nn'aⁿ cha'xjeⁿ na l'ue ts'om Ty'o̱o̱ts'om. Jnda̱ chii tueeⁿ'eⁿ. Ty'ecat'iuu nn'aⁿ jom yuu tjacant'iuu'ndye weloom'm na ñet'om teiyocheⁿ ndo' to̱'ñê.
44013037	Sa̱a̱ Jesús tîcato̱o̱'ñê. S'aa Ty'o̱o̱ts'om na tando'xcoom.
44013038	Jo' chii 'o nn'aaⁿya, cala'no̱ⁿ'yo' ñ'oom na cwiñequiaayâ nda̱a̱'yo', ee cantyja 'naaⁿ' jom jo' na matseit'maⁿ ts'om Ty'o̱o̱ts'om jnaⁿ'yo'.
44013039	Cantyja 'naaⁿ' ljeii na tqueⁿ Moisés xocalui'n'maaⁿñe ts'aⁿ. Sa̱a̱ cantyja 'naaⁿ' Jesús meiⁿcwi'ñeeⁿcheⁿ ts'aⁿ na nntseiyu' ñ'eⁿñê nlui'n'maaⁿñe.
44013040	Jo' chii queⁿ' queⁿ'yo' cwenta cha tintjom'yo' cha'xjeⁿ matso ñ'oom na tyola'ljeii profetas.
44013041	Tyoluena: Queⁿ'yo' cwenta 'o nn'aⁿ na ticuee' n'om'yo' ñ'oom na mayuu'. Catseicaty'uena' 'o. Ndo' na nntsuundyo'. Ee ncuee na cwitando'yo' ja Ty'o̱o̱ts'om nnts'aa ts'iaaⁿ t'maⁿ na nntseicaty'uena' 'o, na xocala'yu'yo' ñ'eⁿndyo̱ meiiⁿ na nntso ts'aⁿ nda̱a̱'yo' na cal'a'yo' na ljo'.
44013042	Jnda̱ na seineiⁿ Pablo jlueeⁿ'eⁿ naquii' wats'om'ñeeⁿ ñequio nn'aⁿ na ñ'eeⁿ ñ'eⁿñê. Ndo' nn'aⁿ na nchii judíos tyol'ana ty'oo nda̱a̱ naⁿ'ñeeⁿ na cala'neiⁿtina ñ'oom'ñeeⁿ nda̱a̱na cwiicheⁿ xuee na cwita'jndyee nn'aⁿ judíos.
44013043	Quia na jnda̱ t'oom'ndye nn'aⁿ na tyotjomndye wats'om'ñeeⁿ jndye nn'aⁿ ty'elajomndyena ñ'eⁿ Pablo ñ'eⁿ Bernabé. Ñ'eeⁿ nn'aⁿ judíos ndo' ñ'eeⁿ nn'aⁿ na nchii judíos sa̱a̱ ñequio na xcwee' n'omna cwila't'maaⁿ'ndyena Ty'o̱o̱ts'om cha'xjeⁿ nn'aⁿ judíos. Pablo ñ'eⁿ Bernabé tyolajndo̱'na n'om naⁿ'ñeeⁿ na tyeⁿ c'omna na quit'maⁿ n'omna Ty'o̱o̱ts'om ee jom matseixmaaⁿ naya.
44013044	Quia na tue'ntyjo̱nnda' xuee na cwita'jndyee nn'aⁿ judíos manndyo ndyuendye nn'aⁿ quii' tsjoom tjomndyena na nndyena ñ'oom' Ty'o̱o̱ts'om.
44013045	Sa̱a̱ nn'aⁿ judíos, quia na nty'iaana na jndyendye nn'aⁿ jnda̱ tjomndye, tyola'ta̱a̱' n'omna. Tyoluena na tiyuu' ñ'oom na tyotseineiⁿ Pablo ndo' tyoluena ñ'oom ntjeiⁿ nacjoom'm.
44013046	Jo' chii Pablo ñ'eⁿ Bernabé tyolaneiⁿna ñequio na t'maⁿya n'omna. Jluena: —Matsa̱'ntjomna' na nleineiⁿjndyee ñ'oom' Ty'o̱o̱ts'om nda̱a̱' 'o nn'aⁿ judíos, sa̱a̱ tiñe'cato'ñoom'yo' juuna'. Cwil'a'yo' cha'cwijom ticalaxmaⁿ'yo' na nnto'ñoom'yo' na ticantycwii na nntando'yo'. Jo' chii je' nñequiaayâ ñ'oom nayawaa nda̱a̱ nn'aⁿ na nchii judíos.
44013047	Ee luaa sa̱'ntjom Ta Ty'o̱o̱ts'om jâ, tsoom: Ja jnda̱ tqua̱a̱ⁿya 'o na nlaxmaⁿ'yo' cha'cwijom chom na nntseixueeñena' nda̱a̱ nn'aⁿ na nchii judíos. Hasta cha'waa nnom tsjoomnancue nñequia'yo' ñ'oom nda̱a̱ nn'aⁿ cantyja na nlui'n'maaⁿndyena.
44013048	Quia na jndye nn'aⁿ na nchii judíos ñ'oomwaa' tquiaana' na jeeⁿ neiiⁿ' n'omna. Tyolat'maaⁿ'ndyena ñ'oom' Ty'o̱o̱ts'om. Ndo' jlayu' cha'tsondye nn'aⁿ na maxjeⁿ ntyjii Ty'o̱o̱ts'om na nnto'ñoomna na ticantycwii na nntando'na.
44013049	Ndo' t'oom' ñ'oom' Ta Ty'o̱o̱ts'om cha'waa ndyuaa'ñeeⁿ.
44013050	Sa̱a̱ nn'aⁿ judíos tyolajndo̱'na n'om naⁿlcu na t'maⁿ cwilaxmaⁿ ndo' na cwilacanda̱ cantyja na cwi'oo wats'om 'naaⁿna. Mati tyolajndo̱'na n'om naⁿnom na cwiluiitquiendye tsjoom Antioquía'ñeeⁿ. Jo' na jla'jomndye nn'aⁿ na tyota'wi'na Pablo ñ'eⁿ Bernabé hasta tjeii'na naⁿ'ñeeⁿ ndyuaana.
44013051	Jo' chii Pablo ñ'eⁿ Bernabé jla'teincwii'na nc'ee'na chii tquiaa ts'ojnda̱a̱ na chuu' na t'mo̱ⁿna' na tis'a l'a nn'aⁿ tsjoom'ñeeⁿ. Jnda̱ chii ty'ena tsjoom Iconio.
44013052	Sa̱a̱ nn'aⁿ na cwilayu' na m'aⁿ tsjoom Antioquía'ñeeⁿ neiiⁿna ndo' too' naquii' n'omna m'aaⁿ Espíritu Santo.
44014001	Ndo' Pablo ñ'eⁿ Bernabé majo'ti l'ana tsjoom Iconio. Ty'equie'na naquii' wats'om 'naaⁿ nn'aⁿ judíos. Tyoñequiana ñ'oom' Ty'o̱o̱ts'om. Jeeⁿ ya tyola'neiⁿna. Jo' chii jndyendye nn'aⁿ judíos jlayu' ndo' mati nt'omcheⁿ nn'aⁿ na nchii judíos.
44014002	Sa̱a̱ nn'aⁿ judíos na tyoolayu' tyola'ndaa'na n'om nn'aⁿ na nchii judíos. Tyol'ana na calancjoo'ndye naⁿ'ñeeⁿ nacjoo nn'aⁿ na cwilayu'.
44014003	Jo' chii Pablo ñ'eⁿ Bernabé majndye xuee ljoo'ndyena tsjoom'ñeeⁿ. Ndo' ñequio na t'maⁿya n'omna tyoñequiana ñ'oom cantyja 'naaⁿ' naya na matseixmaⁿ Ty'o̱o̱ts'om ee nquiuna na ñ'eⁿñ'eeⁿ ñ'eⁿndyena. Ndo' jom t'mo̱o̱ⁿ na mayuu' ñ'oom na tyoñequiana ee s'aaⁿ na tyol'ana 'naaⁿ t'maⁿ na xocanda̱a̱ nnts'aa na cwe' najndeii nquii ts'aⁿ meiⁿ xocatsei'no̱ⁿ' ts'aⁿ chiuu tuiiyuu.
44014004	Sa̱a̱ nn'aⁿ tsjoom'ñeeⁿ to̱ⁿ'na' joona. Ee nt'omndyena tyola'jomndyena ñequio nn'aⁿ judíos ndo' nt'omcheⁿ tyola'jomndye ñequio apóstoles.
44014005	Quia jo' nn'aⁿ judíos ñequio nn'aⁿ na nchii jo' jla'jomndyena ñequio naⁿmaⁿn'iaaⁿ tsjoomna na tyol'ueendyena chiuu nnta'wi'na naⁿ'ñeeⁿ ndo' na njñomna ljo̱'.
44014006	Sa̱a̱ Pablo ñ'eⁿ Bernabé jndyena na ljo'. Jo' chii jleinomna. Ty'ena tsjoom Listra ñequio tsjoom Derbe, jo' jo' ndyuaa Licaonia. Ndo' ty'ena ndyuaa na mat'uiina' ñ'eⁿ ndyuaa'ñeeⁿ.
44014007	Jo' jo' tyoñequiana ñ'oom naya 'naaⁿ' Ty'o̱o̱ts'om.
44014008	Tsjoom Listra tyowacatyeeⁿ cwii tsaⁿs'a na tileicjaacaa ee maxjeⁿ ntjeiⁿ nc'eeⁿ tuiiñê. Meiⁿjom ndii' tyoojaacaⁿ.
44014009	Jndii tsaⁿ'ñeeⁿ na seineiⁿ Pablo. Ndo' nquiee nty'iaaⁿ'aⁿ juu, ee sei'no̱o̱ⁿ'o̱ⁿ na tseixmaⁿ tsaⁿ'ñeeⁿ na matseiyu'ya ts'om na nlco'yana' juu.
44014010	Quia jo' jndeii seineiiⁿ, matsoom: —Quintyja', cwintyje'. Quia jo' mañoom' teintyjee', to̱' tjacaa.
44014011	Ndo' nn'aⁿ ndyuaa Licaonia, quia na nty'iaana na luaa' s'aa Pablo, to̱'na tyola'xuaana ñequio ñ'oomna. Tyoluena: —Cwa we nty'o̱o̱ cha'na nn'aⁿ jnda̱ tquiecañomna jaa.
44014012	Jo' chii jluena na Bernabé ty'o̱o̱ Júpiter jom, ndo' Pablo je' jluena na jom ty'o̱o̱ Mercurio ee jom mañequiaaⁿ ñ'oom nda̱a̱na.
44014013	Nnom tsjoom meintyjee' wats'om cwentaa' ty'o̱o̱ Júpiter. Ndo' tyee cwentaa' Júpiter'ñeeⁿ jndyochom quioo'ndyo na ta'njoom' l'uaaljaa' cantyo'yo' hasta 'ndyoots'atioom' tsjoom ee jom ñequio nn'aⁿ quii' tsjoom ñe'cala'cwjeena quioo'ñeeⁿ na nla't'maaⁿ'ndyena Bernabé ñ'eⁿ Pablo.
44014014	Sa̱a̱ apóstoles, quia na nty'iaana na luaa' nl'a nn'aⁿ, to̱'na tyojndii'ndyena liaana na matsei'ndaa'na' nquiuna na luaa' cwil'a naⁿ'ñeeⁿ. Jndeii ty'equie'na quii'ntaaⁿ nn'aⁿ.
44014015	Tyolaxuaana tyoluena: —Chiuu sa 'o nn'aⁿ na luaa' ñe'cal'a'yo'. Mann'aⁿ jâ cha'na 'o. Tquioñ'o̱o̱ⁿyâ ñ'oom naya na nndye'yo' cha ca'ndye'yo' nmeiⁿ' na cwe' ts'iaaⁿ'ndyo. Calat'maaⁿ'ndyo' nquii Ty'o̱o̱ts'om na wando' ee jom tqueeⁿ cañoom'luee ñequio tsjoomnancue ñequio ndaaluee ndo' cha'tso nnom na cwilaxmaⁿna'.
44014016	Ncuee na ñejndyowaana' ñe'ndiitoom na cal'a cha'tso nn'aⁿ meiⁿljo'cheⁿ na l'ue n'omna.
44014017	Sa̱a̱ tîca'ñeeⁿ na ticwji'yuu'ñê cantyja 'naaⁿ' nqueⁿ, ee mach'eeⁿ naya cha'tsondye nn'aⁿ. Mañequiaaⁿ ndaaluaa' na cwinaⁿna' tsjo̱'luee. Ndo' mach'eeⁿ na cwiquie ntjom. Mach'eeⁿ na cwijaacjooya ñ'eⁿ nantquie na mañequiaaⁿ ndo' mach'eena' na neiiⁿya.
44014018	Sa̱a̱ meiiⁿ na jluena ñ'oommeiⁿ' jeeⁿ nc'uaa' tjawitsaaⁿ' na ñe'calacwjee nn'aⁿ quioo' jo nda̱a̱na na nlat'maaⁿ'ndye naⁿ'ñeeⁿ joona.
44014019	Juu xjeⁿ'ñeeⁿ tquiecañom nn'aⁿ judíos na jnaⁿ tsjoom Antioquía ñequio Iconio. L'ana na ñe'cwii ñ'oom t'maⁿna ñequio nn'aⁿ tsjoom Listra. Jo' chii tyojñomna ljo̱' Pablo. Jnda̱ chii ty'eñ'omtsco̱o̱'ndyena jom nnom tsjoom ee jla'tiuuna na jnda̱ tueeⁿ'eⁿ.
44014020	Sa̱a̱ nn'aⁿ na cwilayu' ty'ecwintyjee'na ndiocheⁿ nacañom'm. Quia jo' teicantyjaaⁿ, tjaquie'nnaaⁿ'aⁿ quii' tsjoom. Ndo' teincoo cwiicheⁿ xuee jlueeⁿ'eⁿ tjaaⁿ ñ'eⁿ Bernabé tsjoom Derbe.
44014021	Tyoñequiana ñ'oom naya nda̱a̱ nn'aⁿ tsjoom'ñeeⁿ, ndo' jndye nn'aⁿ jlayu'. Jnda̱ chii ty'elcwee'nnda'na Listra ñequio Iconio ñequio Antioquía.
44014022	Njoom'ñeeⁿ tyoteijndeiitina nn'aⁿ na cwilayu' na c'omt'maaⁿ'ndyeti naⁿ'ñeeⁿ n'omna. Tyola'jndo̱'na n'om naⁿ'ñeeⁿ na cwintyjee'tyeⁿna na cwilayu'na. Ndo' tyoluena: —Maxjeⁿ cwilaxmaaⁿya na jndye nawi' nntjo̱o̱ⁿya na cwitsaaquia̱a̱'a cantyja 'naaⁿ' na matsa̱'ntjom Ty'o̱o̱ts'om.
44014023	Mati tjeii'ndyena nn'aⁿ na nntioona ts'iaaⁿ na nluiitquiendye cwentaa' cwii cwii tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Tyola'neiⁿna nnoom Ty'o̱o̱ts'om ndo' tyola'cwejndo'ndyena. Ndo' tioona naⁿ'ñeeⁿ l'o̱o̱ⁿ ee na ñ'eⁿ jom jnda̱ jlayu'na.
44014024	Jnda̱ jo' tei'nomna ndyuaa Pisidia, tquiena ndyuaa Panfilia.
44014025	Jo' jo' tyoñequiana ñ'oom tsjoom Perge. Jnda̱ chii ty'ena tsjoom Atalia.
44014026	Tsjoom'ñeeⁿ tuo̱na w'aandaa. Ty'elcwee'nnda'na tsjoom Antioquía yuu na jnaⁿna jnda̱ na tioo nn'aⁿ joona l'o̱ Ty'o̱o̱ts'om ndo' je' jnda̱ jlacanda̱na ts'iaaⁿ'ñeeⁿ.
44014027	Ndo' jnda̱ na tquiena Antioquía jla'tjomna nn'aⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Tyoluena nda̱a̱ naⁿ'ñeeⁿ cha'tso na tyoteijndeii Ty'o̱o̱ts'om na tyol'ana ndo' na mati s'aaⁿ na cwilayu' nn'aⁿ na nchii judíos.
44014028	Jndye xuee ljoo'ndyena ñequio nn'aⁿ na cwilayu' jo' jo'.
44015001	Xjeⁿ'ñeeⁿ nt'om nn'aⁿ jnaⁿna ts'o̱ndaa Judea, tquiocuena Antioquía. Tyot'mo̱o̱ⁿna nda̱a̱ nn'aⁿ na cwilayu' jo' jo'. Tyoluena na jndei'na' na cal'a naⁿ'ñeeⁿ costumbre cha'xjeⁿ ñ'oom na sa̱'ntjom Moisés na cal'a nn'aⁿ judíos ñequio yo'ndaa na naⁿnom. Ee xeⁿ ticalacanda̱ naⁿ'ñeeⁿ jo', jluena na xocalui'n'maaⁿndye naⁿ'ñeeⁿ.
44015002	Ndo' Pablo ñ'eⁿ Bernabé tyolañ'eeⁿ' ndyueena ñ'eⁿ naⁿ'ñeeⁿ na tquie Antioquía. Tyoluena na tiyuu' na macaⁿna' na cal'a naⁿ'ñeeⁿ costumbre'ñeeⁿ. Jnda̱ chii teijndaa' na wendye joona ñequio nt'omcheⁿ nn'aⁿ na cwilayu' nnc'oona Jerusalén. Nnc'oontyjaa'na nquie apóstoles ñequio nn'aⁿ na cwiluiitquiendye quii'ntaaⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom'ñeeⁿ. Jo nda̱a̱ naⁿ'ñeeⁿ nleijndaa' ñ'oomwaa'.
44015003	Quia jo' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Antioquía ty'ioomna ts'iaaⁿ naⁿ'ñeeⁿ. Jo' chii ty'ena. Teinomna ndyuaa Fenicia ñequio Samaria. Tyolacandiina nn'aⁿ na cwilayu' jo' jo' na mati nn'aⁿ na nchii judíos macwilcwe' n'om, macwilayu'na. Ndo' quia na jndye naⁿ'ñeeⁿ na ljo', cha'tsondyena tquiaana' na jeeⁿ neiiⁿna.
44015004	Quia tuee' Pablo ñ'eⁿ Bernabé Jerusalén, cha'waa tmaaⁿ' nn'aⁿ na cwilayu' jo' jo' ñequio nn'aⁿ na cwiluiitquiendye quii'ntaaⁿna ñequio apóstoles to'ñoomna naⁿ'ñeeⁿ ñequio na neiiⁿna. Quia jo' naⁿ'ñeeⁿ tyoluena cha'tso na jnda̱ s'aa Ty'o̱o̱ts'om ñ'eⁿndyena.
44015005	Sa̱a̱ nt'om nn'aⁿ na cwilayu' na cwilaxmaⁿ tmaaⁿ' nn'aⁿ judíos na jndyu fariseos teicantyjana. Tyoluena: —Jndei'na' na cal'a naⁿ'ñeeⁿ costumbre na cwil'aa jaa nn'aⁿ judíos ñequio yo'ndaa na naⁿnom ndo' cal'uuya nda̱a̱na na calacanda̱a̱'ndyena cha'tso ljeii na tqueⁿ Moisés.
44015006	Ndo' apóstoles ñequio nn'aⁿ na cwiluiitquiendye tjomndyena na m'maⁿna ñ'oomwaa'.
44015007	Mayo tyol'uee'ndyena chiuu nl'ayoona na nlajndaa'ndyena ñ'oom'ñeeⁿ. Jnda̱ chii teicantyja Pedro. Tsoom nda̱a̱na: —'O re nn'aⁿya na cwilayu'yo' manquiu'yo' na jaach'ee xuee tjeii'ñe Ty'o̱o̱ts'om ja quii'ntaaⁿ'yo' na nñequiaya ñ'oom naya chiuu na nlui'n'maaⁿndye nn'aⁿ na nchii judíos cha nlayu'na.
44015008	Ee nqueⁿ mantyjeeⁿ chiuu cwila'xmaⁿ nn'aⁿ naquii' n'om. Ndo' jnda̱ t'mo̱o̱ⁿ na mati maco'ñoom nn'aⁿ na nchii judíos laxmaⁿ ee tquiaaⁿ Espíritu Santo na nnc'oomñe naquii' n'omna cha'xjeⁿ tquiaaⁿ juu na nnc'oomñe naquii' n'o̱o̱ⁿ jaa.
44015009	Meiⁿ tiquich'eeⁿ na we waa ñ'eⁿndye joona ndo' ñ'eⁿndyo̱ jaa ee seiljoom'm n'omna nc'e na cwilayu'ya n'omna ñ'eⁿñê.
44015010	Quia jo' je' je' ¿chiuu na ñe'cal'a'yo' xjeⁿ Ty'o̱o̱ts'om? 'O cwil'a'yo' na jndei'na' na joo nn'aⁿ na cwilayu' na nchii judíos calacanda̱na ñ'oom na matsa̱'ntjomna' jaa nn'aⁿ judíos na juuna' matseijomna' cwii xuu, ndo' xuu'ñeeⁿ meiⁿ welooya na ñet'om teiyo tîcanaⁿndyena meiⁿ jaa.
44015011	Sa̱a̱ tiyuu' na ljo' macaⁿna' ee cwilayuu'a na macanda̱ juu naya na matseixmaⁿ Ta Jesús na cwe' yu jo' na cwilui'n'maaⁿndyo̱ jaa ndo' mati joona.
44015012	Quia jo' cha'tsondye nn'aⁿ na tjomndye jla'cheⁿna. Tyoqueⁿna cwenta ñ'oom na tyotseineiⁿ Bernabé ñequio Pablo cantyja 'naaⁿ' ts'iaaⁿ t'maⁿ ñequio 'naaⁿ na tyol'ana quii'ntaaⁿ nn'aⁿ na nchii judíos na xocanda̱a̱ nluiina' na cwe' najndeii nquii ts'aⁿ.
44015013	Jnda̱ na jla'neiⁿ naⁿ'ñeeⁿ quia jo' t'o̱ Jacobo, matsoom: —'O re nn'aⁿya na cwilayu'yo' candye'yo' ñ'oom na nntsjo̱o̱.
44015014	Juu Simón Pedro jnda̱ tsoom nda̱a̱ya chiuu waa na jnaⁿjndyeena' na tio'naaⁿñe Ty'o̱o̱ts'om nn'aⁿ na nchii judíos na macwjii'ñê nn'aⁿ quii'ntaaⁿ naⁿ'ñeeⁿ na nlaxmaⁿ tmaaⁿ' cwentaaⁿ'aⁿ.
44015015	Juu ñ'oomwaa' ljo'yu tseixmaⁿna' ñequio ñ'oom na tyola'ljeii profetas.
44015016	Luaa matsona': Quia na jnda̱ tuii cha'tso nmeiⁿ', nnc'o̱o̱ⁿnnda'a na wi' ts'o̱o̱ⁿya tsjaaⁿ 'naaⁿ' David na jndyowicantyjoo'. Matseijndaa'ndyo̱ na cwii joona nntsa̱'ntjom.
44015017	Luaa' matseijndaa'ndyo̱ cha mati nn'aⁿ na nchii judíos nl'ueena ja na cwiluiindyo̱ na matsa̱'ntjo̱ⁿya. Cha'tsondye naⁿ'ñeeⁿ na quia nlaxmaⁿ cwentaya nl'ueena ja.
44015018	Ñ'oom'ñeeⁿ tsotina': Luaa' ñ'oom na teiyo t'mo̱ⁿ Ty'o̱o̱ts'om nda̱a̱ya ñequio ts'iaaⁿmeiiⁿ na mach'eeⁿ.
44015019	Tsoti Jacobo: —Nc'e ñ'oom'ñeeⁿ, jo' chii matseitiuuya cantyja 'naaⁿ nn'aⁿ na nchii judíos na cwilcwe' n'om na cwilayu', meiⁿ ticatsona' na nlacachuuya xuu joona joo ñ'oom na matsa̱'ntjomna' jaa.
44015020	Malei'tyeⁿ xeⁿ cwe' nlaljeiiya ñ'oom na nlacwano̱o̱ⁿya na m'aⁿna na tacwa'na nantquie na jnda̱ tsa̱' nn'aⁿ jo nda̱a̱ 'naⁿ na cwila't'maaⁿ'ndyena na nchii Ty'o̱o̱ts'om. Ndo' tanc'omna na cwe' nnc'omyana ñ'eⁿ nc'iaana. Tantquiina seii quioo' na cwe' cwi'uo̱o̱ cantyo'. Ndo' tantquiina niom'.
44015021	Ee teiyo maxjeⁿ cwit'mo̱o̱ⁿ nn'aⁿ ljeii na tqueⁿ Moisés. Ndo' cha'tso njoom cwila'naaⁿ nn'aⁿ judíos ñ'oom'ñeeⁿ naquii' lan'om 'naaⁿna ticwii cwii xuee na cwita'jndyeena.
44015022	Quia jo' apóstoles ñequio nn'aⁿ na cwiluiitquiendye ñequio cha'waa tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Jerusalén t'maⁿna na ya na nntjeii'ndyena nn'aⁿ quii'ntaaⁿna na nnc'oo tsjoom Antioquía ñequio Pablo ñ'eⁿ Bernabé. Ty'ioomna ts'iaaⁿ'ñeeⁿ Judas ts'aⁿ na jnda̱ we xuee' Barsabás, ñequio Silas. Naⁿnomm'aⁿ' cwiluiitquiendye quii'ntaaⁿna.
44015023	Ndo' jla'cwanomna cwii carta ñequio naⁿ'ñeeⁿ. Carta'ñeeⁿ matsona': “Jâ apóstoles ñequiondyo̱ jâ nn'aⁿ na cwiluiitquiendyô̱ quii'ntaaⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Jerusalén, cwilacwano̱o̱ⁿyâ cartawaa na m'aⁿ' 'o nn'aⁿ na nchii judíos na m'aⁿ'yo' tsjoom Antioquía ñequio ndyuaa Siria ñ'eⁿ Cilicia. Cwil'uuyâ na xmaⁿndyo' 'o nn'aaⁿya na cwilayu'yo'.
44015024	Jâ jnda̱ jndya̱a̱yâ na ljoo jnaⁿ nt'om nn'aⁿ na ty'e na m'aⁿ'yo' ndo' tyolañ'eeⁿ'ndyena 'o ñ'eⁿ ñ'oom na tyoluena. Tyola'ndaa'na n'om'yo' ñequio ñ'oom'ñeeⁿ. Sa̱a̱ nchii jâ l'uuyâ na caluena na ljo'.
44015025	Jo' chii jâ tjomndyô̱ ndo' ñe'cwii jnda̱ t'maaⁿyâ na ya na nntjeii'ndyô̱ nt'om nn'aⁿ quii'ntaaⁿyâ na nnc'oona na m'aⁿ'yo' ñequio Bernabé ñ'eⁿ Pablo, nquiee nn'aaⁿya na jeeⁿ jnda nquiuuya.
44015026	Ee naⁿm'aⁿ' ti'maaⁿ' n'omna meiⁿ cwjena na m'aⁿna cantyja 'naaⁿ' Taya Jesucristo.
44015027	Jo' chii cwijño̱o̱ⁿyâ Judas ñequio Silas na m'aⁿ'yo'. Joona nlue jndaa'ndyena nda̱a̱'yo' ñ'oom na cwil'uuyâ.
44015028	Ee nquii Espíritu Santo jnda̱ t'mo̱o̱ⁿ nda̱a̱yâ na tilacachuutya̱a̱yâ xuu 'o, macanda̱ nmeiiⁿ laxmaⁿ'yo' na calacanda̱'yo':
44015029	Tacwa'yo' nantquie na jnda̱ tsa̱' nn'aⁿ jo nda̱a̱ 'naⁿ na cwe' nn'aⁿ l'a. Tantquie'yo' niom' meiiⁿ seii quioo' na cwe' cwi'uo̱o̱ cantyo'. Ndo' meiⁿ tanc'om'yo' na cwe' nnc'om'ya'yo' ñ'eⁿ nn'aⁿ. Xeⁿ cwilacanda̱'yo' nmeiⁿ' quia jo' malei'tyeⁿ, ya cwil'a'yo'. Macanda̱ ñ'oommeiiⁿ cwil'uuyâ nda̱a̱'yo'. Xmaⁿndyo' na cha'tsondyo'.”
44015030	Quia jo' jlui' Judas ñ'eⁿ Silas. Ty'ena tsjoom Antioquía ñ'eⁿ Pablo ñ'eⁿ Bernabé. Quia na tquiena jo' jo' jla'tjomna nn'aⁿ na cwilayu' ndo' tquiana carta na cwileiñ'omna nda̱a̱ naⁿ'ñeeⁿ.
44015031	Ndo' jnda̱ na jla'naaⁿ naⁿ'ñeeⁿ juuna' tquiaana' na neiiⁿna, ty'omt'maaⁿ'ndyena n'omna.
44015032	Ndo' Judas ñequio Silas, mati cwiluiindyena profetas. Jo' chii jndye ñ'oom tyola'neiⁿna nda̱a̱ naⁿ'ñeeⁿ, tquiana na t'maⁿ n'om naⁿ'ñeeⁿ ndo' ty'enajnda̱na na cwilayu'na.
44015033	Judas ñ'eⁿ Silas tyom'aⁿna jo' jo' cwantindyo xuee. Xjeⁿ na macwi'oolcwee'na Jerusalén yuu m'aⁿ nn'aⁿ na jñoom joona, nn'aⁿ na cwilayu' tsjoom Antioquía tioo joona l'o̱ Ty'o̱o̱ts'om na c'oona na tjaa ñomtiuu c'omna.
44015034	Sa̱a̱ Silas seitioom na nljoo'ñetyeeⁿ jo' jo'.
44015035	Mati Pablo ñ'eⁿ Bernabé ljoo'ndyena. Joona ñequio jndye nt'omcheⁿ nn'aⁿ tyot'mo̱o̱ⁿna ndo' tyoñequiana ñ'oom naya 'naaⁿ' Ty'o̱o̱ts'om nda̱a̱ nn'aⁿ.
44015036	Jnda̱ na teinom cwanti xuee na ñet'omna jo' jo', tso Pablo nnom Bernabé: —Cwa nntsaalcwa̱a̱'nndaa'a nntsacanty'iaaya chiuu cwi'oom'aⁿ nn'aaⁿya na cwilayu' cwii cwii tsjoom yuu na tyoñequiaaya ñ'oom 'naaⁿ' Ta Ty'o̱o̱ts'om.
44015037	Ndo' Bernabé l'ue ts'oom na nncjaañ'eⁿ Juan ñ'eⁿndyena, ts'aⁿ na nda̱ we xuee' Marcos.
44015038	Sa̱a̱ Pablo tiljoya ts'oom na nncjaa tsaⁿ'ñeeⁿ ee 'ñeeⁿ joona ndyuaa Panfilia ts'iaaⁿ na ty'ena.
44015039	Jo' chii Pablo ñequio Bernabé ticjaañjoom' t'maⁿna hasta to̱ⁿ'ndyena. Bernabé tjañ'oom Marcos. Tuo̱na ts'om w'aandaa. Ty'ena ndyuaaxeⁿncwe Chipre.
44015040	Sa̱a̱ Pablo, tjeii'ñê Silas. Cwii tjo̱o̱cheⁿ na nnc'oona tioo nn'aⁿ na cwilayu' joona l'o̱ Ty'o̱o̱ts'om na catio'naaⁿñê joona. Jnda̱ chii ty'ena.
44015041	Tyowi'nomna ndyuaa Siria ñequio Cilicia. Tyotei'jndeiina na ty'enajnda̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
44016001	Quia jo' Pablo ñ'eⁿ Silas tquiena tsjoom Derbe. Jnda̱ chii ty'ena tsjoom Listra. Jo' jo' tajnaaⁿ'na cwii ts'aⁿ na matseiyu' na jndyu Timoteo. Jom jnda yuscu ts'aⁿ judía na matseiyu' sa̱a̱ tsotyeeⁿ nchii ts'aⁿ judío juu.
44016002	Nn'aⁿ na cwilayu' na m'aⁿ tsjoom Listra ñ'eⁿ tsjoom Iconio tyotjeii'yana Timoteo.
44016003	L'ue ts'om Pablo na nncjaañ'eⁿ Timoteo ñ'eⁿñê. Jo' chii seijndaa'ñê na tuii ñ'eⁿ tsaⁿ'ñeeⁿ cha'xjeⁿ costumbre na cwil'a nn'aⁿ judíos ñequio yo'ndaa na naⁿnom. S'aaⁿ na ljo' cha nn'aⁿ judíos na m'aⁿ ndyuaa na cwi'oona til'ana na tila'ñoom'ndyena ñ'oom na cwiñequiana ee nquiu naⁿ'ñeeⁿ na Timoteo nchii ts'aⁿ judío tsotyeeⁿ.
44016004	Pablo ñequio Silas ñ'eⁿ Timoteo tyoma'nomna. Ndo' ticwii cwii tsjoom yuu na tyoquiena tyola'candiina nn'aⁿ na cwila'yu' ñ'oom na jla'jndaa'ndye apóstoles ñequio nn'aⁿ na cwiluiitquiendye quii'ntaaⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Jerusalén.
44016005	Jo' chii cwii cwii tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tyo'oonajnda̱na na cwila'yu'ya n'omna ndo' 'io ndii 'io ty'ewijndyendyetina.
44016006	Pablo ñequio nn'aⁿ na ñ'eeⁿ ñ'eⁿñê, seicu' Espíritu Santo na nnc'oola'neiⁿna ñ'oom' Ty'o̱o̱ts'om ndyuaa Asia. Jo' chii tei'nomna ndyuaa Frigia ñequio ndyuaa Galacia.
44016007	Quia na tquiena tyeⁿncoo ndyuaa Misia jla'tiuuna na nnc'ooquie'na ndyuaa Bitinia sa̱a̱ tinquiaa Espíritu Santo na nnc'oona jo'.
44016008	Jo' chii cwe' tei'nomna ndyuaa Misia. Ty'ecuena hasta tquiena tsjoom Troas, nndyoo' 'ndyoo ndaaluee.
44016009	Jo' jo' waa na tco'na' nty'iaa' Pablo natsjom. Nty'iaaⁿ'aⁿ meintyjee' cwii tsaⁿs'a ts'aⁿ ndyuaa Macedonia. S'aa tsaⁿ'ñeeⁿ ty'oo nnoom, tso: “Cwinoom' ntyjawaa ndyuaa Macedonia. Candyo'tei'jndei' jâ.”
44016010	Jnda̱ na nty'iaa' Pablo na tco'na' nnoom, mantyja jla'jndaa'ndyô̱ na nncwit'io̱o̱'â ndaaluee nntsaayâ ndyuaa Macedonia. Ee jla'no̱o̱ⁿ'â na majñom Ty'o̱o̱ts'om jâ na nntsaanquiaayâ ñ'oom naya nda̱a̱ nn'aⁿ ndyuaa'ñeeⁿ.
44016011	Jo' chii tuo̱o̱yâ ts'om w'aandaa tsjoom Troas. Saandyeyuuyâ squia̱a̱yâ ndyuaaxeⁿncwe Samotracia. Teincoo cwiicheⁿ xuee saayâ squia̱a̱yâ tsjoom Neápolis.
44016012	Jo' jluii'â ñ'eⁿ w'aandaa, saayâ squia̱a̱yâ tsjoom Filipos. Tsjoom'ñeeⁿ m'aaⁿna' nacje 'naaⁿ nn'aⁿ romanos ndo' t'maⁿti matseixmaⁿna' na cha'tso njoom cha'waa ndyuaa Macedonia. Tsjoom Filipos'ñeeⁿ ljoo'ndyo̱yaayâ cwantindyo xuee.
44016013	Xuee na cwita'jndyee nn'aⁿ judíos jluii'â nnom tsjoom 'ndyoo jndaa. Ee jla'tiuuyâ aa nchii nliuuyâ yuu cwila'neiⁿ nn'aⁿ nnom Ty'o̱o̱ts'om, nlajomndyô̱ ñ'eⁿndyena. Jo' jo' jliuuyâ nt'om yolcu. Saacwindyuaandyô̱ jlana̱a̱ⁿyâ ñ'oom' Ty'o̱o̱ts'om nda̱a̱ naⁿ'ñeeⁿ.
44016014	Quii'ntaaⁿ yolcu'ñeeⁿ ñ'eⁿ ts'aⁿ na jndyu Lidia. Jom ts'aⁿ na jnaⁿ tsjoom Tiatira na majnda̱a̱ liaa ya, liaa colo catsioo'. Jom ts'aⁿ na matseit'maaⁿ'ñê Ty'o̱o̱ts'om. S'aa Ta Ty'o̱o̱ts'om naquii' ts'oom na ya tqueeⁿ cwenta ñ'oom na tyoñeeⁿ na seineiⁿ Pablo.
44016015	Ndo' teits'oomñê ñ'eⁿ nn'aⁿ waⁿ'aⁿ. Jnda̱ chii seity'ooñê nda̱a̱yâ, tsoom: —Xeⁿ cwinty'ia'yo' na matseicanda̱ya na matseiyu'a ñequio Ta Jesús cwa caljoo'ndyo' w'aya. Ndo' s'aaⁿ na caljoo'ndyô̱ waⁿ'aⁿ.
44016016	Cwii xuee'ñeeⁿ saayâ yuu cwila'neiⁿ nn'aⁿ nnom Ty'o̱o̱ts'om ndo' tjomndyô̱ cwii yuscuchjoo na macjawee' 'ndyoo nc'e na m'aaⁿ jndyetia naquii' ts'om. Tsaⁿ'ñeeⁿ m'aaⁿtyeeⁿ luee nn'aⁿ na cwita'ntjom cantyja 'naaⁿ'aⁿ. T'maaⁿ' s'om cwiquioo luee naⁿ'ñeeⁿ nc'e na macjawee' 'ñom.
44016017	To̱o̱ⁿ'o̱ⁿ na tyojaantyjo̱o̱ⁿ nanqua̱a̱ⁿ'â ñ'eⁿ Pablo. Tacwaxua 'ñom, tyotsoom: —Naⁿnomm'aⁿ cwindye'ntjomna nnom Ty'o̱o̱ts'om na m'aaⁿ nandyeticheⁿ. Cwila'candiina 'o cantyja nato na cwicalui'n'maaⁿndye nn'aⁿ.
44016018	Jndye xuee tyoch'ee yuscuchjoo'ñeeⁿ na ljo'. Jo' chii seilioo'ñe Pablo, taqueeⁿ seineiiⁿ nnom jndyetia na m'aaⁿ naquii' ts'om yuscuchjoo'ñeeⁿ. Tsoom: —'U jndyetia, ñequio xuee' Jesucristo matsa̱'ntjo̱ⁿya, calui' naquii' ts'om yuscuchjoom'aaⁿ'. Ndo' mantyjacheⁿ jlui' jndyetia'ñeeⁿ.
44016019	Ndo' nn'aⁿ na cwita'ntjom cantyja 'naaⁿ' juu, quia na nty'iaana na jnda̱ jlui' jndyetia'ñeeⁿ naquii' ts'oom jla'no̱ⁿ'na na jnda̱ tsuundyena s'om na cwiquioo lueena cantyja na macjawee' 'ñom. Jo' chii t'uena Pablo ñ'eⁿ Silas. Ty'echona naⁿ'ñeeⁿ jo nda̱a̱ naⁿmaⁿn'iaaⁿ naquii' ts'ua t'maⁿ.
44016020	Quia na tquiena nda̱a̱ naⁿmaⁿn'iaaⁿ jluena: —Nn'aⁿ judíos m'aⁿ, cwitjaa'ndyena tia' nn'aⁿ tsjoomya.
44016021	Ee cwit'mo̱o̱ⁿna ñ'oom na jaa na cwilaxmaaⁿya nn'aⁿ romanos, ticaty'iomna' na nnto'ño̱o̱ⁿya meiⁿ na nl'aaya chiuu na cwiluena.
44016022	Quia jo' jla'wendye nn'aⁿ tsjoom'ñeeⁿ nacjoo' Pablo ñ'eⁿ Silas ndo' naⁿmaⁿn'iaaⁿ sa̱'ntjomna na calui' liaa naⁿ'ñeeⁿ ndo' cacho'na n'oomjneiⁿ.
44016023	Jndye tjaa'na naⁿ'ñeeⁿ. Jnda̱ chii tioomna joo w'aancjo. Jluena nnom ts'aⁿ na mach'ee cwenta w'aancjo na ya ya cats'aaⁿ cwenta joona.
44016024	Ndo' tsaⁿ'ñeeⁿ, jnda̱ na jñeeⁿ ñ'oomwaa' tjaa'ñê naⁿ'ñeeⁿ w'aancjo naquii'cheⁿ ndo' seityeeⁿ joona na tyeⁿ ñjoom' nc'ee'na ts'oom tscaa'.
44016025	Ndo' Pablo ñ'eⁿ Silas, cha'na xcwe tsjom to̱'na tyola'neiⁿna nnom Ty'o̱o̱ts'om, tyotana luantsa, ndo' pra̱so na too'ndye ñ'eⁿndyena naquii' w'aancjo, tyondyeendye naⁿ'ñeeⁿ.
44016026	Ndo' mats'ia jo' jndeii s'eii, teincwii' tsiaⁿtsjo̱' w'aancjo. Xjeⁿ'ñeeⁿ cha'tso ndyueel'a w'aancjo'ñeeⁿ jnaaⁿ cheⁿnquieena' ndo' mati l'uaancjo na ñjoom cha'tso pra̱so jnaⁿ'na'.
44016027	Ndo' juu ts'aⁿ na mach'ee cwenta w'aancjo lcweeⁿ, nty'iaaⁿ'aⁿ na meiⁿnaaⁿ ndyueel'a w'aancjo. Jo' chii tjeii'ñê espada 'naaⁿ'aⁿ na nntseicuee'ñe cheⁿnqueⁿ ee seitioom na jnda̱ jleinom pra̱so.
44016028	Sa̱a̱ Pablo jndeii seixuaⁿ nnom tsaⁿ'ñeeⁿ tsoom: —Aa ndi' re, tintseicuee'ndyu' ee cha'tsondyô̱ ndi m'aaⁿyâ.
44016029	Quia jo' tcaⁿ tsaⁿ'ñeeⁿ chom. Jndeii tjaqueⁿ'eⁿ naquii' w'aancjo. Cwiteiñê na ty'ueeⁿ. Cwe' seiquiooñetoom jo nnom Pablo ñ'eⁿ Silas.
44016030	Jnda̱ chii tjeiiⁿ'eⁿ joona ch'eⁿ. Matsoom nda̱a̱na: —'O ta, ¿ljo' macaⁿna' na cats'aaya cha nlui'n'maaⁿndyo̱?
44016031	Jluena nnoom: —Catseiyu' ñequio Ta Jesucristo, quia jo' nlui'n'maaⁿndyu' 'u ndo' mati nn'aⁿ wa'.
44016032	Quia jo' tyola'neiⁿna ñ'oom' Ty'o̱o̱ts'om nnom tsaⁿ'ñeeⁿ ñequio cha'tso nn'aⁿ waⁿ'aⁿ.
44016033	Juu xjeⁿ'ñeeⁿ na ndicwaⁿ jaaⁿcheⁿ tjachom joona ndo' tmaaⁿ yuu na tquiee'ndyena na cho'na. Jnda̱ chii teits'oomñê ndo' mati cha'tso nn'aⁿ waⁿ'aⁿ.
44016034	Jnda̱ jo' tjañ'oom Pablo ñequio Silas waⁿ'aⁿ, tquiaaⁿ na tcwa'na. Jom ndo' ñequio cha'tso nn'aⁿ waⁿ'aⁿ neiiⁿna na jnda̱ macwilayu'na ñequio Ty'o̱o̱ts'om.
44016035	Quia na jnda̱ teixuee, naⁿmaⁿn'iaaⁿ jñoomna policía na m'aaⁿ tsaⁿ na mach'ee cwenta w'aancjo na candyaañe Pablo ñ'eⁿ Silas.
44016036	Jo' chii ts'aⁿ na mach'ee cwenta w'aancjo seicañeeⁿ Pablo, matsoom nnom: —Naⁿmaⁿn'iaaⁿ jnda̱ jla'cwanomna ñ'oom na nndyaandyo'. Wanaaⁿ na nlui'yo'. Catsa'yo', meiⁿcwii ñomtiuu tac'om'yo'.
44016037	Sa̱a̱ Pablo matsoom nda̱a̱ policía: —Jâ cwilaxmaaⁿyâ cantyja 'naaⁿ' tsjoom Roma. Sa̱a̱ meiiⁿ na ljo' tjaa'na jâ na jndoo' cha'tso nn'aⁿ meiiⁿ na tyoowijndaa' aa waa na jla'tjo̱o̱ndyô. Jnda̱ chii tioomna jâ w'aancjo. Nmeiiⁿ' l'ana jâ meiiⁿ na meiⁿchjoo ticatsona' na nl'ana na ljo' nn'aⁿ romanos. Ndo' je' ¿aa cwe' nt'iu nntjeii'na jâ? Xoya na ljo'. Nquieena quiocatjeii'na jâ.
44016038	Quia jo' policía'ñeeⁿ ty'elacandiina naⁿmaⁿn'iaaⁿ'ñeeⁿ ñ'oommeiⁿ'. Ndo' naⁿ'ñeeⁿ quia jndyena na Pablo ñequio Silas cwilaxmaⁿna nn'aⁿ romanos, jeeⁿ tyuena.
44016039	Jo' chii naⁿmaⁿn'iaaⁿ ty'ecataⁿna ñ'oom t'maⁿ ts'om nda̱a̱ naⁿ'ñeeⁿ. Jnda̱ chii tjeii'na joo w'aancjo. Jla'ty'oondyena na calui' naⁿ'ñeeⁿ tsjoomna.
44016040	Quia jo' jlui'na w'aancjo, ty'ena waa' Lidia. Jo' jo' tyola'neiⁿna ñequio nn'aⁿ na cwila'yu'. Tyoñe'quiana na t'maⁿ n'om naⁿ'ñeeⁿ. Jnda̱ jo' jlui'na tsjoom Filipos'ñeeⁿ.
44017001	Pablo ñ'eⁿ Silas ty'ena tei'nomna tsjoom Anfípolis ñ'eⁿ tsjoom Apolonia. Jnda̱ chii tquiena tsjoom Tesalónica yuu waa cwii wats'om 'naaⁿ nn'aⁿ judíos.
44017002	Ndyee smaⁿna tyom'aⁿna tsjoom'ñeeⁿ. Ñequii' quia xuee na cwita'jndyee nn'aⁿ judíos, Pablo s'aaⁿ cha'xjeⁿ quich'eeⁿ. Tjatseijomñê ñ'eⁿ naⁿ'ñeeⁿ na cwitjomndyena wats'om 'naaⁿna. Tyotseineiiⁿ nda̱a̱na.
44017003	T'mo̱o̱ⁿ na juu ñ'oom' Ty'o̱o̱ts'om na teiyo teiljeii matsona' na maxjeⁿ jndei'na' na cwajndii nntjom Cristo. Nnty'ioom nn'aⁿ jom ts'oom'naaⁿ, maxjeⁿ nncueeⁿ'eⁿ jnda̱ chii nncwando'xcoom. Tsoti Pablo: —Jndyocwji'yuu'ndyo̱ cantyja 'naaⁿ' Jesús nda̱a̱'yo', jom cwiluiiñê Cristo.
44017004	Quia jo' nt'om nn'aⁿ judíos'ñeeⁿ jla'yu'na, jla'jomndyena ñequio Pablo ñ'eⁿ Silas. Mati nn'aⁿ na nchii judíos na cwila't'maaⁿ'ndye Ty'o̱o̱ts'om jndyendyena jla'yu'na. Mati jndye yolcu na cwiluiitquiendye jla'yu'na.
44017005	Sa̱a̱ joo nn'aⁿ judíos na tyoola'yu' jeeⁿ ndya' ta̱a̱' n'omna nn'aⁿ na cwila'yu' ñ'oom na mañequiaa Pablo. Jo' chii jla'tjomna cwii tmaaⁿ' nn'aⁿ na wi'ndye. Jnda̱ chii jla'jmeiⁿ'na nn'aⁿ tsjoomna. Ndo' ty'ena waa' ts'aⁿ na jndyu Jasón. Ty'equie'na w'aa'ñeeⁿ ñequio na jndei'na' na cwil'ueena Pablo ñequio Silas ee ñe'catsa̱'na naⁿ'ñeeⁿ jo nda̱a̱ nn'aⁿ tsjoomna.
44017006	Sa̱a̱ tîcaliuna naⁿ'ñeeⁿ, jo' chii ty'eñ'omna Jasón ñequio nt'omcheⁿ nn'aⁿ na cwila'yu'. Ñequio na jndei'na' ty'echona naⁿ'ñeeⁿ jo nda̱a̱ naⁿmaⁿn'iaaⁿ tsjoomna. Jndeii tyolaxuaana, jluena: —Joo naⁿnom na cwila'ñ'eeⁿ'ndyena nn'aⁿ na cha'waa tsjoomnancue, mati ñjaaⁿ jnda̱ tquiena.
44017007	Ndo' Jasónm'aaⁿ jnda̱ seiljoom joona waⁿ'aⁿ. Ndo' cha'tso naⁿm'aⁿ' cwil'ana na tjaa yuu l'ue ñ'oom na maqueⁿ tsaⁿmaⁿts'iaaⁿ t'maⁿ tsjoom Roma, ee cwiluena cwiicheⁿ ts'aⁿ m'aaⁿ na matsa̱'ntjom na jndyu Jesús.
44017008	Ndo' naⁿmaⁿn'iaaⁿ ñequio nn'aⁿ tsjoom'ñeeⁿ, quia jndyena ñ'oommeiⁿ' jla'jmeiⁿ'ndyena.
44017009	Sa̱a̱ Jasón ñequio nt'omcheⁿ nn'aⁿ na cwila'yu', jnda̱ na tioomna s'om, quia jo' jla'candyaandye naⁿ'ñeeⁿ joona.
44017010	Jnda̱ na teijaaⁿ xuee'ñeeⁿ nn'aⁿ na cwila'yu' mañoom' jñoomna Pablo ñ'eⁿ Silas na c'oo naⁿ'ñeeⁿ tsjoom Berea. Quia na jnda̱ tquiena tsjoom'ñeeⁿ ty'ena wats'om 'naaⁿ nn'aⁿ judíos.
44017011	Nn'aⁿ judíos tsjoom Berea'ñeeⁿ ya nn'aⁿndyetina nchiiti nc'iaana na m'aⁿ tsjoom Tesalónica. Ñequio na xcwee' n'omna tyoqueⁿna cwenta ñ'oom na tyolue naⁿ'ñeeⁿ. Ndo' 'io ndi 'io tyola'naaⁿna ñ'oom' Ty'o̱o̱ts'om na teiyo teiljeii na tyol'ueena aa mayuu' ñ'oom na cwilue naⁿ'ñeeⁿ nda̱a̱na.
44017012	Jo' chii jndyendye nn'aⁿ judíos jla'yu'na. Mati nn'aⁿ na cwilaneiⁿ ñ'oom griego, jndye yolcu na t'maⁿti cwiluiitquiendye ndo' mati naⁿnom na cwilaneiⁿ griego jndyendyena jla'yu'na.
44017013	Sa̱a̱ nn'aⁿ judíos na m'aⁿ Tesalónica jndyena na mañequiaa Pablo ñ'oom' Ty'o̱o̱ts'om nda̱a̱ nn'aⁿ Berea. Jo' chii ty'ena tsjoom'ñeeⁿ, ty'ela'jmeiⁿ'na naⁿ'ñeeⁿ.
44017014	Jo' chii nn'aⁿ na cwila'yu' jla'tyuaa'na jñoomna Pablo na cjaⁿ 'ndyoo ndaaluee. Sa̱a̱ Silas ñequio Timoteo ljoo'ndyena Berea'ñeeⁿ.
44017015	Nn'aⁿ na ty'ela'jomndye ñ'eⁿ Pablo ty'eca'ndyena jom tsjoom Atenas. Jnda̱ chii ty'elcwee'na tsjoomna Berea. Ty'eñ'omna ñ'oom na seintyjaañe Pablo nda̱a̱na na catseityuaa' Silas ñ'eⁿ Timoteo na nnc'oontyjo̱na naxeeⁿ'eⁿ. Tila'yoo'ndyena.
44017016	Yocheⁿ na meindoo' Pablo joona tsjoom Atenas seilioo'ñê na nty'iaaⁿ'aⁿ na cha'waa quii' tsjoom'ñeeⁿ too' 'naⁿ na cwe' nn'aⁿ l'a.
44017017	Jo' chii tyotseineiiⁿ nda̱a̱ nn'aⁿ judíos naquii' wats'om 'naaⁿna ñequio nda̱a̱ nt'omcheⁿ nn'aⁿ na cwitjomndye jo' jo' na cwila't'maaⁿ'ndye Ty'o̱o̱ts'om. Mati 'io ndi 'io tyotseineiiⁿ nda̱a̱ nn'aⁿ na m'aⁿ ts'ua t'maⁿ.
44017018	Tyom'aⁿ nt'om nn'aⁿ naquii' tsjoom'ñeeⁿ na cwila'jomndye ñ'oom na cwit'mo̱o̱ⁿ nn'aⁿ epicúreos ndo' tyom'aⁿ nt'omcheⁿ nn'aⁿ na cwilajomndye ñ'oom na cwit'mo̱o̱ⁿ nn'aⁿ estoicos. To̱' naⁿ'ñeeⁿ na cwila'neiⁿna ñ'eⁿ Pablo. Nt'omndye joona jluena: —¿Ljo' ñ'oom matseineiⁿ tsaⁿm'aaⁿ' na jeeⁿ jndye ñ'oom ntyjeeⁿ? Ndo' nt'omndyena jluena: —Ndoo' ntyjii matseineiiⁿ cantyja 'naaⁿ nty'o̱o̱ts'om xcondye. Luaa' jluena ee tyotseineiⁿ Pablo nda̱a̱na cantyja 'naaⁿ' Jesús ndo' cantyja na nncwando'xco ts'aⁿ xeⁿ jnda̱ tue'.
44017019	Quia jo' ty'eñ'omna jom cwii joo na jndyu Areópago yuu cwitjomndye nn'aⁿ na cwi'oocandye ñ'oom. Jluena nnoom: —Cwa catsu' nda̱a̱yâ chiuu waa ñ'oom xco na ma'mo̱o̱ⁿ' nda̱a̱ nn'aⁿ.
44017020	Ee tijoom ñejndya̱a̱yâ ñ'oom na mañequiaa', jeeⁿ xuii' juuna'. Jo' chii ñe'caliuuyâ chiuu cwit'mo̱o̱ⁿ ñ'oommeiⁿ'.
44017021	Ee nn'aⁿ tsjoom Atenas ñequio nn'aⁿ na jnaⁿ nt'omcheⁿ njoom na cwic'eeⁿya tsjoom'ñeeⁿ jeeⁿ ntyjaa' n'omna na ñe'candyena ndo' ñe'cala'neiⁿna meiⁿnquia nnom ñ'oom na xcoti.
44017022	Quia jo' tjameintyjee' Pablo quii'ntaaⁿ nn'aⁿ yuu cwiwijndaa' ñ'oom. Tsoom: —'O re nn'aⁿ tsjoom Atenas, ndiocheⁿ na manty'iaya, jnda̱ ljeiya na 'o jeeⁿ cwila't'maaⁿ'ndyo'.
44017023	Ee quia na tjo̱tseicaandyo̱ quii' tsjom'yo', jndye joo nty'iaya yuu cwila't'maaⁿ'ndyo'. Jo' ljeiya cwii tio na chuna' ljeii: “Tiowaa' cwentaa' Ty'o̱o̱ts'om na ticata'jnaaⁿ'a.” Majuu Ty'o̱o̱ts'om na cwe' cwila't'maaⁿ'ndyo'to'yo' meiⁿ ticata'jnaaⁿ'yo' jom, majom na matseina̱ⁿya nda̱a̱'yo' cantyja 'naaⁿ'aⁿ.
44017024	’Jom s'aaⁿ tsjoomnancue ñequio cha'tso 'naⁿ na niom nnomna'. Cwiluiiñê na matsa̱'ntjoom cha'waa cañoom'luee ñequio tsjoomnancue. Jo' chii ticaⁿna' w'aa na nl'a nn'aⁿ yuu na nnc'oomñê.
44017025	Meiⁿ ticaⁿna' nn'aⁿ na nntei'x'ee jom ee tjaa'naⁿ ljo' na matsei'tjo̱o̱na' jom. Ee nqueⁿ mañequiaaⁿ na cha'tsondyo̱ cwitando̱o̱'a, cwitjaaya jndye ñequio cha'tsoti 'naⁿ na macaⁿna' jaa.
44017026	’Ñequio ñe'cwii ts'aⁿ s'aaⁿ tsjaaⁿ jaa nn'aⁿ tsjoomnancue meiⁿ na meinch'o̱ ndyuaa na m'aaⁿya ee nqueⁿ s'aaⁿ na jnda̱ t'oom'ndyo̱ cha'waa nnom tsjoomnancue. Ndo' seijndaa'ñê cwaaⁿ xjeⁿ nncue'ntyjo̱ na nnc'oom ts'aⁿ ndo' yuu na cwii cwii joo.
44017027	Luaa' s'aaⁿ cha cha'tsondyo̱ jaa cal'ua̱a̱ya jom, cal'aanc'uaa'ndyo̱ na calacandyoo'ndyo̱ na nnta'jnaaⁿ'a jom, meiiⁿ na mayuu' titquia m'aaⁿ ñequio cwii cwiindyo̱.
44017028	Ee cantyja 'naaⁿ' jom cwitando̱o̱'a, cwima'no̱o̱ⁿya ndo' cwic'a̱a̱ⁿya cha'xjeⁿ tyolue nt'om nn'aⁿ'yo' na jndo̱' n'om. Tyoluena: “Jaa laxmaaⁿya ntseinda Ty'o̱o̱ts'om.”
44017029	Jo' chii nc'e na cwilaxmaaⁿya ntseinda Ty'o̱o̱ts'om ticaty'iomna' na nlajoom'ndyo̱ jom cwe' cwii 'naⁿ na tuiina' ñequio s'om cajaⁿ, oo s'om xuee, oo ljo̱' na cwil'a nn'aⁿ cwe' cantyja na cwila'tiuu cheⁿnquieena.
44017030	Ncuee na jnda̱ teinom, Ty'o̱o̱ts'om seiquii ts'oom ñequio nn'aⁿ cantyja na tijndo̱' n'omna, sa̱a̱ je' je' cha'tso nn'aⁿ meiⁿyuucheⁿ joo na m'aⁿna matsa̱'ntjoom na calcwe' n'omna.
44017031	Ee jnda̱ seijndaa'ñê xuee na nncu'xeeⁿ jaa nn'aⁿ tsjoomnancue cantyja na maty'iomyana'. Jnda̱ tqueeⁿ na nquii Jesús nncu'xeⁿ jaa. Ndo' jnda̱ t'mo̱o̱ⁿ na mayuu' na nluii na ljo' nda̱a̱ cha'tso nn'aⁿ ee s'aaⁿ na tando'xco juu jnda̱ na tue'.
44017032	Ndo' nn'aⁿ tsjoom Atenas quia jndyena na matseineiⁿ Pablo cantyja na nntando'xco nn'aⁿ na jnda̱ tja̱, cwantindye joona cwe' tyoncona. Sa̱a̱ nt'omndye joona tyoluena: —'Io cha luaa' nndya̱a̱yaayâ ñ'oomwaa'.
44017033	Quia jo' jlui' Pablo quii'ntaaⁿna.
44017034	Sa̱a̱ cwantindye nn'aⁿ jla'jomndyena ñequio Pablo ndo' jla'yu'na, mandiñ'eⁿ Dionisio. Jom ts'aⁿ na cwiluiitquieñe Areópago yuu cwiwijndaa' ñ'oom. Mati yuscu na jndyu Dámaris ñequio nt'omcheⁿ nn'aⁿ jla'yu'na.
44018001	Jnda̱ tuii na nmeiiⁿ' jlui' Pablo Atenas, tjaaⁿ tsjoom Corinto.
44018002	Jo' jo' ljeiiⁿ cwii ts'aⁿ judío na jndyu Aquila. Tsaⁿ'ñeeⁿ tuiiñê ndyuaa Ponto. Nmeiiⁿndyo ñejnaaⁿ ndyuaa Italia ñequio scoom'm Priscila. Sa̱a̱ jlui'na jo' jo' ee Claudio, tsaⁿmaⁿts'iaaⁿ t'maⁿ tsjoom Roma na matsa̱'ntjom ndyuaa Italia tqueⁿ ñ'oom na calui' cha'tso nn'aⁿ judíos tsjoom'ñeeⁿ. Jo' na tja Aquila ñequio scoom'm jlui'na jo' jo', ty'ena tsjoom Corinto. Tjacando' Pablo joona.
44018003	Ndo' na ñe'cwii ts'iaaⁿ 'naaⁿna ñ'eⁿ Pablo na cwil'ana l'aaliaa, jo' chii ljoo'ñê ñ'eⁿndyena. Ñe'naaⁿ' tyol'ana ts'iaaⁿ'ñeeⁿ.
44018004	Ticwii cwii xuee na cwita'jndyee nn'aⁿ judíos tyocaa Pablo wats'om 'naaⁿ naⁿ'ñeeⁿ. Tyotseineiiⁿ nda̱a̱na ñequio nda̱a̱ nn'aⁿ na nchii judíos ee na l'ue ts'oom na nla'yu'na ñ'eⁿ Cristo.
44018005	Silas ñequio Timoteo jnda̱ tquiena na m'aaⁿ Pablo na jnaⁿna ndyuaa Macedonia. Quia jo' Pablo, macanda̱ ts'iaaⁿ 'naaⁿ' Ty'o̱o̱ts'om na tyoqueⁿñê. Tyocwji'yuu'ñê nda̱a̱ nn'aⁿ judíos na Jesús cwiluiiñê Cristo tsaⁿ na meindoo'na na nndyocwji'n'maaⁿñe joona.
44018006	Sa̱a̱ joona ty'ena nacjoom'm, tyola'jmeiⁿ'ndyena nnoom. Jo' chii seitei'ncweeⁿ'eⁿ liaⁿ'aⁿ nda̱a̱na na ma'mo̱o̱ⁿ na nts'o̱o̱ⁿ joona, je' nncjaⁿ cwiicheⁿ ntyja. Matsoom nda̱a̱na: —Je' meiiⁿ na nntsuundyo' sa̱a̱ jnaⁿ' ncjo'yo' nchii jnaⁿ ja. Na je' xuee na cwii wjaana' nncjo̱ na m'aⁿ nn'aⁿ na nchii laxmaⁿna nn'aⁿ judíos.
44018007	Quia jo' jlueeⁿ'eⁿ quii' wats'om'ñeeⁿ, tjaaⁿ waa' ts'aⁿ na jndyu Justo, tsaⁿ na matseit'maaⁿ'ñe Ty'o̱o̱ts'om. Waa' tsaⁿ'ñeeⁿ ñe'cwii t'uii' ñequio wats'om'ñeeⁿ.
44018008	Tyom'aaⁿ cwii ts'aⁿ na jndyu Crispo na cwiluiitquieñe cantyja 'naaⁿ' wats'om'ñeeⁿ. Jom ñequio cha'tso nn'aⁿ waⁿ'aⁿ jla'yu'na ñequio Ta Jesús. Ndo' jndye nt'omcheⁿ nn'aⁿ tsjoom Corinto, quia na jndyena ñ'oom na tyoñequiaa Pablo, jla'yu'na ndo' teits'oomndyena.
44018009	Pablo waa na tco'na' nnoom cwii teijaaⁿ. Jñeeⁿ na seineiⁿ Ta Jesús. Matso nnoom: —Tinty'ue'. Tincjaameintyje' na matsei'neiⁿ' ñ'oom 'naⁿya. Tintseicheⁿ'.
44018010	Ee ja m'aaⁿya ñ'eⁿndyu' ndo' meiⁿcwii ts'aⁿ tixocats'aa wi' ñ'eⁿndyu'. Ee ja jndye nn'aⁿ m'aⁿ tsjoomwaañe quia nla'xmaⁿ cwentaya.
44018011	Jo' chii ljoo'ñe Pablo tsjoom Corinto cwii chu waljoo' xcwe na tyo'mo̱o̱ⁿ ñ'oom' Ty'o̱o̱ts'om nda̱a̱ naⁿ'ñeeⁿ.
44018012	Jnda̱ chii t'oom Galión gobiernom tsjoom Corinto na matsa̱'ntjoom cha'waa ndyuaa Acaya. Quia jo' nn'aⁿ judíos na m'aⁿ tsjoom'ñeeⁿ ñe'cwii jla'jomndyena na jla'wendyena nacjoo' Pablo. Ty'eñ'omna jom wats'iaaⁿ.
44018013	Ty'enquiana jnaaⁿ'aⁿ nnom gobiernom. Jluena: —Tsaⁿm'aaⁿ matseijno̱o̱ⁿ'o̱ⁿ n'om nn'aⁿ na xuii' calat'maaⁿ'ndyena Ty'o̱o̱ts'om, tachii cha'xjeⁿ na matso ljeii na tqueⁿ Moisés.
44018014	Xjeⁿ na manntseineiⁿ Pablo, seityuaa'ti Galión. Tso tsaⁿ'ñeeⁿ nda̱a̱ nn'aⁿ judíos: —'O nn'aⁿ judíos, xeⁿ waa ljo' mach'ee tsaⁿm'aaⁿ' oo xeⁿ t'maⁿ jnaaⁿ'aⁿ waa quia jo' maty'iomna' na nntseicachjuundyo̱ na nndii ñ'oom na cwindu'yo'.
44018015	Sa̱a̱ 'o cwe' jnaaⁿ' ñ'oom na mañequiaa tsaⁿm'aaⁿ' ndo' xuee' ts'aⁿ na maleiñ'oom, jo' cwilancjoo'ndyo', ndo' cwe' cantyja 'naaⁿ' ljeii na cwileiñ'om' 'o nn'aⁿ judíos nchii ljeii cantyja 'naaⁿ' wats'iaaⁿ. Jo' chii cajndo'to' ncjo'yo', ee ja tiñe'cu'xa̱ⁿya ñ'oommeiⁿ'.
44018016	Ndo' tjeiiⁿ'eⁿ naⁿ'ñeeⁿ naquii' wats'iaaⁿ.
44018017	Quia jo' cha'tso nn'aⁿ na tyoolayu' na nchii judíos t'uena Sóstenes, ts'aⁿ na cwiluiitquieñe wats'om 'naaⁿ nn'aⁿ judíos. Tyotjaa'na jom tach'eⁿ wats'iaaⁿ. Sa̱a̱ Galión tîcatseiñ'oom'ñê naⁿ'ñeeⁿ.
44018018	Pablo, jndyeti xuee tyoljoo'ñetyeeⁿ Corinto. Jnda̱ jo' tsoom nda̱a̱ nn'aⁿ na cwila'yu' na mawjaⁿ. Jnda̱ chii mana tjaaⁿ. Ndo' Priscila ñ'eⁿ Aquila ty'ena ñ'eⁿñê. Tquiena tsjoom Cencrea. Jo' jo' teinqui' xqueeⁿ na ma'mo̱ⁿna' na matseicanda̱a̱'ñê ñ'oom na jnda̱ tsoom nnom Ty'o̱o̱ts'om na nnts'aaⁿ. Jnda̱ jo' tuo̱na w'aandaa na wjaana' ndyuaa Siria.
44018019	Tquiena tsjoom Éfeso. Priscila ñ'eⁿ Aquila ljoo'ndyena jo' jo'. Pablo tjaaⁿ wats'om 'naaⁿ nn'aⁿ judíos, tjaqueⁿ'eⁿ tyotseineiiⁿ nda̱a̱ naⁿ'ñeeⁿ.
44018020	Ndo' naⁿ'ñeeⁿ tyol'ana ty'oo nnoom na majndyeti xuee caljoo'ñê ñ'eⁿndyena, sa̱a̱ ticwancueⁿ'eⁿ.
44018021	Jnda̱ chii t'maaⁿ joona na mawjaⁿ. Tsoom nda̱a̱na: —Jndei'na' na jo̱ Jerusalén na manndyoo' na nncuee' xuee sa̱a̱ xeⁿ Ty'o̱o̱ts'om l'ue ts'oom nndyo̱nnda'a na m'aⁿ'yo'. Jnda̱ jo' jlueeⁿ'eⁿ Éfeso ñ'eⁿ w'aandaa.
44018022	Ndo' quia na jnda̱ tueⁿ'eⁿ tsjoom Cesarea, tjawaaⁿ Jerusalén yuu na tjanquiaaⁿ na xmaⁿndye tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Jnda̱ chii jlueeⁿ'eⁿ jo' tueⁿ'eⁿ tsjoom Antioquía.
44018023	Ndo' quia na jnda̱ teinom cwantindyo xuee na tyom'aaⁿ tsjoom'ñeeⁿ jlueeⁿ'eⁿ jo' jo'. Tcuu tcuu tyomanoom ndyuaa Galacia ñequio ndyuaa Frigia, ndo' ñ'oom na tyoñequiaaⁿ, tquiaana' na ty'enajnda̱ti cha'tsondye nn'aⁿ na cwila'yu'.
44018024	Tsjoom Éfeso tuee' cwii ts'aⁿ judío na jndyu Apolos, ts'aⁿ tsjoom Alejandría. Jom ts'aⁿ na mawajnaaⁿ'ya ñ'oom' Ty'o̱o̱ts'om na teiyo teiljeii, ndo' jeeⁿ ya matseineiiⁿ cantyja 'naaⁿ'na'.
44018025	Jnda̱ ñet'mo̱o̱ⁿ nn'aⁿ nnoom cantyja 'naaⁿ' natoo' nquii na nndyocwji'n'maaⁿñe nn'aⁿ. Jo' chii ñequio na ntyjaa' ts'oom tyotseineiiⁿ nda̱a̱ nn'aⁿ. Xcwe tyo'mo̱o̱ⁿ cha'waa na ntyjiityeeⁿ cantyja 'naaⁿ' na nndyocwji'n'maaⁿñe Jesús nn'aⁿ, sa̱a̱ cantyja 'naaⁿ' na nleits'oomndye nn'aⁿ, macanda̱ ntyjeeⁿ cantyja 'naaⁿ' ñ'oom na tyoñequia Juan.
44018026	To̱o̱ⁿ'o̱ⁿ na tyotseineiiⁿ naquii' wats'om 'naaⁿ nn'aⁿ judíos. Meiⁿchjoo tî'maaⁿ' ts'oom. Ndo' Priscila ñ'eⁿ Aquila, quia na jndyena ñ'oom na seineiiⁿ, quia jo' ty'eñ'omna jom w'aana. T'mo̱o̱ⁿtina nnoom cantyja 'naaⁿ' natoo' Ty'o̱o̱ts'om.
44018027	Ndo' quia s'aana' ts'oom na ñe'cjaⁿ ndyuaa Acaya, quia jo' nn'aⁿ na cwila'yu' tyoluena na ya. Tyola'ljeiina ñ'oom na tjañ'oom na m'aⁿ nn'aⁿ na cwila'yu' ndyuaa'ñeeⁿ na cala'ljo naⁿ'ñeeⁿ jom. Naⁿ'ñeeⁿ jnda̱ jla'yu'na nc'e naya na matseixmaⁿ Ty'o̱o̱ts'om. Jo' chii quia na tuee' Apolos na m'aⁿna t'maⁿ tyoteijndeii tsaⁿ'ñeeⁿ joona.
44018028	Ndo' tyo'mo̱o̱ⁿ nda̱a̱ nn'aⁿ judíos chiuu waa na tixcwe cwila'yu'na. Ndo' na jeeⁿ jnda̱ ñ'oom tyotseineiiⁿ tîcanda̱a̱ nluena na tiyuu'. Ee ñequio ñ'oom' Ty'o̱o̱ts'om na teiyo teiljeii tyo'mo̱o̱ⁿ nda̱a̱na na Jesús tseixmaⁿ Cristo tsaⁿ na meindoo'na na nndyocwji'n'maaⁿñe joona.
44019001	Yocheⁿ na m'aaⁿ Apolos tsjoom Corinto ndyuaa Acaya, Pablo tyomanoom njoom nch'u quii' ntsjo̱. Jnda̱ chii tueⁿ'eⁿ tsjoom Éfeso yuu na ljeiiⁿ cwanti nn'aⁿ na jla'jomndye ñ'oom na tyoñequiaa Juan.
44019002	Matsoom nda̱a̱ naⁿ'ñeeⁿ: —¿Aa tjaquiee' Espíritu Santo naquii' n'om'yo' quia na jlayu'yo'? Jluena nnoom: —Tjaa'naⁿ. Meiⁿchjoo tyoondya̱a̱yâ aa m'aaⁿ Espíritu Santo.
44019003	Quia jo' matsoom nda̱a̱na: —¿Cwaaⁿ ñ'oom t'mo̱o̱ⁿ nn'aⁿ nda̱a̱'yo' na teits'oomndyo'? Jluena nnoom: —Aa jâ cantyja 'naaⁿ' ñ'oom na tyo'mo̱ⁿ Juan, jo' na teits'oomndyô̱.
44019004	Quia jo' tsoom nda̱a̱na: —Juan tyotseits'oomñê nn'aⁿ quia na tyolcwe' n'omna. Ndo' tyotsoom nda̱a̱ naⁿ'ñeeⁿ na cala'yu'na ñequio Jesús tsaⁿ na nndyontyjo̱ naxeeⁿ'eⁿ. Juu tseixmaⁿ Cristo.
44019005	Ndo' jnda̱ na jndyena ñ'oommeiⁿ' quia jo' teits'oomndyena ñequio xuee' Ta Jesús.
44019006	Ndo' quia na jnda̱ tio Pablo l'o̱o̱ⁿ nacjoona quia jo' tjaquiee' Espíritu Santo naquii' n'omna. Mana to̱'na tyola'neiⁿna nt'omcheⁿ nnom ñ'oom na nchii ñ'oom na maxjeⁿ cwila'neiⁿna. Tyoñe'quiana ñ'oom na t'mo̱ⁿ Ty'o̱o̱ts'om nda̱a̱na.
44019007	Naⁿnom'ñeeⁿ cha'na canchoo'wendyena.
44019008	Cha'na ndyee chi' tyom'aaⁿñe Pablo tsjoom Éfeso ndo' ñequii'cheⁿ tyocaⁿ wats'om 'naaⁿ nn'aⁿ judíos. Tyotseineiiⁿ nda̱a̱ naⁿ'ñeeⁿ ñequio na t'maⁿ ts'oom. Tyoqueⁿñê tyo'mo̱o̱ⁿ nda̱a̱na cantyja na matsa̱'ntjom Ty'o̱o̱ts'om na mal'uee'ñê na nla'yu'na.
44019009	Sa̱a̱ cwantindye naⁿ'ñeeⁿ tyola'quie' n'omna, tiñe'cala'yu'na. Ndo' quii'ntaaⁿ nn'aⁿ na jnda̱ tjomndye tyoluena ñ'oom ntjeiⁿ cantyja 'naaⁿ' natoo' Ty'o̱o̱ts'om. Quia jo' Pablo 'ñeeⁿ joona, tjachom nn'aⁿ na cwila'yu' w'aa scwela cwentaa' ts'aⁿ na jndyu Tirano. Jo' jo' ticwii xuee tyo'mo̱o̱ⁿ nda̱a̱na.
44019010	We chu tyo'mo̱o̱ⁿ nda̱a̱ nn'aⁿ hasta cha'tsondye nn'aⁿ judíos ñequio nn'aⁿ na nchii judíos na tyom'aⁿ ndyuaa Asia jndyena ñ'oom naya cantyja 'naaⁿ' Ta Jesús.
44019011	S'aa Ty'o̱o̱ts'om na tyoch'ee Pablo 'naaⁿ t'maⁿ na xocanda̱a̱ nnts'aa na cwe' najndeii nquii ts'aⁿ.
44019012	Ee liaa ñequio payom 'naaⁿ nn'aⁿwii, jnda̱ na ty'ioom nn'aⁿ joona' Pablo, n'maaⁿ naⁿwii'ñeeⁿ. Mati nn'aⁿ na m'aⁿ jndyetia naquii' n'om tjei'na' jndyetia'ñeeⁿ.
44019013	Nt'om nn'aⁿ judíos na calua'ndye tyoma'nomna, tyotjeii'na jndyetia naquii' n'om nn'aⁿ. Jnda̱ chii jla'tiuuna na nntjeii'na jndyetia ñequio xuee' Ta Jesús. Jo' chii cwii cwiindyena tyoluena nda̱a̱ jndyetia: —Matsa̱'ntjo̱ⁿya na calui'yo' ñequio xuee' Jesús, tsaⁿ na matseineiⁿ Pablo cantyja 'naaⁿ'.
44019014	Maljo' tyol'a cha'tso ntquiee' ntseinda cwii ts'aⁿ judío na jndyu Esceva. Tsaⁿ'ñeeⁿ tyee na cwiluiitquieñe.
44019015	Sa̱a̱ t'o̱ jndyetia, matsoom nda̱a̱na: —Jesús mawajnaⁿ'a, ndo' mati Pablo, sa̱a̱ 'o je' ¿'ñeeⁿ cwiluiindyo'?
44019016	Ndo' juu tsaⁿs'a'ñeeⁿ na maleiñ'oom jndyetia, tju'ñê nacjoona. Jnaaⁿ joona. Cwajndii s'aaⁿ hasta 'ñeeⁿ joona na ñecantsei'ndyena ndo' tquiee'ndyena. Jndeii jlui'na naquii' w'aa na jlei'nomna jom.
44019017	Ndo' cha'tso nn'aⁿ judíos ñequio nn'aⁿ na nchii judíos na tyom'aⁿ tsjoom Éfeso'ñeeⁿ jliuna na ljo' tuii. Jo' chii cha'tsondyena tyuena, ndo' tyola't'maaⁿ'ndyena xuee' Ta Jesús.
44019018	Mati nn'aⁿ na jnda̱ jla'yu' jndyendyena tquionquiana jnaaⁿna, tjei'yuu'ndyena ljo' ñel'ana na ticatsa̱'ntjomna'.
44019019	Jndye nn'aⁿ na ñet'om na calua'ndye, tquiochona nom 'naaⁿna na quio cwil'ana ts'iaaⁿ'ñeeⁿ. Jla'cona joona' jo nda̱a̱ cha'tso nn'aⁿ. Ndo' quia na tjeii'na cwenta cwanti na jnda nom'ñeeⁿ jliuna na jndana' wen'aaⁿ nchoo' qui meiⁿ s'om xuee.
44019020	Maxjeⁿ tjawit'maaⁿ' ñ'oom 'naaⁿ' Ta Ty'o̱o̱ts'om. Tjawijndyendyeti nn'aⁿ tyola'yu'.
44019021	Jnda̱nquia seitiuu Pablo na nncjaawinoom ndyuaa Macedonia ñequio ndyuaa Acaya. Jnda̱ chii nncjaⁿ tsjoom Jerusalén. Xeⁿ jnda̱ tjaaⁿ Jerusalén maxjeⁿ jndei'na' na cjaⁿ tsjoom Roma.
44019022	Quia jo' we nn'aⁿ na cwitei'jndeii jom, juu Timoteo ñequio Erasto, jñoom joona, ty'eñetina ndyuaa Macedonia, sa̱a̱ nqueⁿ ljoo'ñetyeeⁿ ndyuaa Asia.
44019023	Ncuee'ñeeⁿ jeeⁿ t'maⁿ ñ'oom s'aana' tsjoom Éfeso na tyotseineiⁿ Pablo cantyja 'naaⁿ' natoo' Ty'o̱o̱ts'om.
44019024	Ee jo' jo' tyom'aaⁿ cwii tsaⁿs'a na jndyu Demetrio na tyotseindo̱ s'om. Ñequio s'om xuee tyoch'eeⁿ na jlui'tsjaaⁿ wats'om cwentaa' ndyo̱o̱ Diana. T'maaⁿ' tantjoom ñequio nc'iaaⁿ'aⁿ na tyol'ana ts'iaaⁿ'ñeeⁿ.
44019025	Seitjoom naⁿ'ñeeⁿ ñequio nt'omcheⁿ nn'aⁿ na majo' ts'iaaⁿ cwil'a. Matsoom nda̱a̱na: —'O re nn'aⁿya manquiu'yo' cantyja 'naaⁿ' ts'iaaⁿwaa jeeⁿ ya cwitantjo̱o̱ⁿya.
44019026	Sa̱a̱ cwindye'yo' ndo' cwinty'ia'yo' na manom Pablo. Matsoom ts'iaaⁿ na cwil'a nn'aⁿ ñequio lueena, tiyuu' na Ty'o̱o̱ts'om joona'. Ndo' nchii macanda̱ nn'aⁿ tsjoom ñjaaⁿ Éfeso sa̱a̱ manntycwii ndyuaa Asia jnda̱ s'aaⁿ na cwiñequiandye nn'aⁿ ñequio ñ'oomwaa' na matseineiiⁿ.
44019027	Jo' na jeeⁿ teincuu' ee ts'iaaⁿ na cwil'aaya jaach'eetona' na cwe' ts'iaaⁿ'ndyo. Ndo' mati wats'om t'maⁿ na ndii' Diana, ndyo̱o̱ na nquiu cha'tso nn'aⁿ na t'maⁿti ñ'oom tseixmaⁿ, jaach'eetona' tjaa 'ñeeⁿ cwitjo̱o̱ñe wats'om'ñeeⁿ. Je' nn'aⁿ na m'aⁿ cha'waa ndyuaa Asia ñequio cha'waa tsjoomnancue cwila't'maaⁿ'ndyena juu sa̱a̱ cwe' ts'iaaⁿ na mach'ee Pablo nntycwii na jeeⁿ t'maⁿ ñ'oom juu nquiuna.
44019028	Quia jndyena ñ'oommeiⁿ' jeeⁿcheⁿ ndya' jla'wjeena. Jndeii tyola'xuaana, tyoluena: —Nquii Diana cwentaa jaa nn'aⁿ Éfeso, jeeⁿ t'maⁿ ñ'oom.
44019029	Quia jo' cwe' seiñ'eeⁿ'tona' nn'aⁿ cha'waa naquii' tsjoom'ñeeⁿ. Mantyja t'uena Gayo ñequio Aristarco, nn'aⁿ na ñ'eeⁿ ñ'eⁿ Pablo na jnaⁿ ndyuaa Macedonia. Ty'echona naⁿ'ñeeⁿ, ty'equie'na naquii' w'aa yuu cwitjomndye nn'aⁿ quia na waa jomta.
44019030	Pablo ñe'cjaaqueⁿ'eⁿ w'aa'ñeeⁿ sa̱a̱ tinquia nn'aⁿ na cwila'yu' na nncjaⁿ.
44019031	Mati cwanti nn'aⁿ na m'aⁿ n'iaaⁿ nda̱a̱ nn'aⁿ ndyuaa Asia na ya ñ'oom ñ'eⁿ Pablo, jla'cwanomna ñ'oom na m'aaⁿ na tincjaaqueⁿ'eⁿ w'aa'ñeeⁿ.
44019032	Nn'aⁿ na jnda̱ tjomndye naquii' w'aa'ñeeⁿ nchii na nndi' ljo' cwiluena, cwe' c'uaato m'aⁿna. Nt'omndye naⁿ'ñeeⁿ cwii ñ'oom cwila'xuaana, ndo' nt'omndyena cwiicheⁿ ñ'oom cwila'xuaana. Ee majndyendyetina ticaliuna ljo ts'iaaⁿ' na tjomndyena.
44019033	Sa̱a̱ nn'aⁿ judíos l'ana na cjaatseineiⁿ cwii ts'aⁿ na jndyu Alejandro nda̱a̱ nn'aⁿ. Ee nt'om nn'aⁿ majnda̱ jluena nnoom ljo' ts'iaaⁿ' na tjomndyena. Jo' chii seiweeⁿ ts'o̱o̱ⁿ na cala'cheⁿ nn'aⁿ ee na ñe'catseineiiⁿ ñ'oom nda̱a̱na ñ'oom na ncwañoom'na' nn'aⁿ judíos.
44019034	Sa̱a̱ quia na tqueⁿna cwenta na jom ts'aⁿ judío, cha'tsondyena jla'tjoom'na jndyeena. Cha'na cwii we hora ñe'cwii tyola'xuaana, tyoluena: —Jeeⁿ t'maⁿ ñ'oom tseixmaⁿ Diana cwentaa jaa nn'aⁿ Éfeso.
44019035	Quia jo' tsaⁿtseiljeii tsjoom'ñeeⁿ, quia na jnda̱ jnda̱a̱ s'aaⁿ na seicheeⁿ joona, tsoom: —'O nn'aⁿ Éfeso, nn'aⁿ cha'waa tsjoomnancue manquiuna na jaa nn'aⁿ tsjoomwaa teijnoomya na nntei'x'a̱a̱ya wats'oom' ndyo̱o̱ Diana na nquiuuya na t'maⁿti ñ'oom tseixmaⁿ. Mati cwitei'x'a̱a̱ya tsjo̱' na tuiina' cha'xjeⁿ nqueⁿ na jnaⁿna' cañoom'luee jndyocuena' na m'aaⁿya.
44019036	Meiⁿ tjaa 'ñeeⁿ nntso na tiyuu' na ljo'. Jo' chii cala'cheⁿndyo'. Tacal'a'yo' na ñoomñoom ljo' nl'a'yo'.
44019037	Ee ti'm'aⁿ' na tquio'cho'yo' ñjaaⁿ chaa' l'uu jnda̱ nty'ueena 'naⁿ na tseixmaⁿ ndyo̱o̱ Diana na cwila't'maaⁿ'ndyo̱, meiⁿ tyooluena ñ'oom ntjeiⁿ nacjoom'm.
44019038	Jo' chii Demetrio ñequio nn'aⁿ na ñe'cwii ts'iaaⁿ cwil'ana ñ'eⁿñê, xeⁿ waa ñ'oom na ñe'queⁿna nacjoo' ts'aⁿ quia jo' c'oona na m'aaⁿ jwe. Ee na m'aaⁿ jom cwiwijndaa' ñ'oom na cwiqueⁿ nn'aⁿ nacjoo nc'iaana.
44019039	Ndo' xeⁿ waa cwiicheⁿ ñ'oom na l'ue n'om'yo' na nleijndaa', nleijndaa'na' quia na nncuaa jomta.
44019040	Ee teincuu' na luaa' cwil'a'yo' xuee je' ee nnda̱a̱ nntso gobiernom na cwilawendyo̱ nacjoom'm ee xeⁿ nncwax'eeⁿ nda̱a̱ya tjaa'naⁿ ljo' ñ'oom ya nnt'o̱o̱ya nnoom.
44019041	Quia na jnda̱ seineiiⁿ ñ'oomwaa', tsoom na cat'oom'ndyena.
44020001	Jnda̱ na teicheⁿ tia' t'maⁿ'ñeeⁿ, Pablo tqueeⁿ'eⁿ nn'aⁿ na cwila'yu'. Tyotseineiiⁿ nda̱a̱na ñ'oom na nñequiaana' na t'maⁿ n'omna. Ndo' t'maⁿndye ntyjeena. Jnda̱ chii jlueeⁿ'eⁿ tjaaⁿ ndyuaa Macedonia.
44020002	Tyomanoom cha'waa ndyuaa'ñeeⁿ. Tyotseineiiⁿ nda̱a̱ nn'aⁿ na cwila'yu' ñ'oom na tquiaatina' na t'maⁿ n'omna. Jnda̱ chii tjaaⁿ, tueⁿ'eⁿ ndyuaa Grecia.
44020003	Ndyee chi' t'oomñê jo' jo'. Jnda̱ chii manncuo̱o̱ⁿ w'aandaa na wjaⁿ ndyuaa Siria, ndo' ljeiiⁿ ñ'oom na cwindo̱o̱ nn'aⁿ judíos jom. Jo' chii seitioom na nomtyuaa nncjaalcweeⁿ'eⁿ, nncwinomnnaaⁿ'aⁿ ndyuaa Macedonia.
44020004	Tyom'aⁿ nt'om nn'aⁿ na tyocañ'eeⁿ ñ'eⁿñê. Tyocañ'eⁿ Sópater ts'aⁿ tsjoom Berea. Mati ñ'eⁿ Aristarco ñequio Segundo, joona nn'aⁿ tsjoom Tesalónica. Ndo' tyoñ'eⁿ Gayo ts'aⁿ tsjoom Derbe. Tyoñ'eⁿ Timoteo. Mati Tíquico ñequio Trófimo nn'aⁿ ndyuaa Asia tyocañ'eeⁿna ñ'eⁿ Pablo.
44020005	Joo naⁿ'ñeeⁿ ty'eñetina. Tquiena tsjoom Troas. Jo' jo' tyomei'ndoo'na Pablo ñ'eⁿ ja Lucas.
44020006	Jâ tyom'aaⁿyâ tsjoom Filipos ncuee na cwicwa' nn'aⁿ judíos tyoo' na tjaa'naⁿ ndaaljo' tjaquiee'. Quia na jnda̱ teinom ncuee'ñeeⁿ tuo̱o̱yâ w'aandaa. Saayâ squia̱a̱caño̱o̱ⁿyâ naⁿ'ñeeⁿ tsjoom Troas xuee jnda̱ 'om. Jo' jo' ljoo'ndyô̱ cwii ntquiee' xuee.
44020007	Xuee najndyee smaⁿna, nn'aⁿ na cwila'yu' tjomndyena na nl'ana xeⁿntaⁿ' tyoo' na nlcwa'na na cwicañjom n'omna Jesús. Ndo' tyotseineiⁿ Pablo nda̱a̱na. Na nneiⁿncoo cwiicheⁿ xuee mawjaⁿ, jo' chii tyotseineiiⁿ tyotseineiiⁿ nda̱a̱na hasta tuee' xcwe tsjom.
44020008	Jeeⁿ jndye ncjocandi na niom chom cuarto nandye yuu tyom'aⁿna.
44020009	Ndo' cwii tsaⁿs'a na titquieñe na jndyu Eutico wacatyeeⁿ mantana cuarto'ñeeⁿ na jnda̱ ndyee na teicantyjoo'na'. Tyjee' na ñe'catsom ee teincoo ñ'oom tyoñequiaa Pablo. Jo' chii jnaⁿjndeii tsaⁿtsjom ñ'eⁿñê. Mana tiooñê xjeⁿ nomtyuaacheⁿ. Ty'ela'we nn'aⁿ jom, jnda̱ tueeⁿ'eⁿ.
44020010	Quia jo' Pablo tjacueeⁿ. Tcoom'm xtyeeⁿ nacañoom' tsaⁿ'ñeeⁿ, taxcweeñê juu. Matsoom nda̱a̱ nn'aⁿ na cwila'yu': —C'om't'maaⁿ'ndyo' n'om'yo'. Mawando'nnda' tsaⁿm'aaⁿ.
44020011	Jnda̱ tsoom na ljo' tjawannaaⁿ'aⁿ naquii' w'aa. Tyoch'eeⁿ xeⁿntaⁿ' tyoo' tcwa'na na tyocañjom n'omna Jesús. Jnda̱ chii tyotseineiⁿtyeeⁿ hasta na tjawixueecheⁿ. Jnda̱ jo' mana tjaaⁿ.
44020012	Ndo' tsaⁿs'a'ñeeⁿ na titquieñe nchii cwe' cwantindyo tquiaana' na neiiⁿ nn'aⁿ na wando'nnaaⁿ'aⁿ.
44020013	Jâ saañetya̱a̱yâ ñ'eⁿ w'aandaa hasta tsjoom Asón. Jnda̱ t'maaⁿyâ na jo' jo' nleincwindyô̱ ñ'eⁿ Pablo ee jom nomtyuaa wjaⁿ.
44020014	Jnda̱ na teincwindyô̱ tsjoom Asón ñe'cwi saayâ ñ'eⁿ w'aandaa. Squia̱a̱yâ tsjoom Mitilene.
44020015	Jluii'â jo' jo' ndo' cwiicheⁿ xuee tei'no̱o̱ⁿyâ ndyuaaxeⁿncwe na jndyu Quío. Cwiicheⁿ xuee squia̱a̱yâ ndyuaaxeⁿncwe Samos. Jnda̱ chii saayâ ta'jndya̱a̱yâ ndyuaa Trogilio. Cwiicheⁿ xuee saatya̱a̱yâ squia̱a̱yâ tsjoom Mileto.
44020016	Ee jnda̱ seitiuu Pablo na ticjaameintyjeeⁿ'eⁿ tsjoom Éfeso ndyuaa Asia ee ntyjeeⁿ xeⁿ nncwinoom jo' jo' nntseiyoo'na' jom ndo' matseityuaaⁿ'aⁿ cha xeⁿ na aa nnda̱a̱ mam'aaⁿ Jerusalén ndo' nncuee' xuee Pentecostés.
44020017	M'aaⁿyâ tsjoom Mileto'ñeeⁿ ndo' jñoom nn'aⁿ na nnc'ooqueeⁿ'ndyena nn'aⁿ Éfeso na cwiluiitquiendye naquii' tmaaⁿ' nn'aⁿ na cwila'yu' tsjoom'ñeeⁿ.
44020018	Ndo' jnda̱ na tquie'cañom naⁿ'ñeeⁿ, matsoom nda̱a̱na: —'O manquiu'yo' chiuu tyom'aaⁿya quii'ntaaⁿ'yo' cantyjati xuee na tyja̱jndya̱a̱ya ndyuaa Asiawaa.
44020019	Tyondi'ntjo̱ⁿya nnom Ta Ty'o̱o̱ts'om ñequio na tyoju'ndyo̱cja̱ya. Ndo' tyot'io̱o̱ya na jnda ntyjiiya ndo' wi' tyotjo̱ⁿya na tyondo̱o̱ nn'aⁿ judíos ja.
44020020	Sa̱a̱ tîcjo̱meintyja̱a̱'a na tyotseina̱ⁿya nda̱a̱'yo' na tyotsjo̱o̱ cha'tso ñ'oom na mateijndeiina' 'o. Tyo'mo̱o̱ⁿ nda̱a̱'yo' quia na tyotjomndyo' ndo' mati naquii' l'a'yo'.
44020021	Cha'tsondyo' tyocwji'yuu'ndyo̱ nda̱a̱'yo', meiiⁿ nn'aⁿ judíos meiiⁿ nchii nn'aⁿ judíos. Tsjo̱o̱ na calcwe' n'om'yo' nnom Ty'o̱o̱ts'om ndo' cala'yu'yo' ñequio Taya Jesucristo.
44020022	Ndo' je', majo̱ Jerusalén ee luaa' matsa̱'ntjom Espíritu Santo ja, meiⁿ ticaljeiiya ljo' nntjo̱ⁿya la'ñeⁿ.
44020023	Macanda̱ ntyjii ticwii cwii tsjoom na mawino̱o̱ⁿya ma'mo̱ⁿ Espíritu Santo no̱o̱ⁿ na maxjeⁿ nnta'wi' nn'aⁿ ja la'ñeⁿ ndo' nntuee'na ja w'aancjo.
44020024	Sa̱a̱ tjaa na coch'eena' ja na ljo' catjo̱ⁿ meiⁿ ticajnda ntyjii meiiⁿ xeⁿ na nlacuee' nn'aⁿ ja. Ñe'cwii ntyjaa' ts'o̱o̱ⁿya na ñequio na neiⁿya nntseicanda̱a̱'ndyo̱ ts'iaaⁿ na tquiaa Ta Jesús no̱o̱ⁿ na nncwji'yuu'ndyo̱ ñ'oom naya cantyja na wi' ts'om Ty'o̱o̱ts'om nn'aⁿ. Ee jo' na macwji'n'maaⁿñê nn'aⁿ na cwila'yu'.
44020025	’Ndo' je' je' canty'ia'yo', cha'tsondyo' na tyoñequiaya ñ'oom nda̱a̱'yo' cantyja 'naaⁿ' na matsa̱'ntjom Ty'o̱o̱ts'om, ntyjii na taxocanty'ia'nnda'yo' ja.
44020026	Jo' chii xuee je' macwji'yuu'ndyo̱ nda̱a̱'yo' na meiiⁿ na nntsuuñe cwii ts'aⁿ sa̱a̱ ja tatjaa'naⁿ jnaⁿ cwii cacho̱o̱ya nda̱a̱'yo'.
44020027	Ee cha'tso ñ'oom na l'ue ts'om Ty'o̱o̱ts'om na catsjo̱o̱ nda̱a̱'yo' jnda̱ tsjo̱o̱. Meiⁿcwii ñ'oom tîcat'iuu'ndyo̱ nda̱a̱'yo'.
44020028	Quia jo' cal'a'ndyo'cheⁿncjo'yo' cwenta ndo' mati cha'tso nn'aⁿ na cwila'yu', ee jnda̱ ty'iom Espíritu Santo ts'iaaⁿ 'o na catei'x'e'yo' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na tue' Jesús cwentaana.
44020029	Ee ntyjii quia na tac'o̱o̱ⁿndyo̱ ñ'eⁿndyo', nlquie nn'aⁿ naquii' ntaaⁿ'yo' na nla'ndaa'na n'om'yo' na cwilayu'yo' cha'na cwitjoom canmaⁿ. Ee quia na cwiquie lowo quii'ntaaⁿyo' cwila'cwjee lowo'ñeeⁿ jooyo'.
44020030	Hasta quii'ntaaⁿ' ncjo'yo' nnto̱' nt'om nc'iaa'yo' nnt'mo̱o̱ⁿna nda̱a̱'yo' sa̱a̱ taxcwe cha'xjeⁿ ñ'oom na mayuu'. Laa'ti' nnt'mo̱o̱ⁿna cha nt'omndyo' 'o ñequio nc'iaa'yo' na mati cwila'yu' nlajomndyo' ñ'eⁿndyena.
44020031	Jo' chii c'omc'eendyo', ndo' cjaañjoom' n'om'yo' cwii ndyee chu naxuee ndo' natsjom tîcjo̱meintyja̱a̱'a na tyoteijndeitya̱ya 'o cha nntsaala'no̱ⁿ'ti'yo' ñ'oom' Ty'o̱o̱ts'om. Ñes'aa na ljo' ñequio na tyot'io̱o̱ya na jnda ntyjiiya.
44020032	’Ndo' je' je' 'o nn'aⁿya ma'ndiya 'o ñequio l'o̱ Ty'o̱o̱ts'om ñequio juu ñ'oom naya na matseixmaaⁿ. Cantyja 'naaⁿ' juuna' nntsaanajnda̱'yo' ndo' tjom nnto'ñoom'yo' naya na mañequiaaⁿ nda̱a̱ cha'tsondye nn'aⁿ na cwiluiindye cwentaaⁿ'aⁿ.
44020033	Ja tyootseiqueeⁿ ts'o̱o̱ⁿ meiⁿ s'om xuee, meiⁿ s'om cajaⁿ, meiⁿ liaa' ts'aⁿ.
44020034	'O nquiu'yo' nnco̱ tyots'aa ts'iaaⁿ ñequio l'o̱o̱ na tyowantyjo̱ⁿ 'naⁿ na tyocaⁿna' ja ñequio nn'aⁿ na ñeñ'eeⁿ ñ'eⁿndyo̱.
44020035	Cantyja na tyots'aa ñequii'cheⁿ tyo'mo̱o̱ⁿya nda̱a̱'yo' na ts'iaaⁿ cal'a'yo' cha nnda̱a̱ nntei'jndei'yo' nn'aⁿ na matsei'tjo̱o̱na'. Cjaañjoom' n'om'yo' ñ'oom na tyotseineiⁿ Ta Jesús. Tyotsoom: “Mat'maⁿti matio'naaⁿñena' ts'aⁿ na mañequiaa nchiiti ts'aⁿ na maco'ñom.”
44020036	Quia na jnda̱ seineiⁿ Pablo ñ'oommeiⁿ', quia jo' tcoom'm xtyeeⁿ. Ndo' ñequio cha'tsondye naⁿ'ñeeⁿ tyola'neiⁿna nnom Ty'o̱o̱ts'om.
44020037	Cha'tsondyena tyotyueena, tyota'xcweendyena Pablo, ndo' tyot'uena ts'o̱o̱ⁿ.
44020038	Ee jeeⁿ jnda nquiuna na tsoom nda̱a̱na na taxocanty'iaannda'na jom. Jnda̱ chii ty'eca'ndyena jom yuu waa w'aandaa.
44021001	Jnda̱ to̱ⁿ'ndyô̱ ñequio naⁿ'ñeeⁿ, tuo̱o̱yâ w'aandaa, saandyeyuuyâ, squia̱a̱yâ ndyuaaxeⁿncwe Cos. Cwiicheⁿ xuee saatya̱a̱yâ hasta tsjoom Rodas. Jluii'â jo' jo' saayâ squia̱a̱yâ tsjoom Pátara.
44021002	Jo' jo' jliuuyâ cwii w'aandaa na ncwit'iona' na wjaana' ndyuaa Fenicia. Jo' chii tuo̱o̱yâ juuna', mana saayâ.
44021003	Quia na jnda̱ teitquioo' ndyuaaxeⁿncwe Chipre, 'ndya̱a̱yâ ndyuaa'ñeeⁿ jo ntyja tymaaⁿ'. Saayâ, squia̱a̱yâ tsjoom Tiro ndyuaa Siria. Jo' jo' jluii'â w'aandaa ee tsjoom'ñeeⁿ tjameintyjee'na' na nlui' canchuu na ñjom ts'omna'.
44021004	Tyol'ua̱a̱yâ nn'aⁿ na cwila'yu' tsjoom'ñeeⁿ ndo' quia jliuuyâ joona ljoo'ndyô̱ ñ'eⁿndyena cwii ntquiee' xuee. Joona jnda̱ t'mo̱ⁿ Espíritu Santo nda̱a̱na ljo' nntjom Pablo, jo' chii tyoluena nnoom na tincjaⁿ Jerusalén.
44021005	Jnda̱ na teinom ntquiee' xuee na ljoo'ndyô̱ tsjoom'ñeeⁿ, cha'tsondye nn'aⁿ na cwila'yu' ñequio lcuuna, ndana ty'eca'ndyena jâ nnom tsjoom. Squia̱a̱yâ su ts'otei' 'ndyoo ndaaluee. Jo' jo' taa'â cantya̱a̱yâ jlana̱a̱ⁿyâ nnom Ty'o̱o̱ts'om.
44021006	Jnda̱ jo' t'maⁿndyo̱ ntyja̱a̱yâ ndo' tyota'xcweendyô. Jnda̱ chii tuo̱o̱yâ ts'om w'aandaa. Ndo' naⁿ'ñeeⁿ ty'elcwee'na l'aana.
44021007	Jluii'â tsjoom Tiro'ñeeⁿ, saayâ squia̱a̱yâ tsjoom Tolemaida. Jo' jo' jluii'â w'aandaa. Saanquiaayâ na xmaⁿndye nn'aⁿ na cwila'yu' tsjoom'ñeeⁿ ndo' ljoo'ndyô̱ ñ'eⁿndyena cwii xuee.
44021008	Teincoo cwiicheⁿ xuee jluii'â tsjoom'ñeeⁿ, saayâ squia̱a̱yâ tsjoom Cesarea. Squia̱a̱yâ waa' Felipe ts'aⁿ na quijaanquiaa ñ'oom naya cantyja 'naaⁿ' Jesucristo. Jom cwii joo nn'aⁿ na ntquiee'ndye na tyoty'ioom nn'aⁿ ts'iaaⁿ joona na nndye'ntjomna naquii' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ Jerusalén. Jo' ljoo'ndyô̱ na m'aaⁿ jom.
44021009	M'aⁿ ñequiee yolcu ntseinaaⁿ na tyooma'co. Joona tyoñequiana ñ'oom' Ty'o̱o̱ts'om.
44021010	Cwantindyo xuee na m'aaⁿyâ jo' jo' ndo' tyjee' cwii ts'aⁿ na jndyu Agabo na jnaⁿ ts'o̱ndaa Judea. Jom profeta.
44021011	Na m'aaⁿ jâ tyjeeⁿ'eⁿ. Seityeeⁿ nc'eeⁿ l'o̱o̱ⁿ ñequio 'naⁿ na chu'tyeⁿ tsiaa' Pablo. Matsoom: —Luaa matso Espíritu Santo na nl'a nn'aⁿ judíos na m'aⁿ Jerusalén. Malaa'ti' nla'tyeⁿna ts'aⁿ na 'naaⁿ' 'naⁿwaa ndo' nntioona jom luee nn'aⁿ na nchii nn'aⁿ judíos.
44021012	Quia na jndya̱a̱yâ ñ'oommeiⁿ', jâ ndo' mati nn'aⁿ na cwila'yu' tsjoom Cesarea'ñeeⁿ tyola'ty'oondyô̱ nnom Pablo na ticjaⁿ Jerusalén.
44021013	Sa̱a̱ matsoom: —¿Chiuu na cwityuee'yo'? Na nmeiiⁿ' cwil'a'yo' yacheⁿ nñe'quia'yo' na chjoo' ts'o̱o̱ⁿya. Ee ja mañequiaandyo̱ ljo'cheⁿ na ñe'cal'a nn'aⁿ Jerusalén ñ'eⁿndyo̱. Meiiⁿ na nlatyeⁿna ja oo meiiⁿ na nlacuee'na ja cantyja 'naaⁿ' xuee' Ta Jesús maxjeⁿ ñecuaato.
44021014	Tîcanda̱a̱ nl'aayâ nlalcwa̱a̱'â jom na wjaⁿ Jerusalén. Jo' chii 'ndya̱a̱to̱o̱yâ, ndo' l'uuyâ: —Cats'aa Ta Ty'o̱o̱ts'om yuu na l'ue ts'oom ñ'eⁿ Pablo.
44021015	Jnda̱ jo' mana jla'jndaa'ndyô̱ saawaayâ Jerusalén.
44021016	Ndo' cwantindye nn'aⁿ na cwila'yu' tsjoom Cesarea ty'eñ'eeⁿna ñ'eⁿndyô̱. Squia̱a̱yâ na m'aaⁿ Mnasón. Jom ts'aⁿ na jnaⁿ ndyuaaxeⁿncwe Chipre ndo' jaach'ee xuee na matseiyoom'm. Waa' jom ljoo'ndyô̱.
44021017	Quia na jnda̱ squia̱a̱yâ Jerusalén, nn'aⁿ na cwila'yu' to'ñoomna jâ ñequio na neiiⁿna.
44021018	Teincoo cwiicheⁿ xuee saayâ ñ'eⁿ Pablo na m'aaⁿ Jacobo. Jo' jo' jnda̱ tjomndye cha'tso nn'aⁿ na cwiluiitquiendye quii'ntaaⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
44021019	Pablo tquiaaⁿ na xmaⁿndye naⁿ'ñeeⁿ. Jnda̱ chii tcuu tcuu tyotseineiiⁿ cha'tso na tyoteijndeii Ty'o̱o̱ts'om jom ts'iaaⁿ na tyoch'eeⁿ quii'ntaaⁿ nn'aⁿ na nchii judíos.
44021020	Ndo' joona jnda̱ na jndyena na tyotseineiiⁿ tyola't'maaⁿ'ndyena Ty'o̱o̱ts'om. Tyoluena nnoom: —Mayuu' re nn'aaⁿya sa̱a̱ mantyji' cwanti meiⁿ nn'aⁿ judíos jnda̱ jla'yu'na tsjoom ñjaaⁿ, ndo' cha'tsondyena cwiluena na jndei'na' na catseicanda̱ ts'aⁿ ljeii na tqueⁿ Moisés.
44021021	Sa̱a̱ jnda̱ jndyena cantyja 'naⁿ' na 'u xuii' ma'mo̱o̱ⁿ' nda̱a̱ cha'tso nn'aⁿ judíos na cwic'eeⁿ nt'omcheⁿ njoom naquii' ntaaⁿ nn'aⁿ na nchii judíos. Jnda̱ jndyena na matsu' na tacalan'oom'ndye naⁿ'ñeeⁿ ñ'oom na tqueⁿ Moisés. Mati jnda̱ jndyena na matseijndo̱' n'om naⁿ'ñeeⁿ na tacal'ana costumbre na cwil'aaya ñequio yo'ndaa na naⁿnom, meiⁿ tacalacanda̱a̱'ndyena nt'omcheⁿ costumbre 'naaⁿ welooya na ñet'om teiyo.
44021022	Quia jo' ¿chiuu ya nl'aayo̱o̱ya? Ee nn'aaⁿya na cwila'yu' na m'aⁿ tsjoomwaa, maxjeⁿ nntjomndyena quia na jnda̱ jndyena na mam'aaⁿndyu'.
44021023	Cwa sa luaa catsa' cha'xjeⁿ na nl'uuyâ njom'. Quii'ntaaⁿyâ m'aⁿ ñequiee naⁿnom na jndei'na' na cala'canda̱a̱'ndyena cwii ñ'oomtyeⁿ na jnda̱ tqueⁿna nnom Ty'o̱o̱ts'om.
44021024	Catseijomndyu' ñ'eⁿndyena, na nlqueⁿ lju'na' 'o nnom Ty'o̱o̱ts'om. Ndo' catiom'l'ua' cantyja na macaⁿna' 'o na nlqueⁿlju'na' 'o. Quia na jnda̱ t'ioo' ñ'oom 'naaⁿna quia jo' ya nnteinqui' nqueⁿna. Luaa' catsa' cha nla'no̱ⁿ' cha'tso nn'aⁿ na tiyuu' ñ'oom na jnda̱ jndyena cantyja 'naⁿ'. Nliuna na mati 'u matseicanda̱a̱'ndyu' ljeii na tqueⁿ Moisés.
44021025	Sa̱a̱ cantyja 'naaⁿ nn'aⁿ na cwila'yu' na nchii nn'aⁿ judíos, jnda̱ jla'cwano̱o̱ⁿyâ ljeii na m'aⁿna na tanc'oom' n'omna cantyja 'naaⁿ costumbre 'naaⁿ jâ nn'aⁿ judíos. Macanda̱ t'maaⁿyâ na tacwa'na nantquie na jnda̱ tsa̱' nn'aⁿ nda̱a̱ 'naⁿ na cwe' nn'aⁿ nl'a. Tantquiina niom' meiⁿ seii quioo' na cwe' cwi'uo̱o̱ cantyo'. Ndo' tanc'omna na cwe' nnc'omyana ñ'eⁿ nc'iaana.
44021026	Quia jo' Pablo seijomñê ñequio ñequiee naⁿnom'ñeeⁿ. Teincoo cwiicheⁿ xuee s'aaⁿ ts'iaaⁿ na tqueⁿ lju'na' joona jo nnom Ty'o̱o̱ts'om. Jnda̱ chii tjaqueⁿ'eⁿ naquii' wats'om t'maⁿ. Tjatseicañeeⁿ ntyee cwaaⁿ xuee na nla'canda̱a̱'ndyena ñ'oom na waa nda̱a̱na ndo' na nñequiana quioo' na nncwje cwentaa' Ty'o̱o̱ts'om.
44021027	Quia na wjaacanda̱a̱' ntquiee' xuee'ñeeⁿ cantyja na nla'canda̱a̱'ndyena, nt'om nn'aⁿ judíos na jnaⁿ ndyuaa Asia nty'iaana Pablo naquii' wats'om t'maⁿ. Jo' chii tyola'jmeiⁿ'na cha'tso nn'aⁿ ndo' t'uena Pablo.
44021028	Jeeⁿ jndeii tyola'xuaana jluena: —'O re nn'aaⁿya Israel catei'jndei'yo' jâ ee luaa ts'aⁿ na ñetonom cha'tso njoom. Tyotseineiiⁿ ñ'oom nacjoo cha'tsondyo̱ ñequio nacjoo' ljeii na tqueⁿ Moisés, ndo' nacjoo' wats'om t'maⁿwaa. Ndo' nchii macanda̱ luaa', mati jnda̱ jndyochom nt'om nn'aⁿ na nchii judíos naquii' wats'om t'maⁿwaa. Jo' na jnda̱ seits'iaaⁿñê juuna' na matseixmaⁿna' cwentaa' Ty'o̱o̱ts'om.
44021029	Luaa' tyoluena ee cwe' na nty'iaana Pablo naquii' tsjoom ñequio ts'aⁿ na nchii judío na jndyu Trófimo, jom ts'aⁿ Éfeso, jo' chii jla'tiuuna na tjañ'oom Pablo tsaⁿ'ñeeⁿ naquii' wats'om t'maⁿ.
44021030	Quia jo' cha'tso nn'aⁿ quii' tsjoom jla'jmeiⁿ'ndyena. Maje' maje'ndyo jla'tjomndyena. T'uena Pablo, ty'eñ'omtsco̱o̱'ndyena jom, tjeii'na jom tach'eⁿ wats'om t'maⁿ. Jnda̱ jo' ntyja ntyja jla'cu'na ndyueel'a juuna'.
44021031	Manla'cuee'na jom sa̱a̱ majuu xjeⁿ'ñeeⁿ tuee' ñ'oom na m'aaⁿ ts'aⁿ na cwiluiitquieñe nda̱a̱ sondaro na cha'tsondye nn'aⁿ quii' tsjoom Jerusalén cwila'jmeiⁿ'ndyena.
44021032	Jo' chii tsaⁿ'ñeeⁿ mantyja tjachom sondaro ñequio capeitaⁿ na cwitsa̱'ntjom cwii cwii siaⁿnto sondaro'ñeeⁿ. Jndeii ty'ena yuu m'aⁿ nn'aⁿ na cwila'jmeiⁿ'ndye. Quia na nty'iaa naⁿ'ñeeⁿ ts'aⁿ na cwiluiitquieñe ñequio sondaro 'naaⁿ'aⁿ, quia jo' mañoom' 'ndyena na cwitjaa'na Pablo.
44021033	Ndo' ts'aⁿ na cwiluiitquieñe nda̱a̱ sondaro, quia na jnda̱ tyjee'cañoom, sa̱'ntjoom sondaro na cat'uena Pablo, cala'tyeⁿna tsaⁿ'ñeeⁿ ñequio we l'uaancjo. Jnda̱ chii tax'eeⁿ 'ñeeⁿ ts'aⁿ Pablo ndo' ljo' s'aa tsaⁿ'ñeeⁿ.
44021034	Sa̱a̱ nn'aⁿ na cwila'jmeiⁿ'ndye tiñe'cwii ñ'oom tyola'xuaana. Cwe' c'uaato ndyueena. Ndo' na luaa' tileicaljeiiⁿ ñ'oom na mayuu'. Yati sa̱'ntjoom sondaro na c'ooñ'omna Pablo w'aa yuu na cwic'eeⁿna.
44021035	Quia na jnda̱ tquiena tioo' yuu na jaawa ts'aⁿ na wjaaquiee' naquii' w'aa'ñeeⁿ jla'wena Pablo ee manchjena' jom na cwajndii cwil'a nn'aⁿ na jndyendye.
44021036	Ee cha'tsondye naⁿ'ñeeⁿ ty'entyjo̱na. Tacwaxua ndyueena, tyoluena: —Calacue'yo' jom.
44021037	Mannc'ooñ'om sondaro Pablo naquii' w'aa ndo' tsoom nnom ts'aⁿ na cwiluiitquieñe nda̱a̱ sondaro: —¿Aa wanaaⁿ na nntsjo̱o̱ cwii ñ'oom njom'? Matso tsaⁿ'ñeeⁿ: —¿Aa 'naⁿ' ñ'oom griego?
44021038	Quia jo' aa nchii ts'aⁿ egipto 'u na nmeiiⁿndyo ñeseiweñe nacjoo' gobiernom na seitjoom cwii ñequiee meiⁿ nn'aⁿ na tia nn'aⁿndye na tjachom joona ndyuaa yuu tjaa nn'aⁿ c'oom.
44021039	Ndo' t'o̱ Pablo nnom tyo na cwiluiitquieñe: —Ja ts'aⁿ judío. Ja tuiindyo̱ tsjoom Tarso, tsjoom t'maⁿ na matsa̱'ntjom ndyuaa Cilicia. Sa̱a̱ mats'aaya ty'oo njom' quiaa' ñ'om' na nntseina̱ⁿ nda̱a̱ nn'aⁿ.
44021040	Tquiaa tsaⁿ'ñeeⁿ ñ'oom'm. Quia jo' teintyjee' Pablo cjoo' ntioo' yuu na jaawa ts'aⁿ na wjaaquiee' naquii' w'aa'ñeeⁿ. Seiweeⁿ ts'o̱o̱ⁿ nda̱a̱ nn'aⁿ na waa na nntsoom. Quia jo' jla'cheⁿna, seineiiⁿ nda̱a̱na ñequio ñ'oomna ñ'oom hebreo.
44022001	Matsoom: —'O ta ñequio 'o re nn'aⁿya, candye'yo' nntseina̱ⁿya nda̱a̱'yo' cantyja 'naⁿya.
44022002	Quia na jndyena na seineiiⁿ nda̱a̱na ñequio ñ'oomna ñ'oom hebreo, jla'cheⁿna, tyoqueⁿtina cwenta.
44022003	Matsoom nda̱a̱na: —Ja ts'aⁿ judío. Tuiindyo̱ tsjoom Tarso ndyuaa Cilicia, sa̱a̱ tjo̱wijndo̱ya tsjoom Jerusalénwaa na tyotsei'naⁿya na tyo'mo̱ⁿ maestro Gamaliel no̱o̱ⁿ. Jom tcuu tyo'mo̱o̱ⁿ ljeii na tqueⁿ Moisés na tyoleiñ'om welooya na ñet'om teiyo. Ñequio na xcwee' ts'o̱o̱ⁿya mandi'ntjo̱ⁿ nnom Ty'o̱o̱ts'om majo'ti cha'xjeⁿ na xcwee' n'om' 'o na cwindye'ntjom'yo' nnoom.
44022004	Ja ñetco̱'wi'a nn'aⁿ na m'aⁿ natoo' Jesús, hasta s'a na tja̱ joona. Tyowjaya naⁿnom ndo' naⁿlcu, tyotio̱o̱ⁿya joona w'aancjo.
44022005	Nquii tyee na cwiluiitquieñe ñequio cha'tso nn'aⁿ na cwiluiitquiendye nda̱a̱'yo' manquiuna na to'ño̱ⁿ carta lueena na nncjo̱ñ'o̱ⁿya na m'aⁿ nn'aaⁿya nn'aⁿ judíos na m'aⁿ tsjoom Damasco. Tjo̱cacho̱o̱ya nn'aⁿ na cwila'yu' na m'aⁿ tsjoom'ñeeⁿ na nñequiona w'aancjo ñjaaⁿñe Jerusalén na nntioomna cantyja na cwila'yu'na ñ'eⁿ Jesús.
44022006	Tsoti Pablo: —Xcwe na wa'njo̱o̱ⁿ nato na jo̱ Damasco na manndyoo' nncua̱ya, ndo' cha'na quiajmeiⁿ' ñejomto tioo chom ndiocheⁿ nacañomya. Jnaⁿna' cañoom'luee ndo' jeeⁿ ndya' xueena'.
44022007	Quia jo' tioondyo̱ nomtyuaa ndo' jndiiya na matseineiⁿ ts'aⁿ no̱o̱ⁿ, matso: “Aa ndi' Saulo, ¿chiuu na maco'wi' ja?”
44022008	Ndo' t'o̱ya: “¿'Ñeeⁿ 'u Ta?” Quia jo' tso no̱o̱ⁿ: “Ja Jesús ts'aⁿ Nazaret na maco'wi'.”
44022009	Ndo' nn'aⁿ na ñ'eeⁿ ñ'eⁿndyo̱ nty'iaana chom'ñeeⁿ ndo' tyuena, sa̱a̱ tîcandyena ñ'oom na seineiⁿ ts'aⁿ ñ'eⁿndyo̱.
44022010	Ndo' tsjo̱o̱ya: “¿Chiuu nnts'aayo̱ Ta?” Quia jo' matsoom no̱o̱ⁿ: “Quicantyja', cja' quii' tsjoom Damasco. Jo' jo' nndi' cha'tso ts'iaaⁿ na matsa̱'ntjo̱ⁿya na nntsa'.”
44022011	Seinchjaaⁿ'na' ja na jeeⁿ ndya' xuee chom'ñeeⁿ. Jo' chii nn'aⁿ na ñ'eeⁿ ñ'eⁿndyo̱ cwe' ts'o̱o̱ ty'et'uena chii tua̱ya Damasco.
44022012	’Jo' jo' m'aaⁿ cwii ts'aⁿ na jndyu Ananías. Jom ñequio na xcwee' ts'oom matseicana̱a̱ⁿ ljeii na tqueⁿ Moisés. Ndo' cha'tso nn'aⁿ judíos na m'aⁿ tsjoom'ñeeⁿ tyotjeii'yana jom.
44022013	Tueⁿ'eⁿ na m'aaⁿya. Matsoom no̱o̱ⁿ: “'U re nn'aⁿya Saulo canty'ia'nnda'.” Ndo' majuu xjeⁿ'ñeeⁿ teitquionnda'a, mana teitquioo'ñê nty'ia.
44022014	Tsotyeeⁿ no̱o̱ⁿ: “Nquii Ty'o̱o̱ts'om cwentaa welooya na ñet'om teiyo majnda̱ seijndaa'ñê na 'u nljei' chiuu waa na l'ue ts'oom. 'U nnty'ia' nquii Jnaaⁿ tsaⁿ na tja jnaⁿ tseixmaⁿ, ndo' na nndi' ñ'oom na nntseineiiⁿ njom'.
44022015	Ee nncwji'yuu'ndyu' cantyja 'naaⁿ'aⁿ nda̱a̱ cha'tso nn'aⁿ. Nntsu' nda̱a̱na cantyja na jnda̱ nty'ia' jom ndo' na jnda̱ jndi' ñ'oom na seineiiⁿ njom'.
44022016	Quia jo' ¿ljo' meindo' je'? Quicantyja' ndo' cwits'oomndyu'. Caⁿ' nnom Ta Jesús na catseiljoom'm 'u jnaⁿ' na matsei'xmaⁿ'.”
44022017	Tsoti Pablo: —Quia na jnda̱ jndyo̱o̱lcwa̱'a ñjaaⁿñe Jerusalén waa na tco'na' no̱o̱ⁿ naquii' wats'om t'maⁿ xcwe na matseina̱ⁿya nnom Ty'o̱o̱ts'om.
44022018	Nty'iaya Jesús. Matsoom no̱o̱ⁿ: “Catseityua' calui' quii' tsjoomwaa ee xocandye nn'aⁿ ñ'oom na nncwji'yuu'ndyu' cantyja 'naⁿya.”
44022019	Quia jo' tsjo̱o̱ nnoom: “Nquieena, Ta, nquiuna na ja tyojo̱quia̱'a naquii' cha'tso lan'om 'naaⁿna. Nquiuna na tyocwjaa'a nn'aⁿ na cwila'yu' ñ'eⁿndyu' ndo' tyotio̱o̱ⁿya joona w'aancjo.
44022020	Ndo' quia na jla'cuee' nn'aⁿ Esteban, ts'aⁿ na tyocwji'yuu'ñe cantyja 'naⁿ', ja ñ'a̱ⁿya. Seijomndyo̱ na cal'ana na ljo' jom, ndo' tyots'aa cwenta liaa naⁿ'ñeeⁿ xjeⁿ na jla'cuee'na jom.”
44022021	Sa̱a̱ matso Ta Jesús no̱o̱ⁿ: “Cja', ee tquia majño̱o̱ⁿya 'u na m'aⁿ nn'aⁿ na nchii judíos.”
44022022	Tyotqueⁿ nn'aⁿ cwenta ñ'oom na tyotseineiⁿ Pablo, sa̱a̱ quia na tsoom ñ'oomwaa' taticandyetina. To̱'na tyolaxuaana. Tyoluena nda̱a̱ sondaro: —Calacue'yo' tsaⁿm'aaⁿ ee tacatseixmaaⁿ na nncwanoom'm.
44022023	Jndeii tyola'xuaana. Tjeii'na liaana, tyola'caandyena joona' na jeeⁿ ndya' lioona. Ndo' tyotju'ndyeendyena ts'ojnda̱a̱ na ticuee' n'omna.
44022024	Jo' chii ts'aⁿ na cwiluiitquieñe nda̱a̱ sondaro sa̱'ntjoom na c'ooñ'om naⁿ'ñeeⁿ Pablo naquii' w'aa yuu cwic'eeⁿna. Matsoom: —Catja'yo' tsaⁿm'aaⁿ' cha nntsoom ljo' s'aaⁿ ee ñe'caljeiiya chiuu na jeeⁿ jla'xuaa nn'aⁿ nacjoom'm.
44022025	Quia jo' jla'tyeⁿna jom na nntjaa'na jom. Sa̱a̱ tsoom nnom capeitaⁿ na meintyjee' jo' jo': —¿Aa wanaaⁿ na nntja'yo' ts'aⁿ meiiⁿ na matseixmaaⁿ ts'aⁿ tsjoom Roma ndo' tyoowijndaa' jnaaⁿ'aⁿ?
44022026	Ndo' capeitaⁿ'ñeeⁿ quia na jñeeⁿ ñ'oomwaa' tjaaⁿ na m'aaⁿ ts'aⁿ na cwiluiitquieñe nda̱a̱ cha'tso sondaro. Matsoom nnom tsaⁿ'ñeeⁿ: —Catsa' cwenta na luaa' ñe'catsa' ñ'eⁿ tsaⁿm'aaⁿ' ee tseixmaaⁿ ts'aⁿ tsjoom Roma.
44022027	Quia jo' ts'aⁿ na cwiluiitquieñe nda̱a̱ sondaro tjaaⁿ na m'aaⁿ Pablo. Matsoom: —Catsu' no̱o̱ⁿ ¿aa ts'aⁿ tsjoom Roma matsei'xmaⁿ'? Ndo' t'o̱o̱ⁿ matsoom: —Mayuu' na jo' ja.
44022028	Quia jo' tso ts'aⁿ na cwiluiitquieñe nda̱a̱ sondaro: —Ja t'maaⁿ' s'om tquiaya chii tseixmaⁿya ts'aⁿ tsjoom Roma. Matso Pablo nnom: —Sa̱a̱ ja cantyja na tuiindyo̱ tseixmaⁿya jo'.
44022029	Jo' chii sondaro na manntjaa' Pablo mana 'ndyena jom, tei'ndyo̱na nacañom'm. Ndo' ts'aⁿ na cwiluiitquieñe nda̱a̱na quia na jñeeⁿ na ts'aⁿ tsjoom Roma matseixmaⁿ Pablo ty'ueeⁿ ee nqueⁿ sa̱'ntjoom na cwityeⁿñe tsaⁿ'ñeeⁿ.
44022030	Sa̱a̱ juu tsaⁿ na cwiluiitquieñe nda̱a̱ sondaro ñe'caljeiiⁿ chiuu na cwiqueⁿ nn'aⁿ judíos ñ'oom nacjoo' Pablo. Jo' chii teincoo cwiicheⁿ xuee sa̱'ntjoom na catjomndye ntyee na cwiluiitquiendye ñequio cha'tso naⁿmaⁿn'iaaⁿ 'naaⁿ nn'aⁿ judíos. Jnda̱ chii seicanaaⁿ'aⁿ l'uaancjo na chu'tyeⁿñe Pablo, tjañ'oom tsaⁿ'ñeeⁿ jo nda̱a̱ naⁿmaⁿn'iaaⁿ'ñeeⁿ.
44023001	Pablo nty'iaaⁿ'aⁿ nda̱a̱ naⁿmaⁿn'iaaⁿ 'naaⁿ nn'aⁿ judíos. Matsoom nda̱a̱na: —Ja ntyjii, 'o re nn'aⁿya, cha'tso xuee na jnda̱ jndyowana' ñequii'cheⁿ mats'aaya cantyja na matsei'no̱ⁿ'a na maty'iomna' jo nnom Ty'o̱o̱ts'om.
44023002	Quia jo' tyee na cwiluiitquieñe, tsaⁿ na jndyu Ananías, sa̱'ntjoom nn'aⁿ na meintyjee' nacañoom' Pablo na catmeiiⁿ'na nda' 'ndyoo tsaⁿ'ñeeⁿ.
44023003	Ndo' jo' matso Pablo nnom tyee'ñeeⁿ: —Ty'o̱o̱ts'om nlco'weeⁿ'eⁿ 'u ee 'u ts'aⁿ na we waa mache'. 'U matsei'xmaⁿ' na nncu'xeⁿ' ja cha'xjeⁿ na matso ljeii na tqueⁿ Moisés sa̱a̱ matsu' na catjaa' nn'aⁿ ja meiiⁿ ljeii'ñeeⁿ matsona' na ticwanaaⁿ.
44023004	Ndo' nn'aⁿ na meintyjee' jo' jo' tyoluena nnom Pablo: —¿Chiuu na matsei'neiⁿ' ñ'oom na matseijnaaⁿ'na' tyee na cwiluiitquieñe na mandi'ntjom nnom Ty'o̱o̱ts'om?
44023005	Matso Pablo: “'O re nn'aⁿya, ticaljeiiya na jom tyee na cwiluiitquieñe. Ee mayuu' ñ'oom' Ty'o̱o̱ts'om na maxjeⁿ waa na jnda̱ teiljeiina' matsona' na tintseineiⁿ ts'aⁿ ñ'oom na matseijnaaⁿ'na' ts'aⁿ na cwiluiitquieñe nda̱a̱ nn'aⁿ tsjom'm.”
44023006	Pablo ntyjeeⁿ na we ndii' naⁿmaⁿn'iaaⁿ na matseineiiⁿ nda̱a̱. Nt'omndye joona cwilaxmaⁿna tmaaⁿ' nn'aⁿ judíos na jndyu saduceos. Ndo' nt'omndye joona cwilaxmaⁿna tmaaⁿ' fariseos. Jo' chii jndeii seineiiⁿ, tsoom: —'O re nn'aⁿya ja tseixmaⁿya fariseo. Mati tsotya̱ majo' jom. Sa̱a̱ 'o cwitu'xeⁿ'yo' ja cwe' nc'e na matseiyu'a na nnta'ndo'xco nn'aⁿ na jnda̱ tja̱.
44023007	Quia na jnda̱ tsoom na nmeiiⁿ', jla'ntja'ndye nn'aⁿ fariseos ñ'eⁿ saduceos. Taticatjoom' jla'neiⁿna.
44023008	Ee nn'aⁿ saduceos cwiluena xocatando'nnda' nn'aⁿ na jnda̱ tja̱, meiⁿ ángel meiⁿ espíritu, tjaa'naⁿ. Sa̱a̱ nn'aⁿ fariseos cwilayu'na na m'aⁿ ángel, ndo' na m'aaⁿ espíritu ndo' na nntando'nnda' nn'aⁿ na jnda̱ tja̱.
44023009	Quia jo' cha'tsondye nn'aⁿ na tjomndye tacwaxua ndyueena na tyolantja'ndyena. Ndo' nt'om nn'aⁿ na cwit'mo̱o̱ⁿ ljeii na tqueⁿ Moisés na laxmaⁿ nn'aⁿ fariseos tei'cantyjana, jluena: —Tsaⁿm'aaⁿ' tjaa jnaaⁿ'aⁿ coliuuyâ. Ndo' xeⁿ mayuu' na seineiⁿ cwii espíritu oo cwii ángel nnoom, quia jo' tantsaaya nacjoo' Ty'o̱o̱ts'om.
44023010	Jeeⁿ cwajndii tyolantja'ndyena hasta ty'ue ts'aⁿ na cwiluiitquieñe nda̱a̱ sondaro. Nty'iaaⁿ'aⁿ maxjeⁿ nla'cuee'na Pablo. Jo' chii sa̱'ntjoom na c'oocatjeii'ndye sondaro tsaⁿ'ñeeⁿ naquii' luee nn'aⁿ na cwiluiitquiendye, c'ooñ'omnnda'na jom naquii' w'aa yuu cwic'eeⁿna.
44023011	Quia na jnda̱ teijaaⁿ teitquioo'ñe Ta Jesús nnom Pablo, matso nnoom: —C'om't'maaⁿ'ndyu' ts'om', ee cha'na jnda̱ tjei'yuu'ndyu' cantyja 'naⁿya naquii' tsjoom Jerusalénwaa, malaa'ti' nncwji'yuu'ndyu' cantyja 'naⁿya tsjoom Roma.
44023012	Teincoo cwiicheⁿ xuee nt'om nn'aⁿ judíos jla'jomndyena. Tqueⁿtyeⁿna cwii ñ'oom na w'ii nacjoona na tacwa'na tacwena ndaa hasta xeⁿ jnda̱ jla'cuee'na Pablo.
44023013	Teinom wen'aaⁿ ts'aⁿ na tqueⁿtyeⁿ ñ'oomwaa' cjoo'.
44023014	Ty'e naⁿ'ñeeⁿ na m'aⁿ ntyee na cwiluiitquiendye ñequio nn'aⁿ na cwiluiitquiendye nda̱a̱ nn'aⁿ judíos. Jluena nda̱a̱ naⁿ'ñeeⁿ: —Jâ jnda̱ tqua̱ⁿtya̱a̱ⁿyâ ñ'oom na w'ii nacjooyâ na tacwaa'â hasta cue'jndyee Pablo nl'aayâ.
44023015	Ndo' je' je' 'o ñequio cha'tso naⁿmaⁿn'iaaⁿ 'naaⁿ jaa nn'aⁿ judíos, cataⁿ'yo' nnom ts'aⁿ na cwiluiitquieñe nda̱a̱ sondaro na 'io catseicwanoom tsaⁿ'ñeeⁿ na m'aⁿ'yo'. Cal'a'yo' na ndoo' na tcuuti ñe'cata'x'eendyo' cantyja 'naaⁿ'aⁿ. Ndo' jâ m'aaⁿc'eendyô̱ na nlacua̱a̱'â jom cwii tjo̱o̱cheⁿ na nlquie'ñ'omna jom na m'aⁿ'yo'.
44023016	Sa̱a̱ tyochjoo jnda yuscu tyjee Pablo jndii na ljo' nl'ana. Jo' chii tjaaⁿ w'aa yuu cwic'eeⁿ sondaro. Tjaqueⁿ'eⁿ seicañeeⁿ Pablo na ljo'.
44023017	Quia jo' Pablo t'maaⁿ cwii capeitaⁿ. Matsoom nnom: —Cja'ñ'oom'ya' tyochjoom'aaⁿ na m'aaⁿ ts'aⁿ na cwiluiitquieñe nda̱a̱'yo' ee waa ñ'oom na nntsoom nnom tsaⁿ'ñeeⁿ.
44023018	Quia jo' capeitaⁿ'ñeeⁿ tjañ'oom tyochjoo yuu na m'aaⁿ nquii ts'aⁿ na cwiluiitquieñeti nda̱a̱na. Matsoom: —Nquii pra̱so Pablo t'maaⁿ ja. Tcaaⁿ na candyo̱ñ'o̱ⁿ tyochjoom'aaⁿ na m'aaⁿ', ee waa na nntsoom njom'.
44023019	Quia jo' ts'aⁿ na cwiluiitquieñe nda̱a̱na t'ueeⁿ ts'o̱ tyochjoo, tjañ'oom juu yuu na ñe'wendyena. Tax'eeñê nnom, matsoom: —¿Cwaaⁿ ñ'oom na ñe'catsu' no̱o̱ⁿ?
44023020	Quia jo' matso tyochjoo'ñeeⁿ: —Nn'aⁿ judíos jnda̱ t'maⁿna na ntaⁿna njom' na 'io nntseicwanom' Pablo na m'aⁿ naⁿmaⁿn'iaaⁿ 'naaⁿna. Nl'ana na ndoo' ñe'cata'x'eeti naⁿmaⁿn'iaaⁿ cantyja 'naaⁿ'aⁿ.
44023021	Sa̱a̱ 'u tintseiyu' na ljo' ee joona teinom wen'aaⁿndyena na m'aⁿc'eendyena na nla'cuee'na jom. Jnda̱ ta'wi'ndye cheⁿnquieena na tacwa'na ndo' tacwena hasta xjeⁿ na nla'cuee'cheⁿna jom. Je' macanda̱ cwii meindoo'na xeⁿ chiuu nntsu' 'u.
44023022	Ndo' ts'aⁿ na cwiluiitquieñe nda̱a̱ sondaro seicoom'm 'ndyoo tyochjoo'ñeeⁿ na tintseineiⁿ nnom meiⁿcwii ts'aⁿ na jnda̱ seicandii jom ñ'oomwaa'. Jnda̱ chii jñoom tyochjoo'ñeeⁿ.
44023023	Quia jo' ts'aⁿ na cwiluiitquieñe nda̱a̱ sondaro t'maaⁿ we capeitaⁿ. Sa̱'ntjoom na cala'jndaa'ndyena we siaⁿnto sondaro na cwi'ooca' nc'ee' ñequio ndyeen'aaⁿ nchoo' qui sondaro na ntyjondye catso ndo' we siaⁿnto sondaro na cwileicho ncjo lantsa. Sa̱'ntjoom na ñjeeⁿ na teijaaⁿ nlui' naⁿ'ñeeⁿ na nnc'oona tsjoom Cesarea.
44023024	Mati tsoom na calajndaa'ndyena quioo' na nncjaawa'ljoo Pablo, ndo' ya ya cal'ana cwenta jom cha mati ya nncueⁿ'eⁿ na m'aaⁿ Félix ts'aⁿ na m'aaⁿ gobiernom.
44023025	Ndo' seiljeiⁿ cwii carta na 'ooñ'omna na m'aaⁿ tsaⁿ'ñeeⁿ.
44023026	Matsona': “Ja Claudio Lisias matseicwano̱ⁿ na xmaⁿndyu' 'u ta gobiernom Félix.
44023027	Tsaⁿs'am'aaⁿ' t'ue nn'aⁿ judíos jom ndo' mawaa na nla'cuee'na jom. Sa̱a̱ quia na jndiiya na jom matseixmaaⁿ ts'aⁿ tsjoom Roma jo' na saayâ ñ'eⁿ sondaro 'naⁿya. Tjeii'ndyo̱ jom luee naⁿ'ñeeⁿ.
44023028	Ee l'ue ts'o̱o̱ⁿ na nleijndaa'ya chiuu na cwiqueⁿna ñ'oom nacjoom'm. Jo' chii yati tjo̱ñ'o̱ⁿ jom jo nda̱a̱ naⁿmaⁿn'iaaⁿ 'naaⁿ naⁿ'ñeeⁿ.
44023029	Ndo' ljeiya na cwe' cwiqueⁿtona ñ'oom nacjoom'm cantyja 'naaⁿ' ljeii na cwileiñ'om nquieena. Sa̱a̱ nchaa l'uu waa ljo' s'aaⁿ na tseixmaaⁿ na nncueeⁿ'eⁿ oo na nljoo'ñê w'aancjo.
44023030	Sa̱a̱ jndiiya na cwindo̱o̱ nn'aⁿ jom. Jo' chii matseicwano̱ⁿya jom na m'aaⁿ'. Ndo' mati matsjo̱o̱ nda̱a̱ nn'aⁿ na cwiqueⁿ ñ'oom nacjoom'm na c'oona na m'aaⁿ' na cala'jndaa'ndyeyana ñ'oom'ñeeⁿ. Cwe' la'ti' waa na matsjo̱o̱.”
44023031	Ndo' sondaro'ñeeⁿ jla'canda̱na ñ'oom na sa̱'ntjom ts'aⁿ na cwiluiitquieñe nda̱a̱na. Ty'eñ'omna Pablo natsjom hasta na tquiena tsjoom Antípatris.
44023032	Teincoo cwiicheⁿ xuee sondaro na cwi'ooca' nc'ee' ty'elcwee'na w'aa yuu cwic'eeⁿna. Ndo' sondaro na ntyjondye catso ty'eca'ndyena Pablo.
44023033	Jnda̱ na tquiena Cesarea, tquiana carta na ñ'omna nnom gobiernom ndo' tioona cwenta Pablo l'o̱o̱ⁿ.
44023034	Quia sei'naaⁿ' gobiernom carta'ñeeⁿ, ta'x'eeⁿ 'ndyoo Pablo cwaaⁿ ts'o̱ndaa jnaⁿ. Ndo' ljeiiⁿ na jnaⁿ tsaⁿ'ñeeⁿ ts'o̱ndaa Cilicia.
44023035	Jo' chii matsoom nnom tsaⁿ'ñeeⁿ: —Quiejndyee nn'aⁿ na cwiqueⁿ ñ'oom cjo' quia jo' nndiiya ñ'oom 'ndyo' ndo' nleijndaa'ya. Ndo' sa̱'ntjoom na cal'a sondaro cwenta tsaⁿ'ñeeⁿ naquii' wats'iaaⁿ na jndo' Herodes na tuii.
44024001	Xuee jnda̱ 'om tjacue Ananías tsjoom Cesarea. Jom tyee na cwiluiitquieñe. Mati nt'omcheⁿ nn'aⁿ na cwiluiitquiendye quii'ntaaⁿ nn'aⁿ judíos tsjoom Jerusalén ty'ena ñ'eⁿñê. Jnda̱ na tquiena Cesarea ty'entyjaa'na gobiernom na nñe'quiana jnaaⁿ' Pablo. Mati Tértulo, ts'aⁿ na 'naaⁿ'ti na nntseitjoom' ñ'oom, tjañ'eeⁿ ñ'eⁿndyena.
44024002	Quia jo' tqueeⁿ'ñe gobiernom Pablo. Jnda̱ chii to̱' Tértulo tyoñequiaaⁿ jnaaⁿ' Pablo. Tsoom nnom gobiernom: —Cwe' cantyja na jndo̱' ts'om' 'u ta Félix cwic'a̱a̱ⁿyâ na tjaa'naⁿ ntia' quii'ntaaⁿyâ. Ndo' t'maⁿ waa na matsei'jndaa'ndyu'ti' naquii' njoommeiiⁿ.
44024003	Jo' chii jâ cwila't'maaⁿ'ndyô̱ 'u. Ndo' ñequii'cheⁿ cwil'uuyâ na quianl'ua' cha'tso naya na mache'.
44024004	Sa̱a̱ ticaⁿna' na jeeⁿ jndye ñ'oom nla'cachjuuyâ 'u. Macaⁿ'a cwii naya'ñeeⁿ njom' na catseit'maⁿ ts'om' na nndi' ljo' nl'uuyâ meiiⁿ na tiyo.
44024005	Jâ jnda̱ jliuuyâ Pablom'aaⁿ' jeeⁿcheⁿ ndya' tia ljo' mach'eeⁿ. Tia' macwjaa'ñê jâ nn'aⁿ judíos cha'waa tsjoomnancue. Ndo' majuutyeeⁿ cwiluiiñê xqueⁿ ñ'oom quii'ntaaⁿ ntmaaⁿ' nn'aⁿ na cwila'yu' ñ'eⁿ ts'aⁿ na jnaⁿ tsjoom Nazaret.
44024006	Ñe'cjaachom nn'aⁿ na nchii judíos naquii' wats'om t'maⁿ 'naaⁿyâ. Ndo' na luaa' nnts'aaⁿ nntseits'iaaⁿñê juuna'. Jo' chii jâ t'ua̱a̱yâ jom na ñe'catu'xa̱a̱ⁿyâ jom ñequio ljeii na tqueⁿ Moisés na cwileiñ'o̱o̱ⁿyâ.
44024007	Sa̱a̱ tjacatii'ñe nquii Claudio Lisias, tsaⁿ na cwiluiitquieñe nda̱a̱ sondaro. Ndo' ñequio na jndei'na' tjacwjii'ñê Pablom'aaⁿ' lua̱a̱yâ.
44024008	Tsoom na jâ nn'aⁿ na cwiqua̱a̱ⁿyâ ñ'oom nacjoo' tsaⁿm'aaⁿ' quio̱o̱yâ na m'aaⁿ'. Quia jo' 'u nnda̱a̱ nncwax'e' nnom tsaⁿm'aaⁿ' ndo' nljei' na mayuu' cha'tso ñ'oom na cwiqua̱a̱ⁿyâ nacjoom'm.
44024009	Ndo' mati nn'aⁿ judíos na ñ'eeⁿna ñ'eⁿ Tértulo jla'jomndyena. Jluena na mayuu' na luaa' waa.
44024010	Quia jo' gobiernom s'o̱o̱ l'o̱o̱ⁿ na catseineiⁿ Pablo. Jo' chii t'o̱ Pablo matsoom: —Ntyjiiyaya 'u ta na jndye ndyu macu'xeⁿ' ndyuaa njoomyâ. Jo' chii t'maⁿya ts'o̱o̱ⁿya na nnc'o̱ya 'ndyo'.
44024011	Ja cwe' jnda̱'ti canchoo'we xuee na tjo̱waa Jerusalén na tjo̱catseit'maaⁿ'ndyo̱ Ty'o̱o̱ts'om, ndo' 'u ta nnda̱a̱ nljei' na mayuu' na ljo'.
44024012	Ja meiⁿcwii tîcatseintja'ndyo̱ ñ'eⁿ nn'aⁿ meiⁿ ticwjaa'ndyo̱ tia' nn'aⁿ naquii' wats'om t'maⁿ meiⁿ naquii' lan'om nch'u oo meiⁿquia joo naquii' tsjoom.
44024013	Jo' chii naⁿm'aⁿ' xocalui'yuu' ñ'oom na cwiluena nacjoya.
44024014	Sa̱a̱ xonquiu'nn'aⁿya 'u ta. Ja maxjeⁿ matseit'maaⁿ'ndyo̱ Ty'o̱o̱ts'om na tyola't'maaⁿ'ndye weloya na ñet'om teiyo. M'aaⁿya na matseijomndyo̱ majuu nato xco na cwilue naⁿm'aⁿ' na tachii jo'ndyo. Sa̱a̱ tiyuu' na tachii jo'ndyo ee matseiyu'a cha'tso ljeii na tqueⁿ Moisés ñequio cha'tso ñ'oom na tyola'ljeii profetas.
44024015	Ja ljo'waayu ntyjaa'ya ts'o̱o̱ⁿya cantyja 'naaⁿ' Ty'o̱o̱ts'om cha'xjeⁿ na ntyjaa'ya n'om naⁿm'aⁿ'. Ntyjaa'ya ts'o̱o̱ⁿya na cha'tso nn'aⁿ na jnda̱ tja̱ nnta'ndo'nnda' meiiⁿ laxmaⁿna nn'aⁿ na jnda̱ jlui'ya oo meiiⁿ nn'aⁿ na waa jnaaⁿ.
44024016	Jo' chii maqueⁿndyo̱ na ñequii'cheⁿ nnc'o̱o̱ⁿya na tico'tiana' ntyjiiya jo nnom Ty'o̱o̱ts'om ndo' ticatseitjo̱o̱ndyo̱ meiⁿ nnom jom meiⁿ jo nda̱a̱ nn'aⁿ.
44024017	’Je' jnda̱ s'aa xuee na tacoca ndyuaa tsjomya Jerusalén. Jo' chii tjo̱lcwa̱'a na nñe'quiaya cwentaa' Ty'o̱o̱ts'om ndo' mati na nnts'aaya naya nn'aⁿ ndyuaaya.
44024018	Majo' mats'aaya naquii' wats'om t'maⁿ. Jnda̱ tqueⁿlju'ndyo̱ cha'xjeⁿ costumbre na cwil'aayâ nnom Ty'o̱o̱ts'om. Nchii na jeeⁿ jndye nn'aⁿ m'aⁿ ñ'eⁿndyo̱ ndo' meiⁿ nchii c'uaa ndyueena na cwila'ntja'ndyena. Sa̱a̱ jnda̱ na tqueⁿlju'ndyo̱ cwanti nn'aⁿ judíos na jnaⁿ ndyuaa Asia jliuna ja jo' jo'.
44024019	Maty'iomna' na nquiee naⁿ'ñeeⁿ quiocaluena njom' xeⁿ na mayuu' waa ñ'oom na cwituee'na nacjoya.
44024020	Oo xeⁿ tinquio naⁿ'ñeeⁿ quia jo' calue naⁿm'aⁿ' ljo' waa na tis'a jliuna na s'aaya quia na tyom'aaⁿya jo nda̱a̱ naⁿman'iaaⁿ cwentaa jâ nn'aⁿ judíos.
44024021	Macanda̱ cwii waa na c'uaa seina̱ⁿya quii'ntaaⁿ naⁿ'ñeeⁿ. Tsjo̱o̱ya nda̱a̱na: “Meintyja̱a̱'a jo nda̱a̱'yo' xuee je' na cwitu'xeⁿ'yo' ja cwe' nc'e na matseiyu'a na nta'ndo'nnda' nn'aⁿ xeⁿ jnda̱ tja̱.”
44024022	Ndo' Félix mantyjiitcuuñê chiuu waa ñ'oom cantyja 'naaⁿ nn'aⁿ na cwila'jomndyena cantyja 'naaⁿ' Cristo. Jo' chii tîcatsein'oom'ñê nn'aⁿ na tquionquia jnaaⁿ' Pablo. Matsoom: —Quia na nncwjee' nquii Lisias, tsaⁿ na cwiluiitquieñe nda̱a̱ sondaro, nncwax'a̱tya̱ 'ñom cha nljeijndaa'ndyo̱ ñ'oom na cwindu'yo'.
44024023	Ndo' jo' sa̱'ntjom Félix capeitaⁿ na cal'ana cwenta Pablo na cwe' nnc'oomjnaⁿyaaⁿ ndo' nchii na nla'cu'na na nnquiocajndoo' nc'iaaⁿ'aⁿ jom.
44024024	Tyoowijndyecheⁿ xuee matyjee'nnda' Félix ndi ñ'eⁿ scoom'm Drusila, ts'aⁿ judía. Tqueeⁿ'ñê Pablo na nndyena nntseineiiⁿ cantyja na nntseiyu' ts'aⁿ ñequio Jesucristo.
44024025	Quia jo' Pablo tyotseineiiⁿ na cats'aa ts'aⁿ cantyja na maty'iomyana' ndo' na tiñequiaañe ts'aⁿ na nnts'aaⁿ yuu na tis'a. Mati tyotseineiiⁿ na maxjeⁿ nncuee' xuee na nncu'xeⁿ Ty'o̱o̱ts'om nn'aⁿ. Quia na jndii Félix ñ'oommeiⁿ', ty'ueeⁿ. Mana tsoom nnom Pablo: —Cja'nnda' je'. Nnty'iaa cwaaⁿ na nncju'naaⁿñena' ja, nlqueeⁿ'ndyo̱nnda'a 'u.
44024026	Mati macantyjaa' ts'om Félix na nntso Pablo nnoom aa xoquiñoom s'om cha nntseicandyaañê tsaⁿ'ñeeⁿ. Jo' chii jndye ndii' tyoqueeⁿ'ñê Pablo na tyola'neiⁿna.
44024027	Jnda̱ teinom we chu na m'aaⁿ Pablo jo' jo' teijndyooñe gobiernom Félix, to'ñom Porcio Festo. Ndo' cwe' na jeeⁿ l'ue ts'om Félix na cala'tiuu nn'aⁿ judíos na jom ya ts'aⁿñê, 'ñeeⁿ Pablo na ndicwaⁿ m'aaⁿ tsaⁿ'ñeeⁿ na pra̱so.
44025001	Jnda̱ti ndyee xuee na mam'aaⁿ Festo ts'iaaⁿ quia jo' jlueeⁿ'eⁿ Cesarea tjaaⁿ Jerusalén.
44025002	Ndo' ntyee na cwiluiitquiendye ñequio nn'aⁿ na cwiluiitquiendye nda̱a̱ nn'aⁿ judíos ty'enquiana jnaaⁿ' Pablo nnom tsaⁿ'ñeeⁿ.
44025003	Tyotaⁿna na cats'aaⁿ cwii naya'ñeeⁿ na cjaacandyoo'ñe Pablo. Taⁿna na ljo' ee jnda̱ jla'tiuuna na nndo̱o̱na tsaⁿ'ñeeⁿ nato na nla'cuee'na juu.
44025004	Sa̱a̱ Festo tinquiaaⁿ ñ'oom'm. Tsoom nda̱a̱na: —Pablo maxjeⁿ m'aaⁿ pra̱so Cesarea ndo' ja tajndye cwii tjo̱o̱ na nncjo̱lcwa̱'a jo' jo'.
44025005	Jo' chii 'o nn'aⁿ na cwiluiitquiendyo' tsa'yo' Cesarea ñ'eⁿndyo̱. Jo' jo' nñe'quia'yo' jnaaⁿ' tsaⁿ'ñeeⁿ xeⁿ waa ljo' s'aaⁿ.
44025006	Ñe'ñeeⁿ ñe'qui xuee ljoo'ñe Festo Jerusalén. Jnda̱ chii tjalcweeⁿ'eⁿ Cesarea. Teincoo cwiicheⁿ xuee tjawacatyeeⁿ yuu na maxjeⁿ quiwacatyeeⁿ na m'aaⁿ gobiernom. Sa̱'ntjoom na quioñ'omna Pablo.
44025007	Quia na jnda̱ tyjee' Pablo, mam'aⁿ nn'aⁿ judíos na tquiona Cesarea na jnaⁿna Jerusalén. Ty'ela'candyoo'ndyena nacañom'm. Ndo' t'maⁿ jnaaⁿ'aⁿ tyol'ana sa̱a̱ ticalui'yuu' ñ'oom na cwiluena nacjoom'm.
44025008	Quia jo' tso Pablo na tiyuu' ñ'oom na cwiluena. Tsoom: —Ja meiⁿchjoo tjaa na cotseitjo̱o̱ndyo̱ meiⁿ na cjoo' ljeii na tqueⁿ Moisés na cwileiñ'o̱o̱ⁿ jâ nn'aⁿ judíos, meiⁿ na cjoo' wats'om t'maⁿ, meiⁿ nnom tsaⁿmaⁿts'iaaⁿ t'maⁿ tsjoom Roma.
44025009	Sa̱a̱ Festo l'ue ts'oom na c'om nn'aⁿ judíos na ya ñ'oom ñ'eⁿñê. Jo' chii tsoom nnom Pablo: —¿Aa ñe'cja' Jerusalén na jo' jo' nleijndaa'ya ñ'oom 'naⁿ' na nncu'xa̱ⁿya 'u?
44025010	Matso Pablo nnoom: —Je' mameintyja̱a̱'a jo njom' 'u ta yuu na maty'iomna' na nntu'xeⁿndyo̱ ee 'u waa na matsei'xmaⁿ' cantyja 'naaⁿ' tsaⁿmaⁿts'iaaⁿ t'maⁿ tsjoom Roma. Ee nn'aⁿ judíos tjaa na cotseitjo̱o̱ndyo̱ nda̱a̱na ndo' mantyji'ya' na ljo'.
44025011	Ja nñequiaandyo̱ na nnc'io̱ xeⁿ waa ljo' s'aa na maty'iomna' na c'io̱ na nntio̱o̱ⁿya jnaⁿya. Sa̱a̱ tiyuu' ñ'oom na cwiqueⁿ naⁿm'aⁿ nacjoya. Jo' chii ticwanaaⁿ na nñequiaa ts'aⁿ ja lueena. Ja macaⁿ'a na nquii tsaⁿmaⁿts'iaaⁿ t'maⁿ tsjoom Roma nncu'xeⁿ ja.
44025012	Quia jo' seineiⁿ Festo ñequio naⁿtquie. Jnda̱ chii tsoom nnom Pablo: —Jnda̱ tcaⁿ' ñ'oom na tsaⁿmaⁿts'iaaⁿ t'maⁿ tsjoom Roma nncu'xeⁿ 'u. Jo' chii maxjeⁿ wja' na m'aaⁿ jom.
44025013	Jnda̱ teinom cwantindyo xuee ndo' tuee' Agripa tsjoom Cesarea ñequio tyjeeⁿ Berenice. Ty'enquiana na xmaⁿñe Festo. Agripa'ñeeⁿ cwiluiiñê tsaⁿ na matsa̱'ntjom nn'aⁿ judíos.
44025014	Jndye xuee ljoo'ndyena jo' jo'. Jo' chii seineiⁿ Festo cantyja 'naaⁿ' Pablo nnom Agripa'ñeeⁿ. Matsoom: —Ljoo m'aaⁿ cwii tsaⁿs'a na 'ndii Félix na pra̱so juu.
44025015	Quia na tjo̱ya Jerusalén, ntyee na cwiluiitquiendye ñequio nn'aⁿ na cwiluiitquiendye nda̱a̱ nn'aⁿ judíos tyoñe'quiana jnaaⁿ'aⁿ no̱o̱ⁿya. Tyotaⁿna na catsa̱'ntjo̱ⁿya na cueeⁿ'eⁿ.
44025016	Sa̱a̱ tsjo̱o̱ nda̱a̱na na tiquil'a nn'aⁿ romanos na cwe' nncue'to ts'aⁿ. Najndyee nntjomndye nn'aⁿ wats'iaaⁿ nluena ljo' s'aa ts'aⁿ. Ndo' mati nquii ts'aⁿ nntsoom ljo' s'aaⁿ.
44025017	Jo' chii quia na jnda̱ tquie naⁿ'ñeeⁿ ñjaaⁿ tîcatseiyoo'ndyo̱. Teincoo cwiicheⁿ xuee mana tjo̱wa'catya̱ⁿya yuu na maxjeⁿ quiwa'catya̱ⁿya na m'aaⁿya ts'iaaⁿ. Sa̱'ntjo̱ⁿ na cjaacandyoo'ñe Pablo.
44025018	Seitiuuya aa nchii t'maⁿ jnaaⁿ'aⁿ. Sa̱a̱ quia na jlue naⁿ'ñeeⁿ jnaaⁿ'aⁿ sei'no̱ⁿ'a tiyuu' na waa ljo' s'aaⁿ.
44025019	Macanda̱ cwila'ncjoo'ndyena ñ'eⁿñê cantyja ñ'oom na cwila't'maaⁿ'ndyena ndo' cantyja 'naaⁿ' Jesús. Ee jnda̱ tue' tsaⁿ'ñeeⁿ sa̱a̱ Pablo matsoom na mawando'xco tsaⁿ'ñeeⁿ.
44025020	Sa̱a̱ ja ticaljeii chiuu nnts'aayo̱ na nntseijndaa'ndyo̱ ñ'oom'ñeeⁿ. Jo' chii tax'a̱ya 'ndyoo Pablo aa ya na wjaⁿ Jerusalén na jo' jo' nncu'xa̱ⁿya jom cantyja 'naaⁿ' ñ'oom'ñeeⁿ.
44025021	Sa̱a̱ jom tcaaⁿ na nquii Augusto, tsaⁿmaⁿts'iaaⁿ t'maⁿ tsjoom Roma, nncu'xeⁿ jom. Jo' chii sa̱'ntjo̱ⁿya na caljoo'ñê na pra̱so jom hasta xjeⁿ na nnda̱a̱ njño̱o̱ⁿya jom na m'aaⁿ tsaⁿmaⁿts'iaaⁿ t'maⁿ'ñeeⁿ.
44025022	Quia jo' matso Agripa nnom Festo: —Mati ja ñe'candiiya na nntseineiiⁿ. Matso Festo nnoom: —'Iocheⁿ nndi' nntseineiiⁿ.
44025023	Teincoo, quia ljo' Agripa ñequio Berenice tcwee'na liaa na jeeⁿ ndya' ya. Ty'ena na m'aaⁿ Festo. Ty'equie'na naquii' w'aa ñequio nn'aⁿ na cwiluiitquiendye nda̱a̱ sondaro ndo' ñequio nn'aⁿ na cwiluiitquiendye quii' tsjoom. Quia jo' sa̱'ntjom Festo na c'ooc'omna Pablo.
44025024	Ndo' matso Festo: —'U ta Agripa ñequio 'o na m'aⁿ'yo' ñjaaⁿ, macwinty'ia'yo' tsaⁿs'am'aaⁿ'. Cha'tso nn'aⁿ judíos na m'aⁿ Jerusalén ndo' mati nn'aⁿ na m'aⁿ ñjaaⁿ Cesarea cwiqueⁿna ñ'oom nacjoom'm. Jndeii' ndyueena cwiluena na tseixmaaⁿ na cueeⁿ'eⁿ.
44025025	Sa̱a̱ ja jnda̱ ljeiya na tjaa ljo' mach'eeⁿ na tseixmaaⁿ na cueeⁿ'eⁿ. Ndo' jnda̱ tcaaⁿ na nquii Augusto, tsaⁿmaⁿts'iaaⁿ t'maⁿ tsjoom Roma, nncu'xeⁿ tsaⁿ'ñeeⁿ jom. Jo' chii jnda̱ seitiuuya na nntseicwano̱ⁿya jom na m'aaⁿ tsaⁿ'ñeeⁿ.
44025026	Sa̱a̱ tjaa'naⁿ jnaaⁿ'aⁿ na majndaa' na nntseiljeiya na m'aaⁿ ta tsaⁿmaⁿts'iaaⁿ t'maⁿ'ñeeⁿ. Jo' na jnda̱ jndyo̱ñ'o̱ⁿya jom jo nda̱a̱'yo', ndo' majndeiiticheⁿ jo njom' 'u ta Agripa. L'ue ts'o̱o̱ⁿya na nncwaxe' nnoom. Aa nchii nleijndaa' jnaaⁿ'aⁿ na nntseiljeiya.
44025027	Ee ja matsjo̱o̱ cwe' ts'iaaⁿ'ndyo na nntseicwano̱ⁿya cwii pra̱so ndo' ticatsjo̱o̱ya chiuu waa jnaaⁿ'aⁿ.
44026001	Quia jo' matso Agripa nnom Pablo: —Wanaaⁿ na catseineiⁿ' cantyja 'naⁿ'. Seintyja Pablo ts'o̱o̱ⁿ. To̱o̱ⁿ'o̱ⁿ na tyotseineiiⁿ cantyja 'naaⁿ'aⁿ.
44026002	Matsoom: —Mañequiaana' na neiⁿya, 'u rey Agripa, na nndi' ñ'oom 'ndyo̱ nnco̱ xuee je'. Nntsjo̱o̱ya cantyja na ntyjiiya na meiⁿchjoo tiyuu' ñ'oom na cwiqueⁿ nn'aⁿ judíos nacjoya.
44026003	Ee 'u mantyji'ya' cha'tso costumbre na cwil'aa jâ nn'aⁿ judíos ñequio cha'tso ñ'oom na tileicatjoom' m'maaⁿyâ. Jo' chii mats'aa ty'oo njom' na c'oom' na t'maⁿ ts'om' na nndi' ñ'oom na nntsjo̱o̱.
44026004	Tsoti Pablo: —Cha'tsondye nc'iaya nn'aⁿ judíos manquiuyana chiuu na ñet'o̱o̱ⁿya quii'ntaaⁿna xjeⁿ na cachjoondyo̱ ndyuaa tsjomya ndo' mati na ñet'o̱o̱ⁿya tsjoom Jerusalén.
44026005	Toom cwe' nla'tiuuna na nntjei'yuu'ndyena na mats'aⁿ fariseo ja ee jnda̱ jaach'ee xuee manquiuna na ljo'. Manquiuna na mats'aa cha'na cwil'a nn'aⁿ fariseo'ñeeⁿ na cwila'canda̱tina chiuu na t'maⁿ ljeii na tqueⁿ Moisés.
44026006	Je' m'aaⁿya ljoo na nntu'xeⁿndyo̱ cwe' ee ntyjiiyaya naquii' ts'o̱o̱ⁿya na nnta'ndo'nnda' nn'aⁿ na jnda̱ tja̱. Ee luaa' ñ'oom na tso Ty'o̱o̱ts'om nda̱a̱ welooyâ na ñet'om teiyo na nnts'aaⁿ. Ja ntyjaa'ya ts'o̱o̱ⁿya na nncue'ntyjo̱ ñ'oom'ñeeⁿ.
44026007	Ndo' cha'tso na canchoo'we ntmaaⁿ' nc'iaayâ nn'aⁿ Israel majo'ti ntyjaa'ya n'omna na nnta'ndo'nnda' nn'aⁿ na jnda̱ tja̱. Jo' na tic'oomeintyjee'na na cwila't'maaⁿ'ndyena Ty'o̱o̱ts'om ñequio na xcwee' n'omna. Ndo' ja, nc'e na maluaa' ntyjaa'ya ts'o̱o̱ⁿya, 'u ta Agripa, jo' na jnda̱ tqueⁿ nt'om nc'iaya nn'aⁿ judíos ñ'oom nacjoya.
44026008	Ticatsona' na cwila'tiuu'yo' na tiyuu' na matseilcwinnda' Ty'o̱o̱ts'om nn'aⁿ xeⁿ jnda̱ tja̱.
44026009	Tsoti Pablo: —Nnco̱ tyotseitiuuya na maxjeⁿ jndei'na' na nlco̱o̱'wi'a nn'aⁿ na cwila'yu' ñ'eⁿ Jesús tsaⁿ na jnaⁿ Nazaret.
44026010	Ndo' mayuu' na tco̱o̱'wi'a nn'aⁿ naquii' tsjoom Jerusalén. Jndye nn'aⁿ na la'xmaⁿ cwentaa' Ty'o̱o̱ts'om tio̱o̱ⁿya w'aancjo ñ'oom ndyuee ntyee na cwiluiitquiendye. Ndo' mati seijomndyo̱ na tja̱ naⁿ'ñeeⁿ.
44026011	Jndye ndii' tyoco̱'wi'a nn'aⁿ cha'tso lan'om 'naaⁿ nn'aⁿ judíos. Tyol'uee'ndyo̱ chiuu nnts'aa cha catjeii'ndye nn'aⁿ cantyja na cwila'yu'. Mayuu'cheⁿ na seijmeiⁿ'na' ja hasta mati nt'omcheⁿ njoom na tquia tjo̱ na tyoco̱'wi'a nn'aⁿ na cwila'yu'.
44026012	Tsoti Pablo: —Majo' ts'iaaⁿ na tjo̱ tsjoom Damasco ñequio ljeii na tquia ntyee na cwiluiitquiendye na mañequiaana' na jndo̱ya ee ty'ioomna ts'iaaⁿ'ñeeⁿ ja.
44026013	'U ta, wa'njo̱o̱ⁿya nato, ndo' cha'na quiajmeiⁿ' nty'iaya chom na jnaⁿna' cañoom'luee na xueetina' nchiiti ñe'quioom'. Seixueena' ndiocheⁿ yuu m'aaⁿya ñequio nn'aⁿ na ñ'eeⁿ ñ'eⁿndyo̱.
44026014	Cha'tsondyô̱ tquiaandyô̱ nomtyuaa, ndo' jndiiya na seineiⁿ ts'aⁿ no̱o̱ⁿ ñequio ñ'oom hebreo. Matso: “Aa ndi' Saulo, ¿chiuu na maco'wi' ja? 'U maco'wi'ndyu' cheⁿnncu' cha'na matjom quioo'jndyo na mameiⁿ' ntsio' nnom ts'oom ta̱ na ñ'eⁿ matseityuaa' ts'aⁿ juuyo'.”
44026015	Quia jo' tsjo̱o̱: “¿'Ñeeⁿ 'u Ta?” Ndo' matsoom no̱o̱ⁿ: “Ja Jesús tsaⁿ na maco'wi'.
44026016	Sa̱a̱ quicantja', cwintyje', ee ja jnda̱ teitquioo'ndyo̱ njom' na nnt'io̱ⁿ ts'iaaⁿ 'u na nndi'ntjom' no̱o̱ⁿ. Nncwji'yuu'ndyu' ljo' na jnda̱ nty'ia' je' ndo' mati na quia nnty'ia'ti' ja.
44026017	Nncwaño̱o̱ⁿ'a 'u ljo' na ñe'cal'a nn'aⁿ judíos ñequio nn'aⁿ na nchii judíos. Ee majño̱o̱ⁿya 'u na m'aⁿ nn'aⁿ na nchii judíos.
44026018	'U nntei'jndei' naⁿ'ñeeⁿ na nla'no̱ⁿ'na cha tacal'ana yuu na tia ee jo' matseijomna' cha'cwijom mac'eⁿ ts'aⁿ yuu na jo̱o̱ⁿñe. Sa̱a̱ nl'ana yuu na l'ue ts'om Ty'o̱o̱ts'om ee jo' matseijomna' cha'na mac'eⁿ ts'aⁿ yuu na xueeñe. Ndo' nnc'oomeintyjee'na na m'aⁿna nacje 'naaⁿ' Satanás, nnc'omna nacje 'naaⁿ' Ty'o̱o̱ts'om. Cantyja na nla'yu'na ñ'eⁿndyo̱ jo' na nntseit'maⁿ ts'o̱o̱ⁿya jnaaⁿna ndo' maxjeⁿ matjom nndaana cha'xjeⁿ cwicandaa nt'omcheⁿ nn'aⁿ na jnda̱ lju' naquii' n'om.”
44026019	Tsoti Pablo: —Jo' chii seicanda̱ya, 'u rey Agripa, ñ'oom na tso Jesús quia na teitquioo'ñê no̱o̱ⁿ.
44026020	Najndyee seina̱a̱ⁿya nda̱a̱ nn'aⁿ tsjoom Damasco. Tsjo̱o̱ na calcwe' n'omna jnaaⁿna, c'oontyjo̱na naxeⁿ' Ty'o̱o̱ts'om. Mati tsjo̱o̱ na cal'ana yuu na maty'iomyana' cha ca'mo̱ⁿna' na mayuu' na jnda̱ lcwe' n'omna. Jnda̱ jo' majo'ti seina̱ⁿya nda̱a̱ nn'aⁿ Jerusalén ñequio cha'waa ts'o̱ndaa Judea. Mati seina̱ⁿya nda̱a̱ nn'aⁿ na nchii judíos.
44026021	Cwe' jnaaⁿ' na tyotseina̱ⁿya ñ'oommeiⁿ' jo' na t'ue nn'aⁿ judíos ja naquii' wats'om t'maⁿ na nla'cuee'na ja.
44026022	Sa̱a̱ mateijndeii Ty'o̱o̱ts'om ja. Jo' chii hasta je' ndicwaⁿ mañequiaya ñ'oom nda̱a̱ cha'tso nn'aⁿ meiiⁿ nn'aⁿ na t'maⁿ cwiluiindye ndo' meiiⁿ nn'aⁿ na tjaa ljo' coluiindye. Ñ'oom na matseina̱ⁿya meiⁿchjoo tjaa na matseicwaljo̱o̱'a ntyjati cha'xjeⁿ ñ'oom na tyoñequiaa Moisés ñequio profetas na jluena chiuu waa na quia nluii.
44026023	Naⁿ'ñeeⁿ tyoluena na maxjeⁿ wi' nntjom Cristo, nquii na nncwji'n'maaⁿñe nn'aⁿ. Nncueeⁿ'eⁿ ndo' nncwando'xcoom. Jom ts'oo najndyee na nncwando'xco na cha'tso nn'aⁿ na jnda̱ tja̱. Cantyja na nncwando'xcoom m'mo̱ⁿna' nda̱a̱ jâ nn'aⁿ judíos ndo' nda̱a̱ nt'omcheⁿ nn'aⁿ na nchii judíos na nquii Cristo, tsaⁿ na nncwji'n'maaⁿñe nn'aⁿ, jnda̱ jndyo.
44026024	Xcwe na matseineiⁿ Pablo ñ'oommeiiⁿ ndo' majndeiito t'o̱ Festo. Jndeii seineiiⁿ matsoom: —Xqueⁿ' 'u Pablo, matseintjeiⁿna', cwe' na jeeⁿ jndye sei'naⁿ', jo' na luaa' matjom'.
44026025	Sa̱a̱ tso Pablo: —'U ta, ja tjaa'naⁿ na matsei'ndaa'na' xqua̱a̱ⁿ. Matseitiuuyaya naquii' xqua̱a̱ⁿ ndo' matseina̱ⁿya ñ'oom na mayuu'.
44026026	Luaa m'aaⁿ Agripa, ts'aⁿ na matsa̱'ntjom. Jom tcuu ntyjeeⁿ ñ'oommeiⁿ'. Jo' chii ja ñequio na t'maⁿ ts'o̱o̱ⁿ matseina̱ⁿya jo nnoom ee ntyjiiya na jom cha'tso ñ'oommeiⁿ' mantyjeeⁿ cantyja na jnda̱ tuii, ee nchii na tuii jo' na cwe' wanty'iuu'.
44026027	'U ta Agripa, ¿aa matsei'yu' ñ'oom na tyola'ljeii profetas? Ja ntyjii na matsei'yu' ñ'oom na tyolue naⁿ'ñeeⁿ.
44026028	Matso Agripa nnoom: —'U cwaaⁿti matsei'tiuu' na cwe' chjoowi' ñ'oom na jnda̱ tsu' luaa', manntseiyu'ya ja ñequio Cristo.
44026029	Matso Pablo nnom: —Meiiⁿ na jndye oo meiiⁿ na tijndye ñ'oom na jnda̱ jndi' tsjo̱o̱ ñequio cha'tsondye nn'aⁿ na cwindye na matseina̱ⁿya, toom cwe' na nnts'aa Ty'o̱o̱ts'om na nc'om'yo' cha'na m'aaⁿ ja cwe' na nchii na chu'tyeⁿndyo' cha'na chu'tyeⁿndyo̱ ja, sa̱a̱ na nlayu'yo' cha'xjeⁿ na matseiyu'a.
44026030	Jnda̱ seineiⁿ Pablo ñ'oommeiⁿ' teintyjee' rey'ñeeⁿ ñequio gobiernom, ñ'eⁿ Berenice, ñequio cha'tso nn'aⁿ na meindyuaandye ñ'eⁿndyena.
44026031	Jlui'na ch'eⁿ. Tyola'neiⁿ ntyjeena nda̱a̱na. Jluena: —Tjaa ljo' s'aa tsaⁿm'aaⁿ' na tseixmaaⁿ na nncueeⁿ'eⁿ oo na nljoo'ñê w'aancjo.
44026032	Tso Agripa nnom Festo: —Nnda̱a̱ na nndyaañe tsaⁿm'aaⁿ' xeⁿ nchii na tcaaⁿ na nncu'xeⁿ nquii tsaⁿmaⁿts'iaaⁿ t'maⁿ tsjoom Roma jom.
44027001	Jla'tiuuna na njñoomna Pablo ndyuaa Italia. Jo' chii tioona cwenta jom ñequio nt'omcheⁿ pra̱so l'o̱ capeitaⁿ na jndyu Julio, ts'aⁿ na matsa̱'ntjom cwii tmaaⁿ' sondaro na jndyuna' Augusto. Ndo' ja Lucas, tjo̱ñ'a̱ⁿ ñ'eⁿ Pablo.
44027002	Saacuo̱o̱yâ w'aandaa. Ndo' tjañ'eⁿ Aristarco ñ'eⁿndyô̱. Jom ts'aⁿ tsjoom Tesalónica ndyuaa Macedonia. Ndo' w'aandaa'ñeeⁿ jnaⁿna' tsjoom Adramitio na wjaana' njoom na m'aⁿ 'ndyoo ndaaluee ndyuaa Asia. Jnda̱ tuo̱o̱yâ, mana saayâ.
44027003	Cwiicheⁿ xuee squia̱a̱yâ tsjoom Sidón. Ndo' Pablo, s'aa Julio na wi' ts'om jom. Tquiaa tsaⁿ'ñeeⁿ ñ'oom' na nncjaacando'yaaⁿ nn'aⁿ na ya ñ'oom jom ñ'eⁿndye ndo' na nntei'x'eeyana jom.
44027004	Jnda̱ chii saacuo̱o̱nndaa'â w'aandaa. Jnaaⁿyâ tsjoom Sidón. Saanquiandyô̱ nandyee' ndyuaaxeⁿncwe Chipre ee jo' jo' tijndeiiti maqui'caljoo jndye sta w'aandaa cantyja na tsaayâ.
44027005	Saawi'no̱o̱ⁿyâ ñ'eⁿ w'aandaa nacjee' ndyuaa Cilicia ñequio ndyuaa Panfilia. Squia̱a̱yâ tsjoom Mira ndyuaa Licia.
44027006	Jo' jo' ljeii capeitaⁿ w'aandaa na jnaⁿna' tsjoom Alejandría na wjaana' ndyuaa Italia. Tsoom na jo' cuo̱o̱yâ. Jo' chii tuo̱o̱yâ juuna'.
44027007	Jndye xuee nioom tyotsaayâ. Nc'uaa' chii saacatsquia̱a̱yâ ndyeyu yuu na waa tsjoom Gnido. Ndo' na taleicanda̱a̱ nntsaandyeyuuyâ na ndicwaⁿ maqui'caljoo jndye sta w'aandaa, jo' chii saanquiandyô̱ tei'no̱o̱ⁿyâ ndyuaa Salmón, saawi'no̱o̱ⁿyâ nacjee' ndyuaaxeⁿncwe Creta.
44027008	Jeeⁿ ndyaa' nc'uaa' saawi'no̱o̱ⁿyâ nacañoom'wi' tyuaa'ñeeⁿ. Chii squia̱a̱yâ cwii joo na nndyoo' tsjoom Lasea na jndyuna' Buenos Puertos yuu na tjaquiee'ndii'ñe ndaaluee.
44027009	Jndye xuee t'o̱o̱ⁿyâ nato ñ'eⁿ w'aandaa nc'e na tis'a m'aaⁿ jndye. Ndo' je' jnda̱ tue'ntyjo̱ ncuee na teincuu' na cwii nncjaati w'aandaa ee jnda̱ macwitsaaquia̱a̱'â ncueesua'. Jo' chii Pablo seijno̱o̱ⁿ'o̱ⁿ n'om nn'aⁿ.
44027010	Matsoom: —Luaa matsei'no̱ⁿ'a 'o re, xeⁿ nntsaatya̱a̱ya nntjo̱o̱ⁿya nata̱', ndo' t'maⁿ nntsuundyo̱. Nchii macanda̱ canchuu ñequio w'aandaa, sa̱a̱ mati ncjo̱o̱ya nncwja̱a̱ya.
44027011	Sa̱a̱ capeitaⁿ seiyoom'm ñ'oom na tso ts'aⁿ na maleiñ'oom w'aandaa ñequio ts'aⁿ na 'naaⁿ' juuna'. Ñ'oom na tso Pablo tîcatseiñ'oom'ñê.
44027012	W'aandaa'ñeeⁿ meintyjee'na' yuu na maxjeⁿ cwi'oomeintyjee' l'aandaa. Sa̱a̱ ticuee'cheⁿ na ya na jo' jo' nncwintyjee'na' naquii' ncueesua'. Ndo' majndyendyetina cwiluena na tsaatsaatya̱a̱yâ. Jluena aa nchii nnts'aana' na nntsquia̱caño̱o̱ⁿyâ yuu na cwi'oomeintyjee' l'aandaa tsjoom Fenice majuu ndyuaaxeⁿncwe Creta. Ee jo' jo' ya nljoo'ndyô̱ ncueesua' ee tijndeii mawinom jndye.
44027013	Jndyo jndye tijndeii tijndeii. Tjantquiena' w'aandaa jo ntyja na cwitsaayâ. Jo' chii jla'tiuuna na ya na nntsaayâ. Quia jo' xjo na majaacue quii' ndaaluee cha nncwintyjee'cheⁿ w'aandaa, jla'wena juuna'. Chii saayâ saawi'no̱o̱ⁿyâ cañoom'wi' tyuaaxeⁿncwe Creta.
44027014	Tyoowijndye na saayâ ndo' tei'caljoo jndye t'maⁿ w'aandaa. Majuu ndyuaaxeⁿncwe Creta jnaⁿna' jondo' cantyja na cwicalui' cancjuu ntquiee'.
44027015	Jndye'ñeeⁿ tjomñe w'aandaa. Tyotseilcwe'na' juuna'. Jo' chii 'ndya̱a̱to̱o̱yâ, cjaañ'oomto jndye juuna' yuu na ñe'cjaañ'oomna'.
44027016	Tei'no̱o̱ⁿyâ cwii ndyuaaxeⁿncwe chjoo na jndyu Clauda. Jo' jo' ticuee'cheⁿ na jeeⁿcheⁿ jndeii m'aaⁿ jndye. Tyolajnda̱a̱yâ ndo' juu xuljoo na tsaacantyjaandyô, nc'uaa' chii jnda̱a̱ tua̱a̱'â juuna' ts'om w'aandaa.
44027017	Jnda̱ tua̱a̱'â xuljoo ts'om w'aandaa jla'tyeⁿna w'aandaa ñequio l'uaa cha tintyuii'na'. Nquiaana xeⁿ nncjaac'o̱o̱' w'aandaa cwii joo na jndyuna' Sirte yuu na jndye tei' ñjom. Jo' chii to'ñoomna liaa ntmeiⁿ na macwjaa'ñena' jndye ee ñe'cala'xjeeⁿ'ndyena na jndeii mantquie jndye w'aandaa. Jnda̱ jo' 'ndyetona tjantquie jndye juuna'.
44027018	Teincoo cwiicheⁿ xuee ndicwaⁿ jndeii maqui'caljoo jndye w'aandaa. Jo' chii to̱'na tyotjeii'na canchuu ts'omna'. Tyotuee'na joona' ts'om ndaaluee cha na nntseixjeeⁿ'ñena' na jaa' w'aandaa.
44027019	Ndo' xuee jnda̱ ndyee cha'tso l'o̱o̱ ts'iaaⁿ cwentaa' w'aandaa ncjo̱o̱yâ tyotjeii'â joona' ñequio lua̱a̱yâ, tyotua̱a̱'â joona' ts'om ndaaluee.
44027020	Jndye xuee taticanty'iaayâ ñe'quioom' meiⁿ cancjuu. Ndo' jeeⁿ ndya' jndeii tyoqui'caljoo jndye t'maⁿ w'aandaa hasta tyolatiuuyâ tjaa chiuu cwii ya, maxjeⁿ nncwja̱a̱yâ.
44027021	Jnda̱ jaach'ee xuee tacocwaa'â. Jo' chii teintyjee' Pablo quii'ntaaⁿ nn'aⁿ. Matsoom: —'O re, yati xeⁿ cwe' jndye'yo' ñ'oom na tsjo̱o̱ xjeⁿ na m'aaⁿya Creta na tinquio̱o̱ya. Quia jo' xocatjo̱o̱ⁿya na nmeiiⁿ', ndo' meiiⁿ canchuu xocatsuuna'.
44027022	Sa̱a̱ je' matsjo̱o̱ c'om't'maaⁿ'ndyo' n'om'yo' ee meiⁿcwiindyo̱ xocwja̱a̱ya macanda̱ nquii w'aandaa nntsuuna'.
44027023	Ee ja matseixmaⁿya cwentaa' Ty'o̱o̱ts'om ndo' mandi'ntjo̱ⁿya nnoom. Tsjom teincoo je' jñoom cwii ángel cwentaaⁿ'aⁿ na m'aaⁿya.
44027024	Matso ángel'ñeeⁿ no̱o̱ⁿ: “Tinc'oom' 'u Pablo na nquia' ee maxjeⁿ nncue' na m'aaⁿ tsaⁿmaⁿts'iaaⁿ t'maⁿ tsjoom Roma. Ndo' cantyja 'naⁿ' 'u cha'tso nn'aⁿ na quio ñ'eⁿ', Ty'o̱o̱ts'om nnts'aa na ticwjena.”
44027025	Jo' chii 'o re c'om't'maaⁿ'ndyo' n'om'yo' ee ja matseiyu'a na nnts'aa Ty'o̱o̱ts'om cha'xjeⁿ na tso ángel no̱o̱ⁿ.
44027026	Sa̱a̱ nncjaaju'yuuna' jaa cwii ndyuaaxeⁿncwe.
44027027	Teinom cha'na quin'oom xuee na tyotsaayâ chii squia̱a̱yâ ndaaluee Adria. Lomañjaaⁿ maju' jndye w'aandaa na wjaana'. Cha'na xcwe tsjom ndo' jla'no̱ⁿ' nn'aⁿ na cwileiñ'om w'aandaa na manndyoo' nntsquia̱a̱yâ yuu m'aaⁿ tyuaa.
44027028	Tuee'na 'naⁿ na nnty'iaana cwanti njoom naquii' ndaatioo ndo' jliuna njoom cha'na ntquiuu nc'aa. Ty'ety'etina chii jliuna njoom cha'na quin'oom nc'aa.
44027029	Nquiaana na nnqui'ljoo w'aandaa ljo̱'. Jo' chii tuee'na ñequiee xjo quii' ndaaluee na ñjoomna' jo ts'aaⁿ w'aandaa na nl'ana' na nncjaawintyjee'cheⁿna'. Jnda̱ jo' ñequio na chjoo' n'omna cwii tyomeindo'tina na nleixuee.
44027030	Jnda̱ jo' nn'aⁿ na cwileiñ'om w'aandaa jla'tiuuna na nlei'nomna. Jo' chii ty'ena sta w'aandaa. Cwe' l'ayana na ndoo' cwituee'na ncjo naquii' ndaaluee na nl'ana' na nncjaameintyje'cheⁿ w'aandaa. Sa̱a̱ tiyuu', ee xuljoo cwituee'na quii' ndaaluee na nlei'nomna.
44027031	Sa̱a̱ Pablo matsoom nnom capeitaⁿ ñequio sondaro 'naaⁿ': —Xeⁿ naⁿm'aⁿ' ticaljoo'ndye ts'om w'aandaa quia jo' 'o xocanda̱a̱ nlui'n'maaⁿndyo' ñjaaⁿ.
44027032	Jo' chii tyjee sondaro ts'uaa na chu'tyeⁿ xuljoo. Mana 'ndyena na tjawjaana'.
44027033	Quia na jaawindyoo' nleixuee seineiⁿ Pablo nda̱a̱ nn'aⁿ na cwa'na. Matsoom: —Je' jnda̱ quin'oom xuee na m'aⁿ'yo' na chjoo' n'om'yo', tyoocwa'yo', ndo' tyoonda'yo'.
44027034	Jo' chii mats'aa ty'oo nda̱a̱'yo' na nlcwa'yo' cha nnc'omjndeii' n'om'yo' ee meiⁿcwiindyo' xocwje'yo'. Cha'tsondyo' nlui'n'maaⁿndyo'.
44027035	Jnda̱ tsoom na luaa' to'ñoom tyoo'. Tquiaaⁿ na quianl'uaa' Ty'o̱o̱ts'om jo nda̱a̱ cha'tso naⁿ'ñeeⁿ. Jnda̱ jo' tyjeeⁿ juuna', to̱o̱ⁿ'o̱ⁿ na macwaaⁿ'aⁿ.
44027036	Ndo' na luaa' s'aaⁿ cha'tsondyena ty'omt'maaⁿ'ndyena n'omna. Mati joona to̱'na tcwa'na.
44027037	Na cha'tsondyô̱ na m'aaⁿyâ ts'om w'aandaa, we siaⁿnto waljoo' ndyeen'aaⁿ nchoo' nqui nchoo' yomndyô̱.
44027038	Jnda̱ na tjacjoona na tcwa'na, quia jo' tyotioomna canchuu lqueeⁿ trigo ts'om ndaaluee cha nntseixjeeⁿ'ñena' na jaa' w'aandaa.
44027039	Quia na jnda̱ teixuee, nn'aⁿ na cwilei'ñ'om w'aandaa tîcata'naaⁿ'na ndyuaa'ñeeⁿ. Sa̱a̱ jliuna cwii joo yuu na tjaquiee'ndii' na m'aaⁿ ndaaluee yuu ñequii' ts'otei'. Jla'tiuuna ya xeⁿ nnda̱a̱ nl'ana na nncjaaquiee' w'aandaa jo' jo'.
44027040	Quia jo' ncjo na tuee'na ts'om ndaaluee na nncjaawintyjee'cheⁿ w'aandaa, tyjena l'uaa na ñjoomna'. 'Ndyena ncjo'ñeeⁿ ts'om ndaaluee. Ndo' jla'canaⁿ'na n'oom pala' na jla'tyeⁿna ee joona' cwileil'uee'ndyena na wjaantquiena' w'aandaa. Ndo' jla'ntyjana liaa jo sta w'aandaa na macwjaa'ñena' jndye cha wjaantquiena' w'aandaa. Jnda̱ chii to̱' w'aandaa na wjaana' jo yuu tjaquiee'ndii' na m'aaⁿ ndaaluee.
44027041	Sa̱a̱ squia̱a̱yâ cwii joo yuu cwitjom we tseii' ndaa. Mana tjac'o̱o̱' sta w'aandaa naquii' tei' yuu na cañjeiiⁿ m'aaⁿ ndaa. Mana taticanda̱a̱ nntjeii'ndyena juuna'. Ndo' ts'aaⁿna' jnaⁿna' na tjatyuii' s'aa nmo̱ⁿ t'maⁿ.
44027042	Quia jo' jla'tiuu sondaro na nla'cwjeena pra̱so cha tinc'oota'ljoo' naⁿ'ñeeⁿ na mana nlei'nomna.
44027043	Sa̱a̱ capeitaⁿ ñe'cwañom'm Pablo. Jo' chii tinquiaaⁿ na nla'cwjee sondaro pra̱so. Ndo' pra̱so na 'naaⁿ na nnta'ljoo' sa̱'ntjoom na joona najndyee catuee'ndyena ts'om ndaaluee, c'oota'ljoo'na cha nlquiena tyuaatcwii.
44027044	Ndo' nt'omcheⁿ c'oontyjondye cjoo' lcaa' oo cjoo' lcaa'ntaⁿ' na tyuii' w'aandaa. Jo' na cha'tsondyô̱ ya squia̱a̱yâ tyuaatcwii.
44028001	Jnda̱ na jlui'n'maaⁿndyô̱ nawi'ñeeⁿ chii jliuuyâ na Malta jndyu ndyuaaxeⁿncwe yuu squia̱a̱yâ.
44028002	Nn'aⁿ ndyuaa'ñeeⁿ l'ana na ya nn'aⁿndyena ñ'eⁿndyô̱. Jla'canaaⁿndyena chom. Jluena na calawiindyô̱, ee jeeⁿ teiⁿ ndo' jnda̱ macwiwa'.
44028003	Pablo seixcweeⁿ cwii sa̱a̱' n'oom teincwe. Ndo' quia na tioom joona' naquii' chom jlui'nom cwii catsuu na maleinomyo' chom. Mana t'uiiyo' ts'o̱o̱ⁿ tyeⁿ.
44028004	Ndo' nn'aⁿ ndyuaa'ñeeⁿ quia na nty'iaana na tiñe'ca'ndiiyo' ts'o̱o̱ⁿ tyola'neiⁿ cheⁿnquieena nda̱a̱ nc'iaana. Jluena: —Tsaⁿm'aaⁿ' ¿aa nchii maxjeⁿ ts'aⁿ na ñeseicwjee nn'aⁿ jom? Ee meiiⁿ na jlui'n'maaⁿñê ts'om ndaaluee sa̱a̱ je' maxjeⁿ nntioom cantyja na tis'a ñes'aaⁿ nncueeⁿ'eⁿ.
44028005	Sa̱a̱ Pablo seitei'ncweeⁿ'eⁿ ts'o̱o̱ⁿ. Mana tiooñeyo' naquii' chom. Tjaa na teinioom'm.
44028006	Naⁿ'ñeeⁿ tyomeindoo'na, jla'tiuuna na nncwjaa'ñena' tcoo' Pablo oo na mats'ia jo' cwe' nnquiooñetoom mana nncueeⁿ'eⁿ. Sa̱a̱ jnda̱ tjawiquiuu' na meindoo'na, cwinty'iaana na tjaa na teinioom'm, jo' chii cwiicheⁿ ljo jla'tiuuna. Jluena na jom cwii ty'o̱o̱ts'om.
44028007	Nndyoo' yuu tyolawindyô̱ waa tyuaa cwentaa' ts'aⁿ na cwiluiitquieeñeti tyuaaxeⁿncwe'ñeeⁿ. Publio jndyu tsaⁿ'ñeeⁿ. Tsoom na caljoo'ndyo̱yaayâ waⁿ'aⁿ. Quia jo' ljoo'ndyô̱ jo' jo' cwii ndyee xuee. Seiñ'oom'ñê jâ tquiaaⁿ na tcwaa'â.
44028008	Ndo' seijomna' na wii' tsotyeeⁿ. Matseicona' juu ndo' mateii' ndaaniom'. Tjantyjaa' Pablo tsaⁿ'ñeeⁿ. Seineiiⁿ nnom Ty'o̱o̱ts'om. Jnda̱ chii tioom l'o̱o̱ⁿ nacjoo' tsaⁿ'ñeeⁿ, sein'maaⁿ juu.
44028009	Jnda̱ tuii na luaa', nt'omcheⁿ nn'aⁿwii ndyuaaxeⁿncwe'ñeeⁿ ty'entyjaa'na Pablo, ndo' n'maaⁿna.
44028010	Jndye naya l'a naⁿ'ñeeⁿ jâ. Ndo' quia na saacuo̱o̱yâ w'aandaa na macwitsaayâ, tquiana cha'tso 'naⁿ na nleil'uee'ndyô̱ yocheⁿ na cwitsaayâ.
44028011	Jnda̱ teinom ndyee chi' na squia̱a̱yâ ndyuaaxeⁿncwe'ñeeⁿ ndo' saacuo̱o̱yâ w'aandaa'ñeeⁿ. Juuna' jnaⁿna' tsjoom Alejandría, sa̱a̱ tjameintyjee'yana' ndyuaaxeⁿncwe'ñeeⁿ cha'waa ncueesua'. Juuna' ñoom 'ndyoonnom Cástor ñequio Pólux.
44028012	Saayâ squia̱a̱yâ tsjoom Siracusa yuu na cwi'oomeintyjee' l'aandaa. Jo' jo' ljoo'ndyo̱yaayâ cwii ndyee xuee.
44028013	Jluii'â jo' jo'. Saasaatya̱a̱yâ saawi'no̱o̱ⁿyâ cañoom'wi' ndyuaa hasta xjeⁿ na squia̱a̱yâ tsjoom Regio. Teincoo cwiicheⁿ xuee jndyo jndye na jnaⁿna' jo ndo' cantyja na macalui' caxjuu ts'oom'naaⁿ. Tjantquie jndye'ñeeⁿ w'aandaa jo cantyja na cwitsaayâ. Ndo' xuee jnda̱ we squia̱a̱yâ tsjoom Puteoli. Jo' jo' jluii'â w'aandaa na macanda̱.
44028014	Tsjoom'ñeeⁿ jliuuyâ nt'om nn'aⁿ na cwila'yu'. Jlue naⁿ'ñeeⁿ na caljoo'ndyô̱ ñ'eⁿndyena cwii ntquiee' xuee. Jo' na ljoo'ndyô̱. Jnda̱ chii saayâ tsjoom Roma.
44028015	Ndo' nn'aⁿ na cwila'yu' tsjoom Roma, quia na jndyena na mañjomndyô̱ nato, quia jo' nt'omndye joona tquiocatjomndyena jâ xjeⁿ tsjoom Foro de Apio ndo' nt'omndye joona tquiocatjomndye jâ cwii joo na jndyu Tres Tabernas. Jnda̱ na nty'iaa' Pablo naⁿ'ñeeⁿ tquiaaⁿ na quianl'uaa' Ty'o̱o̱ts'om ndo' ty'oomt'maaⁿ'ñê ts'oom.
44028016	Quia na jnda̱ squia̱a̱yâ tsjoom Roma, capeitaⁿ tquiaaⁿ cwenta pra̱so l'o̱ ts'aⁿ na cwiluiitquieñe cantyja 'naaⁿ sondaro. Sa̱a̱ Pablo tquiana na wandyo̱' nnc'oom ñequio cwii sondaro na nnts'aa cwenta jom.
44028017	Jnda̱ ndyee xuee na squia̱a̱yâ, tqueeⁿ' Pablo nn'aⁿ na cwiluiitquiendye naquii' lan'om cwentaa nn'aⁿ judíos tsjoom'ñeeⁿ. Quia na jnda̱ tjomndyena seineiiⁿ nda̱a̱na. Matsoom: —'O nn'aⁿya meiⁿchjoo tjaa ljo' s'aaya nacjoo nc'iaaya nn'aⁿ judíos, meiⁿ nacjoo' costumbre 'naaⁿ welooya na ñet'om teiyo. Sa̱a̱ meiiⁿ na ljo' t'uena ja na pra̱so tsjoom Jerusalén. Tioona ja luee nn'aⁿ romanos.
44028018	Ndo' naⁿ'ñeeⁿ taⁿna na catsjo̱o̱ nnco̱ chiuu waa. Jnda̱ jndyena ñ'oom'ñeeⁿ ñe'cala'candyaandyena ja ee jla'no̱ⁿ'na tjaa ljo' s'aa na tseixmaⁿ na c'io̱.
44028019	Sa̱a̱ tical'ue n'om nn'aⁿ judíos na ljo'. Jo' na jndei'na' s'aa ty'oo na nquii tsaⁿmaⁿts'iaaⁿ t'maⁿ tsjoomwaañe nncu'xeeⁿ ja. Sa̱a̱ ja nchii na maqua̱ⁿya ñ'oom nacjoo nn'aⁿ ndyuaa tsjomya na jndyo̱o̱ ñjaaⁿ.
44028020	Tqueeⁿ'ndyo̱ 'o na nnty'iaya 'o ndo' na nntseina̱ⁿya ñ'eⁿndyo'. Ee cantyja 'naaⁿ' na matseiyu'a na jnda̱ jndyo nqueⁿ na ntyjaa' n'o̱o̱ⁿ jaa nn'aⁿ judíos na nncwji'n'maaⁿñe jaa, jo' na chu'tyeⁿndyo̱ ñequio l'uaancjomeiiⁿñe.
44028021	Quia jo' jluena nnoom: —Jâ meiⁿcwii carta tyoocwjee' na m'aaⁿyâ na nnaⁿna' ts'o̱ndaa Judea na matseineiⁿna' cantyja 'naⁿ'. Ndo' mati nc'iaaya nn'aⁿ judíos na cwiquie ñjaaⁿ tjaa'naⁿ ñ'oom cotuee'na nacjo'.
44028022	Sa̱a̱ ñe'candya̱a̱yaayâ chiuu waa na matsei'no̱ⁿ' cantyja 'naaⁿ' ñ'oom xco na cwilayu'yo' ee manquiuuyâ na cha'tso nn'aⁿ cwiluena na tis'a ñ'oom'ñeeⁿ.
44028023	Jo' chii jla'jndaa'ndyena cwaaⁿ cwii xuee na nntjomndyennda'na. Quia na tue'ntyjo̱ xuee'ñeeⁿ jndyendye nn'aⁿ tjomndye yuu mac'eⁿ Pablo. Cwitsjoom to̱o̱ⁿ'o̱ⁿ tyotseineiiⁿ nda̱a̱na hasta xjeⁿ na tmaaⁿcheⁿ. Tyotseineiiⁿ cantyja na matsa̱'ntjom Ty'o̱o̱ts'om. L'ue ts'oom na nla'no̱ⁿ'na cantyja 'naaⁿ' Jesús. Jo' chii tjac'oomna' na seineiiⁿ cantyja 'naaⁿ' ljeii na tqueⁿ Moisés ndo' cantyja 'naaⁿ' ñ'oom na tyola'ljeii profetas.
44028024	Nt'om naⁿ'ñeeⁿ jla'yu'na ñ'oom na seineiiⁿ, ndo' nt'om naⁿ'ñeeⁿ tîcala'yu'na.
44028025	Ticatjoom' jla'tiuuna ñ'oom na jndyena. Jo' chii t'oom'ndyena. Sa̱a̱ tsojndyee Pablo cwii ñ'oom nda̱a̱na. Matsoom: —Mayuu' ñ'oom na seijndo̱' Espíritu Santo ts'om profeta Isaías. Juu ñ'oom'ñeeⁿ seineiiⁿ nda̱a̱ welooya na ñet'om teiyo.
44028026	Matsoom: Cja' na m'aⁿ naⁿm'aⁿ'. Catsu' nda̱a̱na: Luaa matseicandii Ty'o̱o̱ts'om 'o: 'O mayuu' nndye'yo' sa̱a̱ xocala'no̱ⁿ'yo'. Ndo' mayuu' na nnty'ia'nda̱a̱'yo' sa̱a̱ xoqueⁿ'yo' cwenta.
44028027	Ee jnda̱ teiquie' n'om'yo'. Jnda̱ s'aana' ñ'eⁿndyo' cha'cwijom na candaa'yo'. Ndo' jnda̱ s'aana' cha'cwijom na nchjaaⁿ'yo'. Jeeⁿ cachjoo cwila'no̱ⁿ'yo' cantyja 'naaⁿ' Ty'o̱o̱ts'om. Jo' na matseijomna' 'o na ndoo' nchjaaⁿ'yo' ndo' na candaa'yo'. Jo' chii xolcwe' n'om'yo' ndo' na luaa' waa xocatseit'maⁿ ts'o̱o̱ⁿya jnaⁿ'yo'.
44028028	Tsoti Pablo: —Sa̱a̱ cala'no̱ⁿ'yo' cantyja 'naaⁿ' ñ'oom naya 'naaⁿ' Ty'o̱o̱ts'om na macwji'n'maaⁿñê nn'aⁿ. Na je' xuee na cwii wjaana', nncjaa ñ'oomwaa na m'aⁿ nn'aⁿ na nchii judíos. Joona nndyena juuna'.
44028029	Jnda̱ na tso Pablo ñ'oomwaa' mana t'oom'ndye nn'aⁿ judíos. Jndye ñ'oom cwityola'neiⁿ cheⁿnquieena nda̱a̱ nc'iaana.
44028030	Canda̱a̱' we chu ljoo'ñe Pablo cwii w'aa na cwe' tyotioml'uaaⁿ na tyom'aaⁿyaaⁿ. Ndo' neiiⁿ' ts'oom cha'tso nn'aⁿ na tyo'oocajndoo' jom.
44028031	Tyoñequiaaⁿ ñ'oom cantyja 'naaⁿ' na matsa̱'ntjom Ty'o̱o̱ts'om ndo' tyo'mo̱o̱ⁿ cantyja 'naaⁿ' Ta Jesucristo. T'maⁿ waa na tju'naaⁿñena' na tyotseineiiⁿ. Meiⁿcwii tjaa 'ñeeⁿ seitsaaⁿ'ñe jom.
45001001	Ja Pablo cwiluiindyo̱ apóstol cwentaa' Jesucristo. Jom ty'ioom ts'iaaⁿ ja na matseixmaⁿya ts'aⁿ na majñom Ty'o̱o̱ts'om jo nda̱a̱ nn'aⁿ na nñequiaya ñ'oom naya 'naaⁿ'aⁿ cantyja na macwji'n'maaⁿñê joona.
45001002	Matseicwanom Ty'o̱o̱ts'om ñ'oom na macwji'n'maaⁿñê nn'aⁿ. Tandyo xuee t'mo̱o̱ⁿ na ljo' nnts'aaⁿ ñequio ñ'omndyuee profetas. Jla'ljeiina ñ'oom'ñeeⁿ na lju' la'xmaⁿna'.
45001003	Juu ñ'oom naya'ñeeⁿ mat'uiina' cantyja 'naaⁿ' Jnaaⁿ, nquii Ta Jesucristo. Cantyja na ts'aⁿ jom, tuiiñê tsjaaⁿ 'naaⁿ' rey David na jndyowicantyjoo'.
45001004	Jnda̱ chii t'mo̱ⁿ Espíritu Santo na Jnda Ty'o̱o̱ts'om juu ndo' waa najndeii. Teitquioo' naljo' ee jnda̱ na tue' tando'xco quii'ntaaⁿ l'oo.
45001005	Ndo' cantyja 'naaⁿ' jom macandaya naya na matseixmaⁿ Ty'o̱o̱ts'om na majñoom ja ts'iaaⁿ 'naaⁿ'aⁿ jo nda̱a̱ nn'aⁿ cha'waa tsjoomnancue. Ee l'ue ts'oom na meiⁿquiayuucheⁿ caliu nn'aⁿ na t'maⁿ waa na jnda̱ s'aaⁿ, cha cala'yu'ya n'omna ndo' cala'canda̱na jo nnoom.
45001006	Mati mañ'oomna' 'o, ee maqueeⁿ'ñê 'o na cala'xmaⁿ'yo' cantyja 'naaⁿ' Jesucristo.
45001007	Matseicwano̱ⁿ cartawaa na m'aⁿ' cha'tsondyo' 'o na candya' ts'om Ty'o̱o̱ts'om na m'aⁿ'yo' Roma, na maqueeⁿ'ñê na cwiluiindyo' cwentaaⁿ'aⁿ. Nquii Tsotya̱a̱ya Ty'o̱o̱ts'om ñequio Ta Jesucristo quiana na tjaa ñomtiuu c'om'yo' jo nda̱a̱na ñequio naya na laxmaⁿna.
45001008	Najndyee nc'e Jesucristo, mañequiaya na quianl'uaa' Ty'o̱o̱ts'omya cantyja 'naⁿ'yo'. Ee meiⁿyuucheⁿ na mawa̱ya, ya ñ'oom cwila'neiⁿ nn'aⁿ cantyja na cwila'yu'ya ñ'om'yo' ñ'eⁿñê.
45001009	Manoom'm na mayu'a na ticjo̱meintyja̱a̱'a na macaⁿ'a nnoom na cateijneiⁿ 'o. M'aaⁿya na xcwee' ts'o̱o̱ⁿya na mandi'ntjo̱ⁿya nnoom. Ndo' ñequii'cheⁿ matseina̱ⁿya nda̱a̱ nn'aⁿ ñ'oom naya cantyja 'naaⁿ' Jnaaⁿ Jesucristo.
45001010	Ñequii'cheⁿ na macaⁿ'a nnom Ty'o̱o̱ts'om cha xeⁿ na jom l'ue ts'oom nncue'ntyjo̱ na nnda̱a̱ nncjo̱cando̱o̱'a 'o.
45001011	Ee ntyjaa'ya ts'o̱o̱ⁿya na nncua̱'caño̱o̱ⁿya na nnteijndeiya 'o ñequio ñ'oom' Ty'o̱o̱ts'om cha nntsana'jnda̱'yo' cantyja 'naaⁿ'aⁿ.
45001012	Luaa' l'ue ts'o̱o̱ⁿ cha juu na cwilayu'ya n'om'yo' ñ'eⁿñê ñequio juu na matseiyu'ya ts'o̱o̱ⁿya tjoom' nnteijndeiina' 'o ndo' nnteijndeiina' ja.
45001013	'O nn'aⁿya na cwila'yu'yo' ñ'eⁿ Ty'o̱o̱ts'om, l'ue ts'o̱o̱ⁿ na caliu'yo' na jndye ndii' tyotseijndaa'ndyo̱ na nncua̱'caño̱o̱ⁿya 'o, sa̱a̱ ñeseicu'na' ja. Luaa' waa na ñetqueⁿ ts'o̱o̱ⁿ, cha cantyja 'naaⁿ' ts'iaaⁿ na nnts'aaya majndyeti nn'aⁿ nntioondye l'o̱o̱ⁿ, ndo' mati 'o nntsaala'no̱ⁿ'ti'yo' cantyja 'naaⁿ'aⁿ cha'xjeⁿ quiluii quii'ntaaⁿ nt'omcheⁿ nn'aⁿ na nchii judíos.
45001014	Ee matseijomna' ja cha'cwijom cwii ts'aⁿ na t'maⁿ chujnaⁿ, tseixmaⁿya na ljo' nda̱a̱ nn'aⁿ na cwila'neiⁿ ñ'oom griego, ndo' mati nda̱a̱ meiⁿquia nn'aⁿ na tjachuii' ñ'oom na cwila'neiⁿ. Oo nda̱a̱ nn'aⁿ na jndo̱' n'om cantyja 'naaⁿ' ljeii, ndo' mati nda̱a̱ nn'aⁿ na ticata'jnaaⁿ' ljeii.
45001015	Jo' chii jeeⁿ queeⁿ ts'o̱o̱ⁿya na mati nñequiaya ñ'oom na macwji'n'maaⁿñe Ty'o̱o̱ts'om nn'aⁿ nda̱a̱ 'o quia na nncua̱ya na m'aⁿ'yo' Roma.
45001016	Tijnaaⁿ'a cantyja 'naaⁿ' ñ'oom naya 'naaⁿ' Ty'o̱o̱ts'om, ee juuna' cwiluiiñena' najneiⁿ na macwji'n'maaⁿñê meiⁿcwi'ñeeⁿcheⁿ ts'aⁿ na matseiyu' ñ'oom naya'ñeeⁿ. Najndyee mach'eeⁿ na ljo' ñequio nn'aⁿ judíos ndo' mati ñequio meiⁿquia nn'aⁿ.
45001017	Juu ñ'oom naya'ñeeⁿ matseicandiina' chiuu mach'ee Ty'o̱o̱ts'om na maqueeⁿ jaa na tjaa jnaⁿ laxmaaⁿya jo nnoom nc'e na cwila'yu'ya n'o̱o̱ⁿya ñ'eⁿ Jesucristo. Ee waa ñ'oom'm na teiljeii na matsona' na ljo': “Nquii ts'aⁿ na maqueⁿ Ty'o̱o̱ts'om na tjaa jnaⁿ tseixmaⁿ, catseiyu'ya ts'om tsaⁿ'ñeeⁿ ñ'eⁿñê.”
45001018	Ee xjeⁿ cañoom'lueecheⁿ matseicano̱o̱ⁿ Ty'o̱o̱ts'om na matseiw'eeⁿ nacjoo nn'aⁿ na cwil'a cha'tso nnom na cwajndii ñequio natia. Na nmeiiⁿ' cwil'ana, cwila'lcwe'na nt'om nn'aⁿ na ñe'caliu ñ'oom na mayuu' cantyja 'naaⁿ'aⁿ.
45001019	Ee naquii' n'omna maxjeⁿ manquiuyana ñ'oom na mayuu' cantyja 'naaⁿ' Ty'o̱o̱ts'om ee manquiityeeⁿ jnda̱ t'mo̱o̱ⁿ chiuu matseixmaaⁿ nda̱a̱na.
45001020	Ee ljo' na titquioo' na matseixmaⁿ Ty'o̱o̱ts'om nnda̱a̱ nncwajnaaⁿ' ts'aⁿ jo' quia na manty'iaa' cha'tso na s'aaⁿ. Ee xjeⁿ na tuiicheⁿ tsjoomnancue cwiwitquioo'ya na jom cwiluiiñê Ty'o̱o̱ts'om ndo' cha'waa xuee waa na jneiⁿ. Jo' chii nn'aⁿ natia ljo' cwil'a xocanda̱a̱ nluena na tjaa'naⁿ jnaⁿ cachona, meiⁿ xocanda̱a̱ nta'ñoom'ndyena.
45001021	Ee meiiⁿ na cwila'no̱ⁿ'na cantyja 'naaⁿ' Ty'o̱o̱ts'om sa̱a̱ maxjeⁿ tîcala't'maaⁿ'ndyena jom cha'xjeⁿ na macaⁿna'. Meiⁿ na quianl'uaaⁿ'aⁿ tiñe'nquiana. Ndo' joo ñ'oom na tyom'aaⁿ' n'omna cantyja 'naaⁿ' chiuu cwiluiiñê jeeⁿ cwe' ts'iaaⁿ'ndyo joona'. Jo' chii s'aana' ntjeiⁿ naquii' n'omna, ndo' na ljo' cwiljo na jaaⁿñe naquii' n'omna.
45001022	Meiiⁿ na cwiluena na la'xmaⁿna nn'aⁿ na jeeⁿ jndo̱' n'om, sa̱a̱ cwino̱o̱ⁿ na cwe' ntjeiⁿndyetona.
45001023	'Ndyena na cwila't'maaⁿ'ndyena Ty'o̱o̱ts'om na ticantycwii na wando' na m'aaⁿ yuu na jeeⁿ neiⁿncoo'. To̱'yoona na cwila't'maaⁿ'ndyena ndyueenda̱a̱ nn'aⁿ na cwintycwii na ta'ndo', ñequio cantsaa ñequio quioo' na cwi'ooca' ñequio quioo' na tjaa'naⁿ nc'ee'.
45001024	Jo' chii 'ndiito Ty'o̱o̱ts'om na cal'atona meiⁿquia na ntjeiⁿ na ñe'cal'ana na cwajndii na queeⁿ n'om seiina na cantyja 'naaⁿ joona' ñel'ana cwii na jeeⁿ jnaaⁿ' ñequio ntyjeena.
45001025	Tîcala'yu'na ñ'oom na mayuu' cantyja 'naaⁿ' Ty'o̱o̱ts'om. Yacheⁿ jla'yu'na ñ'oom na cwe' cantu. Ee tyola't'maaⁿ'ndyena 'naⁿ na s'aaⁿ nchii nqueⁿ na s'aaⁿ cha'tso nnom. Ndo' matsona' na ñequii'cheⁿ cala't'maaⁿ'ndye nn'aⁿ jom cha'waati xuee. Cal'a cha'tsondye nn'aⁿ naljo'.
45001026	Macwe' nc'e jo' chii 'ndiito Ty'o̱o̱ts'om joona na cal'ana ljo' na mach'eena' nquiuna na ñe'cal'ana. Hasta yolcu tquiandye nda̱a̱ ntyjelcu ndo' nchii ljo' teincoondyena.
45001027	Ndo' mati naⁿnom nchii macanda̱ cwe' ñequio yolcu tyom'aⁿna. Seijmeiⁿ'tina' joona na queeⁿ n'omna nc'iaana. Tyom'aⁿna meiiⁿ ñ'eⁿ ntyjenomna, ndo' nchii ljo' teincoondyena, cwii na jnaaⁿ'ticheⁿ. Ndo' na ljo' l'ana, tyota'wi'ndye cheⁿnquieena, tioomndyena ñequio seiina na ntjeiⁿ ljo' ñel'ana.
45001028	Ndo' nc'e na l'ayana na tsuu' n'omna Ty'o̱o̱ts'om, jo' chii mati 'ndiitoom na cal'atona meiⁿljo'cheⁿ natia na ñe'cal'ana.
45001029	M'aⁿna na cwil'ana cha'tso nnom na ticaty'iomyana'. Cha'na ts'aⁿ na cwe' m'aaⁿya ñ'eⁿ x'iaa', oo ts'aⁿ na ntjeiⁿ ljo' mach'ee ñ'eⁿ x'iaa' oo ts'aⁿ na matseiqueeⁿ ts'om 'naaⁿ' x'iaa', ts'aⁿ na ticatseiñ'oom'ñe yuu na maty'iomyana', ts'aⁿ na ta̱a̱' ts'om x'iaa', ts'aⁿ na matseicwjee nn'aⁿ, ts'aⁿ na matseintja'ñe ñequio x'iaa', ts'aⁿ na manquiu'nn'aⁿ x'iaa', ts'aⁿ na matsei'ndaa' ts'om x'iaa', ts'aⁿ na cwe' matseineiⁿto chiuu waa ñ'oom na mandii cantyja 'naaⁿ' x'iaa',
45001030	ts'aⁿ na matioñ'oom x'iaa', ts'aⁿ na ticuee' ts'om Ty'o̱o̱ts'om, ts'aⁿ na wi'ñe ñequio x'iaa', ts'aⁿ na s'añe scuñe, ts'aⁿ na matseiwendyeñe cheⁿnquii, ts'aⁿ na matseijndaa'ñexco natia, ts'aⁿ na ticatseit'maaⁿ'ñe nn'aⁿ na nda juu,
45001031	ts'aⁿ na tiñequiaañe na nntsei'no̱ⁿ' yuu na ya oo yuu na tia, ts'aⁿ na meiiⁿ na ñ'oom 'ndyoo sa̱a̱ xocatseicanda̱, ts'aⁿ na ticajnda ntyjii ljo' cwitjoom nc'iaa', ts'aⁿ na tixocatseit'maⁿ ts'om x'iaa', ts'aⁿ na tic'oom na wi' ts'om nn'aⁿ,
45001032	joona manquiujndaa'ndyena na jnda̱ seijndaa'ñe Ty'o̱o̱ts'om na nntsuundye nn'aⁿ na nmeiiⁿ' cwil'a, sa̱a̱ meiiⁿ na ljo', wjaana' na 'ool'ana na ljo', ndo' yacheⁿ ya nquiuna quia na cwinty'iaana na majo'ti cwil'a nt'omcheⁿ nn'aⁿ.
45002001	Cantyja 'naaⁿ' ñ'oommeiⁿ', catsei'no̱ⁿ' na tjaa'naⁿ yuu cowañoom'na' 'u, nts'o̱o̱na' 'ñeeⁿ cwiluiindyu', maco'wi'ndyu' cheⁿnncu' quia na jeeⁿ matsu' na nt'omcheⁿ nn'aⁿ jeeⁿ tiann'aⁿndye ndo' majo'to ljo' na cwil'ana mache' 'u.
45002002	Ee manquiuyaaya quia na nt'uiityeⁿ Ty'o̱o̱ts'om nn'aⁿ na cwil'a na nmeiiⁿ', nncu'xeeⁿ joona cantyjati na mayuu' na l'ana.
45002003	'U na matseitiuu' na cats'aaⁿ na cat'uiina' nn'aⁿ na cwil'a na nmeiiⁿ', ¿aa ndya' matseitiuu' na tixocat'uiina' 'u ndo' ljo'waayu mache' cha'xjeⁿ naⁿ'ñeeⁿ?
45002004	Cwa ndya' canda̱a̱' ts'om' na ntso̱' na cajnda ntyjeeⁿ ñ'eⁿndyu'. Jom na jeeⁿ t'maⁿ ts'oom ñ'eⁿndyu', ndo' waljoo'cheⁿ na wi' ts'oom 'u. ¿Aa ticatsei'no̱ⁿ' na luaa' mach'eeⁿ cha cjaañ'oomna' 'u na calcwe' ts'om' jnaⁿ'?
45002005	Sa̱a̱ 'u nchii jo' ñe'catsa', 'u maxjeⁿ quie' ts'om', tiñe'calcwe' ts'om'. Maty'iomna' cantyja 'naⁿ' na matseit'ue'ya' na cat'uiina' 'u. Ee nncue'ntyjo̱ xuee na nncu'xeⁿ Ty'o̱o̱ts'om cha'tso nn'aⁿ cantyja 'naaⁿ' na maty'iomyana'.
45002006	Maquialjo'cheⁿ manquiityeeⁿ nñequiaaⁿ na ticwii cwii ts'aⁿ nncwantjom cantyjati na jnda̱ ñes'aa.
45002007	Nda̱a̱ joo nn'aⁿ na cwijoo' n'om na cwil'a yuu na maty'iomyana' na cantyja 'naaⁿ' jo' cwil'uee na nl'a yuu na matseit'maa'ñena' jom, nñequiaaⁿ na nla'xmaⁿna na ticantycwii na cwita'ndo' añmaaⁿna.
45002008	Sa̱a̱ t'maⁿ waa na nntseiw'eeⁿ nn'aⁿ na ticatuee'ndyecje nnoom, na cwi'oo nacjoo' ñ'oom na mayuu' cantyja 'naaⁿ'aⁿ, na cwil'a cha'tso nnom natia.
45002009	Jeeⁿ t'maⁿ nawi' nntseiquioom nacjoo cha'tsondye nn'aⁿ na cwil'a natia ndo' t'maⁿ nntsei'ndaa'na' nquiuna. Najndyee nntjoom nn'aⁿ judíos na ljo', ndo' majo'ti nntjoom nn'aⁿ na nchii judíos.
45002010	Sa̱a̱ cha'tso nn'aⁿ na cwil'a yuu na ya, tjoom' nntseit'maaⁿ'ñe Ty'o̱o̱ts'om joona, nnts'aaⁿ na nluiit'maⁿndyena ndo' nñequiaaⁿ na meiⁿcwii ñomtiuu tic'omna jo nnoom. Najndyee nnts'aaⁿ na ljo' ñequio nn'aⁿ judíos, ndo' mati nn'aⁿ na nchii judíos.
45002011	Ee Ty'o̱o̱ts'om nchii na nncjaañ'oom'ñê ñ'eⁿ cwii ts'aⁿ, sa̱a̱ cwiicheⁿ tineiiⁿ'eⁿ.
45002012	Cha'tso nn'aⁿ na nchii judíos na la'xmaⁿ jnaⁿ na tyoondye chiuu matsa̱'ntjom ljeii na tqueⁿ Moisés, maxjeⁿ nntsuundyena nc'e na jnda̱ jla'tjo̱o̱ndyena cantyja 'naaⁿ'na' meiiⁿ tyoondyena juuna'. Ndo' cha'tso nn'aⁿ judíos na m'aⁿ nacje 'naaⁿ' ljeii'ñeeⁿ na la'xmaⁿ jnaⁿ, majuuna' nnt'uiityeⁿna' joona.
45002013	Ee cantyja 'naaⁿ' Ty'o̱o̱ts'om, nchii nn'aⁿ na cwe' cwindye chiuu matsa̱'ntjom ljeii'ñeeⁿ maqueeⁿ joona na tjaa jnaⁿ la'xmaⁿna, macanda̱ nn'aⁿ na cwil'a chiuu na matsa̱'ntjomna'.
45002014	Sa̱a̱ nn'aⁿ na nchii judíos na ticuaa ljeii lueena na matsa̱'ntjomna' na tqueⁿ Moisés, sa̱a̱ cwil'ana cha'xjeⁿ na ma'mo̱ⁿna' ndo' na ljo' nquieena laxmaⁿna' cha'cwijom ljeii na maqueⁿna' xjeⁿ joona.
45002015	Ee cantyja na cwil'a naⁿ'ñeeⁿ cwit'mo̱o̱ⁿna na juu ljeii'ñeeⁿ teiljeiina' naquii' n'omna ee juu na m'aaⁿ' n'omna ma'mo̱ⁿna' na ljo'. Juu jo' macwji'yuu'ñena' na manquiuna quia cwil'ana yuu na ya, ndo' yuu na tia.
45002016	Ee maxjeⁿ nleitquioo' na ljo' juu xuee na nncu'xeⁿ Ty'o̱o̱ts'om cha'tso na cwe' wanty'iuu' tyol'ana. Maty'ioom ts'iaaⁿ Jesucristo na cu'xeeⁿ nn'aⁿ cantyja na jla'tjo̱o̱ndyena cha'xjeⁿ ma'mo̱ⁿ ñ'oom naya na mañequiaya nda̱a̱ nn'aⁿ.
45002017	'U je' na cwiluiindyu' ts'aⁿ judío. 'U quit'maⁿ ts'om' ljeii na tqueⁿ Moisés, ndo' macwji's'andyu' cheⁿnncu' na tseixmaⁿ' cwentaa' Ty'o̱o̱ts'om.
45002018	Jndaa'ya ntyji' chiuu l'ue ts'oom. Ndo' ma'mo̱ⁿ ljeii'ñeeⁿ njom' cwaaⁿ na yati nncwjii'ndyu'.
45002019	Jndaa'ya ntyji' na nnda̱a̱ nntsa' na nncja'chuundyu' nn'aⁿ na laxmaⁿ na nchjaaⁿ, ndo' na cwiluiindyu' chom na matseixueeñena' nda̱a̱ nn'aⁿ na m'aⁿ cantyja 'naaⁿ' na jaaⁿñe.
45002020	'U matseitiuu' na jeeⁿ 'naⁿ' na m'mo̱ⁿ' nda̱a̱ nn'aⁿ na tijndo̱' n'om cantyja 'naaⁿ' Ty'o̱o̱ts'om ndo' na cwiluiindyu' cha'cwijom maestro 'naaⁿ nn'aⁿ na tijndye nquiu cantyja 'naaⁿ'aⁿ ee ñequio ljeii na matsa̱'ntjomna' na maleiñ'oom', waa ñ'oom na matsona' chiuu na nluii ndo' tseixmaⁿna' ñ'oom na mayuu'.
45002021	'U na ma'mo̱o̱ⁿ' nda̱a̱ nt'omcheⁿ, ¿chiuu na tiñe'ca'mo̱ⁿ' njom' nncu'? Xeⁿ ma'mo̱o̱ⁿ' na tinch'uee ts'aⁿ, ¿chiuu na mach'uee'?
45002022	Xeⁿ ma'mo̱o̱ⁿ' na tinc'oomya ts'aⁿ ñ'eⁿ cwiicheⁿ ts'aⁿ, quia jo' ¿chiuu na majo' mache'? 'U na jndo' 'naⁿ na cwe' nn'aⁿ l'a, quia jo' ¿chiuu na mach'uee' 'naⁿ na cwiñequia nn'aⁿ nda̱a̱ joona'?
45002023	Matseis'andyu' na maleiñ'oom' ljeii na tquiaa Ty'o̱o̱ts'om nnom Moisés, sa̱a̱ quia matsei'tjo̱o̱ndyu' jo nnom juuna', ¿aa nchii maju'cje' Ty'o̱o̱ts'om?
45002024	Ndo' na luaa', jeeⁿ xcwe ñ'oom' Ty'o̱o̱ts'om na teiljeii na matsona': “Nn'aⁿ na nchii judíos cwiluiindyena cwitio'ñ'oomna Ty'o̱o̱ts'om nc'e natia na cwil'a' 'o nn'aⁿ judíos.”
45002025	'Naaⁿ na cwiluii ntjaaⁿ yo'ndaa naⁿnom nda nn'aⁿ judíos jnda tseixmaⁿna' xeⁿ matseicanda̱' ljeii na tquiaa Ty'o̱o̱ts'om nnom Moisés. Sa̱a̱ xeⁿ matsei'tjo̱o̱ndyu' nnom ljeii'ñeeⁿ maty'iomna' cantyja 'naⁿ' cha'cwijom na tîcaluii 'naaⁿ'ñeeⁿ 'u.
45002026	Ndo' ts'aⁿ na quich'ee cha'xjeⁿ matsa̱'ntjom ljeii'ñeeⁿ meiiⁿ tyooluii 'naaⁿ'ñeeⁿ juu, naljo' mach'ee tsaⁿ'ñeeⁿ matseijndaa'ñena' cantyja 'naaⁿ'aⁿ na cha'cwijom jnda̱ tuii 'naaⁿ'ñeeⁿ juu meiiⁿ tîcaluii.
45002027	Juu ts'aⁿ na tyooluii 'naaⁿ'ñeeⁿ, sa̱a̱ mach'ee chiuu t'maⁿ ljeii na tqueⁿ Moisés, nñequiaa jnaⁿ' 'u ts'aⁿ judío ee meiiⁿ na waa ljeii'ñeeⁿ l'o̱', sa̱a̱ tyootseicanda̱' juuna' ndo' 'u ts'aⁿ na jnda̱ tuii 'naaⁿ tjaaⁿ'.
45002028	Ee nchii cwe' tsjaaⁿ na tuiiñe ts'aⁿ, jo' na cwiluiiñe judío, meiiⁿ nchii cwe' 'naaⁿ na cwil'ana ndana na naⁿnom.
45002029	Cwiwitquioo' na cwiluiiñe ts'aⁿ cwii judío quia na m'aaⁿ na xcwee' ts'om jo nnom Ty'o̱o̱ts'om. Juu 'naaⁿ na cwiluii tjaaⁿ' ts'aⁿ matseicanda̱a̱'ñena' quia nquii Espíritu Santo maqueⁿ xcoom naquii' ts'om ts'aⁿ. Ts'aⁿ na luaa' matseixmaⁿ, mal'ueeⁿ yuu na nncjaawee' ntyjii Ty'o̱o̱ts'om ñ'eⁿñê, tints'aa meiiⁿ nn'aⁿ ticjaawee' nquiuna ñ'eⁿñê.
45003001	Quia jo' ¿aa waa yuu mateijndeiitina' ts'aⁿ nc'e cwiluiiñê ts'aⁿ judío oo aa jndati cwiluiiñê nc'e na tuii 'naaⁿ tjaaⁿ'aⁿ?
45003002	Mayuu' na ljo'. Ndo' jndye nnom niom na cwit'mo̱o̱ⁿna' na ljo'. Najndyee nc'e na tquiaa Ty'o̱o̱ts'om ñ'oom'm nda̱a̱na.
45003003	Sa̱a̱ je' je', xeⁿ na nt'omndye naⁿ'ñeeⁿ tîcala'yu'ya n'omna, ¿aa jo' chii mati jom taxotseicana̱a̱ⁿ ñ'oom 'ñom?
45003004	Majndaa'ya na nchii ljo' ee jom mach'eeⁿ cantyja na maty'iomyana' meiiⁿ na cha'tso nn'aⁿ cwiluiindyena na cantundyena. Ee ñ'oom'm na teilejii matsona': Ñequio ñ'om'ndyo' nleitquioo' na cwiluiindyu' na maty'iomyana'. Meiⁿ xoca'mo̱ⁿna' na matsei'tjo̱o̱ndyu' quia cwilue nn'aⁿ na tixcwe mache'.
45003005	Sa̱a̱ xeⁿ joo na ticaty'iomyana' na cwil'aaya cwit'mo̱o̱ⁿna' na Ty'o̱o̱ts'om cwiluiiñê na maty'iomyana', ¿chiuu nl'uuyo̱o̱ya? ¿Aa nnts'aacheⁿna' na tixcwe ljo' mach'eeⁿ quia na matseijndaa'ñê na nntio̱o̱ⁿya jnaaⁿya? Matseinchu'a ñ'oommeiiⁿ cha'xjeⁿ na cwila'nchu' nn'aⁿ ñ'oom.
45003006	Sa̱a̱ meiⁿchjoo nchii ljo', ee xeⁿ Ty'o̱o̱ts'om tixcwe ljo' mach'eeⁿ quia jo' ¿chiuu nnts'aayom na nncu'xeeⁿ nn'aⁿ tsjoomnancue?
45003007	Sa̱a̱ xeⁿ juu na cantu na matseixmaⁿya matseit'maaⁿ'ñena' Ty'o̱o̱ts'om na cwiluiiñê na mayom'm, quia jo' ¿chiuu na macu'xeⁿna' ja na cwiluiindyo̱ ts'aⁿ jnaⁿ?
45003008	Xeⁿ na luaa' waa quia jo' chiuu tical'aayaaya natia cha cantyja 'naaⁿ' jo' cats'aana' yuu na ya, cha'xjeⁿ cantu na cwila'neiⁿ nt'om nn'aⁿ na cwilue na ljo' cwil'uuyâ. Maxjeⁿ maty'iomyana' na cat'uiityeⁿ Ty'o̱o̱ts'om naⁿ'ñeeⁿ na nmeiiⁿ' cwiluena.
45003009	Quia jo' jaa nn'aⁿ judíos, ¿aa waa cwii nnom na mach'eena' na yati cantyja 'naaⁿya jo nnom Ty'o̱o̱ts'om, nchiiti nn'aⁿ na nchii judíos? Meiⁿchjoo nchii jo', ee jnda̱ macwil'uuya na cha'tso nn'aⁿ m'aⁿna nacje 'naaⁿ' jnaⁿ, meiiⁿ nn'aⁿ judíos, ndo' meiiⁿ nn'aⁿ na nchii judíos.
45003010	Cha'xjeⁿ ñ'oom' Ty'o̱o̱ts'om na teiljeii na matsona': Meiⁿcwii tjaa 'ñeeⁿ juu c'oom na mach'ee na maty'iomyana'.
45003011	Meiⁿcwii tjaa 'ñeeⁿ c'oom na matsei'no̱ⁿ' cantyja 'naaⁿ' Ty'o̱o̱ts'om. Tjaa 'neeⁿ juu na mal'ue jom.
45003012	Cha'tsondyena jnda̱ macwila'jomndyena nato na tis'a. Tjaa yuu nnda̱a̱ na nleil'uee'ñê joona. Meiⁿcwiindye joona tic'oom na mach'ee yuu na ya, meiⁿcwii, meiⁿcwii.
45003013	Cantyja na cwila'neiⁿna ñ'oom cwajndii, matseijomna' joona cha'cwijom cwii tsei'tsuaa na ticata̱' na maju'na' jndye c'ee. Jeeⁿ yo̱o̱' ndyueena ñ'eⁿ cantu. Ñ'oom wi' na cwila'neiⁿna matseijomna' cha'cwijom ndaa ndyuee canduu na wjeena'.
45003014	Ñequii'cheⁿ cwila'neiⁿna ñ'oom ntjeiⁿ nacjoo nc'iaana. Ñ'oom na cwila'ndaa'na' naⁿ'ñeeⁿ.
45003015	Cwii ñ'oom na tit'maⁿ sa̱a̱ nla'cuee'na x'iaana.
45003016	Meiⁿyuucheⁿ na cwiquiena, cwila'ndaa'na n'om nn'aⁿ, ndo' cwe' nc'e jnaaⁿ joona maco'wi'na' naⁿ'ñeeⁿ.
45003017	Ndo' ticaliuna chiuu waa na nnc'oom ts'aⁿ na tjaa tia' ñ'eⁿ nn'aⁿ.
45003018	Meiⁿ cwe' tic'oom' n'omna na nnc'omna na nquiaana Ty'o̱o̱ts'om.
45003019	Jaa manquiuuya na tquiaa Ty'o̱o̱ts'om ljeii na matsa̱'ntjomna' na tqueⁿ Moisés nda̱a̱ jaa nn'aⁿ judíos. S'aaⁿ na ljo' cha catseicheⁿna' meiⁿcwi'ñeeⁿcheⁿ ts'aⁿ na m'aaⁿ nacje 'naaⁿ' ljeii'ñeeⁿ na ñe'catso na tjaa jnaaⁿ'. Ee cantyja 'naaⁿ' juuna' matseijndaa'ñê na cha'tsondye nn'aⁿ la'xmaⁿna jnaⁿ.
45003020	Ee nchii nlqueⁿna' ts'aⁿ na tjaa jnaaⁿ' jo nnom Ty'o̱o̱ts'om nc'e na mach'ee yuu na matsa̱'ntjom ljeii'ñeeⁿ. Ee juuna' ts'iaaⁿ'na' tomti na matseijndaa'ñena' na cwiluiindyo̱ nn'aⁿjnaⁿ jo nnoom.
45003021	Sa̱a̱ je' jnda̱ t'mo̱ⁿ Ty'o̱o̱ts'om chiuu ya yuu na tseixmaⁿ ts'aⁿ na tjaa jnaaⁿ' jo nnoom, taxocwil'ue meiiⁿ na ñe'tseicanda̱ ts'aⁿ ljeii na tquiaaⁿ nnom Moisés ñequio nt'om ñ'oom na tandyo xuee jla'ljeii profetas, cwit'mo̱o̱ⁿna' na ljo'.
45003022	Je' tomti matsa̱' Ty'o̱o̱ts'om nn'aⁿ na meiⁿcwii jnaⁿ tacola'xmaⁿna, quia na cwila'yuya n'omna ñ'eⁿ Jesucristo. Meiⁿ tyooch'eeⁿ na cwe' ñejndaa' nn'aⁿ na matseiñ'oom'ñê.
45003023	Ee cha'tsondyeñ'eⁿ nn'aⁿ tjom la'xmaⁿna jnaⁿ, ndo' meiⁿcwii ticuaa cantyja 'naaⁿna na nlquiena jo nnom Ty'o̱o̱ts'om na nncwji'n'maaⁿñê añmaaⁿna.
45003024	Sa̱a̱ nc'e naya na matseixmaaⁿ na cwe'yu cwicandaaya, jo' chii maqueeⁿ nn'aⁿ na tjaa jnaⁿ laxmaⁿna jo nnoom. Mach'eeⁿ na ljo' nc'e tioml'ua Jesucristo jnaaⁿ cha'tsondye nn'aⁿ.
45003025	Tqueⁿ Ty'o̱o̱ts'om jom na cueeⁿ'eⁿ cwentaa jnaaⁿ jaa cha meiⁿcwi'ñeeⁿcheⁿ ts'aⁿ na matseiyu'ya ts'om ñ'eⁿñê matseicanduu'na' jnaaⁿ' tsaⁿ'ñeeⁿ. Laa'ti' seijndaa'ñe Ty'o̱o̱ts'om cha ca'mo̱ⁿna' na mach'eeⁿ yuu na maty'iomyana'. Ee teiyoticheⁿ cwii tjo̱o̱cheⁿ na nncue'ntyjo̱ xjeⁿ na nncue' Cristo, nc'e na m'aaⁿ nioomcheeⁿ, tîcwjaa'ñê cwenta jnaaⁿ nn'aⁿ.
45003026	Maluaa' ma'mo̱ⁿna' je', na Ty'o̱o̱ts'om xcwe mach'eeⁿ quia na mañequiaaⁿ na caliu nn'aⁿ na matsa̱a̱ⁿ'a̱ⁿ joona na tjaa jnaⁿ la'xmaⁿna jo nnoom, nc'e na cwila'yu'ya n'omna ñequio Jesús.
45003027	¿Yuu waa je' na nnda̱a̱ nntseis'añe cheⁿnquii ts'aⁿ? Tquia jnda̱ tquie'na' jo'. ¿Chiuu na ljo'? ¿Aa ee cwila'canda̱a̱'ndyo̱ ljo' na matsa̱'ntjom ljeii na tqueⁿ Moisés? Meiⁿchjoo nchii jo', tomti ee na cwila'yu'ya cwii n'o̱o̱ⁿya ñequio Jesucristo.
45003028	Quia jo' cwiwitquioo'ndyeyu na maqueⁿ Ty'o̱o̱ts'om ts'aⁿ na tjaa jnaⁿ tseixmaⁿ jo nnoom nc'e na matseiyu'ya ts'om, meiⁿ ticwjaa'ñê cwenta aa matseicanda̱ chiuu t'maⁿ ljeii'ñeeⁿ oo aa tyootseicanda̱ juuna'.
45003029	Ndo' Ty'o̱o̱ts'om je', ¿aa ñequiicheⁿ m'aaⁿñê cantyja 'naaⁿ nn'aⁿ judíos? ¿Aa nchii mati ñequio nn'aⁿ na nchii judíos? Mayuu' na ljo'.
45003030	Ee ñecwii Ty'o̱o̱ts'om m'aaⁿ na juu matsa̱' nn'aⁿ na tjaa jnaⁿ cwii cola'xmaⁿ ee na cwila'yu'ya n'omna ñ'eⁿ Jesucristo. Ticwjaa'ñê cwenta aa jnda̱ tuii 'naaⁿ tjaaⁿ' ts'aⁿ oo aa tyooluii.
45003031	Quia jo', ¿aa nc'e na cwila'yu'ya n'o̱o̱ⁿya ñ'eⁿ Jesucristo jo' chii mach'eena' na tjaa yuu cwil'ue ljeii na tqueⁿ Moisés? Meiⁿchjoo nchii jo', ee mañequio na cwila'yu'ya cwii n'o̱o̱ⁿya ñ'eⁿ Jesucristo cwitjei'yuu'ndyo̱ na l'ue ljeii'ñeeⁿ.
45004001	Ndo' na luaa' waa, ¿cwaaⁿ cwii nnom na jnda̱a̱ tue'ntyjo̱ s'aa weloo welooya Abraham cantyja 'naaⁿ' ñ'oomwaa'?
45004002	Ee xeⁿ mayuu' tqueⁿ Ty'o̱o̱ts'om jom na tjaa jnaⁿ cwicatseixmaaⁿ cwe' ee cwii nnom na s'aaⁿ, nnda̱a̱ nntseis'añe cheⁿnqueⁿ, sa̱a̱ nchii cantyja 'naaⁿ' Ty'o̱o̱ts'om na nluii na ljo'.
45004003	Ee ¿ljo' matso ljeii 'naaⁿ' Ty'o̱o̱ts'om cantyja 'naaⁿ'aⁿ? Matsona': “Tyotseiyu'ya ts'om Abraham ñequio Ty'o̱o̱ts'om, ndo' na s'aaⁿ naljo', Ty'o̱o̱ts'om tqueⁿ jom na tjaa jnaⁿ cwicatseixmaaⁿ.”
45004004	Quia na mach'ee ts'aⁿ ts'iaaⁿ, s'om na nnjoml'uañê, nchii cwe' na macanaaⁿ'aⁿ jo', macoñoom ee jnda̱ tantjoom.
45004005	Sa̱a̱ nchii cantyja ljo' na mach'ee ts'aⁿ, jo' chii maqueⁿ Ty'o̱o̱ts'om juu na cwiluiiñe na tjaa jnaⁿ tseixmaⁿ. Maqueeⁿ nn'aⁿjnaⁿ na tjaa jnaⁿ cwicalaxmaⁿna nc'e na cwilayu'ya n'omna ñ'eⁿ Cristo.
45004006	Nquii David, seineiiⁿ cantyja 'naaⁿ' ñ'oom'ñeeⁿ. Tsoom na t'maⁿ mañequiaana' na neiiⁿ' cwii ts'aⁿjnaⁿ quia maqueⁿ Ty'o̱o̱ts'om jom na tjaa jnaⁿ tseixmaaⁿ, meiⁿ ticwjaa'ñê cwenta cantyja na mach'ee.
45004007	Tsoom: Jeeⁿ neiiⁿ nn'aⁿ na cha'tso jnaaⁿna jnda̱ seit'maⁿ ts'om Ty'o̱o̱ts'om, ndo' jnda̱ seicanoom'm joona'.
45004008	Jeeⁿ neiiⁿ' ts'aⁿ na tajom catso Ty'o̱o̱ts'om na chujnaⁿti nnoom.
45004009	Quia jo' juu na luaa' matsona' nnc'om ts'aⁿ na neiiⁿ'eⁿ ¿aa cwe' tomti ncjo̱o̱ nn'aⁿ judíos cwicandaaya jo' oo aa mati nt'omcheⁿ nn'aⁿ? Ee jnda̱ l'uuya quia na seiyu'ya ts'om Abraham ñ'eⁿ Ty'o̱o̱ts'om, xjeⁿ'ñeeⁿ tqueⁿ jom na tjaa jnaⁿ tseixmaaⁿ.
45004010	¿Ljo' xjeⁿ tqueⁿ Ty'o̱o̱ts'om jom na ljo'? ¿Aa quia jnda̱ na s'aañe cheⁿnqueⁿ 'naaⁿ na seicato̱o̱ⁿ'o̱ⁿ na cwil'aa jaa nn'aⁿ judíos ndaaya na naⁿnom, oo aa xjeⁿ na tyooch'eeⁿ na ljo'? Tuii na ljo' xjeⁿ na tyooch'eeⁿ 'naaⁿ'ñeeⁿ.
45004011	Jnda̱nquia chii sa̱'ntjom Ty'o̱o̱ts'om jom na cats'aañe cheⁿnqueⁿ 'naaⁿ tjaaⁿ'aⁿ. Juu 'naaⁿ'ñeeⁿ ma'mo̱ⁿna' na jnda̱ tqueⁿ Ty'o̱o̱ts'om jom na tjaa jnaⁿ tseixmaaⁿ jo nnom nc'e na matseiyu'ya ts'oom ñ'eⁿñe. Quia ljo'cheⁿ tso Ty'o̱o̱ts'om nnoom na nntseixmaaⁿ tsotye cha'tsondye nn'aⁿ na cwilayu' ñ'eⁿñe meiiⁿ ticaluii 'naaⁿ joona. Ndo' nc'e na cwila'yu'ya n'omna ñ'eⁿñe, jo' na maqueⁿ joona na ticala'xmaⁿna jnaⁿ.
45004012	Mayuu' cwiluiiñe Abraham tsotye nn'aⁿ na jnda̱ tuii 'naaⁿ ntjaaⁿna, sa̱a̱ nchii macanda̱ cwiluiiñê na ljo' nda̱a̱ nn'aⁿ na jnda̱ tuii 'naaⁿ ntjaaⁿ xeⁿ nchii mati nda̱a̱ nn'aⁿ na majo'ti cwila'yu'ya n'omna ñ'eⁿ Ty'o̱o̱ts'om cha'xjeⁿ na s'aaⁿ cwitjo̱o̱cheⁿ na s'aaⁿ 'naaⁿ nqueⁿ.
45004013	Ee nnom Abraham ñequio tsjaaⁿ 'naaⁿ'aⁿ na jndyowicantyjoo' tso Ty'o̱o̱ts'om ñ'oom na nnts'aaⁿ na nndaana tsjoomnancue. Nchii cwe' nc'e na seicanda̱a̱'ñe Abraham ljeii na matsa̱'ntjomna', jo' na tso Ty'o̱o̱ts'om na nnts'aaⁿ na ljo', sa̱a̱ nc'e seiyu'ya ts'om ñ'eⁿñê, jo' na tqueⁿ jom na tjaa jnaⁿ tseixmaaⁿ.
45004014	Ee xeⁿ na mayuu' na joo nn'aⁿ na cwila'canda̱ ljeii na tquiaa Ty'o̱o̱ts'om nnom Moisés nndaana tsjoomnancue, quia jo' cwe' ts'iaaⁿ'ndyo na cwila'yu'ya n'omna, ndo' mati juu ñ'oom na tsoom nnom Abraham na nnts'aaⁿ jnda̱ tyuii'na'.
45004015	Ee ljeii na tquiaa Ty'o̱o̱ts'om nnom Moisés, matseijndaa'ñena' na nnt'ueeⁿ nn'aⁿ. Macanda̱ xeⁿ ticuaa ljeii'ñeeⁿ nda̱a̱na, quia jo' xocatsona' na cwila'tjo̱o̱ndyena nnomna'.
45004016	Jo' chii ñ'oom na tju' Ty'o̱o̱ts'om nacjoom'm na nnts'aaⁿ ñequio Abraham waana' jo nda̱a̱ nn'aⁿ tsjaaⁿ 'naaⁿ'aⁿ na jndyowicantyjoo'. Ñ'oom na tsoom na nnts'aaⁿ na ljo', cwiluiiñena' cwii naya na cwe'yu jnaaⁿ'aⁿ ee na seiyu'ya ts'oom ñ'eⁿñe. Jo' chii ñ'oom'ñeeⁿ nchii macanda̱ cwentaa nn'aⁿ na cwi'oontyjo̱ chiuu matsa̱'ntjom ljeii, xeⁿ nchii mati cwentaa cha'tsondye nn'aⁿ na cwila'yu'ya n'omna cha'xjeⁿ na tyotseiyu' cwii ts'om jom. Luaa' waa na maqueⁿna' Abraham na cwiluiiñê tsotya̱a̱ya na cha'tsondyo̱
45004017	jo nnom Ty'o̱o̱ts'om na ñ'eⁿ seiyoom'm. Mañejuuti na mañequiaa na cwitando'xco l'oo, ndo' mach'ee na cuaa 'naⁿ na tijoom ñetuaa. Luaa' matseicanda̱a̱'ñena' cha'xjeⁿ matso ñ'oom'm na teiljeii na matsona': “Ja maquia̱ⁿya 'u na cwiluiindyu' tsotye cha'tsondye nn'aⁿ.”
45004018	Ndo' meiiⁿ na tjaa'naⁿ cwii nnom na m'mo̱ⁿna' na juu ñ'oom na tso Ty'o̱o̱ts'om nnom Abraham na nnts'aaⁿ nntseicanda̱a̱'ñena', sa̱a̱ tyotseiyoom'm ndo' tyocantyjaa' ts'oom na nluii cha'xjeⁿ na tso nnoom. Ndo' na ljo' tue'ntyjo̱ na cwiluiiñê tsotye jndyendye nn'aⁿ cha'xjeⁿ ñ'oom na tso Ty'o̱o̱ts'om nnoom: “Maluaa' nncue'ntyjo̱ na jndye nncjaawicantyjoo' tsjaaⁿ 'naⁿ'.”
45004019	Meiiⁿ na manndyoo' nnda̱a̱' cwii sianto chuu' Abraham, ndo' ntyjeeⁿ na manndyoo' na nncwjena ñequio scoom'm Sara ndo' jeeⁿ jnda̱ tquiendyena na nnc'oomya ndana, sa̱a̱ maxjeⁿ ticantycwii na tyotseiyu'ya cwii ts'oom ñ'eⁿ Ty'o̱o̱ts'om.
45004020	Tîcats'aana' na we waa nnc'oom' ts'om Abraham meiⁿ na n'ñeeⁿ na ntyjaa' ts'oom ñ'oom na tso Ty'o̱o̱ts'om na nnts'aa. Yacheⁿ tyotseiyu'ya ts'oom ndo' tyocantyjaa' ts'oom juu ndo' tyotseit'maaⁿ'ñê juu,
45004021	ee majndaa'ya ntyjeeⁿ na Ty'o̱o̱ts'om waa najndeii na nntseicanda̱a̱'ñe ñ'oom'ndyoo.
45004022	Ndo' nc'e na tyotseiyu'ya ts'oom, jo' chii tqueⁿ Ty'o̱o̱ts'om jom na cwiluiiñê na tjaa jnaⁿ cwicatseixmaaⁿ.
45004023	Ndo' juu ñ'oom na teiljeii na tqueⁿ Ty'o̱o̱ts'om juu na tjaa jnaⁿ cwicatseixmaⁿ nc'e na tyotseiyu'ya ts'om, nchii macanda̱ waana' cantyja 'naaⁿ' Abraham.
45004024	Mati teiljeiina' cwentaa jaa. Ee na cwila'yu'ya n'o̱o̱ⁿya ñ'eⁿ Ty'o̱o̱ts'om, jo' chii mati jaa maw'ana' na tjaa jnaⁿ cwicola'xmaaⁿya, ee na cwila'yuu'a ñ'eⁿ nqueⁿ na s'aaⁿ na tando'xco Jesús jnda̱ na tue', nquii na cwiluiiñe na matsa̱'ntjom jaa,
45004025	manquiiti tsaⁿ na tquia nn'aⁿ cwenta na cue' cwentaa' jnaaⁿya ndo' na tquiaaⁿ na tando'xco cha nncwji'n'maaⁿñe jaa.
45005001	Jo' chii nc'e na jnda̱ tqueⁿna' na cwiluiindyo̱ nn'aⁿ na tjaa jnaⁿ cwicolaxmaaⁿya nc'e na cwila'yu'ya n'o̱o̱ⁿya ñ'eⁿ Ty'o̱o̱ts'om, jnda̱ ljoya ts'om Ty'o̱o̱ts'om ñ'eⁿndyo̱ nc'e nquii Jesucristo na cwiluiiñe na matsa̱'ntjom jaa.
45005002	Macantyja 'naaⁿ' jom, jo' na macwjaa'ñena' jaa naquii' nayawaañe na matseixmaⁿ Ty'o̱o̱ts'om na cwicalui'n'maaⁿndye nn'aⁿ, na cwila'yu'ya n'om ñ'eⁿñê. Ndo' tyeⁿ m'aaⁿya naquii' ñ'oomwaa' ndo' mañequiaana' na jeeⁿ neiiⁿya, ee ntyjaa'ya n'o̱o̱ⁿya na nla'jomndyo̱ na matseit'maaⁿ'ñena' Ty'o̱o̱ts'om.
45005003	Ndo' nchii macanda̱ jo', mati mañequiaana' na neiiⁿya naquii' nawi' na cwitjo̱o̱ⁿya. Ee nquiuuya na joo nawi'ñeeⁿ 'oon'omna' jaa na c'o̱o̱ⁿya na t'maⁿ n'o̱o̱ⁿ.
45005004	Ndo' juu na m'aaⁿya na t'maⁿ n'o̱o̱ⁿya mach'eena' na cwinaⁿndyo̱ quia cwiwino̱o̱ⁿya nawi', ndo' juu na cwinaⁿndyo̱ mañequiaana' na tyeⁿ cwicantyjaa' n'o̱o̱ⁿya Ty'o̱o̱ts'om.
45005005	Ndo' juu na cwicantyjaa'ya n'o̱o̱ⁿya Ty'o̱o̱ts'om, tacats'aana' nquiuuya na cwe' ts'iaaⁿ'ndyo jo', ee jnda̱ seicatoo' Ty'o̱o̱ts'om naquii' n'o̱o̱ⁿya ñequio juu na candya' ts'oom jaa ee jnda̱ tquiaaⁿ Espíritu Santo naquii' n'o̱o̱ⁿya.
45005006	Juu xjeⁿ na ñet'o̱o̱ⁿya na tjaa chiuuya na nl'aaya na nntjei'n'maaⁿndyo̱ cheⁿncjo̱o̱, majuuto xjeⁿ'ñeeⁿ tquiaañe Cristo na cueeⁿ'eⁿ cwentaa jaa nn'aⁿ na tia nn'aⁿndyo̱.
45005007	Jeeⁿ jndei'na' na nñequiaañe ts'aⁿ na cue' cwentaa' x'iaa' meiiⁿ cwiluiiñe tsaⁿ'ñeeⁿ ts'aⁿ na mach'ee na maty'iomyana'. Sa̱a̱ nnda̱a̱ nnts'aana' na m'aaⁿ cwii ts'aⁿ na nljoya ts'om na cue' cwentaa' cwii ts'aⁿ na mayuu'cheⁿ ya ts'aⁿñe.
45005008	Sa̱a̱ Ty'o̱o̱ts'om ma'mo̱o̱ⁿ na candya' ts'oom jaa, ee xjeⁿ na ndicwaⁿ cwiluiindyo̱ nn'aⁿjnaⁿ jñoom Cristo na cue' cwentaaya.
45005009	Je' je' na jnda̱ tue' Cristo, jnda̱ tqueⁿna' jaa na tjaa jnaⁿ cwicola'xmaaⁿya jo nnom Ty'o̱o̱ts'om, jo' chii cantyja 'naaⁿ' Cristo, majndaa'ya na taxocat'uiina' jaa quia na nncu'xeⁿ Ty'o̱o̱ts'om nn'aⁿ xuee na macanda̱.
45005010	Ee xeⁿ juu xjeⁿ na ñet'o̱o̱ⁿ nndiaa'ndyo̱ ñ'eⁿ Ty'o̱o̱ts'om tqueeⁿ jaa na cwiljoya ts'oom ñ'eⁿndyo̱ nc'e na tue' Jnaaⁿ, majndeiticheⁿ je' na nlui'n'maaⁿndyo̱ nc'e na wanoom'm.
45005011	Ndo' nchii macanda̱ jo', xeⁿ nchii mati mañequiaana' na jeeⁿ neiiⁿya na matseitjoom'na' jaa ñ'eⁿ Ty'o̱o̱ts'om nc'e Taya Jesucristo jo' na cwiljoya ts'om Ty'o̱o̱ts'om ñ'eⁿndyo̱.
45005012	Luaa waa cantyja 'naaⁿ' ñ'oomwaa'. Jnaaⁿ' cwii ts'aⁿ, jo' na jndyoquiee' jnaⁿ tsjoomnancue ndo' jnaaⁿ' jnaⁿ'ñeeⁿ jo' na cwiwje nn'aⁿ ndo' na cwiwje nn'aⁿ, luaa' ty'oomna' cha'tsondye nn'aⁿ ee cha'tsondyena laxmaⁿna jnaⁿ.
45005013	Cwitjo̱o̱cheⁿ na nncuaa ljeii na matsa̱'ntjomna', maxjeⁿ cwila'tjo̱o̱ndye nn'aⁿ jo nnom Ty'o̱o̱ts'om, sa̱a̱ tîcatsoom na waa jnaaⁿ' ts'aⁿ quia na tjaa'naⁿ ljeii na maqueⁿna' xjeⁿ.
45005014	Sa̱a̱ meiiⁿ na ljo', xjeⁿ na t'oomcheⁿ Adán hasta xjeⁿ na t'oom Moisés, maxjeⁿ tyowje nn'aⁿ na tyola'tjo̱o̱ndyena meiiⁿ na nchii tyola'tjo̱o̱ndyena nnom cwii ñ'oom na jnda̱ sa̱'ntjom Ty'o̱o̱ts'om, cha'xjeⁿ s'aa Adán, juu na cwiluiiñe cwii na matseijomna' nquii na quia nndyo.
45005015	Juu na seitjo̱o̱ñe Adán, meiⁿchjoo titseijomna' ñequio juu naya na mañequiaa Ty'o̱o̱ts'om na cwito'ño̱o̱ⁿya. Ee cwe' na seitjo̱o̱ñe cwii ts'aⁿ, jo' na cwiwje nn'aⁿ, sa̱a̱ juu naya na cwe'yu na mañequiaa Ty'o̱o̱ts'om na cwito'no̱o̱ⁿ cantyja 'naaⁿ' ñecwii ts'aⁿ, majuu Jesucristo, juuna' jndati tseixmaⁿna' ndo' mañ'omna' jndyendye nn'aⁿ.
45005016	Juu na seitjo̱o̱ñe Adán, meiⁿchjoo ticatseijomna' ñequio na macwji'n'maaⁿñe Ty'o̱o̱ts'om añmaaⁿya. Ee cantyja 'naaⁿ' jnaaⁿ' ñecwii ts'aⁿ mat'uiityeⁿna' cha'tsondye nn'aⁿ. Sa̱a̱ cantyja 'naaⁿ' juu na macwji'n'maaⁿñe Ty'o̱o̱ts'om nn'aⁿ, cwe'yu matsa̱a̱ⁿ'a̱ⁿ nn'aⁿ na cwiluiindyena na tjaa jnaⁿ la'xmaⁿna jo nnoom meiiⁿ na jndye nnom jnda̱ jla'tjo̱o̱ndyena.
45005017	Ee xeⁿ cantyja na seitjo̱o̱ñe Adán, teijndaa' na maxjeⁿ nncwje cha'tso nn'aⁿ, majndeiiticheⁿ naya na matseixmaⁿ Ty'o̱o̱ts'om na cwe'yu, maqueⁿna' nn'aⁿ na cwilaljo Jesucristo na tjaa jnaⁿ cwila'xmaⁿna jo nnom Ty'o̱o̱ts'om. Cantyja 'naaⁿ' juu jndyendye nn'aⁿ nluiixcondyena.
45005018	Ee cha'xjeⁿ juu na seitjo̱o̱ñe Adán seijndaa'ñena' na mat'uiina' cha'tsondye nn'aⁿ, maluaa' cantyja 'naaⁿ' juu na seicanda̱a̱'ñe Jesucristo, maqueⁿna' jndye nn'aⁿ na cwiluiindyena nn'aⁿ na tjaa jnaⁿ la'xmaⁿ.
45005019	Ñe'ca'mo̱ⁿna' cwe' nc'e na tîtseicanda̱ Adán jo nnom Ty'o̱o̱ts'om jo' na s'aana' na cha'tsondye nn'aⁿ la'xmaⁿna jnaⁿ, maluaa' matseijomna' cantyja 'naaⁿ' Cristo seicana̱a̱ⁿ jo nnom Ty'o̱o̱ts'om, jo' na jndyendye nn'aⁿ maqueⁿ Ty'o̱o̱ts'om na tjaa jnaⁿ cwicola'xmaⁿna jo nnoom.
45005020	Sa̱a̱ quia na teitquioo' ljeii na tqueⁿ Moisés seicanto'tina' jnaaⁿ nn'aⁿ, ndo' jnda̱ na tjawijndyeti jnaaⁿ nn'aⁿ, Ty'o̱o̱ts'om seicwaljoo'tyeeⁿ na ya ts'aⁿñê ñequio nn'aⁿ.
45005021	Ndo' cha'xjeⁿ juu jnaⁿ waa najndeii na tseixmaⁿna' na cwje nn'aⁿ, malaa'ti' juu naya na matseixmaⁿ Ty'o̱o̱ts'om na maqueⁿna' jaa na tjaa jnaⁿ la'xmaaⁿya waaticheⁿ najndeii na matseixmaⁿna' na nñequiaana' na ticantycwii na cwitando̱o̱'a nc'e nquii Jesucristo na cwiluiiñê na matsa̱'ntjoom jaa.
45006001	¿Quia jo' ¿chiuu nl'uuyo̱o̱ cantyja 'naaⁿ' ñ'oommeiⁿ'? ¿Aa tsal'aatya̱a̱ya jnaⁿ cha na nnto'ño̱o̱ⁿtya̱a̱ naya na matseixmaaⁿ?
45006002	Tijoom jndaa. Ee juu ts'aⁿ na jnda̱ tue' xocanda̱a̱ nntsa̱'ntjomti natia jom. Ndo' jaa nn'aⁿ na cwila'yuu'a ñ'eⁿ Cristo cwiluiindyo̱ l'oo jo nnom jnaⁿ. Jo' chii ¿chiuu nluiiyuu na nl'aatya̱a̱ya natia?
45006003	¿Aa ticala'no̱ⁿ'yo' quia na teits'oomndyo̱, tjaa'ñena' jaa cantyja na tue' Cristo Jesús?
45006004	Ee quia na teits'oomndyo̱ tjoom' tjacanty'iuu'ndyo̱ ñequio Cristo jo' na tqueⁿna' na l'oo jaa, cha na nnts'aana' na la'xmaaⁿya nn'aⁿ na cwita'ndo'xco cha'xjeⁿ na tando'xco Cristo cantyja 'naaⁿ' juu na t'maⁿ najndeii na matseixmaⁿ Tsotya̱a̱ya Ty'o̱o̱ts'om.
45006005	Ndo' xeⁿ seitjoom'na jaa ñ'eⁿñê cantyja na tueeⁿ'eⁿ, mati matseitjoom'na' jaa ñ'eⁿñê cantyja na tando'xcoom.
45006006	Manquiuuya juu na ñejla'xmaaⁿya na tyol'aaya jnaⁿ, ty'ioomna' jo' ts'oom'naaⁿ ñ'eⁿ Cristo, cha juu na mach'eena' na cwila'tjo̱o̱ndyo̱ nnom Ty'o̱o̱ts'om, catyuii' najndeii na matseixmaⁿna' na nndyaandyo̱ na cwindya̱'ntjo̱o̱ⁿya nnom jnaⁿ cha'xjeⁿ mandi'ntjomtyeⁿ cwii ts'aⁿ nnom ts'aⁿ na seijnda jom.
45006007	Ee ts'aⁿ na jnda̱ tue' jnda̱ jndyaañê na maqueⁿ jnaⁿ xjeⁿ jom.
45006008	Ndo' nc'e na cwila'jomndyo̱ ñ'eⁿ Cristo na tueeⁿ'eⁿ, mati cwila'yuu'a na nntando̱o̱'a ñ'eⁿñê.
45006009	Ee manquiuuya na Cristo cwii ndii' na jnda̱ tando'xcoom na tueeⁿ'eⁿ, tacuaa cwii xuee na nncue'nnaaⁿ'aⁿ ee juu na mach'ee na cwiwje nn'aⁿ tatjaa'naⁿ ljo' cwiya nnda̱a̱ nnts'aana' ñ'eⁿñê.
45006010	Quia na tue' Cristo, ñejom ndii' tueeⁿ'eⁿ cwentaa jnaaⁿ nn'aⁿ, meiⁿ tacaⁿna' na cue'nnaaⁿ'aⁿ. Ndo' je' na wanoom'm, wanoom'm cwentaa' Ty'o̱o̱ts'om.
45006011	Jo' chii mati 'o, c'oom'ya n'om'yo' na mayuu'cheⁿ na jnda̱ tja̱'yo' cantyja 'naaⁿ' jnaⁿ, ndo' na tando'yo' cantyja 'naaⁿ' Ty'o̱o̱ts'om ee na matseitjoom'na' 'o ñequio Cristo Jesús na cwiluiiñê na matsa̱'ntjoom jaa.
45006012	Jo' chii tañequiandyo' na nnaⁿjndeii jnaⁿ na nntsa̱'ntjomna' seii'yo' na cwiwje, na nlqueⁿna' xjeⁿ 'o na nla'canda̱a̱'ndyo' chiuu l'ue ts'omna'.
45006013	Meiⁿ tintio'yo' seii'yo' l'o̱ jnaⁿ, na nleil'uena' cha'na l'o̱ts'iaaⁿ na ñ'eⁿ nluii yuu na ticaty'iomyana'. Je' je' quiandyo' cheⁿncjo'yo' l'o̱ Ty'o̱o̱ts'om cha'xjeⁿ nn'aⁿ na tando'xco na tja̱, ndo' catio'yo' seii'yo' l'o̱o̱ⁿ na nleil'uena' cha'na l'o̱ts'iaaⁿ na ñ'eⁿ nluii yuu na maty'iomyana'.
45006014	Ee ticatsona' na nlqueⁿ jnaⁿ xjeⁿ 'o, ee nchii m'aⁿ'yo' nacje 'naaⁿ' ljeii na tqueⁿ Moisés, 'o m'aⁿ'yo' nacje 'naaⁿ' naya na matseixmaⁿ Ty'o̱o̱ts'om.
45006015	Quia jo' ¿chiuu nncuaa? ¿Aa nc'e na tic'o̱o̱ⁿya xjeⁿ 'naaⁿ' ljeii'ñeeⁿ, jo' chii nla'tjo̱o̱ndyo̱tya̱a̱ nnom Ty'o̱o̱ts'om? ¿Aa nl'aa na ljo' nc'e na cwicandaaya naya na matseixmaaⁿ? Jeeⁿ tic'oom'na' jo'.
45006016	'O manquiujndaa'ndyo' quia mañequiaañe ts'aⁿ na nndi'ntjomtyeeⁿ nnom cwiicheⁿ na nntseicana̱a̱ⁿ ljo' na matsa̱'ntjom, cwiluiiñe tsaⁿ'ñeeⁿ ts'aⁿ na tyeⁿ mandi'ntjom nnom patrom 'naaⁿ' ndo' jndei'na' na catseicana̱a̱ⁿ ljo' na matsa̱'ntjom tsaⁿ'ñeeⁿ. Jo' chii xeⁿ mandi'ntjom ts'aⁿ nnom jnaⁿ, wjaan'omna' juu na nntsuuñe, oo aa nntseicana̱a̱ⁿ nnom Ty'o̱o̱ts'om, na cantyja 'naaⁿ' jo' nnc'oom cha'xjeⁿ na ma'mo̱ⁿna'.
45006017	Sa̱a̱ jeeⁿ ndya' quianl'uaa' Ty'o̱o̱ts'om, na 'o meiiⁿ na tyeⁿ ñejndye'ntjom'yo' nnom jnaⁿ, sa̱a̱ je' ñequio na xcwee'ya n'om'yo' cwila'ñ'oom'ndyo' ñ'oom na t'mo̱o̱ⁿ nn'aⁿ nda̱a̱'yo' cantyja 'naaⁿ'aⁿ.
45006018	Ndo' je' na jnda̱ seicandyaañê 'o nnom jnaⁿ, jo' chii cwiluiindyo' nn'aⁿ na cwindye'ntjomtyeⁿ cantyja na maty'iomyana'.
45006019	Matseina̱ⁿ ñ'oommeiⁿ' nda̱a̱'yo' cha'xjeⁿ ñ'oom na cwila'neiⁿ nn'aⁿ nc'e 'o ticala'no̱ⁿ'ya'yo' joona'. Quia jo' cha'xjeⁿ na jnda̱ tquia'ñ'eⁿ'yo' seii'yo' na ñejndye'ntjom'tyeⁿ'yo' nnom jnaⁿ ñequio nda̱a̱ cha'tso nnom natia, ndo' na ñel'a'yo' yuu na matso ljeii na matsa̱'ntjomna' na tal'a'yo', maluaa' je' quiandyo'ñ'eⁿ'yo' na nndye'ntjom'yo' cha'xjeⁿ na maty'iomyana' na cantyja 'naaⁿ' jo' xcwe nc'om'yo' jo nnom Ty'o̱o̱ts'om.
45006020	Xjeⁿ na ñejndye'ntjom'tyeⁿ'yo' nnom jnaⁿ, tîc'oom' n'om'yo' na nl'a'yo' yuu na ya.
45006021	Ndo' na luaa' tyol'a'yo', ¿yuu waa na teijndeiina' 'o? Je' cantyja na nmeiiⁿ' ñel'a'yo', yacheⁿ mach'eena' jnaaⁿ'yo', ee joona' 'oochona' 'o na nntsuundyo'.
45006022	Sa̱a̱ je' je' jnda̱ jndyaandyo' na ñejndye'ntjom'tyeⁿ'yo' nnom jnaⁿ, ndo' jnda̱ saaquiee'ndyo' na cwindye'ntjom'tyeⁿ'yo' nnom Ty'o̱o̱ts'om, ndo' cantyja 'naaⁿ' jo' waa naya 'naⁿ'yo' na maqueⁿlju'na' 'o jo nnoom, ndo' na nnto'ñoom'yo' na ticantycwii na nntando'yo'.
45006023	Ee nquii jnaⁿ matioml'uana' jaa na cwiwja̱a̱ya, sa̱a̱ naya na cwicandaaya nnom Ty'o̱o̱ts'om mañequiaana' na ticantycwii na cwita'ndo̱'a nc'e Jesucristo na cwiluiiñê na matsa̱'ntjoom jaa.
45007001	'O nn'aⁿya na cwila'yu'yo' ñ'eⁿ Cristo, manquiu'yo' chiuu waa na matsa̱'ntjom ljeii na tquiaa Ty'o̱o̱ts'om nnom Moisés, na juu ljeii'ñeeⁿ taxoqueⁿtina' xjeⁿ ts'aⁿ na jnda̱ tue'.
45007002	Ee matseijomna' cha'xjeⁿ cwii yuscu na jnda̱ toco, matseityeⁿ ljeii jom ñequio saaⁿ'aⁿ yocheⁿ na wando'. Sa̱a̱ xeⁿ nncue' quia jo' cwindyaañê l'o̱ ljeii 'naaⁿna.
45007003	Jo' chii xeⁿ ndicwaⁿ wando' saaⁿ'aⁿ ndo' nnc'o̱o̱ⁿ 'ndyoo cwiicheⁿ tsaⁿs'a quia jo' matsona' na jom yuscu na cwe' m'aaⁿya ñ'eⁿ tsaⁿs'a'ñeeⁿ. Sa̱a̱ xeⁿ na jnda̱ tue' saaⁿ'aⁿ quia jo' wanaaⁿ na nncoconnaaⁿ'aⁿ ndo' xocatsona' na cwe' m'aaⁿyaaⁿ ñ'eⁿ tsaⁿ'ñeeⁿ.
45007004	Jo' chii 'o nn'aⁿya na cwila'yu'yo', mati 'o cwiluiindyo' l'oo cantyja 'naaⁿ' ljeii na matsa̱'ntjomna' na tqueⁿ Moisés nc'e ts'oom'naaⁿ ty'ioom nn'aⁿ Cristo, cha na nnda̱a̱ nla'xmaⁿ'yo' cwentaa' cwiicheⁿ, manqueⁿ na wando'xcoom jnda̱ na tueeⁿ'eⁿ. Maluaa' waa cha nnda̱a̱ nleil'uee'ñê 'o.
45007005	Ee quia na ñet'o̱o̱ⁿya xjeⁿ 'naaⁿ' na teincoondyo̱ na nn'aⁿ jnaⁿ jaa, ljeii'ñeeⁿ tyotseilcwii'ñena' nda̱a̱ya na cwil'aaya cha'tso nnom natia na queeⁿ ts'om seii'a, jo' na tjachuuna' jaa na nntsuundyo̱.
45007006	Sa̱a̱ je' je' jnda̱ tja̱a̱ya cantyja 'naaⁿ' ljeii na ñetqueⁿna' xjeⁿ jaa, jo' chii je' mam'aⁿcandyaandyo̱ na nndya̱'ntjo̱o̱ⁿya nnom Ty'o̱o̱ts'om nc'e cwitando̱o̱'xco̱o̱ya na m'aaⁿya nacje 'naaⁿ' Espíritu, tachii cantyja 'naaⁿ' ñ'oom tquiee na ñesa̱'ntjom.
45007007	Quia jo' ¿chiuu nl'uuyo̱o̱ya je' cantyja 'naaⁿ ljeii na tqueⁿ Moisés, aa jnaⁿ matseixmaⁿna'? Meiⁿchjoo nchii jo' ee xeⁿ nchii juuna', xocatsei'no̱ⁿ'a na ticatsa̱'ntjomna' na matseiqueeⁿ ts'o̱o̱ⁿ 'naaⁿ' cwiicheⁿ ts'aⁿ hasta quia ljeiya na tso ljeii'ñeeⁿ: “Tintseiqueeⁿ ts'om' 'naaⁿ' x'ia'”.
45007008	Sa̱a̱ juu ljeii'ñeeⁿ teil'uee'ñe jnaⁿ na s'aana' na tyotseiqueeⁿna' ts'o̱o̱ⁿ jndye nnom natia. Ee yuu na ticuaa ljeii'ñeeⁿ m'aaⁿ ts'ooñe jnaⁿ.
45007009	Tyowaa xjeⁿ na tîcaljeii chiuu matsa̱'ntjom ljeii na tqueⁿ Moisés, xjeⁿ'ñeeⁿ tîcatsei'ndaa'na' ntyjiiya na ñeseitjo̱o̱ndyo̱ nnomna', sa̱a̱ quia na sei'no̱ⁿ'a chiuu matsa̱'ntjomna', quia jo' ljeiya na wando' jnaⁿ, na wjaañ'oomna' ja na ntsuundyo̱.
45007010	Ndo' juu ljeii'ñeeⁿ na ts'iaaⁿ'na' na nñequiaana' na nndaya na ticantycwii na wando̱'a, teijndaa'yuu na nntsuundyo̱ cantyja 'naaⁿ'na'.
45007011	Ee juu jnaⁿ teil'uee'ñena' ljeii'ñeeⁿ na tquiu'nn'aⁿna' ja ndo' tqueⁿna' na nntsuundyo̱.
45007012	Jo' chii nquii ljeii'ñeeⁿ lju' cwiluiiñena' cantyja 'naaⁿ'na', ndo' ñ'oom na matsa̱'ntjom cwiluiiñena' na lju', mati xcwe ndo' jeeⁿ yana'.
45007013	Quia jo' ¿aa ñe'catsona' na ljeii na cwiluiiñe na yana' tjañ'oomna' ja na nntsuundyo̱? Meiⁿchjoo nchii ljo'. Juu jnaⁿ na waana' quii' ts'o̱o̱ⁿ, seijndaa'ñena' na nntsuundyo̱ ndo' t'mo̱ⁿ jndaa'ñena' na jnaⁿ jo', juu jo' teil'uee'ñena' cwii na jeeⁿ ya ndo' laa'ti waa na juu ñ'oom na matsa̱'ntjomna' t'mo̱ⁿna' na jeeⁿ tia tseixmaⁿ jnaⁿ.
45007014	Manquiuuya na tquiaa Espíritu ljeii na matsa̱'ntjomna'. Sa̱a̱ nc'e na ts'aⁿ ja matseijomna' cantyja 'naⁿya na cwiluiindyo̱ ts'aⁿ na seijnda jnaⁿ, na tyeⁿ mandi'ntjo̱ⁿya nnomna'.
45007015	Tileicatsei'no̱ⁿ'a chiuu na matjo̱ⁿya na tileicats'aaya ljo' na ñe'cats'aa, yacheⁿ mats'aayo̱ya majo'to ljo' na jeeⁿ jndo̱ya.
45007016	Sa̱a̱ quia na mats'aa yuu na tiñe'cats'aa, matsei'no̱ⁿ'a na jeeⁿ ya juu ljeii na matsa̱'ntjomna'.
45007017	Ndo' na ljo', ma'mo̱ⁿna' na nchii nnco̱ mats'aa. Juu jnaⁿ na m'aaⁿ naquii' ts'o̱o̱ⁿ mach'eena' na ljo'.
45007018	Ndo' ntyjiiya nc'e na ts'aⁿ ja, tjaa'naⁿ cwii na matseixmaⁿya na nts'aa yuu na ya. L'ue ts'o̱o̱ⁿ na nnts'aa yuu na ya sa̱a̱ leicanda̱a̱ nnts'aa.
45007019	Juu na ya na ñe'cats'aa, ticats'aa jo', ñequii'cheⁿ natia na tiñe'cats'aa, juu jo' mats'aa.
45007020	Quia jo' xeⁿ juu na tiñe'cats'aa mats'aa, nchii mannco̱tya̱ mats'aa jo'. Juu jnaⁿ na m'aaⁿ quii' ts'o̱o̱ⁿ, juuna' mach'eena' na ljo'.
45007021	Jo' chii luaa waa na maljeiya cantyja 'naⁿya. Quia na matseijndo̱ na nnts'aa yuu na ya na l'ue ts'o̱o̱ⁿ, yacheⁿ maljeiya na m'aaⁿ natia naquii' ts'o̱o̱ⁿ.
45007022	Ee nnco̱ jeeⁿ neiⁿncoo' ntyjii ljeii 'naaⁿ' Ty'o̱o̱ts'om na tquiaaⁿ nnom Moisés,
45007023	sa̱a̱ maqua̱ⁿ cwenta naquii' seii'a m'aaⁿ cwii na matseiweñe nacjoo' juu na m'aaⁿ' ts'o̱o̱ⁿ na ma'mo̱ⁿna' na cats'aa, majuu jnaⁿ na matsa̱'ntjomna' seii'a, na maleiñ'oomna' ja pra̱so.
45007024	Jeeⁿ ndya' nty'iaa'ndyo̱. ¿'Ñeeⁿ nnda̱a̱ nntseicandyaañe ja ñequio seii'a na wjaañ'oomna' ja na nntsuundyo̱?
45007025	Jeeⁿ ndya' quianl'uaa' Ty'o̱o̱ts'om na macanda̱ jom nnda̱a̱ nncwji'n'maaⁿñê ja nc'e Taya Jesucristo. Je' je' matsei'no̱ⁿ'a na tseixmaⁿya na cju'ndyo̱ cja̱ jo nnom ljeii 'naaⁿ' Ty'o̱o̱ts'om na matsa̱'ntjomna'. Sa̱a̱ cantyja 'naaⁿ' na ts'aⁿ jnaⁿ ja ndicwaⁿ m'aaⁿya nacje 'naaⁿ' jnaⁿ.
45008001	Jo chii jaa nn'aⁿ na cwilajomndyo̱ ñequio Jesucristo, ticat'uii Ty'o̱o̱ts'om jaa cantyja 'naaⁿ' jnaaⁿya. Luaa' waa nc'e na cwil'aaya yuu na l'ue ts'om Espíritu Santo, nchii yuu na l'ue n'o̱o̱ⁿ ncjo̱o̱.
45008002	Ee juu ljeii na matsa̱'ntjomna' cantyja 'naaⁿ' Espíritu na mañequiaa na wando̱'a jo nnom Ty'o̱o̱ts'om nc'e na matseijomndyo̱ ñequio Cristo Jesús, ljeii'ñeeⁿ jnda̱ seicandyaañena' ja jo nnom ljeii na ma'mo̱ⁿna' na matseixmaⁿya jnaⁿ na cantyja 'naaⁿ' jo' nntsuundyo̱.
45008003	Ee ljeii na tqueⁿ Moisés, tîcanda̱a̱ nlqueⁿna' na tjaa jnaⁿ laxmaaⁿya ee tjaa'naⁿ najndeii na matseixmaⁿna' cha nla'canda̱a̱ya juuna' ee la'xmaaⁿya nn'aⁿ na cwila'tjo̱o̱ndye. Sa̱a̱ yuu na tîcanda̱a̱ nnts'aa juuna', nquii Ty'o̱o̱ts'om jnda̱ s'aaⁿ. Ee jñoom Jnaaⁿ na ts'aⁿ cha'na jaa nmeiiⁿ, na juu nncue' cwentaa jnaaⁿya. Ndo' na ljo' seijndaa'ñê na cwintycwii najndeii na matseixmaⁿ jnaⁿ na c'o̱o̱ⁿya nacje 'naaⁿ'na'.
45008004	Luaa' s'aaⁿ cha nnda̱a̱ nla'canda̱a̱ya ljo' na matsa̱'ntjom ljeii'ñeeⁿ. Ee jaa tac'o̱ⁿtya̱a̱ya cantyja 'naaⁿ' natia na cwila'queeⁿ n'o̱o̱ⁿya. Jaa cwitsaam'aaⁿya nacje 'naaⁿ' na l'ue ts'om Espíritu Santo.
45008005	Nn'aⁿ na cwiñe'quiandye na cwil'a yuu na l'ue ts'om seii macanda̱ tomti jo' cwijoo' n'omna. Sa̱a̱ nn'aⁿ na cwil'a ljo' na l'ue ts'om Espíritu Santo macanda̱ cwijoo' n'omna ljo' na l'ue ts'om Ty'o̱o̱ts'om.
45008006	Quia na macanda̱ tomti nnc'oom' ts'om ts'aⁿ cantyja 'naaⁿ' ljo' na l'ue ts'om seiiⁿ'eⁿ, wjaañ'omna' jom na nntsuuñê. Sa̱a̱ quia na nnc'oom' ts'om ts'aⁿ ljo' na l'ue ts'om Espíritu Santo wjaañ'oomna' jom na ticantycwii na nncwanoom'm ndo' tjaa ljo' chjoo' ts'oom.
45008007	Sa̱a̱ nn'aⁿ na cwiñequiandye cantyja 'naaⁿ' jnaⁿ, m'aⁿwjeena nacjoo' Ty'o̱o̱ts'om, ee tiñe'catuee'ndyecjena jo nnom ljeii na matsa̱'ntjomna', meiⁿ xonda̱a̱ nl'ana.
45008008	Jo' chii nn'aⁿ na 'oom'aⁿ cantyja 'naaⁿ' jnaⁿ, xocanda̱a̱ nl'ana yuu na cjaawee' ntyjii Ty'o̱o̱ts'om.
45008009	Sa̱a̱ 'o tac'om'yo' cantyja 'naaⁿ' na teincoondyo' na nn'aⁿ, 'o tsaam'aⁿ'yo' nacje 'naaⁿ' Espíritu na cwiluiiñe Ty'o̱o̱ts'om, xeⁿ na mayuu'cheⁿ Espíritu na cwiluiiñê m'aaⁿñe naquii' n'om'yo'. Ts'aⁿ na ticatseixmaⁿ Espíritu na cwiluiiñe Cristo tyooluiiñe cwentaaⁿ'aⁿ.
45008010	Ndo' xeⁿ Cristo wanoom'm naquii' n'om'yo' meiiⁿ na mayuu' seii'yo' m'aⁿl'oondyena' nc'e jnaⁿ, nquii espíritu na la'xmaⁿ'yo' m'aaⁿ na wando' ee jnda̱ seicandyaañe Ty'o̱o̱ts'om 'o cantyja 'naaⁿ' jnaⁿ'yo'.
45008011	Ndo' xeⁿ Ty'o̱o̱ts'om na tquiaaⁿ na tando'xco Cristo m'aaⁿ Espíritu na cwiluiiñê naquii' n'om'yo', majom nñequiaaⁿ na nnta'ndo'nnda' seii'yo' ñequio mañejuuti Espíritu na cwiluiiñê m'aaⁿñe naquii' n'om'yo'.
45008012	Jo' chii 'o nn'aⁿya na cwila'yu'yo', waa cwii na jeeⁿ matsona' na cal'aaya, sa̱a̱ nchii nl'aya yuu na l'ue n'o̱o̱ⁿ ncjo̱o̱.
45008013	Ee xeⁿ na cwiñequiandyo' joo na teincoondyo' ñequio seii'yo' nntsuundyo', sa̱a̱ xeⁿ ñequio Espíritu Santo cwil'a'yo' na joo na teincoondyo' ñequio seii'yo' cwjena', quia jo' nlui'n'maaⁿndyo'.
45008014	Cha'tsondye nn'aⁿ na 'oontyjo̱ ljo' na ma'mo̱ⁿ Espíritu na cwiluiiñe Ty'o̱o̱ts'om, naⁿ'ñeeⁿ cwiluiindyena ntseinaaⁿ.
45008015	'O nchii to'ñoom'yo' cwii espíritu na nnts'aayuuna' nquiu'yo' na ndicwaⁿ la'xmaⁿ'yo' moso nda̱a̱ joo na l'ue n'om seii'yo', na jo' jo' cwiicheⁿ cwiindii' nnc'om'yo' na nquia'yo' na nnt'uii Ty'o̱o̱ts'om 'o. 'O jnda̱ to'ñoom'yo' Espíritu Santo na macjwaa'ñe 'o na cwiluiindyo' ntseinaaⁿ. Jom mach'eeⁿ na cwil'uuya: “Ta Tsotya̱a̱ya.”
45008016	Manquiiti Espíritu Santo macwji'yuu'ñê nnom espíritu na laxmaaⁿya na matsoom na cwiluiindyo̱ ntseinda Ty'o̱o̱ts'om.
45008017	Ndo' na cwiluiindyo̱ ntseinaaⁿ, mati la'xmaaⁿya na nndaaya cha'tso na jnda̱ seijndaa'ñê na nndaa nn'aⁿ na cwiluiindye ntseinaaⁿ, mañejuuti na nndaa' Cristo, mati jo' nndaaya xeⁿ cwilajomndyo̱ nawi' na tjatjoom cha nda̱nquia nlajomndyo̱ na cwiluiit'maⁿñê.
45008018	Ee ntyjiiyaya na nawi' na tsatjo̱o̱ⁿya je', meiⁿchjoo xocatseijomna' ñequio na nntseit'maaⁿ'ñena' jaa xuee na macanda̱.
45008019	Cha'tso na tqueⁿ Ty'o̱o̱ts'om ñequio na ntyjaa' n'omna meiⁿ'ndoo'nty'iaandye xuee quia na m'mo̱o̱ⁿ 'ñeeⁿ joo cwiluiindye na nntseinaaⁿ.
45008020	Ee cha'tso na tqueⁿ Ty'o̱o̱ts'om tei'ndaa'na' sa̱a̱ nchii tjoomna' na luaa' ee na l'ue n'om nquieena', tjoomna' na ljo' ee luaa' l'ue ts'oom. Sa̱a̱ maxjeⁿ ntyjaa'ya n'omna' na nncue'ntyjo̱ cwii xuee na nlco'yannda'na',
45008021	na nncue'ntyjo̱ xjeⁿ na nndyaandye joona' na tyeⁿ m'aⁿna' nacje 'naaⁿ' na cwiwi'ndaa'na' ndo' cwiwjena', cha nla'jomndye joona' ñequio juu na cwindyaandye ntseinaaⁿ, cwii na jeeⁿ ndya' jnda tseixmaⁿna'.
45008022	Manquiuuya na cha'tso na tqueⁿ Ty'o̱o̱ts'om hasta xjeⁿ je'cheⁿ jeeⁿ cwitcweena' nawi' cwitjoom joona' cha'xjeⁿ maquiina' yuscu na matseincuii.
45008023	Ndo' nchii macanda̱ joo na tqueeⁿ cwitjoomna' na wi', mati jaa na jnda̱ to'ño̱o̱ⁿya Espíritu Santo, cwii na cwe' tyuaa'ya na xeⁿ jnda̱ nnto'ño̱o̱ⁿñ'a̱a̱ⁿ na jnda̱ seijndaa'ñê na nndaaya, jaa t'maⁿ wi' cwitjo̱o̱ⁿya yocheⁿ na cwimeiⁿndo̱o̱'a na nncwjaa'ñe Ty'o̱o̱ts'om jaa na cwiluiindyo̱ ntseinaaⁿ, cha na nnda̱a̱ nndyaandye seii'a.
45008024	Nc'e na luaa' waa na cwicantyjaa' n'o̱o̱ⁿya, jo' chii na cwilui'n'maaⁿndyo̱, sa̱a̱ quia jnda̱ nty'iaa' ts'aⁿ cwii na macantyjaa' ts'oom, tacatsona' na ntyjaa'ti ts'oom ee cwii na mamanty'iaa' ts'aⁿ, ticatsona' na ntyjaa'ti ts'oom.
45008025	Sa̱a̱ xeⁿ ljo' na meiⁿndo̱o̱'a na nnty'iaaya ndicwaⁿ tyoonty'iaaya jo', macaⁿna' na c'o̱ⁿt'maaⁿ'ndyo̱ n'o̱o̱ⁿya yocheⁿ na meiⁿndo̱o̱'a juuna'.
45008026	Maluaa' mach'ee Espíritu, mateijneiⁿ jaa yuu na tixcwe cwil'uuya. Ee jaa ti'naaⁿya nlana̱a̱ⁿya nnom Ty'o̱o̱ts'om cha'xjeⁿ na macaⁿna', jo' chii manquiiti Espíritu Santo matseity'ooñê nnom Ty'o̱o̱ts'om ñequio na cwicom ts'oom cwentaaya ñequio ñ'oom na tileicatso ts'aⁿ.
45008027	Ndo' Ty'o̱o̱ts'om tcuu mal'ueeⁿ chiuu waa naquii' ts'om ts'aⁿ, jo' chii ntyjeeⁿ ñ'oom na matseity'ooñe Espíritu nnoom cwentaa nn'aⁿ na cwiluiindye cwentaaⁿ'aⁿ, ee juu matseity'ooñe cha'xjeⁿ na l'ue ts'oom.
45008028	Ee manquiuuya nn'aⁿ na jnda nquiu Ty'o̱o̱ts'om, cha'tso nnom na cwiwi'nomna cwitei'jndeiina' joona, nquiee nn'aⁿ na maqueeⁿ'ñê cha'xjeⁿ na l'ue ts'om nqueⁿ.
45008029	Ty'o̱o̱ts'om ntyjeeⁿ cwaaⁿ nn'aⁿ nla'xmaⁿ cwentaaⁿ'aⁿ cwitjo̱o̱cheⁿ na nluiindyena. Ndo' teiyo tqueeⁿ na catseijomna' joona cha'xjeⁿ na Jnaaⁿ Jesucristo cha na juu nluiitquieñe quii'ntaaⁿ cha'tsondye ntseinaaⁿ.
45008030	Ndo' nn'aⁿ na tqueeⁿ na cwiluiindye cwentaaⁿ'aⁿ, maqueeⁿ'ñê joona. Ndo' joo nn'aⁿ na maqueeⁿ'ñê, maqueeⁿ joona na tjaa jnaⁿ cwicola'xmaⁿna, ndo' na tjaa jnaⁿ cwicola'xmaⁿna, nñequiaaⁿ na nluiit'maⁿndyena ñ'eⁿñê.
45008031	Quia jo' ¿ljo' cwii ya nl'uuya cantyja 'naaⁿ' ñ'oommeiⁿ'? Xeⁿ Ty'o̱o̱ts'om m'aaⁿ cantyja 'naaⁿya, ¿'ñeeⁿ nleichuu xjeⁿ 'naaⁿ' jaa?
45008032	Ee Ty'o̱o̱ts'om tîcwañom'm Jnaaⁿ, tquiaaⁿ na tue' juu cwentaaya. Ndo' na luaa' s'aaⁿ, ma'mo̱ⁿna' na mati nñequiaaⁿ na nnto'ño̱o̱ⁿya cha'tso nnom na macaⁿna' jaa cha'xjeⁿ mañequiaaⁿ na tseixmaⁿ Jnaaⁿ.
45008033	¿'Ñeeⁿ juu nnda̱a̱ nncju' jnaⁿ cjoo nn'aⁿ na macwji' Ty'o̱o̱ts'om cwentaaⁿ'aⁿ? Tjaa 'ñeeⁿ juu ee manquiityeeⁿ jnda̱ tqueeⁿ jaa na tjaa jnaⁿ cwicola'xmaaⁿya jo nnoom.
45008034	Ndo' na ljo' ¿'ñeeⁿ joo nntuee' jnaⁿ nacjoona? ¿Aa nnts'aa Cristo? Xocats'aaⁿ ee nqueⁿ tquiaañê na tueeⁿ'eⁿ cwentaaya ndo' tando'xcoom jnda̱ na tueeⁿ'eⁿ. Je' wacatyeeⁿ ntyjaa' ts'o̱ Ty'o̱o̱ts'om ntyjaya na macaaⁿ ñ'oom 'naaⁿya nnom.
45008035	¿Aa waa cwii nnom nawi' na nnda̱a̱ nnts'aana' na nntseitsaaⁿ'ñena' na Cristo m'aaⁿ na candya' ts'oom jaa? Nawi' na cwitjo̱o̱ⁿya, ¿aa nnda̱a̱ nnts'aana' oo na cwintyjo̱ nn'aⁿ jaa nc'e na m'aaⁿya cantyja 'naaⁿ'aⁿ, ndo' na matsei'tjo̱o̱na' na nlcwaa'a, oo na matsei'tjo̱o̱na' liaaya? Oo, ¿cwii nnom na jeeⁿ teincuu' na cwitjo̱o̱ⁿya oo na cwila'jndaa'ndye nn'aⁿ na nla'cwjeena jaa? Maxjeⁿ tjaa'naⁿ meiⁿcwii nnom na nnda̱a̱ nntseitsaaⁿ'ñena' na m'aaⁿ Cristo na candya' ts'oom jaa.
45008036	Ee ñ'oom na teiljeii naquii' libro Salmos, matsona': Nc'e na cwiluiindyô̱ nn'aⁿ cwenta', jo' chii meinchaa' xuee na ñe'cala'cwjee nn'aⁿ jâ. Cwil'ana ñ'eⁿndyô̱ cha'na cwitjoom canmaⁿ na jnda̱ teijndaa' na nncwje.
45008037	Sa̱a̱ meiiⁿ na luaa' waa cantyja 'naaⁿ' cha'tso nmeiⁿ', waljoo'cheⁿ na tsanandyo̱ nmeiⁿ', nc'e Cristo m'aaⁿ na candya' ts'oom jaa.
45008038	Ee ntyjiiya tjaa meiⁿcwii na nnda̱a̱ nnto̱ⁿ'na' jaa na m'aaⁿ Ty'o̱o̱ts'om na candya' ts'oom jaa. Cantyja na cwiwja̱a̱, cantyja na cwitando̱o̱'a, meiⁿ ángeles, meiⁿ ljo' na t'maⁿ waa najnda̱, meiⁿ nn'aⁿ na t'maⁿ n'iaaⁿ la'xmaⁿ, meiⁿ ljo'cheⁿ na matseicaty'uena' jaa na maje', ndo' meiⁿ ljo' na wjaach'eena' jaa 'io cha,
45008039	meiⁿ ljo' na m'aⁿ nandye, meiⁿ ljo' na niom yuu na njoomti ts'om ndaaluee, meiⁿ ljo' na s'aa Ty'o̱o̱ts'om. Meiⁿcwii na cha'tso nmeiⁿ', xocanda̱a̱ nnto̱ⁿ'na' jaa na t'mo̱o̱ⁿ na m'aaⁿ na candya' ts'oom jaa nc'e Cristo Jesús na cwiluiiñê na catsa̱'ntjoom jaa.
45009001	Ja Pablo, nc'e na matseiyu'a ñ'eⁿ Jesucristo, matseina̱ⁿya ñ'oom na mayuu', nchii cwe' cantu. Juu na m'aaⁿ' ts'o̱o̱ⁿ, ma'mo̱ⁿ Espíritu Santo na mayuu' jo'.
45009002	Ee t'maⁿ waa na matseichjoo'na' ts'o̱o̱ⁿ ndo' matsei'ndaa'na ntyjiiya cantyja 'naaⁿ nn'aⁿya nn'aⁿ judíos na ti'ñe'calayu' ñ'eⁿ Cristo,
45009003	ee cwiljoya ts'o̱o̱ⁿ meiiⁿ na cato̱ⁿ'na' ja ñ'eⁿ Cristo, ndo' meiiⁿ nncju'wi'na' añmaaⁿya xeⁿ na cantyja 'naaⁿ' jo' nnteijndeiina' nn'aⁿya na mañe'cwii tsjaaⁿ cwiluiindyo̱ ñ'eⁿndyena.
45009004	Joona cwiluiindyena tsjaaⁿ 'naaⁿ' nquii Israel na jndyowicantyjoo'. Tjaa'ñe Ty'o̱o̱ts'om joona na ntseinaaⁿ. Juu na tseixmaaⁿ na caxueeñê tyom'aaⁿ quii'ntaaⁿna quia na tyocañ'eeⁿ ñ'eⁿndyena. Tquiaaⁿ ljeii nnom Moisés na matsa̱'ntjomna' chiuu nnc'omna. Seijndaa'ñê chiuu l'ue ts'oom na nla't'maaⁿ'ndyena jom naquii' wats'om, ndo' jndye nnom nt'omcheⁿ ñ'oom tsoom nda̱a̱na na nnts'aaⁿ.
45009005	Cwiluiindyena ndacantyjo welooya ndo' cantyja 'naaⁿ' tsjaaⁿ 'naaⁿ joona tuiiñe Cristo na ts'aⁿ jom, na cha'tso na cha'tso cantyja 'naaⁿ'aⁿ cwiluiiñê Ty'o̱o̱ts'om. Ñequii'cheⁿ na cala't'maaⁿ'ndye nn'aⁿ jom. Amén.
45009006	Ndo' meiⁿ nchii ñ'oom na tso Ty'o̱o̱ts'om nda̱a̱ nn'aⁿ Israel na nnts'aaⁿ, tîcatseicanda̱a̱'ñena'. Luaa' waa ee nn'aⁿ na jndyowicantyjoo' tsjaaⁿ 'naaⁿ nn'aⁿ Israel, ticha'tsondyena na mayuu'cheⁿ cwiluiindyena nn'aⁿ Israel.
45009007	Ee ticha'tsondye ntseindacantyjo Abraham mayuu'cheⁿ na cwiluiindyena ntseinaaⁿ, ee tso Ty'o̱o̱ts'om nnoom: “Ntseindacantyjo ti'jnda' Isaac, joona nncwjaa'ñena' na nluiindyena tsjaaⁿ 'naⁿ'.”
45009008	Ñ'oommeiⁿ' cwiñe'quiana' na caliuuya na nchii cwe' cantyja 'naaⁿ' tsjaaⁿ na cwiluiindye nn'aⁿ, jo' na macwjaa'ñena' na cwiluiindyena ntseinda Ty'o̱o̱ts'om. Tomti cwiluiindyena ntseinaaⁿ nc'e ñ'oom na tsoom nda̱a̱ nn'aⁿ Israel na nnts'aaⁿ.
45009009	Ee tso Ty'o̱o̱ts'om nnom Abraham chiuu na nnts'aaⁿ, luaa matsona': “Tiempomeiiⁿ nndyo̱o̱nnda'a na m'aⁿ'yo', ndo' nquii scu' Sara nnleiñ'oom cwii tyochjoo nda'yo'.”
45009010	Ndo' nchii macanda̱ luaa' waa na ma'mo̱ⁿna' chiuu na maqueⁿ Ty'o̱o̱ts'om nn'aⁿ na ntseinaaⁿ. Ee we ntseinda Rebeca ñecwii tsotyena majuu Isaac na cwiluiiñe welooya.
45009011	Ee cwitjo̱o̱cheⁿ na nluiindye catyeⁿnquiee'ñeeⁿ, meiⁿ na l'ana na tis'a oo ljo' na ya, ndo' tso Ty'o̱o̱ts'om nnom Rebeca: “Juu tsaⁿ na nluiiñejndyee nndi'ntjoom nnom tyjeeⁿ.” Ñ'oomwaa' matseiljoyuna' ñequio ñ'oom'm na teiljeii na matsona': “T'o̱o̱ⁿya na wi' ts'o̱o̱ⁿya Jacob ndo' s'aaya na ticuee' ts'o̱o̱ⁿya Esaú.” Luaa' ma'mo̱ⁿna' na Ty'o̱o̱ts'om wanaaⁿ na nncwjii'ñê nn'aⁿ na nluiindye cwentaaⁿ'aⁿ cha'xjeⁿ nqueⁿ na l'ue ts'oom, joo nn'aⁿ na macwaaⁿ na nluiindyena cwentaaⁿ'aⁿ. Meiⁿ ticwjaa'ñê cwenta ljo' cwii nnom na cwil'ana.
45009014	Ndo' na luaa' waa, ¿chiuu ya nl'uu? ¿Aa ticwixcwe ljo' mach'ee Ty'o̱o̱ts'om? Jeeⁿ tic'oom'na'.
45009015	Ee tsoom nnom Moisés: “'Ñeeⁿ juu na matseitiuuya na nnteijndeiya maxjeⁿ nnteijndeiya tsaⁿ'ñeeⁿ, ndo' 'ñeeⁿ juu na matseitiuuya na nnc'o̱o̱ⁿya na wi' ts'o̱o̱ⁿya maxjeⁿ jo' nnts'aaya.”
45009016	Jo' chii Ty'o̱o̱ts'om nchii macwjeeⁿ'eⁿ ts'aⁿ na nntseixmaⁿ cwentaaⁿ'aⁿ cwe' ee na l'ue ts'om nquii, oo cwe' nc'e na jeeⁿ matseijndeii ts'aⁿ na nncjaawee' ts'oom ñ'eⁿñe. Jom macwjeeⁿ'eⁿ ts'aⁿ na nluiiñe cwentaaⁿ'aⁿ ee na wi' ts'oom juu.
45009017	Ee naquii' ñ'oom'm na teiljeii matsona' chiuu tsoom nnom rey ndyuaa Egipto. Tsoom: “Ja tquiaya na cwiluiindyu' rey, cha cantyja 'naⁿ' nleitquioo' na jndo̱ya ndo' cha nn'aⁿ na cha'waa tsjoomnancue caliuna chiuu t'maⁿ tseixmaⁿ xueya.”
45009018	Ndo' na luaa' waa, 'ñeeⁿ juu na l'ue ts'oom na nnc'oom na wi' ts'oom maxjeⁿ jo' nnts'aaⁿ, ndo' 'ñeeⁿ juu na nnts'aaⁿ na nntseiquie' ts'om, maxjeⁿ jo' nluii.
45009019	Nnda̱a̱ nnts'aana' na m'aaⁿ ts'aⁿ na nntso no̱o̱ⁿ: “Xeⁿ na luaa' waa quia jo' ¿chiuu na matseincjoo'ñe Ty'o̱o̱ts'om ljo' cwil'a nn'aⁿ? Ee tjaa'naⁿ ts'aⁿ nnda̱a̱ nncjaa nacjoo' ljo' na l'ue ts'oom.”
45009020	'U na cwe' ts'aⁿ 'u, ¿ljo' ts'iaaⁿ' na ñe'catseincjoo'ndyu' nacjoo' Ty'o̱o̱ts'om? ¿Aa maty'iomna' na xuaa na tuii ñ'eⁿ ts'ocachu nntsona' nnom ts'aⁿ na s'aa juuna': “¿Chiuu ts'iaaⁿ' na luaa' sa' ja?”
45009021	Ee ts'aⁿ na mach'ee ts'iaaⁿ ñ'eⁿ ts'ocachu, nqueⁿ ntyjeeⁿ ljo' ts'iaaⁿ na ñe'cats'aaⁿ ñ'eⁿ joona'. Mañ'eⁿ ts'o'ñeeⁿ nnts'aaⁿ cwii xuaa na yaticheⁿ oo cwii na cwe' cwantindyo.
45009022	Ndo' nquii Ty'o̱o̱ts'om ¿ljo' mach'eena' xeⁿ seijndaa'ñê na m'mo̱o̱ⁿ na matseiw'eeⁿ nn'aⁿ na cwila'tjo̱o̱ndyena nnoom, ndo' nnts'aaⁿ na nleitquioo' juu najndeii na cwiluiiñê? Jndyocaa xuee na tintycwii na mach'eeⁿ na wjaanioomñe ñequio nn'aⁿ na la'xmaⁿ na nnt'ueeⁿ joona nc'e na ticalcwe' n'omna jnaaⁿna, na la'xmaⁿna na nntsuundyena.
45009023	S'aaⁿ na luaa' cha cantyja 'naaⁿ jaa nleitquioo' na juu na cwiluiit'maⁿñê, jeeⁿ t'maⁿ tseixmaⁿna', jaa na cwitjo̱o̱cheⁿ na ncuaa cha'tso, ty'oom na wi' ts'oom na seijndaa'ñê na nla'jomndyo̱ na matseit'maaⁿ'ñena' jom.
45009024	Ty'o̱o̱ts'om tqueeⁿ'ñê jaa na la'xmaaⁿ cwentaaⁿ'aⁿ. Nt'omndyo̱ jaa tjeii'ñê quii'ntaaⁿ nn'aⁿ judíos ndo' nt'om tjeii'ñê quii'ntaaⁿ nn'aⁿ gentiles.
45009025	Cha'xjeⁿ na matso ñ'oom naquii' libro na seiljeii Oseas: Nn'aⁿ na nchii laxmaⁿ nn'aⁿya, je' nntsjo̱o̱ nda̱a̱na na mann'aⁿya joona. Ndo' nn'aⁿ na ñet'om na tjaa 'ñeeⁿ wi' ts'om joo, je' la'xmaⁿna nn'aⁿ na wi' ts'o̱o̱ⁿya joona.
45009026	Matsoticheⁿ ljeii'ñeeⁿ: “'O na nchii cwiluiindyo' nn'aⁿ tmaaⁿ' cwentaya”, naⁿ'ñeeⁿ nntseicajndyu'na' na cwiluiindyena ntseinda Ty'o̱o̱ts'om na wando'.
45009027	Mati seineiⁿ Isaías cantyja 'naaⁿ nn'aⁿ Israel, tsoom: “Nn'aⁿ na wjaawicantyjoo' nn'aⁿ Israel, meiiⁿ na nleijndyendyena cha'na jndye tei' 'ndyoo ndaaluee, sa̱a̱ cwe' cwantindye joona nlui'n'maaⁿndyena.”
45009028	Ndo' tjatsoticheⁿna': “Ta Ty'o̱o̱ts'om maxjeⁿ nntseicanda̱a̱'ñê ñ'om 'ñom ñequio nn'aⁿ tsjoomnancue, na nncu'xeeⁿ joona cha'xjeⁿ na matsona' ndo' jndeii m'aaⁿ na nnts'aaⁿ na ljo'.”
45009029	Cha'xjeⁿ na jnda̱ tso Isaías: Nquii Ty'o̱o̱ts'om na matsa̱'ntjoom cañoom'luee, xeⁿ nchii 'ñeeⁿ cwantindyo tsjaaⁿ jaa nn'aⁿ judíos, maxjeⁿ jnda̱ ljoo'ndyo̱ cha'xjeⁿ tjoom nn'aⁿ tsjoom Sodoma ñ'eⁿ Gomorra.
45009030	¿Chiuu nl'uuyo̱o̱ je' cantyja 'naaⁿ' ñ'oommeiⁿ'? Joo nn'aⁿ na nchii judíos cwiluiindyena tqueⁿ Ty'o̱o̱ts'om joona na tjaa jnaⁿ cwicola'xmaⁿna, nc'e na cwila'yu'ya n'omna ñ'eⁿñê. Ndo' majootona na nchii ñel'ueena na nlui'n'maaⁿndyena.
45009031	Ndo' nn'aⁿ Israel je', na tyoqueⁿndyena na nla'canda̱a̱'ndyena chiuu t'maⁿ ljeii na tqueⁿ Moisés cha queⁿna' joona na tjaa jnaⁿ la'xmaⁿna, tîcanda̱a̱ nla'canda̱na juuna'.
45009032	¿Ndo' chiuu na luaa' tjoomna? Luaa' tjoomna ee tyocantyjaa'ya n'omna na nlui'n'maaⁿndyena nc'e na tyola'canda̱a̱'ndyena ljo' na matsa̱'ntjom ljeii na tqueⁿ Moisés, ee nchii tyola'yu'ya n'omna ñ'eⁿ Ty'o̱o̱ts'om. Ndo' nc'e naljo', jo' chii matseijoom'na' cantyja 'naaⁿna na jnda̱ tei'ty'uiina “Tsjo̱' na cwiwi'ty'uii nn'aⁿ”
45009033	ee waa ñ'oom cantyja 'naaⁿ'aⁿ naquii' ñ'oom' Ty'o̱o̱ts'om na teiljeii na matsona': Ja maquia̱ⁿya tsaⁿ na nluiiñe tsjo̱' na nquiee nn'aⁿ tsjoom Sión nncwity'uiina cantyja 'naaⁿ'aⁿ, jom nluiiñê tsjo̱'ty'a na cantyja 'naaⁿ'aⁿ nntseiquiaana' nn'aⁿ, sa̱a̱ ts'aⁿ na nntseiyu' ñ'eⁿñê, xocats'aana' ntyjeeⁿ ndoo' cwe' ts'iaaⁿ'ndyo na matseiyoom'm.
45010001	'O nn'aⁿya na cwila'yu'yo', macaⁿ'a nnom Ty'o̱o̱ts'om na nlui'n'maaⁿndye nn'aⁿ Israel ndo' ntyjaa'ya ts'o̱o̱ⁿya na nluii na ljo'.
45010002	Ee macwji'yuu'ndyo̱ cantyja 'naaⁿna na cwijoo' n'omna na nluiit'maⁿñe Ty'o̱o̱ts'om cantyja 'naaⁿna. Sa̱a̱ ticwixcwe na cwindye'ntjomna nnoom cha'xjeⁿ na l'ue ts'oom.
45010003	Ee tîcala'no̱ⁿ'na chiuu waa na maqueeⁿ nn'aⁿ na tjaa jnaⁿ cwicola'xmaⁿ jo nnoom. Joona cwil'uee'ndye cheⁿnquieena chiuu ya na nlqueⁿna' joona na ljo'. Tîcatuee'ndyecjena cha'xjeⁿ na seijndaa'ñê na maqueeⁿ nn'aⁿ na tjaa jnaⁿ laxmaⁿ jo nnoom.
45010004	Ee juu ljeii na tquiaa Ty'o̱o̱ts'om nnom Moisés, cwintycwii najndeii na matseixmaⁿna' quia na matseiyu' ts'aⁿ ñequio Cristo. Jo' chii ts'aⁿ na matseiyu' ñ'eⁿñê, maqueⁿna' tsaⁿ'ñeeⁿ na tjaa jnaⁿ cwicatseixmaaⁿ.
45010005	Ee cantyja 'naaⁿ' na nlqueⁿna' ts'aⁿ na tjaa jnaⁿ cwicatseixmaⁿ jo nnom ljeii na matsa̱'ntjomna', luaa seiljeii Moisés: “Juu ts'aⁿ na matseicanda̱ ñ'oom na matsa̱'ntjomna', maxjeⁿ c'oom nacje 'naaⁿ'na'.”
45010006	Sa̱a̱ juu ñ'oom cantyja 'naaⁿ' na nlqueⁿna' ts'aⁿ na tjaa jnaⁿ cwicatseixmaⁿ nc'e na matseiyu'ya ts'om ñ'eⁿñê, luaa matsona': “Tinc'oom' ts'om': ¿'Ñeeⁿ nncjaawa cañoom'luee na juu nndyoñ'oom Cristo?
45010007	Oo meiⁿ tintsu': 'Ñeeⁿ nncjaacue yuu na m'aⁿ añmaaⁿ l'oo” cha na nndyoñ'oomlcwe' jom.
45010008	¿Ljo' matso ñ'oomwaa'?: ’Matsona': “Juu ñ'oom' Ty'o̱o̱ts'om candyoo' nacañom' waana', mati naquii' 'ndyo' ndo' naquii' ts'om'.” Majuu ñ'oomwaa' na cwiñe'quiaayâ na c'oom ts'aⁿ na matseiyu'ya ts'oom ñ'eⁿ Cristo.
45010009	Xeⁿ na macwji'yuu'ndyu' na Jesús cwiluiiñê na matsa̱'ntjoom 'u, ndo' ñequio na xcwee' ts'om' matseiyu' na tquiaa Ty'o̱o̱ts'om na tando'xcoom jnda̱ na tueeⁿ'eⁿ, quia jo' nlui'n'maaⁿndyu'.
45010010	Ee quia ñequio cha'waa ts'om ts'aⁿ matseiyoom'm ñ'eⁿ Ty'o̱o̱ts'om, jo' na maqueⁿna' jom na tjaa jnaⁿ cwicatseixmaaⁿ. Ndo' ñequio 'ñom macwji'yuu'ñê na cwilui'n'maaⁿñe nc'e Jesucristo.
45010011	Ee ñ'oom' Ty'o̱o̱ts'om na teiljeii matsona': “Xocats'aana' na cwe' ts'iaaⁿ'ndyo na seiyu' ts'aⁿ ñ'eⁿ Ty'o̱o̱ts'om.”
45010012	Ee jo nnoom meiiⁿ nn'aⁿ judíos, oo meiiⁿ nt'omcheⁿ nn'aⁿ, jom ñecwii xjeⁿ ntyjeeⁿ ñ'eⁿndye joona. Ee manquiiti na cwiluiiñe na matsa̱'ntjom, cwiluiiñê na matsa̱'ntjoom cha'tso nn'aⁿ. Ndo' nda̱a̱ cha'tsondye nn'aⁿ na cwilcwii'na xueⁿ'eⁿ, canda̱a̱'ya mañequiaaⁿ na macaⁿna' joona.
45010013	Cha'xjeⁿ tso ñ'oom' Ty'o̱o̱ts'om na teiljeii: “Nlui'n'maaⁿñe meiⁿcwi'ñeeⁿcheⁿ ts'aⁿ na malcwii' xuee' nquii na cwiluiiñe na matsa̱'ntjom jaa.”
45010014	Sa̱a̱ ¿chiuu nl'ayoona na nlcwii'na jom na cwji'n'maaⁿñê joona xeⁿ na tyoola'yu'na ñ'eⁿñê? ¿Ndo' chiuu nl'ayoona na nla'yu'na ñ'eⁿñê xeⁿ tyoondyena cantyja 'naaⁿ'aⁿ? Ndo' ¿chiuu nl'ayoona na nndyena cantyja 'naaⁿ'aⁿ xeⁿ tjaa 'ñeeⁿ nñequiaa ñ'oom'm nda̱a̱na?
45010015	Ndo' ¿chiuu nluiiyuu na nnc'oonquia nn'aⁿ ñ'oom'm nda̱a̱ nt'omcheⁿ xeⁿ na tjaa 'ñeeⁿ majñom naⁿ'ñeeⁿ? Cha'xjeⁿ matso ñ'oom'm na teiljeii: “Jeeⁿ neiⁿncoo' quia cwiquie'cañom nn'aⁿ na cwiñequia ñ'oom naya.”
45010016	Sa̱a̱ ticha'tsondye nn'aⁿ na cwindye ñ'oom' Ty'o̱o̱ts'om cwilañ'oom'ndyena juuna'. Ma'mo̱ⁿna' na ljo' ee tso Isaías: “Jeeⁿ 'u Ta, tijndye nn'aⁿ cwila'yu' ñ'oom na cwiñequiaayâ.”
45010017	Jo' chii cwe' nc'e na mandii ts'aⁿ ñ'oom cantyja 'naaⁿ' Cristo, jo' na mawee'na' na matseiyu'ya ts'om ñ'eⁿ Ty'o̱o̱ts'om.
45010018	Sa̱a̱ mawax'a̱: ¿Aa nnts'aacheⁿna' na tyoondye nn'aⁿ Israel ñ'oom' Ty'o̱o̱ts'om? Maxjeⁿ jnda̱ jndyena juuna', ee luaa matso ñ'oom'm na teiljeii: Jnda̱ teineiⁿ ñ'oom' Ty'o̱o̱ts'om meiⁿyuucheⁿ na m'aⁿ nn'aⁿ tsjoomnancue, ee tcuu tcuu cwii cwii ndyuaa jnda̱ tja ñ'oom'm.
45010019	Mawax'a̱tya̱: ¿Aa ndya' nnts'aacheⁿna' na nn'aⁿ Israel tîcala'no̱ⁿ'na na luaa' nnts'aa Ty'o̱o̱ts'om? Maxjeⁿ jla'no̱ⁿ'na ee Moisés najndyee tsoom ñ'oom 'ndyoo Ty'o̱o̱ts'om: Ja nnts'aaya na nla'xueena quia na nntseiñ'oom'ndyo̱ nn'aⁿ na nchii tsjaaⁿ joona. Ndo' nnts'aa na nla'lioo'ndyena cwe' jnaaⁿ' nc'e nn'aⁿ na ticata'jnaaⁿ'na cantyja 'naⁿya.
45010020	Tîcatseiwee ts'om Isaías quia na tsoom ñ'oom 'ndyoo Ty'o̱o̱ts'om: Nn'aⁿ na tîcal'uee ja joona jliuna ja. Ndo' nda̱a̱ nn'aⁿ na tîcata'x'e ja, seica'mo̱ⁿndyo̱ nda̱a̱na.
45010021	Sa̱a̱ cantyja 'naaⁿ nn'aⁿ Israel seineiⁿ Isaías ñ'oom 'ndyoo Ty'o̱o̱ts'om: “Tyoocjo̱meintyja̱a̱'a na matseiliuuya l'o̱o̱ya nda̱a̱'yo' na ñe'cateijndeiya 'o. Sa̱a̱ 'o jeeⁿ quie' n'om'yo' ndo' cwila'wendyo' nacjoya.”
45011001	Ñ'oomwaa ñe'cwax'a̱, ¿aa jnda̱ tyeⁿnquie' Ty'o̱o̱ts'om nn'aaⁿ'aⁿ nn'aⁿ Israel? Tyooch'eeⁿ na ljo', ee mati ja luaañe cwii joona. Tuiindyo̱ na jndyowicantyjoo' tsjaaⁿ 'naaⁿ' Abraham ñ'eⁿ jndacantyjoom Benjamín.
45011002	Xocats'aana' na cwii ndii' s'aa Ty'o̱o̱ts'om na jnda ntyjeeⁿ nn'aⁿ Israel ndo' je' tal'uendyena ntyjeeⁿ. ¿Aa ticaliu'yo' ñ'oom'm na teiljeii na seineiⁿ Elías xjeⁿ na matseineiiⁿ nnom Ty'o̱o̱ts'om na mañequiaaⁿ jnaaⁿ nc'iaaⁿ'aⁿ nn'aⁿ Israel? Tsoom:
45011003	“Jeeⁿ 'u Ta, jnda̱ jla'cwjeena nc'iaaya profetas ndo' jnda̱ jla'tyuii'na ndio yuu na ñejla't'maaⁿ'ndye nn'aⁿ 'u. Je' ñenco̱ cwima'ndiina', ndo' mati ñe'cala'cuee'na ja.”
45011004	Sa̱a̱ t'o̱ Ty'o̱o̱ts'om nnoom, tso: “Tiñencu' cwima'ndiina', ee m'aⁿ ntquiee' meiⁿ nn'aⁿ na jnda̱ tjeii'ndyo̱ cwentaya na tyoota' cantye jo nnom ty'o̱o̱ Baal.”
45011005	Ndo' majo'ti je', nc'e naya na matseixmaⁿ Ty'o̱o̱ts'om, ma'ndiina' cwii tmaaⁿ' chjoo na macwjii'ñê cwentaaⁿ'aⁿ.
45011006	Ndo' xeⁿ cantyja 'naaⁿ' naya na matseixmaⁿ Ty'o̱o̱ts'om, jo' na cwicalui'n'maaⁿndyena, quia jo' nchii cwiluii na ljo' nc'e chiuu na cwil'a nquieena. Ee xeⁿ naljo', juu naya na matseixmaaⁿ na cwe' yu, tixocatseixmaⁿna' naya.
45011007	Luaa waa ñ'oomwaa'. Majndyendyeti nn'aⁿ Israel tîcato'ñoomna naya na matseixmaⁿ Ty'o̱o̱ts'om na tyol'ueena, macanda̱ nt'omndye joona na tjeii'ñe Ty'o̱o̱ts'om to'ñoomna jo'. Sa̱a̱ nt'omndye joona s'aana' na quie' n'omna.
45011008	Tjaa chiuu xuii' cha'na matso Isaías: “Na Ty'o̱o̱ts'om tquiaaⁿ na tjoomna, s'aana' cha'na ts'aⁿ na ñe'catsoo cha meiiⁿ na niom n'om nda̱a̱na sa̱a̱ titquioona, ndo' meiiⁿ na niom lua'quina sa̱a̱ ticandyena ndo' luaa' cwitjoomna hasta xjeⁿ je'cheⁿ.”
45011009	Mati seineiⁿ David cantyja 'naaⁿna, tsoom: Majoo nantquie na cwicwa'na catseicwaqueⁿna' teiⁿnco' na nntseityuu'na' joona, ndo' mañequio joona' cwi'ty'uiina cha na catioomndyena natia na cwil'ana.
45011010	Cats'aana' ñ'eⁿndyena cha'cwijom nn'aⁿ na 'oowinchjaaⁿ na tileicanty'iaa. Cats'aana' na ñequii'cheⁿ catseijomna' joona cha'cwijom ts'aⁿ na jaa' xuu' na jnda'jom ntyjo̱ wjaa.
45011011	Quia jo' ¿chiuu waa na cala'no̱o̱ⁿ'a na luaa' waa? ¿Aa ñe'catsona' na ticjaañjoom' l'a nn'aⁿ judíos, jo' cha wjaachuuna' joona na nntsuundyena? Jeeⁿ nchii jo'. Nc'e na jla'tjo̱o̱ndyena na tîcala'yu'na ñ'eⁿ Ty'o̱o̱ts'om, jo' chii tju'naaⁿñeyuuna' na nlui'n'maaⁿndye nt'omcheⁿ nn'aⁿ na tachii judíos. Tuii na luaa' cha mati catseiqueeⁿna' n'omna na nla'xmaⁿna cha'na nn'aⁿ na cwiluiindye cwentaa' Ty'o̱o̱ts'om.
45011012	Xeⁿ juu na jla'tjo̱o̱ndye nn'aⁿ judíos mañequiaana' na nlui'n'maaⁿndye nn'aⁿ tsjoomnancue ndo' juu na ticjaacañjoom' na l'ana seijndaa'ñena' na waa naya 'naaⁿ nn'aⁿ na nchii tsjaaⁿ joona, quia jo' juu xjeⁿ na nnc'ooquie'nnda'na cantyja 'naaⁿ' Ty'o̱o̱ts'om, cwanti t'maⁿti naya nntseixmaⁿna'.
45011013	Nc'e na maty'iom Ty'o̱o̱ts'om ts'iaaⁿ ja jo nda̱a̱ nn'aⁿ tsjaaⁿ na cwiluiindyo', macwjii'a cwenta na jeeⁿ jnda tseixmaⁿ juuna'.
45011014	Queeⁿ ts'o̱o̱ⁿya na cats'aana' na ticjaawee' n'om nn'aⁿya na ñe'cwii tsjaaⁿ quio tuiindyo̱ na macanda̱ 'o cwicalui'n'maaⁿndyo' ndo' catseiqueeⁿna' n'omna na mati joona cwji'n'maaⁿñe Ty'o̱o̱ts'om.
45011015	Ee xeⁿ cantyja 'naaⁿ' na 'ndiina' nn'aⁿ judíos, tju'naaⁿñena' na joo nn'aⁿ tsjoomnancue nljoyaandyena jo nnom Ty'o̱o̱ts'om, c'oom' n'om'yo' chiuu nnts'aana' quia na jnda̱ tju'na' na cwiluiindyennda'na cwentaaⁿ'aⁿ. Na nluii na luaa', nntseijomna' cantyja 'naaⁿna cha'cwijom ts'aⁿ na wando'xco na jnda̱ tue'.
45011016	Ee xeⁿ juu tsqueeⁿtyoo' na cwineiiⁿjndyee cwiluiiñena' na lju'na', ma'mo̱ⁿna' na mati cha'waa tsquee'ñeeⁿ lju'na'. Ndo' mati nch'ioo' ts'oom, xeⁿ maqueⁿ lju'na' joona', mati chatso l'o̱ ts'oom jnda̱ tqueⁿlju'na'.
45011017	Sa̱a̱ xeⁿ nt'om l'o̱ ts'oom olivo xiom', jnda̱ jndii'na' ndo' 'u je' na matseijomna' 'u cha'na ts'oom olivo jnda̱a̱, jnda̱ ñjoom'ndyu' quii'ntaaⁿ l'o̱ ts'oom olivo xiom', ndo' na ljo' macwjaa'ñena' 'u cantyja 'naaⁿ' nch'ioo' ts'oom'ñeeⁿ ndo' ndaa' juuna' mañequiaana' na wjaanajndu'.
45011018	Sa̱a̱ tinc'oom' ts'om' na 'u cwiluiit'maⁿndyu'ti' nchiiti l'o̱ nquii ts'oom. Ee xeⁿ na nnts'aana' na ljo' ntyji', cjaañjoom' ts'om' na nchii 'u cwiluiindyu' nch'ioo' ts'oom na mañequiaa' na jnda̱ l'o̱na', nch'ioo'na' cwiñequia na jnda̱ l'o̱na'.
45011019	Nnts'aacheⁿna' na nntsu': “Mayuu' na ljo', sa̱a̱ nc'e na jndii' l'o̱ ts'oom olivo'ñeeⁿ, jo' chii ñjoom'ndyo̱ ja.”
45011020	Mayuu' na ljo'. Jndii'ñena' joona nc'e na ticala'yu'ya n'omna, ndo' 'u tyeⁿ meiⁿntyje' na matseiyu'ya ts'om'. Jo' chii tintseis'andyu' ndo' tintseiscundyu', yati c'oom' na nquia'.
45011021	Ee xeⁿ tîcatseit'maⁿ ts'om Ty'o̱o̱ts'om l'o̱ nquii ts'oom'ñeeⁿ, majndeiiticheⁿ cwe' 'u.
45011022	Canty'ia' chiuu t'maⁿ ts'om Ty'o̱o̱ts'om ndo' mati jeeⁿ ñecwii ñ'oom jom. Cantyja na ñecwii ñ'oom jom, jo' na seiquiaana' naⁿ'ñeeⁿ. Sa̱a̱ ñequiondyu' 'u yats'aⁿñê. Queⁿndyu' na nntsa' yuu na l'ue ts'oom ee xeⁿ tjaa jo' mati 'u nntseiquioona'.
45011023	Mati nn'aⁿ judíos na tiñe'cala'yu' ñ'eⁿ Jesucristo, xeⁿ nncue'ntyjo̱ na nla'yu'na ñ'eⁿñê, nnda̱a̱ nnts'aa Ty'o̱o̱ts'om na nntseicañjoom'nnaaⁿ'aⁿ joona, ee waa na jneiⁿ na nnda̱a̱ nntseicañjoom'nnaaⁿ'aⁿ joona.
45011024	Ee 'u na nchii ts'aⁿ judío cwiluiindyu', xeⁿ na matseijomna' 'u cha'na ts'oom olivo jnda̱a̱, sa̱a̱ jnda̱ ñjoom'ndyu' ts'oom olivo xiom', meiiⁿ na tiquiluii na ljo', majndeiiticheⁿ cantyja 'naaⁿ nn'aⁿ judíos, tijndei'na' na nñjoom'ndyennda'na manquiiti ts'oom olivo xiom' na la'xmaⁿna.
45011025	'O nn'aⁿya na cwila'yu'yo', l'ue ts'o̱o̱ⁿya na caliu'yo' ñ'oomwaa na wanty'iuu' waana', cha tints'aana' ndoo' nquiu'yo' na jeeⁿ jndo̱' n'om'yo'. Nt'om nn'aⁿ judíos cwila'quie' n'omna cantyja 'naaⁿ' Jesucristo hasta xjeⁿ na nntseicanda̱a̱'ñena' lojoo nn'aⁿ na cwila'yu' ñ'eⁿ jom na nchii cwiluiindyena tsjaaⁿ nn'aⁿ judíos.
45011026	Quia na jnda̱ tuii nmeiⁿ', cha'tsondye nn'aⁿ judíos nlui'n'maaⁿndyena cha'xjeⁿ na matso ñ'oom' Ty'o̱o̱ts'om na seiljeii Isaías: Naquii' tsjoom Sión nnaⁿ tsaⁿ na nntseicandyaañe nn'aⁿ ndo' nn'aⁿ na jndyowicantyjoo' tsjaaⁿ 'naaⁿ' Jacob nnquindyo̱ natia na la'xmaⁿna.
45011027	Quia na nntseicanduu'a jnaaⁿna quia jo' nntseicanda̱a̱'ñena' ñ'oom na t'maⁿtya̱a̱ⁿya ñ'eⁿndyena.
45011028	Nc'e ñ'oom naya na macwji'n'maaⁿñe Ty'o̱o̱ts'om nn'aⁿ, jo' na m'aⁿntiaa'ndye nn'aⁿ judíos ñ'eⁿñê, ndo' na luaa' s'aana', tju'naaⁿñena' na cwitsaaquiee'ndyo' 'o. Sa̱a̱ ndicwaⁿ m'aaⁿ na wi' ts'oom joona na tjeii'ñê weloona na nluiindye cwentaaⁿ'aⁿ.
45011029	Ee quia na jnda̱ tquiaa Ty'o̱o̱ts'om cwii nnom na macandaa' ts'aⁿ ndo' na maqueeⁿ'ñê juu na nntseixmaⁿ cwentaaⁿ'aⁿ taxocatseichueeⁿ'eⁿ jo'.
45011030	Ee cha'xjeⁿ na ñet'om'yo' na ñejla'quie' n'om'yo' nnom Ty'o̱o̱ts'om, je' mañ'oom na wi' ts'oom 'o, sa̱a̱ je' je' nn'aⁿ judíos cwila'quie' n'omna nnoom.
45011031	Maluaa' matseijomna' cantyja 'naaⁿna. Je' cwila'quie' n'omna cha nda̱nquia nnc'oom Ty'o̱o̱ts'om na wi' ts'oom joona, cha'xjeⁿ je' m'aaⁿ na wi' ts'oom 'o.
45011032	Ee s'aa Ty'o̱o̱ts'om na cha'tsondyo̱ la'xmaaⁿya na tyoola'canda̱a̱'ndyo̱ jo nnoom, cha na cha'tsondyo̱ nnc'oom na wi' ts'oom.
45011033	Joo na maqueⁿna' Ty'o̱o̱ts'om na tyañe, jeeⁿ jnda laxmaⁿna', jeeⁿ jndo̱' ts'oom, cha'tso matsei'no̱o̱ⁿ'o̱ⁿ. Tjaa 'ñeeⁿ nntseinchu'tcuuñe chiuu matseijndaa'ñê, tjaa 'ñeeⁿ nnda̱a̱ nntsei'no̱ⁿ' ljo' na mach'eeⁿ.
45011034	Cha'na teiljeii ñ'oom na tso Isaías: “¿'Ñeeⁿ cwii jaa nmeiiⁿñe nnda̱a̱ nntseino̱ⁿ' chiuu m'aaⁿ' ts'om nqueⁿ na matsa̱'ntjoom? ¿Aa m'aaⁿ 'ñeeⁿ juu na jeeⁿcheⁿ jndo̱' ts'om cha na nnda̱a̱ nntseijndo̱' ts'oom?
45011035	¿'Ñeeⁿ teijndeiijndyee jom cha je' macaⁿna' na catseilcweeⁿ'eⁿ jo' nnom juu?”
45011036	Ee cha'tsoñ'eⁿ niom nc'e jom, ndo' tseixmaⁿñ'eeⁿ jo'. Jo' chii macanda̱ jom caluiit'maⁿñê cha'waati xuee. Amén.
45012001	Macwe' jo' 'o nn'aⁿya na cwila'yu'yo', nc'e na m'aaⁿ Ty'o̱o̱ts'om na jeeⁿ wi' ts'oom jaa, macaⁿ'a nda̱a̱'yo' yocheⁿ na cwitsaam'aⁿti'yo' na nñequiandyo'ñ'eⁿ'yo' na nla'xmaⁿ'yo' cha'cwijom quioo' na cwila'cwjee nn'aⁿ judíos, cwii nnom na lju', na cjaawee' ts'oom. Na nl'a'yo' na ljo' jeeⁿ xcwe nla't'maaⁿ'ndyo' jom.
45012002	Tanc'om'yo' na mati 'o cwil'a'yo' ljo' na cwinty'ia'yo' na cwil'a nn'aⁿ tsjoomnancue, cala'chui'yo' cantyja na cwila'tiuu'yo' cha na luaa' ntseixcona' cha'tso cantyja na cwitsaam'aⁿ'yo'. Ee na nl'a'yo' naljo' nncue'ntyjo̱ na nla'no̱ⁿ'yo' chiuu waa na l'ue ts'om Ty'o̱o̱ts'om ñ'eⁿndyo', na juu jo' tjacantyja naya tseixmaⁿ, ndo' cjaawee' ts'oom ndo' canda̱a̱' tseixmaⁿna'.
45012003	Nc'e ts'iaaⁿ na jnda̱ tquiaa Ty'o̱o̱ts'om na matseixmaⁿya, jo' na matsjo̱o̱ya nda̱a̱'yo', meiⁿcwiindyo' 'o tincwinom' na nnc'oom' ts'om cantyja 'naaⁿ' nquii cha'xjeⁿ na matsona' na nncwjeiiⁿ'eⁿ cwenta chiuu matseixmaaⁿ. Cwii ndo' cwiindyo' cwji'ya cwenta cwanti na jnda̱ tquiaa Ty'o̱o̱ts'om nnom na matseixmaⁿ na matseiyu'ya ts'om ñ'eⁿñê.
45012004	Ts'aⁿ ñecwiiñê sa̱a̱ jndye tjaacañjoom'ñê, ndo' cwii cwii joo na tjacañjoom'ñê tiljo'yu ts'iaaⁿ'na' ñ'eⁿ nc'iaana'.
45012005	Maluaa' waa na matseijomna' jaa nn'aⁿ na cwila'yuu'a, meiiⁿ na jndyendyo̱ sa̱a̱ matseijoom'na' cantyja 'naaⁿya na ñe'cwii sei' cwiluiindyo̱ cantyja 'naaⁿ' Cristo. Ndo' ts'iaaⁿ na mañequiaa Ty'o̱o̱ts'om na cal'aaya cwentaaⁿ'aⁿ tjachuii'na' na cwii cwiindyo̱.
45012006	Ts'iaaⁿ na mañequiaa Ty'o̱o̱ts'om na cal'aaya, tiñecwii xjeⁿ joona'. Nqueⁿ matseijndaa'ñê cwaaⁿ ts'iaaⁿ nntseixmaⁿ cwii cwiindyo̱. Sa̱a̱ macaⁿna' na calacanda̱a̱'ndyo̱ cwii cwii nnom ts'iaaⁿ na mañequiaaⁿ. Xeⁿ na jnda̱ tquiaaⁿ na 'naaⁿ' ts'aⁿ na nnda̱a̱ nntseiteincoo' ñ'oom'm nda̱a̱ nn'aⁿ, cwa catseicanda̱a̱'ñe tsaⁿ'ñeeⁿ juuna'.
45012007	Ndo' xeⁿ mañequiaaⁿ na macandaa' ts'aⁿ na candi'ntjom quii'ntaaⁿ nn'aⁿ na cwila'yu', cats'aa ts'iaaⁿ'ñeeⁿ ñequio na xcwee' ts'om. Ndo' juu ts'aⁿ na macandaa' na ma'mo̱ⁿ nda̱a̱ nc'iaa', queⁿñe ts'iaaⁿ'ñeeⁿ.
45012008	Ts'aⁿ na macandaa' na mañequiaa na t'maⁿ n'om nn'aⁿ, ts'iaaⁿ'ñeeⁿ cats'aa. Ndo' juu ts'aⁿ na niom s'om l'o̱ tintseintycwii' na nnteijndeii nc'iaa' 'naⁿ na matsei'tjo̱o̱na' joona. Ts'aⁿ na 'naaⁿ' na nluiitquieñe cats'aa naljo' ñequio na mach'eeñe cwenta. Ndo' ts'aⁿ na mateijndeii nn'aⁿ na nty'iaandye cats'aa naljo' ñequio na neiiⁿ'.
45012009	C'om'yo' na wi' n'om'yo' nc'iaa'yo' ñequio na mayo'cheⁿ'yo', nchii cwe' cwil'a'ya'yo'. Catseiqueeⁿna' n'om'yo' cha'tso yuu na ya, sa̱a̱ yuu na tia c'om'yo' na jndoo'yo'.
45012010	C'om'yo' na jnda nquiu'yo' nc'iaa'yo' cha'xjeⁿ ñeⁿnquii ts'aⁿ ntseinda 'o, ñequii'cheⁿ cal'a'yo' na joona t'maⁿti caluiindye, ñecuaa meiiⁿ 'o tjaa 'ñeeⁿ catseit'maaⁿ'ñe.
45012011	Tila'nchqueeⁿ'ndyo' ts'iaaⁿ 'naaⁿ' Ty'o̱o̱ts'om na la'xmaⁿ'yo'. Cjoo' n'om'yo' na cwindye'ntjom'yo' nnom Jesucristo.
45012012	C'om'yo' na neiⁿ'yo' cha'tso na matseijndaa'ñe Ty'o̱o̱ts'om na nñequiaaⁿ na nnda'yo'. Quia maju'wi'na' 'o, c'om't'maaⁿ'ndyo' n'om'yo'. Ndo' ñequii'cheⁿ calaneiⁿ'yo' nnoom.
45012013	Quia matseitjo̱o̱na' 'naⁿ nn'aⁿ na maqueeⁿ cwentaaⁿ'aⁿ, quia'yo' cantyja na cwileiñ'om'yo' na nnteijndeiina' naⁿ'ñeeⁿ. Catei'x'ee'yo' nn'aⁿ na cwila'yu' na cwe' cwiquieya na m'aⁿ'yo'.
45012014	Quia matseita̱a̱' ts'om ts'aⁿ 'o, nchii mati nlcwe' 'o ñ'oom wi' cjoo' tsaⁿ'ñeeⁿ. 'O cataⁿ'yo' na Ty'o̱o̱ts'om catio'naaⁿñê juu.
45012015	Quia cwinty'ia'yo' na neiiⁿ nc'iaa'yo' na cwila'yu', mati 'o c'om'yo' na neiⁿ'yo' ñ'eⁿndyena. Sa̱a̱ quia cwitjoomna na matseichjoo'na' n'omna, mati 'o c'om'yo' na chjoo' n'om'yo' ñ'eⁿndyena.
45012016	Tjoom' c'om'yo' ñ'eⁿ nc'iaa'yo'. Tinc'om'yo' na s'andyo' ndo' lcundyo'. Catsañ'oomndyo' ñequio nn'aⁿ na nty'iaandye, tints'aana' nquiu'yo' na cwe' 'o jndo̱'ti n'om'yo'.
45012017	Natia na nnts'aa ts'aⁿ 'o, til'a'yo' na nnjoom. Ñequii'cheⁿ cala'jnda̱'yo' na cha'tso na cwil'a'yo' nla'xmaⁿ'yo' na ya nn'aⁿndyo' jo nda̱a̱ cha'tso nn'aⁿ.
45012018	'O tacala'ntja'ndyo' ñequio nn'aⁿ. 'O cha'tso na nnda̱a̱ nl'a'yo' ñequii'cheⁿ cal'a'yo' yuu na ya cha tincju'naaⁿñena' na nl'uee'ndye nn'aⁿ tia' ñ'eⁿndyo'.
45012019	'O nn'aⁿya na jeeⁿ wi' ts'o̱o̱ⁿya, til'a'yo' na canjoom. Quiandyo' na nquii Ty'o̱o̱ts'om nnts'aaⁿ na nnjoom, xeⁿ naljo' l'ue ts'oom. Ee waa ñ'oom'm na teiljeii na matsona': “Matso Ty'o̱o̱ts'om: Nnco̱ nnts'aa na nnjoom. Ja nnts'aa na nntioomndye nn'aⁿ na cwila'tjo̱o̱ndye no̱o̱ⁿ.”
45012020	Ndo' mati waa cwiicheⁿ ñ'oom na teiljeii na matsona': “Juu ts'aⁿ na jndoo' 'u, xeⁿ na ñejnoom'm, quiaa' na nlcwaaⁿ'aⁿ. Xeⁿ na ñec'om ndaa, quiaa' ndaa na nnc'om ee na nntsa' na luaa', nnts'aana' na jnaaⁿ'aⁿ chiuu waa na mach'eeⁿ ñ'eⁿndyu'.”
45012021	Tiñe'quiaandyu' na joo na ticatsa̱'ntjomna' nnaⁿndyena' ñ'eⁿndyu'. Catsa' yuu na ya cha canaⁿndyu' nacjoo' joo na ticatsa̱'ntjomna'.
45013001	Cwii cwiindyo' 'o cju'ñecje nda̱a̱ naⁿmaⁿn'iaaⁿ, ee nn'aⁿ na m'aⁿ n'iaaⁿ, Ty'o̱o̱ts'om maqueeⁿ joona ts'iaaⁿ'ñeeⁿ. Tjaa'naⁿ cwii ts'aⁿ na m'aaⁿ ts'iaaⁿ na nchii jom tqueeⁿ juu.
45013002	Quia jo' 'ñeeⁿ juu na wjaa nacjoo naⁿmaⁿn'iaaⁿ, mawjaa tsaⁿ'ñeeⁿ nacjoo' na seijndaa'ñe nquii Ty'o̱o̱ts'om. Ndo' maxjeⁿ nnt'uiina' jom na nntioomñê na ljo' mach'eeⁿ.
45013003	Jo' chii ts'aⁿ na mach'ee yuu na tia m'aaⁿ na nquiaⁿ'aⁿ naⁿmaⁿn'iaaⁿ. Sa̱a̱ ts'aⁿ na mach'ee yuu na cwitsa̱'ntjom n'iaaⁿ, ya m'aaⁿ, tyoocaty'ueeⁿ naⁿ'ñeeⁿ. Jo' chii catsa' yuu na cwitsa̱'ntjomna 'u, quia ljo'cheⁿ taxoc'oom' ts'om' aa nla'wjeena 'u. Maxjeⁿ nnc'omna na neiiⁿna 'u.
45013004	Ee naⁿmaⁿn'iaaⁿ la'xmaⁿna na cwindye'ntjomna nnom Ty'o̱o̱ts'om cha catei'jndeiina 'u. Sa̱a̱ xeⁿ mache' na til'uee ljeii na cwilein'omna, quia jo' c'oom' na nquia' joona, ee ticwe' ts'iaaⁿ'ndyo na la'xmaⁿna sa̱yo ee cwiluiindyena na cwindye'ntjomna nnom Ty'o̱o̱ts'om na cwita'wi'na nn'aⁿ na cwil'a yuu na tia.
45013005	Quia jo' we ndii' macaⁿna' na cala'canda̱'yo' jo nda̱a̱ naⁿmaⁿn'iaaⁿ. Najndyee nc'e na tical'ue n'om'yo' na cat'uii ljeii na cwileiñ'omna 'o. Ndo' na jnda̱ we nc'e na nquiu'yo' naquii' n'om'yo' na matsona' na cal'a'yo' na ljo'.
45013006	Macwe' jo' na cwitiom'yo' ts'iaaⁿnda̱a̱'yo', ee nn'aⁿ na m'aⁿ n'iaaⁿ, ñequio ts'iaaⁿmeiⁿ' cwita'ntjomna cha nl'ana ts'iaaⁿ na maqueⁿ Ty'o̱o̱ts'om joona.
45013007	Nnom cwii cwii ts'aⁿ na waa na matseixmaⁿ na nntseit'maaⁿ'ndyu' juu, catsa' naljo' ñ'eⁿñe. Quia macaⁿna' na nntiom'yo' nda̱a̱ naⁿmaⁿn'iaaⁿ, catiom'yo', cha'na ts'iaaⁿ nnom tyuaa. Cala'canda̱'yo' nnom ljeii na cwiqueⁿ naⁿmaⁿn'iaaⁿ, ndo' cala't'maaⁿ'ndyo' cha'tsondye joona na matsona' na cala't'maaⁿ'ndyo'.
45013008	Meiⁿncwii ts'aⁿ tincho'jnaⁿ'yo' nnom. C'om'yo' na wi' n'om'yo' nc'iaa'yo' ee juuna' matseijomna' cha'cwijom na cho'jnaⁿ'yo'. Juu ts'aⁿ na m'aaⁿ na wi' ts'om x'iaa', matseicaña̱a̱ⁿ chiuu t'maⁿ ljeii na matsa̱'ntjomna' na tqueⁿ Moisés,
45013009	ee ljeii'ñeeⁿ matsa̱'ntjomna': “Tinc'om'ya' ñequio cwiicheⁿ ts'aⁿ, tintseicue' ts'aⁿ, tinch'uee' 'naaⁿ' ts'aⁿ, tintseiqueeⁿ ts'om' 'naaⁿ' ts'aⁿ.” Ee cha'tso ñ'oommeiⁿ' ñequio nt'omcheⁿ na sa̱'ntjom ljeii na tqueⁿ Moisés, cwila'x'iaa'ndye joona' ñequio ñ'oomwaa na matsona': “C'oom' na jnda ntyji' tyjets'aⁿndyu' cha'xjeⁿ na wi' ts'omndyu' cheⁿncu'.”
45013010	Ee quia na m'aaⁿ ts'aⁿ na jnda ntyjii tyjets'aⁿñe, xocats'aa na wi'ñe ñ'eⁿ tsaⁿ'ñeeⁿ. Ee ts'aⁿ na jnda ntyjii ntyjenn'aⁿñe, matseicanda̱ñ'eeⁿ ljeii na tquiaa Ty'o̱o̱ts'om nnom Moisés.
45013011	Cala'no̱ⁿ'yo' naljo' ndo' c'oom' n'om'yo' cantyja 'naaⁿ' tiempo na m'aaⁿya je'. Matseijomna' cantyja 'naⁿ'yo' cha'cwijom na cwinda'yo'. Jo' chii calcwi'yo' ee je' mandyoo'ti m'aaⁿna' na nlui'n'maaⁿndyo̱, nchiiti quia jlayuu'jndya̱a̱ ñ'oom'm.
45013012	Juu na cwitsaam'aaⁿya matseijomna' cha'cwijom natsjom, juuna' wjaawinomna'. Wjaawindyoo'ti xuee quia na nlui'n'maaⁿndyo̱. Jo' chii ca'ndya̱a̱ na cwilajomndyo̱ ts'iaaⁿ na laxmaⁿna' cantyja 'naaⁿ' najaaⁿ. Cal'uee'ndyo̱ l'o̱ ts'iaaⁿ ya na laxmaⁿna' cantyja 'naaⁿ' naxuee.
45013013	C'o̱o̱ⁿya cha'xjeⁿ na macaⁿna' na cats'aa ts'aⁿ quia naxuee. Nchii c'o̱o̱ⁿya na cwicwa'jndoo'ndyo̱ meiⁿ nchii na cwicandya̱a̱ya. Nchii c'o̱o̱ⁿ ñequio nn'aⁿ na cwe' luaa'ndyo ñequio nt'omcheⁿ nnom natia la'xmaⁿ. Tac'o̱o̱ⁿya na cwila'ntja'ndyo̱ ñequio nn'aⁿ meiⁿ tala'ta̱a̱' n'o̱o̱ⁿya joona.
45013014	Sa̱a̱ 'o wandyo̱' cal'a'yo', 'o cwee'yo' Jesucristo cha'xjeⁿ macwee ts'aⁿ liaa. Tañe'quiandyo' na joo na neiⁿnco nquiu nn'aⁿ na matseixmaⁿ tsjoomnancue nlqueⁿna' xjeⁿ 'naaⁿ'na' 'o.
45014001	Cato'ñoom'yo' meiiⁿ ts'aⁿ na ticuee' na matseiyu'ya ts'om, sa̱a̱ nchii na nnto̱'yo' na nla'ñ'eeⁿ'ndyue'yo' ñ'eⁿñê.
45014002	Cal'uu, m'aⁿ nn'aⁿ nquiu na wanaaⁿ na nlcwa' ts'aⁿ cha'tso nnom 'naⁿ, sa̱a̱ m'aⁿ nt'omcheⁿ na ticuee' na cwilayu'ya n'om ñ'eⁿ Ty'o̱o̱ts'om, joona cwe' tsco cwicwa'na.
45014003	Luaa macaⁿna': Juu ts'aⁿ na ntyjii na meiⁿquia nantquie wanaaⁿ na nlcwa', tints'aa na ticuee' ts'om ts'aⁿ na cwe' jndaa' ljo' macwa'. Ndo' mati 'u ts'aⁿ na cwe' jndaa' ljo' macwa' tincwjaa'ndyu' cwenta cwe' na cha'tso nnom macwa' x'ia', ee maco'ñom Ty'o̱o̱ts'om jom.
45014004	¿'Ñeeⁿ cwiluiindyu' na matsei'ncjoo'ndyu' ljo' mach'ee cwiicheⁿ x'ia' na matseiyu'? Ee nquii na matsa̱'ntjom jom nntso na aa xcwe aa tixcwe mach'eeⁿ. Nljoñeya tsaⁿ'ñeeⁿ ee waa najndeii na matseixmaⁿ Jesús na matsa̱'ntjom jom.
45014005	M'aⁿ nn'aⁿ na cwitjeii'na cwenta na waa cwii xuee na t'maⁿti tseixmaⁿna' ndo' m'aⁿ nt'omcheⁿ nn'aⁿ na cwila'tiuu na meiⁿnquia xuee ñecwii xjeⁿ. Sa̱a̱ cwii cwii ts'aⁿ c'oom'tyeⁿ ts'om cantyja 'naaⁿ' ñ'oom'waa'.
45014006	Ts'aⁿ na maqueⁿ na t'maⁿti cwii xuee, mach'eeⁿ na ljo' ee na matseit'maaⁿ'ñê Nquii na matsa̱'ntjom jom. Ndo' ts'aⁿ na mach'ee na ñe'cwii xjeⁿ tseixmaⁿna', mach'ee na ljo' ee na matseit'maaⁿ'ñe Nquii na matsa̱'ntjom juu. Ndo' ts'aⁿ na macwa' cha'tso nnom nantquie, macwaaⁿ'aⁿ joona' ee na matseit'maaⁿ'ñê Nquii na matsa̱'ntjom jom, ndo' mañequiaaⁿ na quianl'uaa' Ty'o̱o̱ts'om. Mati ts'aⁿ na cwe' jndaa' nantquie na macwa' mach'eeⁿ na ljo' ee na matseit'maaⁿ'ñê Ty'o̱o̱ts'om ndo' mañequiaaⁿ na quianl'uaa'.
45014007	Ee tjaa 'ñeeⁿ jaa c'oom na wando' cwe' ee na l'ue ts'om nquii, ndo' tjaa 'ñeeⁿ jaa c'oom na nncue' ee na l'ue ts'om nquii.
45014008	Cantyja na tando̱o̱'a, tando̱o̱'a cwe' ee Jesucristo, ndo' cantyja na cwiwja̱a̱ya, ncwja̱a̱ya cantyja 'naaⁿ' jom. Jo' chii aa na tando̱o̱'a oo aa na nncwja̱a̱ya, maxjeⁿ m'aaⁿya cantyja 'naaⁿ' jom.
45014009	Manc'e jo' na tueeⁿ'eⁿ ndo' tando'xcoom cha na nntseixmaaⁿ na matsa̱'ntjoom jaa cha queⁿna' jom na cwiluiiñê na matsa̱'ntjoom nn'aⁿ na jnda̱ tja̱ ndo' cwentaa nn'aⁿ na ta'ndo'.
45014010	Sa̱a̱ 'u je', ¿chiuu na xjeⁿto 'u ñe'cu'xeⁿ' cwii nn'aⁿ' na matseiyu' oo chiuu na m'aaⁿ' na ticuee' ts'om' jom? Ee cha'tsondyo̱ nncwino̱o̱ⁿ jo nnom Cristo na nncu'xeeⁿ jaa.
45014011	Ee mawaa ñ'oom' Ty'o̱o̱ts'om na teiljeii na matsona': Ja wando̱'a, matso nquii Ty'o̱o̱ts'om, nc'e naljo' jo' chii cha'tsondye nn'aⁿ nnta'na cantyena jo no̱o̱ⁿya, ndo' nla't'maaⁿ'ndyena Ty'o̱o̱ts'om ñequio na jndoo' cha'tsondye nn'aⁿ.
45014012	Luaa waa cantyja 'naaⁿ' ñ'oom'ñeeⁿ, cwii cwiindyo̱ nñequiaaya cwenta nnoom cantyja 'naaⁿya.
45014013	Jo' chii tacatsona' na nntio̱'ñ'o̱o̱ⁿya cwii ndo' cwii nc'iaaya. 'O cala'jnda̱'yo' na til'a'yo' cwii nnom na jnaaⁿ' jo' nntseicwachuu'ñena' juu ndo' nnts'aana' na nntseitjo̱o̱ñe.
45014014	Nc'e na matseixmaⁿya ts'aⁿ na matseiyu'a ñ'eⁿ Jesucristo, jo' chii m'aaⁿ'tyeⁿ ts'o̱o̱ⁿ na tjaa'naⁿ cwii nnom 'naⁿ na tilju' matseixmaⁿna'. Sa̱a̱ xeⁿ na m'aaⁿ ts'aⁿ na matseitiuu na niom 'naⁿ na tilju', cantyja 'naaⁿ' nquii tsaⁿ'ñeeⁿ mach'eena' na tilju'na'.
45014015	Ee xeⁿ cwe' cantyja 'naaⁿ' ljo' na macwa' matsei'ndaa'na' ntyjii cwii nn'aⁿ' na matseiyu' ndo' na luaa' mache', tic'oom' na jnda ntyji' jom. Jo' chii tantsa' cwii na ya ntyji' macwa' nntsei'ndaa'na' cwii nn'aⁿ' na tue' Cristo cwentaaⁿ'aⁿ.
45014016	Tiñe'quia'yo' na nncju'naaⁿñena' na nlaneiⁿ nn'aⁿ ñ'oom na tijo'ndyo nacjo'yo' ljo' na 'o nquiu'yo' na ya.
45014017	Ee juu na matsa̱'ntjom Ty'o̱o̱ts'om, nchii tomti waana' na nleijndaa' ljo' na wanaaⁿ na nntquia̱a̱ya oo na nncwa̱a̱ya. Matsa̱'ntjoom jaa cha cantyja 'naaⁿ' Espíritu Santo nnda̱a̱ nl'aaya yuu na maty'iomyana'. Ndo' mati na nnc'o̱o̱ⁿya na neiiⁿya ndo' na meiⁿcwii ñomtiuu tic'o̱o̱ⁿya jo nnoom.
45014018	Ts'aⁿ na luaa' mandi'ntjom nnom Cristo, cwijaawee' ntyjii Ty'o̱o̱ts'om ñ'eⁿñê, ndo' mati neiiⁿ nn'aⁿ jom.
45014019	Cwe' nc'e jo' tsantyjo̱o̱ya meiⁿnquia nnom na nnda̱a̱ nl'aaya na tical'ua̱a̱ ndia' ñequio nn'aaⁿya na cwila'yu'. Ee na nl'aaya na ljo' nnteijndeiindyo̱ ntyja̱a̱ na nntsanajnda̱a̱ya na cwila'yuu'a.
45014020	Jo' chii tintseityui' ts'iaaⁿ 'naaⁿ' Ty'o̱o̱ts'om na cwe' jndaa' cwii nnom nantquie na macwa'. Mayuu' cha'tso nnom nantquie lju' la'xmaⁿna', sa̱a̱ tia matseixmaⁿ' xeⁿ cantyja 'naaⁿ' cwii nnom na macwa' matsei'ndaa'na' ntyjii cwii x'ia' na matseiyu'ya ts'oom ñ'eⁿ Ty'o̱o̱ts'om.
45014021	Yati na tinlqui' sei', tinc'ua' winom ndo' tintsa' cwii nnom na cantyja 'naaⁿ' jo' nntseilcwe'tya'na' cwii x'ia' na matseiyu', oo na nntseiquioona' jom na nnts'aaⁿ jnaⁿ oo na nnts'aana' na tityeⁿ matseiyu'ya ts'oom ñ'eⁿ Ty'o̱o̱ts'om.
45014022	Juu na matsei'yu' cantyja 'naaⁿ' ñ'oommeiⁿ', matsa̱'ntjomna' na c'oom'tyeⁿ' cantyja 'naaⁿ'na' jo nnom Ty'o̱o̱ts'om. Ee jeeⁿ neiiⁿ' ts'aⁿ na m'aaⁿ' ts'om na xcwe mach'ee cantyja 'naaⁿ' ñ'oommeiⁿ' na tjaa meiiⁿcwii na maco'tia'na' ntyjii.
45014023	Sa̱a̱ ts'aⁿ na tijndaa'ya ntyjii aa mayuu' na ya na nlcwa' ts'aⁿ cwii nnom nantquie ndo' xeⁿ nlcwaaⁿ'aⁿ jo', nnts'aayuuna' jnaaⁿ'aⁿ waa, ee cha'tso ljo' na mach'ee ts'aⁿ ndo' ticaljeiiyaaⁿ aa mayuu' na ya jo', maxjeⁿ jnaⁿ jo' mach'eena'.
45015001	Jaa na tyeⁿ la'xmaaⁿya na cwila'yu'ya n'o̱o̱ⁿya ñ'eⁿ Ty'o̱o̱ts'om cantyja 'naaⁿ' ñ'oommeiⁿ', joo nn'aⁿ na tityeⁿ cwila'yu'na cantyja 'naaⁿ' jo', laxmaaⁿya na cacho̱o̱ya na cateijndeii joona, nchii macanda̱ cwijndo̱o̱'a cantyja 'naaⁿ ncjo̱o̱ya.
45015002	Cwii cwiindyo̱ cal'aaya yuu na nncjaawee' n'om nc'iaaya, cha nnteijndeiina' joona, ndo' cha na nnc'oonajnda̱na na cwila'yu'ya n'omna ñ'eⁿ Ty'o̱o̱ts'om.
45015003	Ee meiⁿ nquii Cristo tîcats'aaⁿ yuu na cjaawee' ntyjeeⁿ. Jom tjoom cha'xjeⁿ waa ljeii naquii' libro Salmos na matsona': “Ñ'oomwi' na tyotuee' nn'a nacjo', mati ty'oomna' ja.”
45015004	Ee cha'tso ñ'oom' Ty'o̱o̱ts'om na teiljeii tandyo xuee, teiljeiina' cha ca'mo̱ⁿna' nda̱a̱ya chiuu na c'o̱o̱ⁿya jo nnoom. Teiljeiina' cha cantyja 'naaⁿ joona' nnda̱a̱ nntsaantyjo̱o̱ya cantyja 'naaⁿ'aⁿ na ñecwii n'o̱o̱ⁿya ndo' na nnc'o̱o̱ⁿt'maaⁿ'ndyo̱ n'o̱o̱ⁿya na nntyjaa' n'o̱o̱ⁿya na nluii cha'tso chiuu t'maⁿ ljeii'ñeeⁿ.
45015005	Nquii Ty'o̱o̱ts'om na mañequiaaⁿ nda̱a̱ya na cwicantyjaa' n'o̱o̱ⁿya jom, cateijneiⁿ 'o na ya c'om'yo' ñequio nc'iaa'yo' cha'xjeⁿ na l'ue ts'om Cristo Jesús,
45015006	cha na cha'tsondyo'ñ'eⁿ'yo' ñequio ñecwii jndyee'yo' na nla't'maaⁿ'ndyo' Ty'o̱o̱ts'om Tsotye nquii Ta Jesucristo.
45015007	Jo' chii cato'ñoom'yo' nc'iaa'yo' cha'xjeⁿ Cristo maco'ñoom 'o, cha na nluiit'maⁿñe Ty'o̱o̱ts'om.
45015008	Luaa matsjo̱o̱ nda̱a̱'yo', Cristo jñoom na jndyondi'ntjoom nda̱a̱ nn'aⁿ judíos cha na nntseicanda̱a̱'ñê ñ'oom na tso Ty'o̱o̱ts'om nda̱a̱ welooya na nnts'aaⁿ ndo' mati cha m'mo̱ⁿna' na mayom'm.
45015009	Mati jndyo Cristo cha nn'aⁿ na nchii judíos nnda̱a̱ nla't'maaⁿ'ndyena Ty'o̱o̱ts'om na m'aaⁿ na wi' ts'oom joona. Ee matso ñ'oom'm na teiljeii: Maxjeⁿ nntseit'maaⁿ'ndyo̱ 'u quii'ntaaⁿ nn'aⁿ na nchii judíos. Nntaya luantsa na nntseit'maaⁿ'ñena' 'u.
45015010	Ndo' cwiicheⁿ ñ'oom na teiljeii matsona': 'O nn'aⁿ na nchii judíos, c'om'yo' na neiⁿ'yo' ñequio nn'aⁿ na maqueⁿ Ty'o̱o̱ts'om na cwiluiindye cwentaaⁿ'aⁿ.
45015011	Mati mawaa cwiicheⁿ ñ'oom na teiljeii na matsona': Cha'tsondyo' 'o nn'aⁿ na nchii judíos cwiluiindyo', cala't'maaⁿ'ndyo' Ta Ty'o̱o̱ts'om.
45015012	Ndo' mati teiljeii ñ'oom na tso Isaías: Nch'ioo' Isaí nndei' ts'oom'ndaa, jom nntseiwena' na nntsa̱'ntjoom nn'aⁿ na nchii judíos cwiluiindye. Joona nla'cantyjaa' n'omna jom.
45015013	Nquii Ty'o̱o̱ts'om mañequiaaⁿ na cwicantyjaa' n'o̱o̱ⁿya. Macaⁿ'a na nñequiaaⁿ na nla'xmaⁿñ'eⁿ'yo' na neiⁿ'yo' jo nnoom, ndo' na nnc'om'yo' na tjañomtiuu m'aⁿ'yo' nc'e na cwilayu'yo' ñ'eⁿñê, cha cantyja 'naaⁿ' Espíritu Santo nntseicwaljoo'tina' na laxmaⁿ'yo' na cwicantyjaa' n'om'yo' jom.
45015014	Cantyja 'naⁿ' 'o nn'aⁿya na cwila'yu'yo', matsei'no̱ⁿ'a na cwila'xmaⁿ'yo' cha'tso nnom na nnteijndeiina' nc'iaa'yo'. Ndo' mati cwila'no̱ⁿ'ya'yo' cantyja 'naaⁿ' ñ'oom na cwilayuu'a, hasta mati nnda̱a̱ nnt'mo̱ⁿ'yo' joona' nda̱a̱ nc'iaa'yo'.
45015015	Sa̱a̱ ti'maaⁿ' ts'o̱o̱ⁿya na matseiljeiya cartawaa na m'aⁿ' 'o nn'aⁿya na cwila'yu'yo' cha tintsuu' n'om'yo' joona'. Mats'aa naljo' nc'e cha'cwijom cwii xuu na maju'na' nacjoya na cats'aaya. Mats'aa na ljo' ee naya na mañequiaa Ty'o̱o̱ts'om na matseixmaⁿ.
45015016	Ndo' naljo', majo' na tqueeⁿ ja na mandi'ntjo̱ⁿya nnom Jesucristo quii'ntaaⁿ nn'aⁿ na nchii judíos. Mañequiaya ñ'oom naya 'naaⁿ'aⁿ na macwji'n'maaⁿñê nn'aⁿ na cwila'ljo Jesucristo naquii' n'om, cha nñequiaya joona nnom Ty'o̱o̱ts'om cha'xjeⁿ mañequiaa ts'aⁿ cwii ofrenda na nnco'ñoom, ee nquii Espíritu Santo jnda̱ tqueⁿ ljoom'm joona.
45015017	Nc'e na matseiyu'a ñ'eⁿ Cristo Jesús, mañequiaana' na neiⁿya na laa'ti' waa na mandi'ntjo̱ⁿya nnom Ty'o̱o̱ts'om.
45015018	Ticats'aana' ntyjii na nncwjii'a cwenta cwanti ya ts'iaaⁿ na nl'a nt'omcheⁿ, macanda̱ ntyjiiya na Ty'o̱o̱ts'om ñeteil'uee'ñê ja na nncwantjo̱ⁿya nn'aⁿ na nchii judíos cwentaaⁿ'aⁿ, cha nla'canda̱a̱'ndyena jo nnoom. Ñetantjo̱ⁿya joona ñequio ñ'om'ndyo̱ya, ndo' ñequio ljo' na ñenty'iaana chiuu waa na tyom'aaⁿya quii'ntaaⁿna.
45015019	Ndo' na luaa' waa, jnda̱ seicanda̱a̱'ndyo̱ na mañequia ñ'oom naya na macwji'n'maaⁿñe Cristo nn'aⁿ, tyots'aa na ljo' Jerusalén ñequio cha'tso ntyja hasta tue'ñoomna' ndyuaa Ilírico.
45015020	Luaa' waa na tyotseijndo̱ na tyoñequiaya ñ'oom nda̱a̱ nn'aⁿ cantyja 'naaⁿ' na cwilui'n'maaⁿndyena, tyots'aa ts'iaaⁿ yuu na tijoom ñejndye nn'aⁿ ñ'oom cantyja 'naaⁿ' Cristo, cha nchii ts'iaaⁿ na jnda̱ to̱' nt'omcheⁿ nntseicañjo̱o̱ⁿ'a.
45015021	Ee waa ñ'oom 'ndyoo Isaías na teiljeii cantyja 'naaⁿ' Cristo, tsoom: Nn'aⁿ na tijoom ñenty'iaa jom nndyena cantyja 'naaⁿ'a. Ndo' joo nn'aⁿ na tijoom ñejndye cantyja 'naaⁿ'aⁿ, nla'no̱ⁿ'na.
45015022	Nc'e ts'iaaⁿmeiⁿ', jndye xuee tyotseicu'na' ja na nncua̱caño̱o̱ⁿya 'o na m'aⁿ'yo' Roma.
45015023	Sa̱a̱ je' ticaⁿna' na ñequii'cheⁿ nñ'a̱ⁿ ñjaaⁿ. Ndo' nc'e na majndye ndyu matseiqueeⁿna' ts'o̱o̱ⁿya na ñe'cjo̱cando̱o̱'a 'o,
45015024	jo' chii na matseitiuuya na nncwino̱o̱ⁿya na m'aⁿ'yo' quia na nncjo̱ya ndyuaa España, ndo' xeⁿ jnda̱ tquiaana' na neiⁿya na mam'aaⁿtjo̱o̱ⁿya cwantindyo xuee, quia jo' mancjo'ti'yo' nnteijndei'yo' na nncjo̱ ncjo̱tya̱.
45015025	Sa̱a̱ jo̱jndya̱a̱ya Jerusalén, ee jo̱n'o̱ⁿya cwii na nnteijndeiina' nn'aⁿya nn'aⁿ judíos na cwila'yu' na m'aⁿ jo' jo'.
45015026	Ee nn'aaⁿya na m'aⁿ ndyuaa Macedonia ñequio Acaya jnda̱ jla'tjomna tsjo̱'ñjeeⁿ na nla'cwanomna na matei'jndeiina' nn'aaⁿya na cwila'yu' na jeeⁿ jñeeⁿ'ndye na m'aⁿ Jerusalén.
45015027	Ee jla'tiuuna na nl'a naya'ñeeⁿ nn'aⁿ jndíos na cwilayu', ndo' maty'iomna' na ljo' cal'ana ee cha'cwijom na cho'jnaⁿna nda̱a̱ naⁿ'ñeeⁿ, ee cwicandaana na cwicalui'n'maaⁿndyena nc'e nn'aⁿ judíos. Jo' chii matsona' na catei'jndeiina naⁿ'ñeeⁿ 'naⁿ na macaⁿna'.
45015028	Ndo' quia na jnda̱ seicanda̱a̱'ndyo̱ ts'iaaⁿmeiⁿ', ndo' xeⁿ jnda̱ ljo tsjo̱'ñjeeⁿ'ñeeⁿ lueena, quia ljo' nncwino̱o̱ⁿya na m'aⁿ'yo' na jo̱ ndyuaa España.
45015029	Ee ntyjiiyaya quia na nncua̱ya na m'aⁿ'yo', jeeⁿ ya nntio'naaⁿñe Cristo 'o na nñequiaya ñ'oom'm nda̱a̱'yo'.
45015030	'O nn'aⁿ na cwila'yu'yo', nc'e Taya Jesucristo ndo' cantyja 'naaⁿ' na mañequiaa Espíritu Santo na wi' n'o̱o̱ⁿya nc'iaaya, macaⁿna' na queⁿndyo' na calajomndyo' ñ'eⁿndyo̱ na nlana̱a̱ⁿya nnom Ty'o̱o̱ts'om cantyja 'naⁿya.
45015031	Cataⁿ'yo' nnoom na nlui'n'maaⁿndyo̱ luee joo nn'aⁿ na m'aⁿ ts'o̱ndaa Judea na tiñe'cala'yu'. Ndo' mati joo nn'aⁿ cwentaaⁿ'aⁿ na m'aⁿ Jerusalén nncjaawee' n'omna na nnto'ñoomna naya na jo̱ñ'o̱ⁿ cwentaana.
45015032	Cha xeⁿ na Ty'o̱o̱ts'om l'ue ts'om nncue'caño̱o̱ⁿya 'o ñequio na neiⁿya, ndo' na nnty'iaya 'o nnts'aana' jndaa'jom na nncwajndya̱ya.
45015033	Nquii Ty'o̱o̱ts'om na mañequiaa na tjaa'naⁿ ñomtiuu cwic'o̱o̱ⁿya jo nnoom, c'oomñê ñ'eⁿndyo' na cha'tsondyo'. Amén.
45016001	Cal'a'yo' cwii naya'ñeeⁿ na cateijndei'yo' nomnn'aaⁿya Febe. Jom mandi'ntjoom quii'ntaaⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Cencrea.
45016002	Cato'ñoom'yo' jom ñequio xuee' Nquii na cwiluiiñe na matsa̱'ntjom jaa cha'xjeⁿ na macaⁿna' na cal'aa jaa nn'aⁿ na cwilayu'ya n'o̱o̱ⁿya ñ'eⁿ Ty'o̱o̱ts'om. Ndo' catei'jndei'yo' jom ñequio meiⁿnquia nnom na macaⁿna'. Ee jom jndye nn'aⁿ jnda̱ ñeteijneiⁿ, ndo' mati ja.
45016003	Quia'yo' na xmaⁿñe Priscila ñ'eⁿ ti'Aquila. Joona cwila'jomndyena ts'iaaⁿ 'naaⁿ' Cristo Jesús ñ'eⁿndyo̱.
45016004	Ee seiteincuu'ñena' cantyja na m'aⁿna, cwe' cha calui'n'maaⁿndyo̱ ja. Jo' chii cha'tso ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na nchii judíos cwiñequia na quianl'uaa' Ty'o̱o̱ts'om cantyja 'naaⁿna, ndo' mati ja.
45016005	Mati quia'yo' na xmaⁿndye tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na cwitjomndye w'aana. Xmaⁿñe Epeneto, tsaⁿ na jeeⁿ jnda ntyjiiya. Jom ts'aⁿ najndyee na seiyu' ñ'eⁿ Cristo ndyuaa Acaya.
45016006	Candu'yo' xmaⁿñe María. Jom jeeⁿ jndye ts'iaaⁿ na s'aaⁿ quii'ntaaⁿ'yo'.
45016007	Candu'yo' na xmaⁿndye nn'aⁿ na ñecwii tsjaaⁿ ñ'eⁿndyo̱ juu Andrónico ñ'eⁿ Junias. Maljoyu ñet'o̱o̱ⁿya w'aancjo ñ'eⁿndyena. Jnda nquiu apóstoles joona. Joona tyuaa'ti jla'yu'na ñ'eⁿ Cristo, nchiiti ja.
45016008	Candu'yo' nnom ti'x'iaya Amplias xmaⁿñê. Ee na jnda ntyjeeⁿ Ta Jesús, mati na jeeⁿ wi' ts'o̱o̱ⁿya jom.
45016009	Ndo' xmaⁿñe Urbano. Jom matseijomñê ts'iaaⁿ 'naaⁿ' Cristo ñ'eⁿndyo̱. Ndo' mati xmaⁿñe Estaquis, jom jeeⁿ wi' ts'o̱o̱ⁿya.
45016010	Candu'yo' na xmaⁿñe Apeles. Cantyja na mach'eeⁿ jnda̱ teitquioo' na matseiyu'ya ts'oom ñ'eⁿ Cristo. Ndo' mati xmaⁿndye nn'aaⁿ' Aristóbulo.
45016011	Xmaⁿñe Herodión tsaⁿ na mañe'cwii tsjaaⁿ jâ ñ'eⁿñe. Ndo' xmaⁿndye nn'aaⁿ' Narciso na m'aⁿna cantyja 'naaⁿ' Jesucristo.
45016012	Xmaⁿñe nomnn'aaⁿya Trifena ñ'eⁿ Trifosa na cwil'ana ts'iaaⁿ 'naaⁿ' Ta Jesucristo. Ndo' xmaⁿñe nomnn'aⁿya Pérsida, jom jeeⁿ jnda ntyjiiya. Jeeⁿ maqueⁿñê na mach'eeⁿ ts'iaaⁿ 'naaⁿ' Ta Jesús.
45016013	Xmaⁿñe Rufo. Jom jeeⁿ t'maⁿ matseixmaaⁿ cantyja 'naaⁿ' Ta Jesucristo. Ndo' mati xmaⁿñe tsoñeeⁿ. Juu jnda ntyjiiya cha'cwijom ntyjii na tsondyo̱ nnco̱.
45016014	Mati cal'a'yo' cwii naya'ñeeⁿ na candu'yo' na xmaⁿñe Asíncrito, Flegonte, Hermas, Patrobas, Hermes ñequio nn'aⁿ na cwila'yu' na m'aⁿ ñ'eⁿndyena.
45016015	Candu'yo' na xmaⁿñe Filólogo, Julia, Nereo, ñequio nomtyjeeⁿ, ñequio Olimpas, ñequio cha'tso nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ ñ'eⁿndyena.
45016016	Quia'yo' na xmaⁿndyo' ntyjee'yo' ñequio na xcwee' n'om'yo' na cwitaⁿ'yo' luee'yo'. Ticwii tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ñ'eⁿ Cristo ndyuaameiiⁿ cwila'cwanomna na xmaⁿndyo'.
45016017	'O nn'aⁿya na cwila'yu'yo', mats'aa ty'oo nda̱a̱'yo' na queⁿndyo' cwenta cantyja 'naaⁿ joo nn'aⁿ na cwil'a na cwito̱ⁿ'ndye nn'aⁿ tmaaⁿ' 'o, na cwil'ana na cwila'tjo̱o̱ndye nc'iaa'yo' jo nnom Ty'o̱o̱ts'om. Ee ñ'oom na cwit'mo̱o̱ⁿ naⁿ'ñeeⁿ tixcwe m'aⁿna' ñ'eⁿ ñ'oom na jnda̱ t'mo̱o̱ⁿyâ nda̱a̱'yo'. Catjei'ndyo' cantyja 'naaⁿ naⁿ'ñeeⁿ,
45016018	ee ticala'xmaⁿna nn'aⁿ na cwindye'ntjom nnom nquii Ta Jesucristo. Naⁿ'ñeeⁿ ticatuee'ndyecjena cantyja 'naaⁿ'aⁿ. Macanda̱ na cwijndoo'na ljo' na macaⁿna' nquieena. Cwila'neiⁿna ñ'oom ca'naaⁿ' na jeeⁿ neiⁿncoo' joona', sa̱a̱ joo ñ'oom'ñeeⁿ cwinquio'nn'aⁿna' joo nn'aⁿ na ticuee' na cwila'no̱ⁿ'.
45016019	Sa̱a̱ jnda̱ t'om ñ'oom cantyja 'naⁿ'yo' na 'o cwitue'ndyo'cje'yo' nnom ñ'oom na xcwe. Jo' na mañequiaana' na jeeⁿ neiⁿya. Ndo' l'ue ts'o̱o̱ⁿ na c'om'c'eendyo' na nl'a'yo' ljo' na majo'ndyo', nchii nl'a'yo'yo' yuu na tis'a.
45016020	Nquii Ty'o̱o̱ts'om na mañequiaaⁿ na meiⁿcwii ñomtiuu tic'o̱o̱ⁿya jo nnoom, mawaa xjeⁿ na nnts'aaⁿ na nntseicachquiaañena' Satanás nacjee' nc'ee'yo'. Juu naya na tseixmaⁿ Jesucristo, c'omna' ñ'eⁿndyo'.
45016021	Timoteo na ñ'eⁿ cwil'aayâ ts'iaaⁿ 'naaⁿ' Ty'o̱o̱ts'om, matseicwanoom na xmaⁿndyo'. Mati Lucio, Jasón, ndo' Sosípater, nn'aⁿ na mañecwii tsjaaⁿ ja ñ'eⁿndye cwilacwanomna na xmaⁿndyo'.
45016022	Maja Tercio matseicwano̱ⁿ na xmaⁿndyo' ñequio xuee' Ta Jesús. Cartawaañe matseiljeiya na matseicwanom Pablo na m'aⁿ'yo'.
45016023	Matseicwanom Gayo na xmaⁿndyo'. Ja Pablo m'aaⁿya waⁿ'aⁿ na mateix'eeⁿ ja. Ndo' mañjaaⁿ cwitjomndye nn'aⁿ na cwila'yu'. Ndo' mati Erasto matseicwanoom na xmaⁿndyo'. Jom tsaⁿcoñom s'om tsjoomwaa. Mati juu nn'aⁿya Cuarto matseicwanoom na xmaⁿndyo'.
45016024	Ty'o̱o̱ts'om quiaaⁿ na c'oom naya na matseixmaⁿ Ta Jesucristo ñ'eⁿ cha'tsondyo' 'o. Amén.
45016025	Ndo' je', cwila't'maaⁿ'ndyo̱ Ty'o̱o̱ts'om. Jom waa najneiⁿ na nnts'aaⁿ na nnc'om'jnda̱'ti'yo' cantyja 'naaⁿ' ñ'oom naya na mañequiaya na cwilui'n'maaⁿndye nn'aⁿ ndo' nc'e ñ'oom na ma'mo̱o̱ⁿya cantyja 'naaⁿ' Jesucristo. Ndo' na luaa' waa, matseijomna' ñequio juu na cwe' wanty'iuu' tyom'aaⁿna' xjeⁿ cwitjo̱o̱cheⁿ na ncuaa tsjoomnancue.
45016026	Sa̱a̱ je' je' cwiwitquioo' xcweyana' nda̱a̱ nn'aⁿ ee ñ'oom' Ty'o̱o̱ts'om na teiljeii na tyola'neiⁿ profetas na tyondye'ntjom nnoom, cantyjati xjeⁿ na tyotsa̱'ntjom Nqueⁿ na ticantycwii na m'aaⁿ. Juu ñ'oom waanty'iuu'ñeeⁿ jnda̱ seicano̱o̱ⁿ cha nn'aⁿ meiⁿnquia ndyuaa nnda̱a̱ nla'yu'na ndo' nla'canda̱na jo nnoom.
45016027	Nnom nquii Ty'o̱o̱ts'om na ñecwiiñê, na tjacantyja na jndo̱' ts'oom, ñecwiitco caluiit'maⁿñê nc'e Jesucristo. Amén.
46001001	Maja Pablo, cwiluiindyo̱ apóstol cwentaa' Jesucristo na mañequiaya ñ'oom naya 'naaⁿ'aⁿ nda̱a̱ nn'aⁿ nc'e na l'ue ts'om Ty'o̱o̱ts'om. Nquii nn'aaⁿya Sóstenes matseijomñê ñ'eⁿndyo̱ na matseiljeiya cartawaañe.
46001002	Matseicwano̱ⁿya juuna' nda̱a̱' 'o nn'aⁿ na cwiluiindyo' tmaaⁿ' na macwji' Ty'o̱o̱ts'om cwentaaⁿ'aⁿ na m'aⁿ'yo' tsjoom Corinto, 'o na maqueⁿño̱o̱ⁿ cwentaaⁿ'aⁿ nc'e Cristo Jesús, na jnda̱ tqueeⁿ'ñê na calajomndyo' ñ'eⁿñê, ndo' mati ñ'eⁿ nn'aⁿ meiⁿquiayuucheⁿ na cwilcwii'na xuee' Ta Jesucristo, na cwiluiiñê na matsa̱'ntjoom joona ndo' mati jaa.
46001003	Nquii Tsotya̱a̱ya Ty'o̱o̱ts'om ñequio Ta Jesucristo catio'naaⁿndyena 'o. Quiana na meiⁿcwii ñomtiuu tic'om'yo' jo nda̱a̱na.
46001004	Ñequii'cheⁿ mañequia na quianl'uaa' Ty'o̱o̱ts'om cantyja 'naⁿ'yo' ee naya na matseixmaaⁿ na mañequiaaⁿ na cwito'ñoom'yo' cantyja 'naaⁿ' Jesucristo.
46001005	Ndo' nc'e na matseitjoom'na' 'o ñ'eⁿñe, mañequiaa Ty'o̱o̱ts'om na la'xmaⁿ'yo' cha'tso nnom na mateijndeiina' 'o jo nnoom, cha'tso na cwicanda̱a̱ na cwila'teinco'yo' ñ'oom'm nda̱a̱ nn'aⁿ ndo' ñequio na cwila'no̱ⁿ'ya'yo' cantyja 'naaⁿ'aⁿ.
46001006	Ndo' na luaa', juu ñ'oom cantyja 'naaⁿ' Cristo teitquioo' na mayuu' juuna' cantyja 'naⁿ'yo'.
46001007	Ndo' na ljo', titseitjo̱o̱na' 'o meiⁿcwii nnom na mañequiaa Ty'o̱o̱ts'om cha cwicanda̱a̱ cwil'a'yo' ts'iaaⁿ 'naaⁿ'aⁿ yocheⁿ na cwimeiⁿndo'yo' na nncuee' xuee quia na nncwjee'nnda' Ta Jesucristo.
46001008	Nquii Ty'o̱o̱ts'om wjaañequiaaⁿ najnda̱'yo' na cwindye'ntjom'tyeⁿ'yo' nnoom. Ndo' wjaach'eeⁿ na ljo' hasta na nncue'ntyjo̱ xuee na nncwjee'nnda' Jesucristo na nntu'xeⁿndye nn'aⁿ. Quia jo' nleitquioo' na tatjaa'naⁿ jnaⁿ cwicwila'xmaⁿ'yo'.
46001009	Ty'o̱o̱ts'om ñequii'cheⁿ matseicaña̱a̱ⁿ ñ'oom na jnda̱ tjoom'm na cjoom'm, ndo' manquiityeeⁿ jnda̱ tqueeⁿ'ñê 'o na calajomndyo' ñequio Jnaaⁿ Jesucristo na cwiluiiñe na matsa̱'ntjom jaa.
46001010	'O nn'aⁿya na cwila'yu'yo' ñequio Jesucristo na cwiluiiñê na matsa̱'ntjoom jaa, ñequio najndeii na cwiluiiñê matseity'oondyo̱ nda̱a̱'yo' na c'om'yo' na tjoom' m'aⁿ'yo' ñequio nc'iaa'yo' na cwila'yu', tanc'om'yo' na meiⁿto̱ⁿ' ñ'eⁿndyena. C'om'yo' na ñecwiixjeⁿ nquiu'yo' ñ'eⁿndyena.
46001011	Luaa' matsjo̱o̱ nda̱a̱'yo' 'o nn'aⁿya ee joo nn'aⁿ waa' Cloé jnda̱ jluena no̱o̱ⁿya na m'aⁿntiaa'ndyo' ñequio ntyjee'yo' na cwilayu'.
46001012	Luaa waa na ñe'catsjo̱o̱ cantyja 'naaⁿ' ñ'oomwaa', ñ'eeⁿ'ndyo' 'o na cwindu'yo': “Ja matseijomndyo̱ cantyja 'naaⁿ' Pablo”; nt'omndyo' 'o: “Ja ñ'eⁿ Apolos”; ndo' nt'omndyo': “Ja ñ'eⁿ Pedro”; ndo' nt'omndyo': “Ja ñ'eⁿ Cristo”.
46001013	¿Aa nts'aacheⁿna' na mato̱ⁿ'ñe Cristo? Ndo' ja Pablo, ¿aa ty'ioom nn'aⁿ ja ts'oom'naaⁿ cwenta'yo'? Oo, ¿aa ñequio xueeya teits'oomndyo'?
46001014	Quianl'uaa' Ty'o̱o̱ts'om na macanda̱ Crispo ñ'eⁿ Gayo na seits'oomndyo̱, tjaa'naⁿ nt'omndyo' 'o na seits'oomndyo̱,
46001015	cha tjaa 'ñeeⁿ nnda̱a̱ nntso na ñequio xueeya seits'oomndyo̱ jom.
46001016	Ndo' je' macjaañjoom' ts'o̱o̱ⁿ na mati seits'oomndyo̱ Estéfanas ñequio nn'aⁿ waⁿ'aⁿ. Meiⁿ tileicjaañjoom'ti ts'o̱o̱ⁿ aa m'aⁿ nt'omndyo' 'o na seits'oomndyo̱.
46001017	Ee nchii ty'iom Cristo ts'iaaⁿ ja na catseits'oomndyo̱ nn'aⁿ. Jñoom ja na catseicandiiya nn'aⁿ na macwji'n'maaⁿñê añmaaⁿna, meiⁿ nchii nts'aaya ts'iaaⁿ'ñeeⁿ ñequio ñ'oom na jndo̱' n'om nn'aⁿ, ee xeⁿ naljo', juu ñ'oom cantyja 'naaⁿ' na ty'ioom nn'aⁿ jom ts'oom'naaⁿ, tjaa'naⁿ najndeii na matseixmaⁿna'.
46001018	Nda̱a̱ nn'aⁿ na cwi'ootsuundye añmaaⁿ, juu ñ'oom na ty'ioom nn'aⁿ Cristo ts'oom'naaⁿ, nquiuna ticajndana', sa̱a̱ jo nda̱a̱ jaa na matsaacalui'n'maaⁿndyo̱, tseixmaⁿna' ñ'oom najndeii cantyja 'naaⁿ' Ty'o̱o̱ts'om.
46001019	Cha'xjeⁿ matseicandii ñ'oom'm na teiljeii: Nn'aⁿ na jeeⁿ jndye nquiu, nnts'aa na catyuii' na jndo̱' n'omna, ndo' juu na jeeⁿ cwila'no̱ⁿ'na, nnts'aa na cwe' ts'iaaⁿ'ndyo juu jo'.
46001020	Nc'e luaa' tso ljeii'ñeeⁿ, ¿yuu l'ueñe ts'aⁿ na jeeⁿ jndo̱' ts'om ndo' mati ts'aⁿ na jndye matsei'naaⁿ' ndo' ñequio ts'aⁿ na jeeⁿ ya matseitjoom' ñ'oom? Ee jnda̱ tqueⁿ Ty'o̱o̱ts'om cha'tso na jndo̱' n'om nn'aⁿ, cwe' ts'iaaⁿ'ndyo joona'.
46001021	Nc'e na jndo̱' ts'om Ty'o̱o̱ts'om, sei'no̱o̱ⁿ'o̱ⁿ na nquiee nn'aⁿ tsjoomnancue tixocata'jnaaⁿ'na jom cantyja 'naaⁿ' na jndo̱' n'omna, jo' chii majaawee' ts'oom na nncwji'n'maaⁿñê añmaaⁿ nn'aⁿ cwe' cantyja 'naaⁿ' ñ'oom'm na cwiñequia nn'aⁿ, meiiⁿ cwitjeii'na cwenta na juuna' ñ'oom na ticajnda tseixmaⁿna'.
46001022	Nn'aⁿ judíos cwitaⁿna na nnty'iaanda̱a̱na cwii ts'iaaⁿ t'maⁿ na tixocaluiina' na cwe' najndeii nquii ts'aⁿ cha nla'yu'na. Sa̱a̱ nn'aⁿ na nchii judíos, joona cwil'uee'ndyena ñ'oom na nntseijndo̱'tina' n'omna cha na nla'yu'na,
46001023	sa̱a̱ jâ cwiñequiaayâ ñ'oom na ty'ioom nn'aⁿ Cristo ts'oom'naaⁿ. Ñ'oom'ñeeⁿ tia nquiu nn'aⁿ judíos ndo' nn'aⁿ na nchii judíos cwitjeii'na cwenta na jeeⁿ cje tseixmaⁿna'.
46001024	Ndo' cantyja 'naaⁿ nn'aⁿ na ma'maⁿ Ty'o̱o̱ts'om, meiiⁿ nn'aⁿ judíos oo meiiⁿ nn'aⁿ nt'omcheⁿ tsjaaⁿ, macwji'n'maaⁿñê nn'aⁿ, ndo' na cwiluiiñe na jndo̱' ts'oom.
46001025	Ee juu na ndoo' nquiu nn'aⁿ na tseixmaⁿna' na tixcwe mach'ee Ty'o̱o̱ts'om jndo̱'ti ts'oom na luaa' mach'eeⁿ, nchiiti juu na jndo̱' n'om nn'aⁿ, ndo' juu na cwitjeii'na cwenta na tijneiⁿ na tquiaaⁿ na luaa' tjom Cristo, juu jo' ma'mo̱ⁿna' na jndeiityeeⁿ, nchiiti cha'tso najnda̱ na la'xmaⁿ nn'aⁿ.
46001026	'O nn'aⁿya na cwila'yu'yo', queⁿ'yo' cwenta na ma'maⁿ Ty'o̱o̱ts'om 'o meiⁿ tijndyendyo' cwitjeii' nn'aⁿ cwenta na la'xmaⁿ'yo' nn'aⁿ na jndo̱' n'om, tijndyendyo' cwiluiindyo' nn'aⁿ na t'maⁿ cwiluiindye, tijndyendyo' tuiindyo' nda nn'aⁿ na tyandye.
46001027	Ee macwjii'ñe Ty'o̱o̱ts'om nn'aⁿ cwentaaⁿ'aⁿ na tijndo̱' n'om cha catseijnaaⁿ'na' nn'aⁿ na ndoo' nquiuna na jndo̱' n'om nquieena. Ndo' macwjii'ñê cwentaaⁿ'aⁿ nn'aⁿ na tit'maⁿ cwiluiindye cha cantseijnaaⁿ'na' nn'aⁿ na waa na jnda̱ la'xmaⁿ.
46001028	Quii'ntaaⁿ nn'aⁿ tsjoomnancue macwjii'ñê nn'aⁿ cwentaaⁿ'aⁿ na cje la'xmaⁿ, macwjii'ñê nn'aⁿ na ticuee' n'om nt'omcheⁿ nn'aⁿ, nn'aⁿ na cwitjeii' nt'omcheⁿ cwenta na tjaa yuu l'uendye. Nmeiiⁿ' mach'eeⁿ cha' m'mo̱ⁿna' na joo nn'aⁿ na nquiu na t'maⁿ la'xmaⁿ ticjaaquiee' cantyja 'naaⁿna.
46001029	Cha'tso nmeiⁿ' mach'eeⁿ cha meiⁿcwii ts'aⁿ tincwji's'añe tincwji'scuñe cheⁿnquii jo nnoom.
46001030	Manquiityeeⁿ jnda̱ s'aaⁿ na tjoom' cwiluiindyo' cantyja 'naaⁿ' Cristo Jesús, ndo' cantyja 'naaⁿ' jom cwicanda'yo' na jndo̱' n'om'yo', ndo' na m'aⁿ'yo' na tjaa jnaⁿ cwila'xmaⁿ'yo', ndo' na maqueⁿño̱o̱ⁿ 'o na lju' n'om'yo' jo nnoom, ndo' na cwilui'n'maaⁿndyo'.
46001031	Cha'xjeⁿ na matseicandii ñ'oom'm na teiljeii: “Xeⁿ na m'aaⁿ ts'aⁿ na ñe'catseis'aañe cheⁿnquii, cwji's'aaⁿ Ty'o̱o̱ts'om cantyja na mach'ee ñ'eⁿñê.”
46002001	Sa̱a̱ 'o nn'aⁿya na cwila'yu'yo', quia tua̱caño̱o̱ⁿya 'o na nñequiaya ñ'oom na mayuu' na ticaliu nn'aⁿ cantyja 'naaⁿ' Ty'o̱o̱ts'om, nchii seina̱ⁿya nda̱a̱'yo' ñ'oom na jndo̱' n'om nn'aⁿ meiⁿ nchii ñ'oom na jeeⁿ ca'naaⁿ' na cwila'neiⁿ nn'aⁿ na jndye ñ'oom nquiu.
46002002	Xjeⁿ'ñeeⁿ tyeⁿ tyom'aaⁿ' ts'o̱o̱ⁿ na ñe'cwii ñ'oom na nñequiaya nda̱a̱'yo', ndo' cantyja 'naaⁿ' nquii Jesucristo, sa̱a̱ ñequii'cheⁿ cantyja 'naaⁿ' na ty'ioom nn'aⁿ jom ts'oom'naaⁿ.
46002003	Ñet'o̱o̱ⁿya quii'ntaaⁿ'yo' na tijndo̱, tyoteindyo̱ na tyocat'ua̱ na aa nncjaacañjoom' ts'iaaⁿ na nnts'aa.
46002004	Sa̱a̱ quia tyoñequiaya ñ'oom' Ty'o̱o̱ts'om nda̱a̱'yo', nchii seina̱ⁿ ñ'oom na cwila'neiⁿ nn'aⁿ na jeeⁿ jndo̱' n'om, tquioo' na nquii Espíritu ñequio najndeii na matseixmaaⁿ teil'uee'ñê ñ'oom'ñeeⁿ.
46002005	Luaa' tuii cha juu na cwila'yu'ya n'om'yo' c'oomna' cantyja 'naaⁿ' najndeii na matseixmaⁿ Ty'o̱o̱ts'om, nchii cwe' nc'e juu na jndo̱' n'om nn'aⁿ.
46002006	Sa̱a̱ jo nda̱a̱ nn'aⁿ na queeⁿ n'om na cwila'yu'ya n'om, cwilana̱a̱ⁿyâ ñ'oom na jndo̱ n'o̱o̱ⁿyâ, sa̱a̱ juuna' titseijomna' cha'na juu na jndo̱' n'om nn'aⁿ tsjoomnancue, meiⁿ nchii cha'na ñ'oom na jndo̱' n'om nn'aⁿ na la'xmaⁿ n'iaaⁿ, na juu jo' wjaantycwii cantyja 'naaⁿna.
46002007	Ee jâ cwilana̱a̱ⁿyâ ñ'oom na jndo̱' ts'om Ty'o̱o̱ts'om. Teiyoticheⁿ wanty'iuu' tyom'aaⁿ ñ'oom'ñeeⁿ ee tyoowe'ntyjo̱ xjeⁿ na ntyjeeⁿ na caliu nn'aⁿ juuna'. Ee cwitjo̱o̱cheⁿ na nlqueeⁿ tsjoomnancue sa̱a̱ jnda̱ seijndaa'ñê na nnto'ño̱o̱ⁿya na nlui'n'maaⁿndyo̱.
46002008	Nquiee nn'aⁿ na cwiluiindye n'iaaⁿ tsjoomnancue tîcala'no̱ⁿ'na cantyja 'naaⁿ' na luaa' seijndaa'ñe Ty'o̱o̱ts'om. Ee xeⁿ jla'no̱ⁿ'na na Jesús cwiluiiñê nquii na matsa̱'ntjom yuu na tjacantyja na jeeⁿ neiⁿncoo', quia jo' tîxocaty'ioomna jom ts'oom'naaⁿ.
46002009	Naⁿ'ñeeⁿ tjoomna cha'xjeⁿ na matseineiⁿ ñ'oom' Ty'o̱o̱ts'om na teiljeii. Matsona': Joo nn'aⁿ na jnda nquiu Ty'o̱o̱ts'om, jnda̱ seijndaa'ñê jndye nnom cwentaana na tjacantyja na ya na meiⁿjom tyoonty'iaa nn'aⁿ. Meiⁿ tyoondyena cantyja 'naaⁿ joo jo', majndeiiticheⁿ na nnc'oom' n'omna chiuu la'xmaⁿna'.
46002010	Nquii Espíritu Santo t'mo̱o̱ⁿ ñ'oommeiiⁿ nda̱a̱ya, ee jom mal'uetcuuñê cha'tso, hasta ñ'oom na t'maⁿti na matsei'no̱ⁿ' nquii Ty'o̱o̱ts'om.
46002011	Cantyja 'naaⁿ' ts'aⁿ, ¿'ñeeⁿ nntsei'no̱ⁿ' chiuu m'aaⁿ' ts'om cwiicheⁿ ts'aⁿ? Macanda̱ nquii ntyjii. Maluaa' waa cantyja 'naaⁿ' Ty'o̱o̱ts'om, macanda̱ nquii Espíritu na cwiluiiñê ntyjii chiuu m'aaⁿ' ts'oom.
46002012	Jaa tyooto'ño̱o̱ⁿya juu na m'aaⁿ' n'om nn'aⁿ na tyoola'xmaⁿna cantyja 'naaⁿ' Ty'o̱o̱ts'om. Jaa cwito'ño̱o̱ⁿya Espíritu na mañequiaaⁿ cha nnda̱a̱ nla'no̱o̱ⁿ'a cha'tso na cwe'yu na mañequiaaⁿ na cwicandaaya.
46002013	Quia cwilana̱a̱ⁿyâ cantyja 'naaⁿ' ñ'oommeiⁿ', cwiwil'uee'ndyô̱ ñ'oom na ma'mo̱ⁿ Espíritu nda̱a̱yâ, nqueⁿ na cwiluiiñê Ty'o̱o̱ts'om, nchii ñequio ñ'oom na cwit'mo̱o̱ⁿ nn'aⁿ cantyja na jndo̱' n'om nquiee. Ndo' na luaa', cwiwil'uee'ndyô̱ ñ'oom na matseijndaa'ñe Espíritu na cwit'mo̱o̱ⁿyâ nda̱a̱ nn'aⁿ na la'xmaⁿna jom.
46002014	Sa̱a̱ ts'aⁿ na ticaluiiñe cwentaa' Ty'o̱o̱ts'om titseiñ'oom'ñe ñ'oom na matseijndaa'ñe Espíritu na cwiluiiñê ee ndoo' ntyjii tsaⁿ'ñeeⁿ na cwe' ñ'oom na til'ue joona'. Ee manda̱ ts'aⁿ na matseixmaⁿ cantyja 'naaⁿ' Espíritu, juu nnda̱a̱ nntsei'no̱ⁿ'.
46002015	Sa̱a̱ ts'aⁿ na matseixmaⁿ Espíritu nnda̱a̱ nntsei'no̱ⁿ' ñ'oommeiⁿ', meiⁿ tjaa 'ñeeⁿ ts'aⁿ na wanaaⁿ na nntso na tixcwe mach'eeⁿ.
46002016	Ee ñ'oom' Ty'o̱o̱ts'om na teiljeii matsona': “¿'Ñeeⁿ ts'aⁿ jnda̱ sei'no̱ⁿ' chiuu na m'aaⁿ' ts'om Nquii na cwiluiiñe na matsa̱'ntjom jaa? ¿'Ñeeⁿ ts'aⁿ nnda̱a̱ nntseijndo̱' ts'oom?” Sa̱a̱ jaa laxmaaⁿya juu na m'aaⁿ' ts'om Cristo.
46003001	Cantyja 'naⁿya, 'o nn'aⁿya na cwila'yu'yo', tîcanda̱a̱ nntseina̱ⁿya ñ'oom cantyja 'naaⁿ' Cristo nda̱a̱'yo' cha'xjeⁿ na ma'mo̱ⁿ ts'aⁿ juuna' nda̱a̱ nn'aⁿ na la'xmaⁿ Espíritu. Tcaⁿna' na nntseina̱ⁿya juuna' nda̱a̱'yo' na cha'cwijom cwiluiindyo' cantyja 'naaⁿ' tsjoomnancue, cha'cwijom nda̱a̱ yonch'uu.
46003002	Ee yo'ndaa tileicanda̱a̱ nntquiina sei'. Joona macanda̱ ndaatsuu' tsondyeena cwiwena. Maluaa' matseijomna' cantyja 'naⁿ' 'o. 'O tileicala'no̱ⁿ'yo' ñ'oom' Ty'o̱o̱ts'om na jndei'tina', ee tyooquiee n'om'yo' cantyja 'naaⁿ'aⁿ. Ndo' meiⁿ je' tileicala'no̱ⁿ'yo' ñ'oom'm na jndei'tina'.
46003003	'O ndicwaⁿ la'xmaⁿ'yo' cantyja 'naaⁿ' tsjoomnancue. Ee na cwila'ta̱a̱' n'om'yo' nc'iaa'yo' ndo' cwila'ntja'ndyo' ñ'eⁿndyena, ma'mo̱ⁿna' na tjaa na matseichuii'na' 'o ñequio nn'aⁿ na la'xmaⁿ cantyja 'naaⁿ'na'.
46003004	Ee quia cwiindyo' 'o nntso: “Ja matseijomndyo̱ cantyja 'naaⁿ' Pablo”, ndo' cwiicheⁿ nntso: “Ja matseijomndyo̱ cantyja 'naaⁿ' Apolos”, ma'mo̱ⁿna' na la'xmaⁿ'yo' cha'xjeⁿ nn'aⁿ tsjoomnancue.
46003005	Ja Pablo ¿'ñeeⁿ cwiluiindyo̱? Ndo' ¿'ñeeⁿ cwiluiiñe Apolos? Ñequii'cheⁿ cwiluiindyô̱ nn'aⁿ na cwindya̱'ntjo̱o̱ⁿyâ nnom Jesucristo na cantyja 'naaⁿyâ jla'yu'yo' ñ'eⁿñê. Cwii cwiindyô̱ ñel'aayâ ts'iaaⁿ na tquiaaⁿ nda̱a̱yâ.
46003006	Ts'iaaⁿ na s'aa matseijomna' cha'cwijom ts'aⁿ na manom'. Ndo' ts'iaaⁿ na s'aa Apolos matseijomna' cha'cwijom ts'aⁿ na matseicandaa' ntjom. Sa̱a̱ nquii Ty'o̱o̱ts'om mach'eeⁿ na tjaanajndeii ts'iaaⁿ'ñeeⁿ.
46003007	Ndo' na luaa', meiⁿ juu ts'aⁿ na manom' tit'maⁿ cwiluiiñe, meiⁿ ts'aⁿ na matseicandaa'. Nquii Ty'o̱o̱ts'om t'maⁿ cwiluiiñê ee jom mach'eeⁿ na wjaanajndeii ts'iaaⁿ'ñeeⁿ.
46003008	Juu ts'aⁿ na manom' ñequio ts'aⁿ na matseicandaa', ñe'cwii xjeⁿ cwiluiindyena. Ndo' nquii Ty'o̱o̱ts'om nntioml'uaaⁿ ts'aⁿ cantyjati na jnda̱ ñejndi'ntjom nnoom.
46003009	Ee jâ cwe' cwila'xmaaⁿyâ nn'aⁿ na cwilajomndyô̱ ts'iaaⁿ 'naaⁿ' Ty'o̱o̱ts'om, ndo' 'o la'xmaⁿ'yo' tyuaaⁿ'aⁿ, la'xmaⁿ'yo' cha'cwijom w'aa na mach'eeⁿ.
46003010	Cantyja 'naaⁿ'na', ja cwiluiindyo̱ cha'cwijom luañetquiee na seijndaa'ñe Ty'o̱o̱ts'om na maqua̱ⁿ tsiaⁿtsjo̱' ndo' cwiicheⁿ ts'aⁿ matseicanda̱a̱'ñe w'aa nacjoo' juuna'. Sa̱a̱ cwii cwii ts'aⁿ queⁿñe cwenta cantyja 'naaⁿ' ts'iaaⁿ na mach'ee.
46003011	Ee tjaa 'ñeeⁿ ts'aⁿ na nnda̱a̱ nlqueⁿndyo̱ cwiicheⁿ ts'iaaⁿtsjo̱' ñequio tsiaⁿtsjo̱' na waa, na juu jo' tseixmaⁿna' Jesucristo.
46003012	Sa̱a̱ tiñe'cwii nnom 'naⁿ na cwileil'uee'ndye nn'aⁿ na cwil'a ts'iaaⁿ nacjoo' tsiaⁿtsjo̱'ñeeⁿ. Ee ts'aⁿ na xcwee'ya ts'om na mandi'ntjom nnom Ty'o̱o̱ts'om, matseijomna' ts'iaaⁿ na mach'eeⁿ cha'cwijom cwii w'aa na cwiluiina' ñ'eⁿ s'om cajaⁿ, oo ñ'eⁿ s'om xuee, oo ñ'eⁿ ljo̱' na jeeⁿ jnda. Sa̱a̱ ts'aⁿ na tixcwee' ts'om na mandi'ntjom nnom Ty'o̱o̱ts'om, matseijomna' ts'iaaⁿ na mach'eeⁿ cha'cwijom cwii w'aa na cwiluiina' ñ'eⁿ n'oom, oo ñ'eⁿ neiiⁿ'jnda̱, oo ñ'eⁿ n'oomljooto'.
46003013	Juu xuee quia na nncu'xeⁿ Ty'o̱o̱ts'om nn'aⁿ, nleitquioo'ya chiuu tseixmaⁿ ts'iaaⁿ na tyoch'ee cwii cwii ts'aⁿ. Juu xuee'ñeeⁿ t'maⁿ chom nncuaa, jo' jo' m'mo̱o̱ⁿna' chiuu tseixmaⁿ ts'iaaⁿ na tyoch'ee cwii cwii ts'aⁿ.
46003014	Jo' chii xeⁿ tilco ts'iaaⁿ na tyoch'ee ts'aⁿ, waa naya na nlo'ñoom cantyja 'naaⁿ' ts'iaaⁿ na jnda̱ ñes'aaⁿ.
46003015	Sa̱a̱ xeⁿ nlco ts'iaaⁿ'ñeeⁿ, nntsuuñê cantyja 'naaⁿ' juuna'. Nqueⁿ nlui'n'maaⁿñê, sa̱a̱ cwe' ñetomti jo'. Ndo' na luaa' nntjoom nntseijomna' cantyja 'naaⁿ'aⁿ cha'cwijom na nc'uaa' chii jluii'ñê naquii' chom.
46003016	¿Aa ticaliu'yo' na 'o cwiluiindyo' waa' Ty'o̱o̱ts'om ndo' na m'aaⁿ Espíritu Santo naquii' n'om'yo'?
46003017	Xeⁿ na m'aaⁿ 'ñeeⁿ juu na nntseityuii' waa' Ty'o̱o̱ts'om, nntseityueeⁿ'eⁿ tsaⁿ'ñeeⁿ ee lju' cwiluiiñe juuna', ndo' mancjo'yo' cwiluiindyo' w'aa'ñeeⁿ.
46003018	Meiⁿcwiindyo' 'o tinquiu'nn'aⁿñe cheⁿnquii cantyja 'naaⁿ' ñ'oomwaa'. Xeⁿ m'aaⁿ 'ñeeⁿ ts'aⁿ quii'ntaaⁿ'yo' na matseitiuu na jndo̱' ts'om cha'xjeⁿ nquiee nn'aⁿ tsjoomanancue cwitjeii'na cwenta, c'oom juu cha'na ts'aⁿ na meiⁿchjoo tijndo̱' ts'om, cha mayuu'cheⁿ nntseixmaaⁿ ts'aⁿ na jndo̱' ts'om.
46003019	Ee juu na cwitjeii' nn'aⁿ tsjoomnancue cwenta na jndo̱' n'omna, Ty'o̱o̱ts'om macwjeeⁿ'eⁿ cwenta na ntjeiⁿ jo'. Ee waa ñ'oom'm na teiljeiina' na matsona': “Nnt'uii Ty'o̱o̱ts'om nn'aⁿ ñequio mañejuu na jndo̱' n'omna”.
46003020	Ndo' waa cwiicheⁿ ñ'oom'm na teiljeii na matsona': “Nqueⁿ na cwiluiiñê na catsa̱'ntjoom jaa mantyjeeⁿ joo ñomtiuu 'naaⁿ nn'aⁿ na jeeⁿ jndo̱' n'om, cwe' ts'iaaⁿ'ndyo joona'.”
46003021	Nc'e na ljo', tintjei's'andyo' na majndaa' ts'aⁿ na cwilajomndyo' ñ'eⁿñe. Ee cha'tso na matseijndaa'ñe Ty'o̱o̱ts'om la'xmaⁿna' cwenta'yo'.
46003022	Meiiⁿ nnco̱ Pablo, oo nquii Apolos, oo nquii Pedro, cha'tsondyô̱ cwiluiindyô̱ na cwindya̱'ntjo̱o̱ⁿyâ nda̱a̱'yo'. Ee cha'tso na s'aa Ty'o̱o̱ts'om m'aaⁿna' cwentaaya. Cantyja na cwitando̱o̱'a tsjoomnancuewaañe matseixmaⁿna' naya 'naaⁿya ee na cwito'ño̱o̱ⁿya na cwitando̱o̱'a ñ'eⁿñê. Mati cantyja na cwiwja̱a̱ya matseixmaⁿna' naya 'naaⁿya, nc'e cantyja 'naaⁿ' jo' cwitsaaquia̱a̱'a cañoom'luee. Cha'tso na cwiwino̱o̱ⁿya je' ñequio na quia wjaawe'cañoomna' cwila'xmaⁿna' na nnteijndeiina' jaa.
46003023	Ndo' 'o m'aⁿ'yo' cwentaa' Cristo ndo' jom cwiluiiñê cwentaa' Ty'o̱o̱ts'om.
46004001	Jo' chii catjei'yo' cwenta cantyja 'naaⁿyâ na cwiluiindyô̱ nn'aⁿ na cwindye'ntjom nnom Cristo, ndo' na cwit'mo̱o̱ⁿyâ nda̱a̱ nn'aⁿ ñ'oom' Ty'o̱o̱ts'om na wanty'iuu' tyom'aⁿna'.
46004002	Juu ts'aⁿ na waa cwii ts'iaaⁿ na matseixmaⁿ, macaⁿna' na cwitquioo' cantyja 'naaⁿ'aⁿ na cwiluiiñê ts'aⁿ na matseicanda̱.
46004003	Sa̱a̱ cantyja 'naⁿya, ticwjaa'ndyo̱ cwenta chiuu waa na 'o cwitjei'yo' cwenta cantyja 'naaⁿ' ts'iaaⁿ na matseixmaⁿya oo chiuu nquiu nt'omcheⁿ. Meiⁿ ticu'xa̱ⁿ cheⁿnnco̱ cantyja 'naⁿya.
46004004	Juu na m'aaⁿ' ts'o̱o̱ⁿ tica'mo̱ⁿna' aa waa na matseitjo̱o̱ndyo̱, sa̱a̱ meiiⁿ na ljo' tica'mo̱ⁿna' na tjaa jnaⁿya. Nquii Ty'o̱o̱ts'om nncu'xeeⁿ ja.
46004005	Nc'e na luaa', cwitjo̱o̱cheⁿ na nncwjee'nnda' Ta Jesús, tintjei'yo' cwenta cantyja 'naaⁿ nn'aⁿ na cwindye'ntjom nda̱a̱'yo'. Ee xjeⁿ'ñeeⁿ nnts'aaⁿ na nleitquioo'ya 'naⁿ na cwe' wanty'iuu' cwil'a nn'aⁿ ñequio joo 'naⁿ na cwila'jndaa'ndyena naquii' n'omna. Quia jo' nñequiaa Ty'o̱o̱ts'om nnom cwii cwii ts'aⁿ cha'xjeⁿ na matsona'.
46004006	'O nn'aⁿya na cwila'yu'yo', matseina̱ⁿya ñ'oommeiⁿ' nda̱a̱'yo' cantyja 'naⁿya ñ'eⁿ Apolos cha nnteijndeiina' 'o, ndo' cha cantyja 'naaⁿyâ nntsaala'no̱ⁿ'yo' na tincwinom'yo' ñ'oom na teiljeii, ndo' cha meiⁿcwii ts'aⁿ tincwji's'aaⁿ cwii ts'aⁿ na mañequiaa ñ'oom' Ty'o̱o̱ts'om cha nnts'aana' na ticwentyjo̱ 'naaⁿ' cwiicheⁿ.
46004007	Ee ¿chiuu waa cantyja 'naⁿ' na mach'eena' ntyji' na jndandyu'ti' nchiiti cwiicheⁿ? Ndo' ¿cwaaⁿ cwii nnom na matsei'xmaⁿ' na nchii nquii Ty'o̱o̱ts'om mañequiaaⁿ na matsei'xmaⁿ' jo'? Ndo' xeⁿ cwe' jnda' naya'ñeeⁿ, ¿chiuu na matseis'andyu' na cha'cwijom tiyuu' na jnda' juuna'?
46004008	Mach'eena' na nquiu'yo' na la'xmaⁿ'yo' nn'aⁿ na tyandye. Cha'cwijom tjaa meiⁿcwii na macaⁿtina' 'o. Cha'cwijom na cwiluiindyo' nn'aⁿ na cwitsa̱'ntjom, meiiⁿ na ticañ'a̱a̱ⁿyâ̱. Toom cwe' na mayuu' cwiluiindyo' nn'aⁿ na cwitsa̱'ntjom cha mati jâ nla'jomndyô̱ jo' ñ'eⁿndyo'.
46004009	Mach'eena' ntyjii na maqueⁿ Ty'o̱o̱ts'om jâ apóstoles na wanty'iaa'ndyo̱tya̱a̱yâ na cha'tsondye nn'aⁿ. Matseijomna' cantyja 'naaⁿyâ cha'cwijom nn'aⁿ na jnda̱ teijndaa' na nncwje na jndoo'cheⁿ nn'aⁿ ndo' nnty'iaa ángeles.
46004010	Cwitjeii' nn'aⁿ cwenta na jâ na cwiñequiaayâ ñ'oom cantyja 'naaⁿ' Cristo la'xmaaⁿyâ nn'aⁿ na ntjeiⁿndye sa̱a̱ 'o cwitjei' cheⁿncjo'yo' cwenta na la'xmaⁿ'yo' na jeeⁿ jndo̱' n'om'yo' cantyja 'naaⁿ'aⁿ. Cwitjei'yo' cwenta na tileicjaanjoom' cwil'aayâ sa̱a̱ 'o jeeⁿ cwijaanjoom' cwil'a'yo'. Cwila't'maaⁿ'ndye nn'aⁿ 'o sa̱a̱ jâ ticuee' n'omna.
46004011	Hasta xjeⁿ je', waa xjeⁿ na matseitjo̱o̱na' na nntquia̱a̱yâ ndo' na nncwa̱a̱yâ ñequio liaa na nlcwa̱a̱'â. Jndye ndii' cwicacho̱o̱'â, ndo' meiⁿ tjaa'naⁿ w'aaya.
46004012	Cwiwijndyaayâ na cwil'aayâ ts'iaaⁿ. Quia cwitioo nn'aⁿ ñ'oomwi' cjooyâ, cwitaaⁿyâ na catio'naaⁿñe Ty'o̱o̱ts'om joona. Quia cwileintyjo̱na jâ, cwila'quii n'o̱o̱ⁿyâ.
46004013	Quia cwila'neiⁿ nn'aⁿ ñ'om ta̱a̱' ts'om nacjooyâ, cwila'joom'na jâ cha'cwijom to' na niom nnom tsjoomnancue sa̱a̱ cwit'o̱o̱yâ ñequio ñ'oom ya. Hasta xjeⁿ je' cwil'a nn'aⁿ na cwila'xmaaⁿyâ cwii na jeeⁿ ts'iaaⁿ.
46004014	Nchii cwe' matseiljeiya ñ'oommeiⁿ' cha catseijnaaⁿ'na 'o sa̱a̱ cha na nntseijndo̱'na' n'om'yo' nc'e na cwiluiindyo' ntseindaaya na jeeⁿ wi' ts'o̱o̱ⁿya 'o.
46004015	Ee meiiⁿ na aa m'aⁿ qui meiⁿ nn'aⁿ na cwit'mo̱o̱ⁿna cantyja 'naaⁿ' Cristo nda̱a̱'yo', sa̱a̱ tijndye lotye'yo' m'aⁿ. Cantyja 'naaⁿ' na cwila'yu'ya n'om'yo' ñ'eⁿ Ty'o̱o̱ts'om, ja cwiluiindyo̱ tsotye'yo' nc'e ñ'oom naya na macwji'n'maaⁿñê nn'aⁿ.
46004016	Jo' chii matseijndo̱'a n'om'yo', cal'a'yo' cha'xjeⁿ na quits'aaya.
46004017	Jo' chii majño̱o̱ⁿya Timoteo na m'aⁿ'yo', cwiluiiñê jndaaya na jeeⁿ matseicaña̱a̱ⁿ ndo' na jnda ntyjiiya jom, jom nnts'aaⁿ na nncjaañjoom' n'om'yo' chiuu waa na jo̱m'aaⁿ na matseixmaⁿya cwentaa' Cristo Jesús cha'xjeⁿ na ma'mo̱o̱ⁿ nda̱a̱ nn'aⁿ cwii cwii tmaaⁿ' nn'aⁿ na macwjeeⁿ'eⁿ cwentaaⁿ'aⁿ.
46004018	Ñ'eeⁿndyo' 'o na cwilas'andyo' cheⁿncjo'yo' na cwindu'yo' na tixocjo̱nty'iannda'a 'o.
46004019	Sa̱a̱ tyuaa' nncjo̱cando̱o̱'a 'o xeⁿ l'ue ts'om Ta Jesús, ndo' quia ljo'cheⁿ nljeiya chiuu n'om naⁿ'ñeeⁿ na luaa' cwil'ana, nljeiya chiuu tseixmaⁿ ñ'oom na cwila's'andyena.
46004020	Ee juu na ma'mo̱ⁿna' na matseixmaⁿ ts'aⁿ na matsa̱'ntjom Ty'o̱o̱ts'om jom, xocwitquioo' jo' cwe' nc'e ñ'oom na matseineiⁿ ts'aⁿ, nleitquioo' jo' cantyja 'naaⁿ' na aa matseixmaaⁿ najndeii na cwiluiiñe Ty'o̱o̱ts'om.
46004021	¿Chiuu nl'ue n'om'yo' na cats'aa? ¿Aa nncjo̱cando̱o̱'a 'o na nntseitia'a 'o, oo aa nnc'o̱o̱ⁿya na wi' ts'o̱o̱ⁿya 'o, ñequio na jeeⁿ jnda ntyjiiya 'o?
46005001	Waa ñ'oom na cwiindyo' 'o mañ'oom tsondyee t'maⁿ ndo' na ljo' meiⁿ nn'aⁿ na tyoola't'maaⁿ'ndye Ty'o̱o̱ts'om tiquil'ana na luaa'.
46005002	Ndo' 'o cwitjei' cheⁿncjo'yo' cwenta na jeeⁿ cwila'canda̱a̱'ndyo' meiⁿ tatiato nquiu'yo' na luaa' waa. Matsona' na catjei'yo' tsaⁿ'ñeeⁿ quii'ntaaⁿ'yo' na luaa' mach'eeⁿ.
46005003	Meiiⁿ na tic'o̱o̱ⁿndyo̱ ñ'eⁿndyo', sa̱a̱ cantyja 'naaⁿ' espíritu 'naⁿya m'aaⁿya ñ'eⁿndyo', ñequio xuee' Ta Jesucristo jnda̱ tu'xa̱ⁿya ts'aⁿ na luaa' mach'ee.
46005004	Quia cwitjomndyo' na nla't'maaⁿ'ndyo' Ty'o̱o̱ts'om ja nnc'o̱o̱ⁿya ñ'eⁿndyo' cwe' cantyja 'naaⁿ' espíritu 'naⁿya ndo' mati ñequio juu najndeii na matseixmaⁿ Ta Jesús nnc'oomna' ñ'eⁿndyo'.
46005005	Ndo' na luaa', la'xmaⁿ'yo' na catio'yo' tsaⁿ'ñeeⁿ l'o̱ Satanás cha cwi'ndaa' seiiⁿ'eⁿ sa̱a̱ nlui'n'maaⁿñe espíritu 'naaⁿ'aⁿ quia na nncwjee'nnda' Ta Jesús.
46005006	Tixcwe na cwitjei'yo' cwenta na jeeⁿ cwila'canda̱a̱'ndyo' jo nnom Ty'o̱o̱ts'om ndo' na cwiljoya n'om'yo' na luaa' waa quii'ntaaⁿ'yo'. ¿Aa ticaliu'yo' na meiiⁿ ñechjoowi' ndaaljo' matseicandeii'na' cha'waa tsqueeⁿtyoo'?
46005007	Jo' chii catjei'ndyo' cantyja 'naaⁿ' cha'tsoñ'eⁿ na la'xmaⁿna' ndaaljo' tquie na matsei'ndaa'na' 'o cha nntseijomna' 'o tyoo' na tuiina' ñ'eⁿ tsqueeⁿtyoo' xco na tjaa ndaaljo' tjaquiee' na cwicwa' nn'aⁿ judíos xuee Pascua, na juu tyoo'ñeeⁿ cwiluiindyo'. Ee Cristo cwiluiiñê Catsmaⁿ chjoo cwentaaya cantyja 'naaⁿ' xuee Pascua 'naaⁿya. Jla'cuee' nn'aⁿ jom ndo' tueeⁿ'eⁿ cwentaaya.
46005008	Jo' chii matsona' na calajomndyo̱ xuee Pascua ñequio na xcwee' n'o̱o̱ⁿya ndo' na mayuu'a, na joo jo' la'xmaⁿna' cha'cwijom tyoo' na tjaa ndaaljo' tjaquiee'. Nchii nlajomndyo̱ xuee Pascua'ñeeⁿ ñequio ndaaljo' tquie na tseixmaⁿna' na quie' n'o̱o̱ⁿya ndo' natia na cwil'aaya.
46005009	Ñequio cwiicheⁿ carta'ñeeⁿ tsjo̱o̱ya na tilajomndyo' ñequio nn'aⁿ na cwe' m'aⁿya ñequio nt'omcheⁿ nn'aⁿ.
46005010	Sa̱a̱ ñ'eⁿ carta'ñeeⁿ nchii ñe'catsjo̱o̱ya na catjei'ndyo'ñ'eⁿ'yo' ñequio nn'aⁿ tsjoomnancue na cwe' m'aⁿyana ñequio nn'aⁿ oo na m'aⁿna na cwila'queeⁿ n'omna 'naaⁿ' cwiicheⁿ ts'aⁿ, oo na jeeⁿ ya cwinquio'nn'aⁿna nc'iaana cha nnda̱a̱ ntjeii'na 'naaⁿ naⁿ'ñeeⁿ oo ñ'eⁿ joo nn'aⁿ na cwila't'maaⁿ'ndye 'naⁿ na cwe' nn'aⁿ l'a. Ee xeⁿ tilajomndyo' ñequio nn'aⁿ na laxmaⁿ nmeiⁿ', nlcaⁿna' na calui'yo' tsjoomnancue.
46005011	Ñ'oom na l'ue ts'o̱o̱ⁿ na cala'no̱ⁿ'yo' cantyja 'naaⁿ' carta'ñeeⁿ, ts'aⁿ na matso na matseiyu' ñ'eⁿ Jesucristo, meiⁿchjoo tilajomndyo' ñ'eⁿñê xeⁿ m'aaⁿyaaⁿ ñ'eⁿ ts'aⁿ na cwe' luaa'ndyo', oo queeⁿ ts'oom 'naaⁿ' cwiicheⁿ ts'aⁿ, oo matseit'maaⁿ'ñê 'naⁿ na cwe' nn'aⁿ l'a, oo cantuñê, oo tsaⁿ candii jom, oo mach'ueeⁿ. Meiⁿ na nlcwa' ñequio ts'aⁿ na matseixmaⁿ nmeiⁿ' til'a'yo'.
46005012	Titseixmaⁿya na nncu'xa̱ⁿya nn'aⁿ na tyoola'yu'. Ncjo'yo' la'xmaⁿ'yo' na nntu'xeⁿ'yo' nn'aⁿ na m'aⁿ quii'ntaaⁿ'yo'.
46005013	Nquii Ty'o̱o̱ts'om nncu'xeeⁿ nn'aⁿ na tyoola'yu'. Quia jo' catjei'yo' ts'aⁿ jnaⁿ'ñeeⁿ quii'ntaaⁿ'yo'.
46006001	Quia cwiindyo' 'o waa ñ'oom na malein'oomna' juu ñequio cwiicheⁿ x'iaa' na matseiyu', ¿chiuu na cwiqueⁿ'yo' ñ'oom tsaⁿ'ñeeⁿ jo nnom jwe na nchii ts'aⁿ na matseiyu'? Cwa nchii ncjo'yo' na cwila'yu'yo' ñ'eⁿ Ty'o̱o̱ts'om nla'jndaa'ndyo' ñ'oom'ñeeⁿ.
46006002	¿Aa ticaliu'yo' na joo nn'aⁿ na cwiluiindye cwentaa' Ty'o̱o̱ts'om nntu'xeⁿna nn'aⁿ tsjoomancue? Ndo' nc'e na nntu'xeⁿ'yo' nn'aⁿ tsjoomnancue, ¿chiuu na tileicanda̱a̱ nntu'xeⁿ'yo' ñ'oommeiⁿ' na cwe' cwantindyo joona'?
46006003	¿Aa ticaliu'yo' na nntu'xa̱a̱ⁿya ángeles? Ndo' nc'e na ljo', majndeiiticheⁿ nnda̱a̱ nla'jndaa'ndyo' ñ'oom na mat'uiina' jaa yuu na ticjaañjoom' na cwil'aaya je'.
46006004	Jo' chii xeⁿ niom ñ'oom na maleichuuna' 'o ñequio nn'aⁿ'yo' na cwilayu', caty'iom'yo' ts'iaaⁿ'ñeeⁿ nn'aⁿ quii'ntaaⁿ'yo' na tit'maⁿ la'xmaⁿ na catu'xeⁿna ñ'oom 'naⁿ'yo'.
46006005	Matsjo̱o̱ na luaa' cha catseijnaaⁿ'na' o'. ¿Aa nnts'aacheⁿna' na tjaa'naⁿ meiⁿñecwii ts'aⁿ quii'ntaaⁿ'yo' na jndo̱' ts'om na nntseijndaa'ñê ñ'oom na maleichuuna' 'o?
46006006	¿Aa maxjeⁿ maty'iomyana' na cwiqueⁿ'yo' ñ'oom cjoo' cwii nn'aⁿ'yo' na mati matseiyu'? Jo' chii cwitjomndyo' jo nda̱a̱ nn'aⁿ na cwitu'xeⁿ ñ'oom, meiiⁿ na joona nchii nn'aⁿ na cwila'yu'.
46006007	Juu na cwila'ntja'ndyo' ñequio nc'iaa'yo' na cwila'yu' ma'mo̱ⁿna' na t'maⁿ waa na cwila'tjo̱o̱ndyo'. Yati caljoya n'om'yo' nawi' na cwil'ana 'o, meiiⁿ na cwinty'ueena 'naⁿ'yo'.
46006008	Sa̱a̱ 'o xuii' na cwil'a'yo', mancjoondyo' cwita'wi'yo' nn'aⁿ'yo' na cwila'yu' hasta cwinty'uee'yo' 'naaⁿna.
46006009	¿Aa ticaliu'yo' na joo nn'aⁿ na cwiñequiandye cantyja 'naaⁿ' natia ticalaxmaⁿna cantyja na matsa̱'ntjom Ty'o̱o̱ts'om? Tiñe'quio'nn'aⁿndyo' cheⁿncjo'yo' cantyja 'naaⁿ' ñ'oomwaañe. Nn'aⁿ na cwe' cwitjomndyeyana ñ'eⁿ nn'aⁿ na tyoo'uncona, tixocala'xmaⁿna cantyja na matsa̱'ntjom Ty'o̱o̱ts'om, meiⁿ nn'aⁿ na cwila't'maaⁿ'ndye 'naⁿ na cwe' nn'aⁿ l'a, meiⁿ nn'aⁿ na cwe' m'aⁿya ñ'eⁿ nn'aⁿ, meiⁿ naⁿnom na cwe' ñ'eⁿ ntyjenom m'aⁿ,
46006010	meiⁿ nn'aⁿ na cwinty'uee, meiⁿ nn'aⁿ na queeⁿ n'om 'naaⁿ' cwiicheⁿ ts'aⁿ, meiⁿ naⁿcandyee, meiⁿ nn'aⁿ na cwitioñ'oom nn'aⁿ, meiⁿ nn'aⁿ na cwinquio'nn'aⁿ ts'aⁿ cha nnda̱a̱ ntjeii'na 'naaⁿ'aⁿ.
46006011	Ñ'eeⁿ'ndyo' 'o na ñejla'xmaⁿ'yo' nmeiⁿ' cwitjo̱o̱cheⁿ na nla'yu'yo', sa̱a̱ je' jnda̱ tmaⁿndyo', jnda̱ tqueⁿndyo̱ Ty'o̱o̱ts'om 'o, jnda̱ tqueeⁿ 'o na tjaa jnaⁿ la'xmaⁿ'yo' ñequio xuee' Ta Jesucristo ndo' cantyja 'naaⁿ' nquii Espíritu na cwiluiiñe Ty'o̱o̱ts'om cwentaaya.
46006012	Waa ñ'oom na cwilue nn'aⁿ: “Wanaaⁿ na nnts'aa meiⁿljo'cheⁿ na l'ue ts'o̱o̱ⁿ”. Mayuu' na ljo', sa̱a̱ ticha'tso mateijndeiina' ts'aⁿ. Ñ'oom na mayuu' wanaaⁿ na nnts'aa yuu na l'ue ts'o̱o̱ⁿ sa̱a̱ ticatsona' na cwii na mats'aa nlqueⁿna' xjeⁿ 'naaⁿ'na' ja.
46006013	Mati cwilue nn'aⁿ: “Juu nantquie tseixmaⁿna' cwentaa' tsiaa' ts'aⁿ, ndo' tsiaa' ts'aⁿ tseixmaⁿna' cwentaa nantquie.” Ñ'oom na mayuu' jo', sa̱a̱ we nnom nmeiⁿ' nnts'aa Ty'o̱o̱ts'om na nndyuena'. Sa̱a̱ nchii tqueeⁿ seii' ts'aⁿ na cwe' luaa' nnc'oom ñ'eⁿ cwiicheⁿ ts'aⁿ, tqueeⁿ seii'a na laxmaⁿna' cwentaa' nqueⁿ na matsa̱'ntjoom, ndo' jom m'aaⁿ cwentaa' seii'a.
46006014	Ndo' cha'xjeⁿ na tquiaaⁿ na wando'xco Jesús mati nñequiaaⁿ na nntando̱o̱'xco̱o̱ya nc'e najndeii na cwiluiiñê.
46006015	¿Aa ticaliu'yo' na juu seii'yo' laxmaⁿna' cwii taⁿ' seii' Cristo? ¿Aa maty'iomna' na nntseitjo̱o̱ⁿ'a juuna' ñ'eⁿ cwii yuscu na cwe' luaa' m'aaⁿ ñ'eⁿ nn'aⁿ? Meiⁿchjoo ticaty'iomna'
46006016	¿Aa ticala'no̱ⁿ'yo' quia na matseitjoom'ñe ts'aⁿ ñequio sculjaa', ñe'cwii sei' laxmaⁿna? Ee ñ'oom' Ty'o̱o̱ts'om na teiljeii matsona': “Wendye joona, ñe'cwii sei' la'xmaⁿna.”
46006017	Ndo' na luaa' waa, quia na matseijomñe ts'aⁿ ñequio Ta Jesús, ñe'cwii cwiluiiñe tsaⁿ'ñeeⁿ ñ'eⁿñê.
46006018	Cha'cwijom na jndeii maleinom ts'aⁿ cha na ticat'uii cwii na teincuu' jom, maluaa' cal'a'yo' na tic'om'ya'yo' ñ'eⁿ ts'aⁿ na cwe' luaa'. Ee nt'omcheⁿ jnaⁿ na mach'ee ts'aⁿ ticat'uiina' seiiⁿ'eⁿ, sa̱a̱ ts'aⁿ na matseitjoom'ñe ñ'eⁿ cwiicheⁿ ts'aⁿ na cwe' luaa', matseicw'aa'ñê jnaⁿ seiiⁿ'eⁿ.
46006019	¿Aa ticaliu'yo' na cwiluiiñe seii'yo' wats'om cwentaa' Espíritu Santo na m'aaⁿ quii' n'om'yo' na jnda̱ tquiaa Ty'o̱o̱ts'om na c'oom ñ'eⁿndyo'? Jo' chii ticalaxmaⁿ'yo' na nñequiandyo' na nl'a seii'yo' yuu na queeⁿ n'omna'.
46006020	Ee jnda̱ seijnda Ty'o̱o̱ts'om 'o ñequio cwii na jeeⁿcheⁿ ndya' jnda. Jo' chii laxmaⁿ'yo' na cala't'maaⁿ'ndyo' jom ñequio seii'yo' ñequio espíritu 'naⁿ'yo' ee na we ndii' joona' la'xmaⁿna' cwentaaⁿ'aⁿ.
46007001	Ndo' je' maw'o̱ ñ'oom na cwita'x'e'yo' no̱o̱ⁿ nacjoo' carta na jla'cwanom'yo'. Ñecuaa meiiⁿ ticoco tsaⁿs'a,
46007002	sa̱a̱ jnaaⁿ' na jeeⁿ cwe' luaa' cwic'eeⁿ nn'aⁿ ñ'eⁿ nc'iaana, jo' chii yati cwii cwii tsaⁿs'a cocoom ndo' mati cwii cwii tsaⁿscu c'oom saaⁿ'aⁿ.
46007003	Nquii tsaⁿs'a waa cwii nnom na matseixmaaⁿ na nnts'aaⁿ ñ'eⁿ scoom'm ndo' mati tsaⁿscu waa cwii nnom na matseixmaaⁿ na nnts'aaⁿ ñ'eⁿ saaⁿ'aⁿ. Wendyena quiandye ntyjeena nda̱a̱na na cala'canda̱a̱'ndyena ñ'oomwaa'.
46007004	Tsaⁿscu titseixmaaⁿ na nntseintycwii'ñê nnom saaⁿ'aⁿ ee saaⁿ'aⁿ tseixmaⁿ cwenta jom, meiⁿ tsaⁿs'a titseixmaaⁿ na nntseintycwii'ñê nnom scoom'm ee scoom'm tseixmaⁿ cwenta jom.
46007005	Cwe' jo' tintseintycwii'ñe ts'aⁿ nnom saaⁿ'aⁿ, nnom scoom'm sa̱a̱ ñequii'cheⁿ wanaaⁿ na nla'ljondyo' xeⁿ waa ñ'oom na jnda̱ t'maⁿ'yo' na ñe'calaneiⁿ'yo' nnom Ty'o̱o̱ts'om. Sa̱a̱ nchii na jndye xuee, tints'aana' na tileicala'quii n'om'yo' ndo' na ljo' nnts'aa Satanás na nla'tjo̱o̱ndyo'.
46007006	Luaa' waa na matsjo̱o̱ cantyja 'naaⁿ' ñ'oomwaa', sa̱a̱ tintjei'yo' cwenta na tseixmaⁿna' ñ'oom na matsa̱'ntjomna'.
46007007	Cantyja 'naⁿya toom cwe' cha'tso naⁿnom laxmaⁿna cha'na ja, sa̱a̱ tiñe'cwii xjeⁿ na mañequiaa Ty'o̱o̱ts'om na laxmaaⁿya. Ee ñ'eeⁿ nn'aⁿ waa cwii nnom na la'xmaⁿ, ndo' nt'omcheⁿ cwiicheⁿ ljo la'xmaⁿ.
46007008	Nda̱a̱ joo naⁿnom na tyoo'unco ndo' mati joo yolcu na jnda̱ ljondye, matsjo̱o̱ na yati caljoo'ndyena na ñenquieena cha'na m'aaⁿ ja luaañe.
46007009	Sa̱a̱ xeⁿ tileicwiquii n'omna na m'aⁿ ñenquieena, ñecuaa, c'uncona, ee yati na m'aaⁿ ts'aⁿ na we caⁿ, nchiiti na cwe' matseiqueeⁿ ts'oom na ñe'c'oom ñ'eⁿ ts'aⁿ.
46007010	Sa̱a̱ nda̱a̱ 'o na jnda̱ tma'co'yo', luaa waa ñ'oom na matsa̱'ntjomna', nchii cwe' ñ'oom 'ndyo̱ ja, ñ'oom 'ndyoo nquii Ta Jesús jo': juu scuu' ts'aⁿ ticato̱ⁿ'ñê ñequio saaⁿ'aⁿ.
46007011	Sa̱a̱ xeⁿ ma'ñeeⁿ saaⁿ'aⁿ, ticwanaaⁿ na ncoconnaaⁿ'aⁿ, matsona' na caljoyaandyennda'na. Ndo' mati juu saaⁿ'aⁿ, tintseityuii' ljeii 'naaⁿna.
46007012	Nda̱a̱ nt'omndyo' 'o na jnda̱ t'unco'yo', luaa matsjo̱o̱ nnco̱, nchii matsa̱'ntjom Ta Jesús na caluii na ljo', xeⁿ na m'aaⁿ ts'aⁿ na matseiyu' sa̱a̱ scoom'm tyootseiyu' ndo' tsaⁿ'ñeeⁿ cwiljoya ts'om na m'aaⁿ ñ'eⁿñê, tinto̱ⁿ'ñê ñequio scoom'm.
46007013	Ndo' cwii yuscu na matseiyu', xeⁿ saaⁿ'aⁿ tyootseiyu', sa̱a̱ cwiljoya ts'om na cwiljoo'ñe ñ'eⁿñê, tintseityueeⁿeⁿ ljeii na tocoom ñ'eⁿñe.
46007014	Ee maqueⁿndyo̱o̱ Ty'o̱o̱ts'om saa' yuscu na tyootseiyu' nc'e na cwiluiiñê saa' yuscu na matseiyu'. Ndo' mati maqueⁿño̱o̱ⁿ scuu' ts'aⁿ na tyootseiyu' nc'e saaⁿ'aⁿ tseixmaⁿ ts'aⁿ na matseiyu'. Ee xeⁿ nchii na luaa' waa, quia jo' nda joona nla'xmaⁿ cha'na nda nn'aⁿ na tyoola'yu', sa̱a̱ na mayuu' maqueⁿna' nda joona cantyja 'naaⁿ' tmaaⁿ' cwentaa' Ty'o̱o̱ts'om.
46007015	Sa̱a̱ xeⁿ juu ts'aⁿ na tyootseiyu' ñe'catseityueeⁿ'eⁿ ljeii na tocoom ñ'eⁿ saaⁿ'aⁿ oo scoom'm, quia jo' ñecuaato na ca'ñeeⁿ. Quia na luaa' waa maxjeⁿ til'aaya na jndei'na' na caljoo'ñe ts'aⁿ. Ee Ty'o̱o̱ts'om l'ue ts'oom na ticacho̱o̱ya tia' ñequio nn'aⁿ w'aaya.
46007016	Ee ¿chiuu ntyji'yu' 'u tsaⁿscu na matsei'yu' na jnda̱ tma'co' na xocatsei'yu' sa' ñ'eⁿ Ty'o̱o̱ts'om cantyja 'naⁿ'? Ndo' mati 'u tsaⁿs'a na matsei'yu' na jnda̱ tma'co', ¿chiuu ntyji'yu' na xocatseiyu' scu' cantyja 'naⁿ'?
46007017	Ticwii cwiindyo' 'o, caljoya ts'om chiuu waa na jnda̱ tquiaa Ty'o̱o̱ts'om na matseixmaⁿ quia na t'maaⁿ juu. Luaa' waa ñ'oom na mañequiaaya nda̱a̱ nn'aⁿ cha'tso ntmaaⁿ' nn'aⁿ na macwjeeⁿ'eⁿ cwentaaⁿ'aⁿ.
46007018	Quia na t'maaⁿ 'u, ¿aa jnda̱ tuii 'naaⁿ sei' cha'xjeⁿ cwil'a nn'aⁿ judíos yonom ndana? Tintseichui' na luaa' waa. Ndo' xeⁿ aa tyooluii 'naaⁿ sei' quia na t'maaⁿ 'u, tacaⁿna' na caluii na ljo'.
46007019	Ee ticateijndeiina' ts'aⁿ xeⁿ na tuii 'naaⁿ'ñeeⁿ tjaaⁿ'aⁿ meiiⁿ xeⁿ ticaluiina'. Ñ'oom na jndati na catseicanda̱ ts'aⁿ ñ'oom na matsa̱'ntjom Ty'o̱o̱ts'om.
46007020	Jo' chii meiⁿquia cwii nnom na matseixmaⁿ ts'aⁿ quia na t'maⁿ Ty'o̱o̱ts'om jom, jo' jo' caljoya ts'oom.
46007021	¿Aa cwiluiindyu' ts'aⁿ na mandi'ntjomtyeⁿ quia na t'maaⁿ 'u? Tinc'oom' ts'om' na ljo', sa̱a̱ xeⁿ nncju'naaⁿñena' na nndyaandyu', cwa catsa' na ljo'.
46007022	Ee ts'aⁿ na m'aaⁿ na mandi'ntjomtyeⁿ quia na t'maⁿ Ty'o̱o̱ts'om jom na catseiyoom'm ñ'eⁿ Ta Jesús, je' cwiluiiñe ts'aⁿ na jnda̱ seicandyaa'ñê. Ndo' maljoyu cantyja 'naaⁿ' ts'aⁿ na m'aaⁿ xjeⁿ 'naaⁿ' quia na t'maⁿ Cristo jom, je' cwiluiiñê ts'aⁿ na mandi'ntjomtyeⁿ nnoom.
46007023	Juu ñequio na seijnda Ty'o̱o̱ts'om 'o, jeeⁿ ndya' jnda jo'. Jo' chii tiñequiandyo' na laxmaⁿ'yo' nn'aⁿ na cwindye'ntjomtyeⁿ nda̱a̱ nn'aⁿ.
46007024	Quia jo' 'o nn'aⁿya, cwii cwiindyo' caljoya ts'om chiuu waa na tyotseixmaⁿ xjeⁿ na t'maⁿ Ty'o̱o̱ts'om juu.
46007025	Ñ'oom na cwita'x'ee'yo' no̱o̱ⁿ cantyja 'naaⁿ yolcu na tyoo'unco, tjaa'naⁿ ñ'oom na matsa̱'ntjom Ta Jesús ja cantyja 'naaⁿ' ñ'oomwaa'. Sa̱a̱ nc'e na matseixmaⁿya ts'aⁿ na wi' ts'oom, ntyjii na nda̱a̱ nla'ñ'oom'ndyo' ñ'oom na matsjo̱o̱ cantyja 'naaⁿ' ñ'oomwaa'.
46007026	Cwe' nc'e jndye nnom quich'eena' tiempomeiiⁿ, jo' chii macwjii'a cwenta na yaticheⁿ caljoo'ñe ts'aⁿ cha'xjeⁿ na jnda̱ teijnoom'm.
46007027	Xeⁿ m'aaⁿ scu', tintseityuii' ljeii na tma'co' jom. Sa̱a̱ xeⁿ tjaa'naⁿ scu', tical'ue' ts'aⁿ na nluiiñe scu'.
46007028	Sa̱a̱ xeⁿ aa mma'co', tjaa'naⁿ jnaⁿ' naljo'. Ndo' mati cwii yuscundyua, tjaa jnaaⁿ' xeⁿ ncoco. Ee jndye nnom nawi' quich'eena' na nntjoom nn'aⁿ na nnc'unco ndo' ñe'cateijndeiya 'o na tincwinom'yo' joona'.
46007029	'O nn'aⁿya na cwila'yu'yo', luaa waa na ñe'catsjo̱o̱ya: Jnda̱ teitsio̱o̱' xuee na nncwjee'nnda' Cristo. Nc'e na ljo' joo nn'aⁿ na jnda̱ t'unco, c'omna cha'cwijom tjaa'naⁿ lcuuna, tjaa'naⁿ s'aana.
46007030	Joo nn'aⁿ na m'aⁿ na chjoo' n'om, c'omna cha'xjeⁿ quia waa xuee. Ndo' joo nn'aⁿ na m'aⁿ ncuee, c'omna cha'cwijom m'aⁿna na chjoo' n'omna. Ndo' nn'aⁿ na cwilajnda 'naⁿ c'omna cha'cwijom nchii 'naaⁿna jo'.
46007031	Ndo' joo nn'aⁿ na cwiwil'uee'ndye 'naⁿ na cwila'xmaⁿ cantyja 'naaⁿ' tsjoomnancuewaañe, matsona' na c'omna cha'cwijom na ticajnda nquiuna ljo' la'xmaⁿna', ee juu na matseixmaⁿ tsjoomnancuewaañe mawjaantycwiina'.
46007032	Til'ue ts'o̱o̱ⁿ na jndye ñomtiuu nc'om'yo', ee ts'aⁿ na tjaa'naⁿ scuu', m'aaⁿ' ts'oom chiuu nnc'oom jo nnom Ta Jesús, na nncjaawee' ts'oom ñ'eⁿñe,
46007033	sa̱a̱ ts'aⁿ na m'aaⁿ scuu', m'aaⁿ' ts'oom cantyja 'naaⁿ 'naⁿ na macaⁿna' cha neiiⁿ' scoom'm ñ'eⁿñê.
46007034	Ndo' na luaa' waa, tiñecwii m'aaⁿ' ts'oom. Ñecwii xjeⁿ mat'uiina' cantyja 'naaⁿ' yuscu na tjaa'naⁿ saa' ñequio yuscu ndyua na tyoococo. Joona m'aaⁿ' n'omna cantyja 'naaⁿ' ts'iaaⁿ 'naaⁿ' Ta Jesús, na nñequiandyeñ'eⁿna na la't'maaⁿ'ndyena jom cantyja 'naaⁿ seiina ñequio espíritu 'naaⁿna. Sa̱a̱ yuscu na jnda̱ mam'aaⁿ saa', m'aaⁿ' ts'oom cantyja 'naaⁿ' 'naⁿ na macaⁿna' ndo' ñequio chiuu na nnc'oom cha nncjaawee' ntyjii saaⁿ'aⁿ ñ'eⁿñê.
46007035	Nchii matsjo̱o̱ ñ'oommeiⁿ' nda̱a̱'yo' ee tical'ue ts'o̱o̱ⁿ na nnc'unco'yo' sa̱a̱ cha na nnteijndeiina' 'o ndo' cha na xcwee' n'om'yo' na nndye'ntjom'yo' nnom Ta Jesús.
46007036	Ñ'oom na jndu'yo' na m'aaⁿ cwiindyo' 'o na m'aaⁿ nomjnda na jnda̱ jaawinom'na' na ndyuañe ndo' 'u na tsotyeeⁿ jnda̱ mamatseitiuu' na ya xeⁿ nncocotoom, maxjeⁿ ya na nluii na ljo'. Ee nchii jnaⁿ' na nntsa' na ljo'.
46007037	Sa̱a̱ xeⁿ m'aaⁿ cwii ts'aⁿ na jnda̱ seijndaa'ñe naquii' ts'om na xonquiaa na nncoco nomjnda, ee na manty'iaa' na ticaⁿna', ya cats'aa na ljo'.
46007038	Quia jo' ya mach'ee ts'aⁿ na maw'o̱ ñomcaa' jnda, sa̱a̱ yati mach'ee juu ts'aⁿ na matseiljo nomjnda.
46007039	Yuscu na m'aaⁿ saa', mat'uiityeⁿna' juu ñ'eⁿñê yocheⁿ na wando' tsaⁿ'ñeeⁿ. Sa̱a̱ xeⁿ nncue' tsaⁿ'ñeeⁿ, wanaaⁿ na ncoconnaaⁿ'aⁿ ñ'eⁿ meiⁿquia ts'aⁿ na l'ue ts'oom, macanda̱ ñequii'cheⁿ ñ'eⁿ ts'aⁿ na matseiyu'.
46007040	Sa̱a̱ matseitiuu yati mach'eeⁿ xeⁿ na nljoo'ñê na ñenqueⁿ. Luaa' m'aaⁿ' ts'o̱o̱ⁿ cantyja 'naaⁿ' ñ'oomwaa' ndo' mantyjii na matseixmaⁿya Espíritu na cwiluiiñe Ty'o̱o̱ts'om.
46008001	Je' nnc'o̱ya ñ'oom na cwita'xe'yo' cantyja 'naaⁿ seii quioo' na cwila'cwjee nn'aⁿ na cwila't'maaⁿ'ndyena 'naⁿ na cwe' nn'aⁿ l'a. Ñ'oom na mayuu' na cha'tsondyo̱ cwiluiindyo̱ nn'aⁿ na jndo̱' n'o̱o̱ⁿya cantyja 'naaⁿ' ñ'oomwaa', ndo' juu jo' wjan'oomna' jaa na c'o̱o̱ⁿya na s'andyo̱, lcundyo̱. Sa̱a̱ juu na m'aaⁿya na jnda nquiuuya nn'aⁿ, mateijndeiina' na tsaanajnda̱a̱ya na cwila'yuu'a.
46008002	Ts'aⁿ na matseitiuu na jndye waa na jndo̱' ts'om, tyootsei'no̱ⁿ' cha'xjeⁿ na macaⁿna' na caljeii.
46008003	Sa̱a̱ nquii ts'aⁿ na jnda ntyjii ñequio Ty'o̱o̱ts'om, mawajnaⁿ'aⁿ tsaⁿ'ñeeⁿ.
46008004	Cantyja 'naaⁿ' aa wanaaⁿ na nntquie'yo' seii quioo' na cwiwil'uee'ndye nn'aⁿ na cwila't'maaⁿ'ndye 'naⁿ na cwe' nn'aⁿ l'a, cwila'no̱o̱ⁿ'a na meiⁿcwii tjaa ljo' la'xmaⁿ joona' ee maxjeⁿ macanda̱ nqueⁿ m'aaⁿ.
46008005	Ee cañoom'luee ñequio tsjoomnancue jndye nnom na maniom na cwila't'maaⁿ'ndye nn'aⁿ na cwiluena na t'maⁿ ñ'oom la'xmaⁿ, sa̱a̱ joona' nchii nquii Ty'o̱o̱ts'om cwiluiindyena'. Ndo' na mayuu' na jndye 'naⁿ maniom na cwilue nn'aⁿ “Ta” nda̱a̱na', ndo' cwituee'ndyecjena cantyja 'naaⁿ joona'.
46008006	Sa̱a̱ cantyja 'naaⁿ jaa nmeiiⁿ ñecwii Ty'o̱o̱ts'om m'aaⁿ, ndo' jom cwiluiiñê Tsotya̱a̱ya. Cantyja 'naaⁿ' jom cha'tso na maniom, jom tqueeⁿ jo', ndo' nc'e jom, jo' na m'aaⁿya. Ndo' mati ñecwii m'aaⁿ na cwiluiiñe na matsa̱'ntjom jaa, nquii Jesucristo. Cha'tsoti na maniom, cwim'aⁿna' nc'e nqueⁿ, mandii ñ'a̱a̱ⁿ jaa.
46008007	Sa̱a̱ ticha'tsondye nn'aⁿ cwila'no̱ⁿ'na na ljo' ee jnda̱ ljeii'na' na cwila't'maaⁿ'ndyena cwii na cwe' nn'aⁿ l'a, ndo' quia cwicwa'na nantquie'ñeeⁿ, cwitjeii'na cwenta na cwila't'maaⁿ'ndyena juuna'. Ndo' nc'e na tyoowijndo̱' n'omna cantyja 'naaⁿ' ñ'oommeiⁿ', jo' chii juu na m'aaⁿ' n'omna tseixmaⁿna' cwii na jnda̱ t'aa'na' na cwajndii.
46008008	Ee nchii cwe' aa macwa' ts'aⁿ nantquie'ñeeⁿ, oo, aa ticwaaⁿ'aⁿ joona', jo' na macjaawee' ntyjii Ty'o̱o̱ts'om jom. Meiⁿ nchii na jeeⁿ ya nn'aⁿndyo̱tya̱a̱ xeⁿ cwicwaa'a joona', oo nchii nn'aⁿ na tiann'aⁿndyo̱tya̱a̱ xeⁿ ticwaa'a joona'.
46008009	Sa̱a̱ cal'andyo' cwenta na juu luaa' na wanaaⁿ na c'om'yo', titseixmaⁿna' cwii na nnts'aana' na nntseitjo̱o̱ñe cwii nn'aⁿ'yo' na cachjoo matseiyu'.
46008010	Ee xeⁿ 'u na ntyji' chiuu wanaaⁿ na nntsa', mawacatyeⁿ' cwii joo yuu na cwila't'maaⁿ'ndye nn'aⁿ cwii na cwe' nn'aⁿ l'a, ndo' cwii ts'aⁿ na tityeⁿ na matseiyu' nty'iaaⁿ'aⁿ 'u jo', nnda̱a̱ nnts'aana' na mache' na luaa', nnc'omt'maaⁿ'ñe ts'oom na mati lcwaaⁿ'aⁿ 'naⁿ na cwila't'maaⁿ'ndye nn'aⁿ ty'o̱o̱'ñeeⁿ.
46008011	Ndo' na luaa', juu na matsei'no̱ⁿ' na wanaaⁿ na ljo' mache', nntsei'ndaa'na' juu nn'aⁿ' na tityeⁿ matseiyu', na mati tue' Cristo cwentaaⁿ'aⁿ'.
46008012	Quia laa'ti' cwil'a'yo' ñequio joo nn'aⁿ'yo' na tit'maⁿ cwilayu'ya n'om, cwila'tjo̱o̱ndyo' nda̱a̱na na cwila'ñ'eeⁿ'ndyo' n'omna. Ndo' mati cwilaxmaⁿ'yo' jnaⁿ jo nnom Cristo.
46008013	Jo' chii xeⁿ cantyja 'naaⁿ' na macwa'a cwii nnom nantquie na cwiwil'uee'ndye nn'aⁿ na cwila't'maaⁿ'ndye cwii na cwe' nn'aⁿ l'a, xeⁿ jnaaⁿ' jo' matseitjo̱o̱ñe cwii nn'aⁿya na matseiyu', quia jo' tajom cwinlcwaa'nnda'a juuna' cha tintseilcwe'tya'na juu nn'aⁿya.
46009001	Joo na wanaaⁿ na l'a apóstoles, mati ja tseixmaⁿ jo' ndo' chiuu waa na laxmaⁿna, mati jo' matseixmaⁿya. Jnda̱ nty'iano̱o̱ⁿya Jesús na cwiluiiñê na matsa̱'ntjoom jaa, ndo' 'o cwiluiindyo' cwentaaⁿ'aⁿ nc'e ts'iaaⁿ 'naaⁿ'aⁿ na tyots'aaya quii'ntaaⁿ'yo'.
46009002	Nnda̱a̱ nnts'aana' na nt'omcheⁿ nn'aⁿ cwitjeii'na cwenta na ticaluiindyo̱ apóstol, sa̱a̱ jo nda̱a̱ 'o matsona' na cwiluiindyo̱ na ljo' ee juu na cwila'yu'yo' ma'mo̱ⁿna' na ljo'.
46009003	Nda̱a̱ joo nn'aⁿ na cwilue na nchii cwiluiindyo̱ apóstol, luaa waa ñ'oom na matseilcwa̱'a nda̱a̱na.
46009004	Waa na matseixmaⁿya na wanaaⁿ na nnco'ño̱ⁿ na macaⁿna' na nlcwaa'a ndo' na nlcwa̱ya,
46009005	ndo' mati wanaaⁿ na nncjaañ'eⁿ cwii yuscu na matseiyu' quia jo̱nquiaya ñ'oom naya cha'xjeⁿ cwil'a nt'omcheⁿ apóstoles, ñequio ntyjee nquii Ta Jesús ndo' mati Pedro.
46009006	Ndo' ¿aa m'aaⁿ' n'om'yo' na cwe' macanda̱ nquii Bernabé ñ'eⁿndyo̱ ja na ticatsona' na nnteixe'yo' jâ?
46009007	Ee ¿'ñeeⁿ sondaro na cwe' nquii matseicatsuu 'naⁿ na macaⁿna' juu na macaa ndia'? Ndo' ¿'ñeeⁿ ts'aⁿ na manom' cwii ntjom l'o̱o̱ uva na tiquii ta̱a̱'na'? Ndo' ¿'ñeeⁿ ts'aⁿ na mateix'e canmaⁿ na tic'uu ndaatsuuyo'?
46009008	Meiⁿ ticala'tiuu'yo' na cwe' tomti ñ'oom na m'aaⁿ' n'om nn'aⁿ na macwjii'a. Ee ljeii na tquiaa Ty'o̱o̱ts'om nnom Moisés, majo'ti matsa̱'ntjomna'.
46009009	Ee naquii' libro'ñeeⁿ teiljeii: “Tintjaa'ndyo' bosa ndyuee quioo'ndyo yocheⁿ na cwil'a'yo' ts'iaaⁿ.” Sa̱a̱ meiiⁿ na ljo' teiljeii, nchii macanda̱ ma'mo̱ⁿna' na cwe' cantyja 'naaⁿ quioo'ndyo ñjom ts'om Ty'o̱o̱ts'om.
46009010	Nc'e na m'aaⁿ' ts'oom cantyja 'naaⁿya, jo' chii teiljeii ñ'oomwaa'. Naya 'naaⁿya na teiljeiina', ee juu ts'aⁿ na matseindyaa tyuaa ñequio juu ts'aⁿ na macwja' lqueeⁿ, cwil'ana ts'iaaⁿmeiⁿ' na ntyjaa' n'omna na nleil'uee'ndyena na cwiwe'.
46009011	Jo' chii nc'e na jnda̱ jno̱o̱ⁿ'â tsjaaⁿ cantyja 'naaⁿ' Espíritu naquii' ntaaⁿ'yo', ticwinom'na' na nñequia'yo' na cwitaaⁿyâ nda̱a̱yo' chjoowi' 'naⁿ'yo' cha'cwijom cwii na jnda̱ tue'.
46009012	Nt'omcheⁿ nn'aⁿ na cwit'mo̱o̱ⁿ nda̱a̱'yo' cwil'ana na cateijndei'yo' joona. Ndo' majndeiiticheⁿ jâ wanaaⁿ na cateijndei'yo'. Meiiⁿ na wanaaⁿ na ntaaⁿyâ na cal'a'yo' na ljo', sa̱a̱ meiⁿjom ndii' tyool'uuyâ. Ee cwila'quii n'o̱o̱ⁿyâ naquii' na cwitjo̱o̱ⁿyâ cha ticatseitsaaⁿ'ñena' na ya tsandye'yo' ñ'oom' Ty'o̱o̱ts'om.
46009013	'O manquiu'yo' nquiee ntyee cwentaa nn'aⁿ judíos na cwindye'ntjom naquii' wats'om t'maⁿ cwitquiina seii quioo' na cwila'cwjeena na cwiñequia nn'aⁿ na cwila't'maaⁿ'ndyena Ty'o̱o̱ts'om. Wanaaⁿ na cwitquiina sei'ñeeⁿ ee jo' jo' waa tio t'maⁿ yuu cwindye'ntjomna nnoom.
46009014	Ndo' cha'xjeⁿ cwicandaa naⁿ'ñeeⁿ 'naⁿ na cwiwil'uee'ndyena, maluaa' sa̱'ntjom Ta Jesús na joo nn'aⁿ na cwiñe'quia ñ'oom naya 'naaⁿ'aⁿ nnto'ñoomna ljo' na macaⁿna' joona nc'e ñ'oom'm na cwiñe'quiana.
46009015	Sa̱a̱ meiⁿjom ndii' tyoocaⁿ'a na nñequia'yo' ljo' na macaⁿna' ja, meiⁿ nchii matseiljeiya ñ'oomwaañe cha nnteijndei'yo' ja. Ee yati ntyjii meiiⁿ na aa nc'io̱ na tintsuu nayawaañe na cantyja 'naaⁿ' jo' matseis'andyo̱.
46009016	Sa̱a̱ tyoocwji's'andyo̱ na mañequiaya ñ'oom naya 'naaⁿ' Ty'o̱o̱ts'om nda̱a̱'yo' ee ts'iaaⁿ'ñeeⁿ matseixmaⁿya. Ndo' jeeⁿ nty'iaa'ndyo̱ xeeⁿ ticatseicanda̱ya juuna'.
46009017	Jo' chii xeⁿ mañequiaya ñ'oom nc'e na l'ue ts'o̱o̱ⁿ nnco̱, matsona' na nncwantjo̱ⁿ, sa̱a̱ xeⁿ mats'aa na ljo' nc'e na maty'ioom ts'iaaⁿ'ñeeⁿ ja, quia jo' cwe' matseicanda̱a̱'ndyo̱ ts'iaaⁿ na ty'ioom ja.
46009018	Quia jo' juu na mawantyjo̱ⁿ, na m'aaⁿya na neiⁿya na mañequia ñ'oom na macwji'n'maaⁿñe Ty'o̱o̱ts'om nn'aⁿ na meiⁿcwii na chojnaⁿ'yo' no̱o̱ⁿ, na nchii nncwantjo̱ⁿya 'naⁿ na macaⁿna' ja na mañequiaya ñ'oom naya 'naaⁿ' Ty'o̱o̱ts'om.
46009019	Ja meiiⁿ nchii cwiluiindyo̱ moso na mandi'ntjomtyeⁿ nnom patrom 'naaⁿ', sa̱a̱ jnda̱ tqueⁿndyo̱ cheⁿnnco̱ na matseixmaⁿya na ljo' nda̱a̱ cha'tso nn'aⁿ. Mats'aa na ljo' cha majndyeti nn'aⁿ nncwantjo̱ⁿ cwentaa' Cristo.
46009020	Quia na m'aaⁿya quii'ntaaⁿ nn'aⁿ judíos, mats'aa cha'na cwii joona na m'aⁿna nacje 'naaⁿ' ljeii na tquiaa Moisés cha nncwantjo̱ⁿya joona cwentaa' Cristo, meiiⁿ tic'o̱o̱ⁿya nacje 'naaⁿ'na'.
46009021	Ndo' jo nda̱a̱ nn'aⁿ na tic'omna nacje 'naaⁿ' ljeii na tqueⁿ Moisés, mats'aa cha'na cwii nquieena cha nncwantjo̱ⁿya joona, meiiⁿ na mayuu' m'aaⁿya nacje 'naaⁿ' ljeii 'naaⁿ' nquii Ty'o̱o̱ts'om nc'e na m'aaⁿya nacje 'naaⁿ' Cristo.
46009022	Quia na m'aaⁿya ñ'eⁿ nn'aⁿ na cachjoo na cwila'yu'ya n'om, mati mats'aa na cachjoo matseiyu'ya ts'o̱o̱ⁿ cha mati nncwantjo̱ⁿya joona. Nda̱a̱ cha'tso nn'aⁿ mats'aa na matseixmaⁿya cha'xjeⁿ joona cha nt'omndye joona nlui'n'maaⁿndyena.
46009023	Mats'aa cha'tso nmeiⁿ' nc'e ñ'oom naya na cantyja 'naaⁿ' jo' cwilui'n'maaⁿndye nn'aⁿ cha mati nntseijomndyo̱ ñequio naya na cwito'ñoom nn'aⁿ cantyja 'naaⁿ'na'.
46009024	'O manquiu'jndaa'ndyo' quia cwitjomndye nn'aⁿ na nleinom, cha'tsondyena cwileinomna, sa̱a̱ macanda̱ juu ts'aⁿ na nncuee'jndyee nla't'maaⁿ'ndye nn'aⁿ juu. Quia jo' cala'jnda̱'yo' cha'xjeⁿ matseijndeii tsaⁿ'ñeeⁿ. Cjoo'yaya n'om'yo' na cwindye'ntjom'yo' nnom Ty'o̱o̱ts'om cha mati nntseit'maaⁿ'ñê 'o.
46009025	Sa̱a̱ cjaañjoom' n'om'yo' cantyja 'naaⁿ joo nn'aⁿ na cwileinom, jndye nnom na cwila'ljondyena, ee cwicantyjaa' n'omna na nnta'ntjomna, meiiⁿ juu 'naⁿ na cwita'ntjomna tyuaa' cwiwi'ndaa'na'. Jo' chii mati jaa cjoo'yaya n'o̱o̱ⁿya na cwindya̱'ntjo̱o̱ⁿtya̱a̱ⁿya nnom Ty'o̱o̱ts'om nc'e juu na nnto'ño̱o̱ⁿya na nñequiaaⁿ nda̱a̱ya tijoom cwi'ndaa'na'.
46009026	Cantyja 'naⁿ ja luaa tyoots'aa cha'na mach'ee ts'aⁿ na cwe' maleinomto na tijndaa' yuu wjaayuu. Cantyja na mandi'ntjo̱ⁿya nnoom, meiⁿ tyoots'aa cha' cwil'a nn'aⁿ na cwe' cwituee'to nnda' naquii' jndye.
46009027	Nchii nmeiiⁿ' mats'aa. Ja ñequio na jndei'na' maju'cja̱ seii'a na catseicanda̱na' na matsa̱'ntjo̱ⁿya juuna', cha cwii na jnda̱ t'mo̱o̱ⁿya nda̱a̱ nt'omcheⁿ ticwji'ndyo̱na' ja na ticwil'uendyo̱ naquii' ts'iaaⁿ 'naaⁿ' Cristo.
46010001	'O nn'aⁿya na cwila'yu'yo', l'ue ts'o̱o̱ⁿ na cala'no̱ⁿ'yo' quia jlui' welooya nn'aⁿ judíos Egipto, cha'tsondyena tyotseintyjo̱ Ty'o̱o̱ts'om ncwaaⁿ' nchquiu nacjoona ndo' cha'tsondyena teinomna Ndaaluee Wee.
46010002	Ndo' na luaa', cha'tsondyena teits'oomndyena na seitjoom'na' joona ñ'eⁿ Moisés quia na tyotseintyjo̱na' nchquiu'ñeeⁿ cjoona ndo' na teinomna ndaaluee'ñeeⁿ.
46010003	Ndo' mati cha'tsondyena tyocwa'na maná na tquiaa Ty'o̱o̱ts'om na jnaⁿna' cañoom'luee,
46010004	ndo' cha'tsondyena tyowena ndaatioo na tyocalui'na' quii' tsjo̱' na ñ'eⁿ ñ'eⁿna' ñ'eⁿndyena. Nquii Cristo cwiluiiñe tsjo̱'ñeeⁿ.
46010005	Sa̱a̱ meiiⁿ na luaa' tyom'aⁿna, maxjeⁿ majndyendyetina ticjaawee' ntyjii Ty'o̱o̱ts'om ñ'eⁿndyena ee tîcal'ana yuu na l'ue ts'oom. Macwe' jo' jndyendyena tja̱na ndyuaa yuu tja nn'aⁿ c'oom.
46010006	Cha'tso nmeiⁿ' na tyotjoomna laxmaⁿna' cwii na ma'mo̱ⁿna' nda̱a̱ya na tila'queeⁿ n'o̱o̱ⁿya cwii cwii nnom natia cha'xjeⁿ tyola'queeⁿ n'omna.
46010007	Jo' chii tila't'maaⁿ'ndyo' cwii na cwe' nn'aⁿ l'a cha'xjeⁿ ñel'a nt'omndye joona ee tso ñ'oom na teiljeii: “Ty'ewindyuaandye nn'aⁿ na nlcwa' ndo' na nncwe, jnda̱ jo' teicantyjana na l'ana cha'xjeⁿ nn'aⁿ na tic'om nacje 'naaⁿ' Ty'o̱o̱ts'om.”
46010008	Meiⁿ tanc'o̱o̱ⁿya na cwe' luaa'ndyo ñ'eⁿ nt'omcheⁿ nn'aⁿ cha'xjeⁿ na tyol'a joona ee jnaaⁿ' jo' na s'aa Ty'o̱o̱ts'om na ñecwii xuee tja̱ ntquiuu nchoo' ndyee meiⁿndyena.
46010009	Meiⁿ tacal'aaya xjeⁿ Cristo cha'xjeⁿ ñel'a nt'omndye joona, ee jo' na tquii canduu joona ndo' tja̱na.
46010010	Meiⁿ tilancjoo'ndyo' nnom Ty'o̱o̱ts'om cha'xjeⁿ ñel'a nt'omndye joona, ndo' jnaaⁿ' jo' na jñoom ángel na jndyotseicwjee joona.
46010011	Cha'tso nmeiⁿ' na tyotjoom weloo welooya, laxmaⁿna' cwii na ma'mo̱ⁿndyeyuna' nda̱a̱ya, ndo' teiljeii joona' quii' ñ'oom' Ty'o̱o̱ts'om cwii na matseijndo̱'na' n'o̱o̱ⁿya chiuu macaⁿna' na c'o̱o̱ⁿya ncueemeiiⁿ na macanda̱.
46010012	Jo' chii ts'aⁿ na matseitiuu na meintyjee'tyeⁿ cantyja 'naaⁿ' Ty'o̱o̱ts'om, cats'aañe cwenta na ticju'cjena' juu.
46010013	Ee joo na cwiwinom'yo' na maqueⁿna' xjeⁿ 'o cha cala'tjo̱o̱ndyo' nnom Ty'o̱o̱ts'om, ticachuii'na' ñequio na cwitjoom nt'omcheⁿ nn'aⁿ. Sa̱a̱ jom cwiluiiñê na mayoom'm, meiⁿ tijoom quiaaⁿ na juu na maqueⁿna' xjeⁿ 'o nncwinom'na' juuna' na xocanda̱a̱ nnaⁿndyo' ndo' mati nñequiaaⁿ na ya nluii'ndyo' naquii' juuna'.
46010014	Jo' chii 'o nn'aⁿya na jeeⁿ wi' ts'o̱o̱ⁿya, cantyja 'naaⁿ' na nla't'maaⁿ'ndyo' 'naⁿ na cwe' nn'aⁿ cwil'a, c'om'yo' cha'na ts'aⁿ na jndeii maleinom na nquiaⁿ'aⁿ na nnt'uii nawi' jom.
46010015	Matsjo̱o̱ na ljo' nda̱a̱'yo' ee ntyjiiya na 'o cwila'no̱ⁿ'yo'. Jo' chii queⁿya'yo' cwenta ñ'oom na matsjo̱o̱.
46010016	Ee cwiñequiaaya na quianl'uaa' Ty'o̱o̱ts'om xjeⁿ na cwito'ño̱o̱ⁿya waso, juu jo' ma'mo̱ⁿna' na cwilajomndyo̱ cantyja 'naaⁿ' nioom' Cristo. Ndo' quia cwityja̱a̱ya tyoo' ma'mo̱ⁿna' na cwilajomndyo̱ cantyja 'naaⁿ' seiiⁿ'eⁿ.
46010017	Ee meiiⁿ na jndyendyo̱ sa̱a̱ ñe'cwii tyoo' cwicwaa'a ndo' nc'e na ljo' ñe'cwii sei' cwiluiindyo̱.
46010018	Cala'no̱ⁿ'yo' cantyja 'naaⁿ' tmaaⁿ' nn'aⁿ Israel. Nn'aⁿ na cwitquiina seii quioo' na cwitioona nacjoo' tio wats'om t'maⁿ, xjeⁿ'ñeeⁿ cwilajomndyena cantyja 'naaⁿ' quioo' na cwila'cwjeena.
46010019	Ndo' na matsjo̱o̱ na luaa', tila'tiuu'yo' na ñe'catsjo̱o̱ na juu 'naⁿ'ñeeⁿ na cwila't'maaⁿ'ndye nn'aⁿ waa najndeii na matseixmaⁿna' meiⁿ nchii na ñe'catsjo̱o̱ na juu sei' na cwiñequia naⁿ'ñeeⁿ nnom juuna' jndati matseixmaⁿna' ñequio meiⁿquia sei'.
46010020	Ñ'oom na matsjo̱o̱ cantyja 'naaⁿ' ñ'oomwaa', joo nn'aⁿ na tic'omna cantyja 'naaⁿ' Ty'o̱o̱ts'om, quia cwila'cjweena quioo', nchii nnom jom cwiñequiana sei'ñeeⁿ, nda̱a̱ naⁿjndii cwiñequiana joona'.
46010021	Ee ticatsona' na nncwe'yo' na njom waso na cwiwe nn'aⁿ na cwila'jomndye ñequio Cristo, ndo' mati nncwe'yo' cwii na matseixmaⁿna' cantyja 'naaⁿ naⁿjndii. Meiⁿ ticatsona' na nlcwa'yo' na cwila'jomndyo' ñequio Cristo, ndo' mati nlcwa'yo' cwii na matseixmaⁿna' cantyja 'naaⁿ naⁿjndii.
46010022	¿Aa ñe'cal'aaya na jaa jnda̱a̱tya̱a̱ya nchiiti jom ndo' jom jeeⁿ xueeⁿ jaa?
46010023	Waa ñ'oom na cwilue nn'aⁿ: “Wanaaⁿ na nnts'aa ts'aⁿ meiⁿquia na ñe'cats'aa.” Ñ'oom na mayuu' jo', sa̱a̱ ticha'tso mateijndeiina' jom. Mayuu' wanaaⁿ na nnts'aa ts'aⁿ ljo' na l'ue ts'oom, sa̱a̱ ticha'tso mateijndeiina' na nncjaanajneiⁿ jo nnom Ty'o̱o̱ts'om.
46010024	Ee nchii ñequii'cheⁿ nc'oom' ts'om ts'aⁿ cantyja 'naaⁿ' nqueⁿ. C'oom' ts'oom cantyja 'naaⁿ nt'omcheⁿ nc'iaaⁿ'aⁿ na cwila'yu', cwaaⁿ cwii na nnts'aaⁿ na nnteijndeiina' joona na nnc'oonajnda̱na cantyja na cwila'yu'na.
46010025	Wanaaⁿ na nntquie'yo' cha'tso nnom sei' na cwileil'ua. Meiⁿ tinta'xe'yo' ¿aa cwiwil'uee'ndye nn'aⁿ sei'ñeeⁿ xjeⁿ na cwila't'maaⁿ'ndyena cwii na cwe' nn'aⁿ cwil'a? Ee na nliu'yo' na ljo' nnda̱a̱ nnts'aana' na nntsei'ndaa'na' nquiu'yo'.
46010026	Ee naquii' Salmos matsona': “Tsjoomnancue ñequio 'naⁿ na matseixmaⁿna', cha'tso jo' 'naaⁿ' nquii Ta Ty'o̱o̱ts'om.”
46010027	Cwii ts'aⁿ na nchii ts'aⁿ na matseiyu', xeⁿ maqueeⁿ'ñê cwii 'o waⁿ'aⁿ na nlcwa' ñ'eⁿñê, wanaaⁿ na nncja' xeⁿ aa l'ue ts'om'. Cwa' meiⁿquia na mañequiaa tsaⁿ'ñeeⁿ. Sa̱a̱ cha tintsei'ndaa'na' ntyji' tincwaxe' aa ts'iaaⁿ' sei'ñeeⁿ na cwila't'maaⁿ'ndye nn'aⁿ cwii na cwe' nn'aⁿ l'a.
46010028	Sa̱a̱ xeⁿ nntso cwii ts'aⁿ njom': “Sei'waañe jnda̱ tacatyeeⁿna' cwentaa' cwii na cwe' nn'aⁿ l'a”, jo' chii 'u je' tinlqui' juuna'. Ee meiiⁿ na xocatsei'ndaa'na' 'u xeⁿ na nlqui' juuna' sa̱a̱ nntsei'ndaa'na' ts'om ts'aⁿ na t'mo̱ⁿ njom' ee m'aaⁿ' ts'oom na ticatsona' na nlqui' juuna'.
46010029	Matseina̱ⁿ cantyja 'naaⁿ' juu na m'aaⁿ' ts'om tsaⁿ'ñeeⁿ na seicandii 'u, nchii cantyja 'naaⁿ' na m'aaⁿ' ts'om' nncu'. Sa̱a̱ nnda̱a̱ nnts'aana' na nncwax'ee cwiindyo' 'o: “¿Chiuu na matsona' na ja catseiljondyo̱yo̱ cwe' chiuu na m'aaⁿ' ts'om cwiicheⁿ?
46010030	Ee xeⁿ mañequiaya na quianl'uaa' Ty'o̱o̱ts'om cantyja 'naaⁿ' juu na macwa'a, quia jo' ¿yuu waa na nncju'naaⁿñena' na nntso ts'aⁿ na tixcwe mats'aa?”
46010031	Quia jo' na cwicwa'yo' ñequio na cwiwe'yo', ñequio meiⁿquia na cwil'a'yo', na cha'tso na cha'tso ñequii'cheⁿ cats'aana' na caluiit'maⁿñeti Ty'o̱o̱ts'om cantyja 'naaⁿ' jo'.
46010032	Til'a'yo' cwii nnom na cantyja 'naaⁿ' jo' nntseilcwe'na' ts'aⁿ cantyja 'naaⁿ' Ta Jesús, meiiⁿ na ts'aⁿ judío, meiiⁿ nn'aⁿ na nchii judíos, ndo' meiiⁿ joo nn'aⁿ na laxmaⁿ tmaaⁿ' cwentaa' Ty'o̱o̱ts'om.
46010033	Malaa'ti' waa na quits'aaya, ee matseijndo̱ na cha'tso cantyja 'naⁿya nncjaawee' n'om nn'aⁿ. Nchii mal'ueendyo̱ na joo na mats'aa na cwe' ja cateijndeiina', sa̱a̱ cateijndeiina' na majndyeti nn'aⁿ nlui'n'maaⁿndyena.
46011001	Jo' chii cw'aa'ndyo' ja cantyja na mats'aaya ee ja jo̱m'aaⁿya cha'xjeⁿ na tyoch'ee Cristo.
46011002	Matseit'maaⁿ'ndyo̱ 'o na ñequii'cheⁿ cwijaañjoom' n'om'yo' ja ndo' cwilawe'yo' ñ'oom na jnda̱ tqua̱a̱ⁿya nda̱a̱'yo'
46011003	Sa̱a̱ l'ue ts'o̱o̱ⁿ na nla'no̱ⁿ'yo' na tseixmaⁿ Cristo xqueⁿ cwii cwii tsaⁿs'a ndo' juu tsaⁿs'a tseixmaaⁿ xqueⁿ scoom'm cha'xjeⁿ nquii Ty'o̱o̱ts'om tseixmaaⁿ xqueⁿ Cristo.
46011004	Jo' chii xeⁿ matiom tsaⁿs'a 'naⁿ xqueⁿ quia matseineiⁿ nnoom oo quia mañequiaa ñ'oom'm, matseijnaaⁿ' tsaⁿ'ñeeⁿ Cristo na cwiluiiñe xqueeⁿ.
46011005	Sa̱a̱ xuii' cantyja 'naaⁿ' cwii yuscu, xeⁿ ticata̱' xqueⁿ quia na matseineiⁿ nnom Ty'o̱o̱ts'om oo quia na mañequiaa ñ'oom'm matseijnaaⁿ'aⁿ saaⁿ'aⁿ. Xeⁿ na ljo' mach'eeⁿ matseijomna' cantyja 'naaⁿ'aⁿ cha'cwijom na jnda̱ teinqui' caseii xqueeⁿ.
46011006	Ndo' xeⁿ tical'ue ts'om yuscu na ñjom 'naⁿ xqueeⁿ, quia jo' cateinqui' xqueeⁿ. Sa̱a̱ nc'e na jeeⁿ t'maⁿ matseijnaaⁿ'na' jom na nno̱ⁿ soxqueeⁿ oo na nnteinqui' caseii, quia jo' cañjom 'naⁿ xqueeⁿ.
46011007	Sa̱a̱ tsaⁿs'a je', ticaty'iomna' na ñjom 'naⁿ xqueeⁿ ee jluii'ñe Ty'o̱o̱ts'om ndo' tqueeⁿ na cantyja 'naaⁿ' juu na caluiit'maaⁿ'ñê sa̱a̱ wandyo̱o̱' cantyja 'naaⁿ' tsaⁿscu ee tsaⁿs'a matseit'maaⁿ'ñena' cantyja 'naaⁿ'aⁿ.
46011008	Ee quia na s'aa Ty'o̱o̱ts'om tsaⁿs'a, nchii teil'uee'ñê tsaⁿscu na tuii na ljo', teil'uee'ñê tsaⁿs'a na s'aaⁿ tsaⁿscu.
46011009	Meiⁿ nchii na s'aaⁿ tsaⁿs'a cha cateijndeiina' tsaⁿscu, s'aaⁿ tsaⁿscu cha cateijndeiina' tsaⁿs'a.
46011010	Manc'e na luaa' waa ndo' nc'e na cwiqueⁿ ángeles cwenta, jo' chii matsona' na cañjom 'naⁿ xqueⁿ yuscu cha m'mo̱ⁿna' na maju'ñecjeeⁿ nnom saaⁿ'aⁿ.
46011011	Sa̱a̱ cantyja 'naaⁿ jaa nn'aⁿ na cwila'yu', waa naya 'naaⁿ' tsaⁿs'a nc'e tsaⁿscu, ndo' mati waa naya 'naaⁿ' tsaⁿscu nc'e tsaⁿs'a.
46011012	Ee meiiⁿ na mayuu' najndyee s'aa Ty'o̱o̱ts'om tsaⁿscu ee tsaⁿs'a, sa̱a̱ mati na mayuu' na m'aaⁿ tsaⁿs'a ee tsaⁿscu, ndo' cha'tsoñ'eⁿ cwinaⁿ na m'aaⁿ Ty'o̱o̱ts'om.
46011013	C'oom'ya n'om'yo', ¿aa ndya' maty'iomyana' na ticañjom 'naⁿ xqueⁿ yuscu na nntseineiⁿ nnom Ty'o̱o̱ts'om?
46011014	Mati ma'mo̱ⁿyana' nda̱a̱ya na matseijnaaⁿ'na' tsaⁿs'a quia na teincoo sooxqueeⁿ,
46011015	sa̱a̱ matseit'maaⁿ'ñena' yuscu quia na cwiwiteincoo soxqueeⁿ, ee joona' tseixmaⁿna' cwii na matseicu'na' xqueeⁿ.
46011016	Sa̱a̱ xeⁿ m'aaⁿ ts'aⁿ na ticjaawee' ts'om ñ'oomwaa', macaⁿna' na catsei'no̱o̱ⁿ'o̱ⁿ na meiⁿ jâ meiⁿ nn'aⁿ cwii cwii tmaaⁿ' na macwji' Ty'o̱o̱ts'om cwentaaⁿ'aⁿ, tjaa'naⁿ cwicheⁿ nnom na cwil'aaya.
46011017	Ñ'oom na matseiljeitya̱ nda̱a̱'yo' leicanda̱a̱ nntsjo̱o̱ na ya cwil'a'yo' ee mach'eena' quia cwitjomndyo' juu na cwil'a'yo' matseilcwe'na' 'o nchii na mateijndeiina' 'o.
46011018	Ee najndyee jnda̱ mandiiya quia cwitjomndyo' na nla't'maaⁿ'ndyo' Ty'o̱o̱ts'om, titjoom' m'aⁿ'yo', ndo' m'aaⁿ' ts'o̱o̱ⁿ na ljo'.
46011019	Ee maxjeⁿ nleitquioo'yuu na titjoom' m'aⁿ'yo' cha m'mo̱ⁿna' 'ñeeⁿ joo quii'ntaaⁿ'yo' m'aⁿna na xcwee' n'omna jo nnom Ty'o̱o̱ts'om.
46011020	Ndo' nc'e na titjoom' m'aⁿ'yo', jo' chii juu na cwicwa'yo', tiyuu' na tseixmaⁿna' nquii Cena na seijndaa'ñe Ta Jesús.
46011021	Ee quia cwicwa'yo' cwii cwiindyo' matseityuaa'ti na nlcwa' na jndyoñ'oom, meiⁿ tinquiaaⁿ na nntseijomñe cwiicheⁿ x'iaaⁿ'aⁿ na matseiyu', ndo' na ljo' nt'om joona ma'ndiina' na ñe'jndo' ndo' nt'om jnda̱ jndyee.
46011022	¿Chiuu 'o? ¿Aa maxjeⁿ tjaa'naⁿ l'a'yo' yuu na nleiñ'oom' na nlcwa'yo' ndo' na nncwe'yo'? ¿Aa maxjeⁿ ticuee' n'om'yo' nc'iaa'yo' na mati cwiluiindye tmaaⁿ' cwentaa' Ty'o̱o̱ts'om? Ee na laa'ti' na cwil'a'yo' cwila'jnaⁿ'yo' joo nc'iaa'yo' na wanty'iaa m'aⁿ. ¿Aa cwila'tiuu'yo' na jeeⁿ xcwe na cwil'a'yo'? Leicanda̱a̱ nntsjo̱o̱ na ljo'.
46011023	Ee nnom Ta Jesús to'ño̱ⁿya ñ'oom na t'mo̱o̱ⁿya nda̱a̱'yo', na mañejuu teijaaⁿ na seiquioo Judas jom luee nn'aⁿ, to'ñoom tyoo'
46011024	ndo' jnda̱ na tquiaaⁿ na quianl'uaa' Ty'o̱o̱ts'om cantyja 'naaⁿ'na', tyjeeⁿ juuna'. Tsoom: “Cato'ñoom'yo' tyoo'waa, cwa'yo' juuna'. Seii'a cwiluiiñena'. Mañequiaandyo̱ na nnc'io̱ cha nncwañoom'na' 'o. Ñequii'cheⁿ na luaa' nntsal'a'yo' cha cat'mo̱ⁿ'yo' na cwicañjom n'om'yo' ja.”
46011025	Ndo' mati jnda̱ na tcwa'na, to'ñoom waso, tsoom: “Juu wasowaañe tseixmaⁿna' ñ'oomxco na maqua̱ⁿya ñequio nioom'a. Cwii cwii ndii' na cwiwe'yo' juuna', cjaañjoom'tyeⁿ n'om'yo' ja.”
46011026	Jo' chii ticwii cwii ndii' na cwicwa'yo' tyoo'waa ndo' na cwiwe'yo' na ñjom wasowaa, cwitsatjei'yuu'ndyo' nda̱a̱ nn'aⁿ cantyja na tue' Ta Jesús, hasta quia na nndyonnaaⁿ'aⁿ.
46011027	Jo' chii meiⁿquia ts'aⁿ na macwaaⁿ'aⁿ tyoo'waa oo ma'om na ñjom wasowaa na tic'oom'ya ts'oom na jnda tseixmaⁿna', waa jnaaⁿ'aⁿ nacjoo' seii' ndo' nioom' Ta Jesús.
46011028	Nc'e na ljo', matsona' na cwii cwii ts'aⁿ cwitjo̱o̱cheⁿ na nlcwaaⁿ'aⁿ tyoo'ñeeⁿ ndo' na nnc'om na ñjom waso'ñeeⁿ, c'oom'ya ts'oom na aa tjaa'naⁿ cwii nnom cantyja 'naaⁿ'aⁿ na matseicu'na' na nntseijomñê juu jo'.
46011029	Ee ts'aⁿ na cwe' macwa'to ndo' cwe' ma'uuto meiⁿ ticwjaa'ñê cwenta na la'xmaⁿna' seii' Ta Jesús, juu na macwaaⁿ'aⁿ ndo' ma'om, matseijndaa'ñena' na waa jnaaⁿ'aⁿ cantyja 'naaⁿ'na'.
46011030	Macwe' jnaaⁿ' na nmeiiⁿ' cwil'a'yo', jo' chii majndyendyo' 'o wii'yo' ndo' tijnda̱'yo', hasta nt'om nc'iaa'yo' jnda̱ tja̱.
46011031	Sa̱a̱ xeⁿ ñequii'cheⁿ na cwiqua̱a̱ⁿyaaya cwenta aa cwil'aaya yuu na maty'iomyana', quia jo' tixocaⁿna' na nnts'aa Ta Jesús xjeⁿ jaa,
46011032	ee quia mañequiaa Ta Jesús jaa, luaa' mach'eeⁿ cha ntsaala'no̱o̱ⁿ'a ndo' cha ticaⁿna' na nnt'ueeⁿ jaa cha'xjeⁿ nnt'ueeⁿ nn'aⁿ na la'xmaⁿ cantyja 'naaⁿ' tsjoomnancue.
46011033	Jo' chii 'o nn'aⁿya na cwila'yu'yo', quia cwitjomndyo' na nlajomndyo' na nlcwa'yo' ndo' nncwe'yo' na cwicañjom n'om'yo' na tue' Ta Jesús, cwindo'yo' cwii ndo' cwii x'iaa'yo'.
46011034	Ndo' xeⁿ m'aaⁿ cwiindyo' 'o na ñe'jndo' cwa'jñeeⁿ na waa waⁿ'aⁿ cha' ticaⁿna' na nnt'uii Ty'o̱o̱ts'om jom na matseijomñê quia cwilajomndyo' Cena. Nt'omcheⁿ ñ'oom na cwita'x'ee'yo' no̱o̱ⁿ, cua̱jndya̱a̱ na m'aⁿ'yo' quia jo' nntseijndaa'ndyo̱ joona'.
46012001	'O nn'aⁿya na cwila'yu'yo', l'ue ts'o̱o̱ⁿ na caliu'yo' chiuu mach'ee Espíritu Santo na cwicandaaya cwii cwii nnom na l'ue ts'oom cha nnda̱a̱ nndya̱'ntjo̱o̱ⁿya nnom Ty'o̱o̱ts'om.
46012002	'O manquiu'jndaa'ndyo' cwitjo̱o̱cheⁿ na cwila'yu'yo', tyojaachuuna' 'o cha'cwijom na nchjaaⁿ'yo' na cwe' tyola't'maaⁿ'ndyo'to'yo' joo na cwe' nn'aⁿ ñel'a na xonda̱a̱ nla'neiⁿna'.
46012003	Jo' chii matsjo̱o̱ nda̱a̱'yo', ts'aⁿ na matseixmaⁿ Espíritu Santo, xocatso na cju'wi'na' Jesús. Ndo' mati xocatso ts'aⁿ na cwiluiiñe Jesús na matsa̱'ntjoom juu xeⁿ nchii m'aaⁿ tsaⁿ'ñeeⁿ nacje 'naaⁿ' Espíritu Santo.
46012004	Nquii Espíritu Santo jndye nnom mañequiaaⁿ na cwicandaaya cha cwicanda̱a̱ cwil'aaya ts'iaaⁿ 'naaⁿ' Ty'o̱o̱ts'om. Sa̱a̱ manquiityeeⁿ mañequiaaⁿ na cwilaxmaaⁿya joo jo'.
46012005	Jndye nnom niom na cwindya̱'ntjo̱o̱ⁿya nnom Ta Jesús, sa̱a̱ manquiiti Espíritu matseijndaa'ñê cha'tso joona'.
46012006	Jndye nnom maniom na tjachuii' na cwiwil'ue cha cwicanda̱a̱ cwil'aaya ts'iaaⁿ 'naaⁿ' Ty'o̱o̱ts'om. Sa̱a̱ nqueⁿ ñe'cwii cwiluiiñê na mateijneiⁿ cwii cwiindyo̱ na cwil'aaya joona'.
46012007	Nnom cwii cwiindyo̱ mañequiaa Ty'o̱o̱ts'om cwii nnom na ma'mo̱ⁿna' na laxmaaⁿya Espíritu cha nntei'jndeiina' nnc'iaaya na cwila'yu'.
46012008	Ñ'eeⁿ nn'aⁿ na mañequiaaⁿ na cwiñe'quia ñ'oom' Ty'o̱o̱ts'om ñequio na jndo̱'ya n'om. Ndo' ñ'eeⁿ nt'omndye joona manquiiti Espíritu mañequiaaⁿ na nnda̱a̱ nla'neiⁿna ñ'oom cha nla'no̱ⁿ' nn'aⁿ chiuu l'ue ts'om Ty'o̱o̱ts'om na nnc'omna.
46012009	Ñ'eeⁿndye joona na cantyja 'naaⁿ' Espíritu Santo la'xmaⁿna na cwila'yu'ya n'omna, ndo' nt'omndye joona cwicandaana na nla'n'maⁿna nn'aⁿwii.
46012010	Nt'omndye joona cwicandaana na nnda̱a̱ nl'ana ts'iaaⁿ t'maⁿ na ticaluiina' cantyja 'naaⁿ' najndeii nquii ts'aⁿ. Ndo' nt'om joona cwicandaana na jeeⁿ ya cwiñequiana ñ'oom na ma'mo̱ⁿ Ty'o̱o̱ts'om nda̱a̱na. Nt'om joona cantyja 'naaⁿ' Espíritu mañequiaa Ty'o̱o̱ts'om na nnda̱a̱ ntjeii'na cwenta quia tiyuu' cwii ñ'oom na cwiñequia nn'aⁿ ndo' quia na mayuu' juuna'. Nt'om cwicanda̱a̱ cwila'neiⁿ nt'omcheⁿ nnom ñ'oom ndo' wandyo̱o̱' nn'aⁿ na mañequiaaⁿ na cwicanda̱a̱ cwila'teincoo'na chiuu ma'mo̱ⁿ ñ'oom'ñeeⁿ.
46012011	Espíritu Santo ñecwii cwiluiiñê. Manquiityeeⁿ mañequiaaⁿ cwii cwii nnom ts'iaaⁿmeiⁿ' nda̱a̱ nn'aⁿ cantyjati na l'ue ts'oom.
46012012	Matseijomna' cantyja 'naaⁿ' Cristo cha'cwijom ts'aⁿ na majndye tjat'uii' ndo' meiiⁿ jndyena' sa̱a̱ ñecwii ts'aⁿ tseixmaⁿ.
46012013	Ee cha'tsondyo̱ meiiⁿ nn'aⁿ judíos jaa, meiiⁿ cwiluiindyo̱ nn'aⁿ na cwila'neiⁿ ñ'oom griego, oo meiiⁿ nn'aⁿ na cwindya̱'ntjo̱o̱ⁿtya̱a̱ⁿya nda̱a̱ patrom 'naaⁿya, oo meiiⁿ nn'aⁿ na m'aaⁿya xjeⁿ 'naaⁿ ncjo̱o̱, cwii na jnda̱ teits'oomndyo̱ cwiluiindyo̱ ñecwii seii' Cristo nc'e ñecwii cwiluiiñe Espíritu, ndo' cha'tsondyo̱ jnda̱ to'ño̱o̱ⁿya jom.
46012014	Ee seii' ts'aⁿ nchii ñe'cwii nnom tseixmaⁿ, jndye nnom tjacañjoom'ñê.
46012015	Xeⁿ cwe' nntso x'ee ts'aⁿ: “Nc'e na titseixmaⁿya ts'o̱ ts'aⁿ jo' chii ticatseixmaⁿya cantyja 'naaⁿ' seii' ts'aⁿ.”
46012016	Ndo' mati xeⁿ nntso tsua'qui ts'aⁿ: “Nc'e na nchii cwiluiindyo̱ ts'omnnom ts'aⁿ, jo' chii ticat'uiindyo̱ cantyja 'naaⁿ' seii' ts'aⁿ.” Meiiⁿ na luaa' nntso tsua'qui ts'aⁿ, sa̱a̱ tiyuu' na ljo'. Maxjeⁿ t'uii'na' ts'aⁿ.
46012017	Ee xeⁿ cha'waañe ts'aⁿ ñequii'cheⁿ n'omnnoom cwiluiiñê, ¿chiuu nnts'aayom na nñeeⁿ? Ndo' mati xeⁿ cha'waañe ts'aⁿ ñequii'cheⁿ lua'queeⁿ, ¿chiuu nnts'aayom na nncwjaaⁿ jndye?
46012018	Sa̱a̱ Ty'o̱o̱ts'om jnda̱ seinchoom'm ticwii cwii nnom nmeiⁿ' naquii' seii' ts'aⁿ cha'xjeⁿ na l'ue ts'oom.
46012019	Xeⁿ cha'waañe ts'aⁿ ñe'cwii nnom cwiluiiñê, meiⁿchjoo ticanda̱a̱'ñe seii' ts'aⁿ.
46012020	Sa̱a̱ meiiⁿ na jndye nnom na tqueⁿ Ty'o̱o̱ts'om na tjacat'uiiñe ts'aⁿ, maxjeⁿ ñ'eⁿ joo jo' canda̱a̱' cwiluiiñe seii' ts'aⁿ.
46012021	Ts'omnnom ts'aⁿ tijoom nnda̱a̱ nntsona' nnom ts'o̱ ts'aⁿ: “Ja tjaa yuu l'uee'ndyo̱ 'u.” Meiⁿ xqueⁿ ts'aⁿ tijoom nnda̱a̱ nntsona' nda̱a̱ nc'ee ts'aⁿ: “Ja tjaa yuu l'uee'ndyo̱ 'o.”
46012022	Sa̱a̱ jeeⁿ wandyo̱' waa cantyja 'naaⁿ' ñ'oomwaa'. Ee mañ'eeⁿ' yuu na ñjoom'ñe ts'aⁿ na cwitjeii'a cwenta na ndoo' nquiuuya na meiⁿ ticaⁿna' joona'. Sa̱a̱ jeeⁿ l'uena'.
46012023	Ndo' cwii cwii nnom seii'a na nquiuya na tit'maⁿ la'xmaⁿna', cwil'aatya̱a̱ cwenta joona', ndo' cwii cwii nnom seii'a na tia nquiuuya na nleitquioo'na' nda̱a̱ nn'aⁿ, cwita'nty'iuu'ndyo̱tya̱a̱ joona'
46012024	sa̱a̱ joo na tjacañjoom'ndyo̱ yuu na titia nquiuuya na nnty'iaa nn'aⁿ joona' meiⁿ ticaⁿna' na nla'cuu'ndyo̱. Jo' chii cwiwitquioo' na Ty'o̱o̱ts'om seicañjoom'm cha'waandyo̱ñ'a̱a̱ⁿ, ndo' joo na cwila'cuu'ndyo̱, joona' t'maⁿti mañequiaaⁿ na cwila'xmaⁿna'.
46012025	Luaa' waa na s'aaⁿ na tjacañjoom'ñe ts'aⁿ cha ticatseitiuu ts'aⁿ na ya nnc'oomñe meiiⁿ ticañ'eⁿ cwii joona'. Ee tqueeⁿ nmeiⁿ' cha catei'jndeiindyena' cwii cwii nnom seii'a na tjachuii'na'.
46012026	Manc'e jo' chii quia wi' mach'eena' cwii joo na tjacañjoom'ñe ts'aⁿ, wi' mach'eena' cha'waañê. Ndo' quia ya cwii joona', cha'waañê yaaⁿ'aⁿ.
46012027	'O cwiluiindyo' seii' Cristo, ee cwii cwiindyo' matseixmaⁿ cwii cwii na tjacañjoom'ñê na matseicanda̱a̱'ñena' seiiⁿ'eⁿ.
46012028	Maluaa' matseijomna' na jnda̱ seijndaa'ñe Ty'o̱o̱ts'om quii'ntaaⁿ nn'aⁿ na cwiluiindyena seii' Cristo. Najndyee tqueⁿ apóstoles, nda̱ we nn'aⁿ na cwit'mo̱o̱ⁿ ñ'oom na jnda̱ t'mo̱o̱ⁿ nda̱a̱na, jnda̱ ndyee nn'aⁿ na cwit'mo̱o̱ⁿ ñ'oom naya 'naaⁿ'aⁿ, mati nn'aⁿ na nnda̱a̱ nl'a 'naaⁿ t'maⁿ na xocanda̱a̱ nluiina' cwe' najndeii nquii ts'aⁿ, nda̱ jo' nn'aⁿ na nnda̱a̱ nla'n'maⁿna nn'aⁿwii, nda̱ jo' nquiee na cwila'jndaa'ndye ñ'oom, nda̱ jo' joo nn'aⁿ na mats'ia jo' nnda̱a̱ nla'neiⁿna nt'omcheⁿ nnom ñ'oom na tjachuii'.
46012029	Ticha'tsondye cwiluiindye apóstoles, meiⁿ nchii cha'tsondye cwiluiindye profetas. Ticha'tsondye laxmaⁿ nn'aⁿ na cwit'mo̱o̱ⁿ chiuu ma'mo̱ⁿ ñ'oom'm. Meiⁿ nchii cha'tsondye cwil'a ts'iaaⁿ t'maⁿ na tixocanda̱a̱ nluiina' cwe' cantyja 'naaⁿ' najndeii na matseixmaⁿ nquii ts'aⁿ.
46012030	Meiⁿ ticha'tsondye nnda̱a̱ nla'n'maⁿ nn'aⁿwii. Mati ticha'tsondye nnda̱a̱ nla'neiⁿ ñ'oom na tjachuii' ñequio ñ'oom na macwixjeⁿ cwila'neiⁿ, meiⁿ nchii cha'tsondye nnda̱a̱ nla'teincoo' ljo' cwit'mo̱o̱ⁿ ñ'oom'ñeeⁿ.
46012031	Jo' chii jo nnom Ty'o̱o̱ts'om queⁿndyo' na nla'xmaⁿ'yo' nt'om ts'iaaⁿmeiⁿ' na t'maⁿticheⁿ la'xmaⁿna'. Ndo' je' ñeca'mo̱o̱ⁿya nda̱a̱'yo' cwii nnom na mañequiaaⁿ quii' n'o̱o̱ⁿya na cwiluiit'maⁿñeti juuna', nchiiti cha'tso nmeiⁿ'.
46013001	Xeⁿ nnda̱a̱ nntseina̱ⁿya nt'omcheⁿ nnom ñ'oom na cwila'neiⁿ nn'aⁿ, meiiⁿ ñ'oom na cwila'neiⁿ ángeles, sa̱a̱ tic'o̱o̱ⁿ na wi' ts'o̱o̱ⁿya nn'aⁿ, matseijomna' cantyja 'naⁿya cha'cwijom na c'uaa tsom' na cwitjo̱' oo cha'cwijom ncjo cañjeeⁿ na cantseiiⁿ jndyeena'.
46013002	Ndo' xeⁿ nnda̱a̱ nntseina̱ⁿ ñ'oom na ma'mo̱ⁿ Ty'o̱o̱ts'om no̱o̱ⁿ ndo' matsei'no̱ⁿ'a cha'tso na wanty'iuu' na matseijndaa'ñê na mandiñ'eeⁿ cha'tso na matsei'no̱ⁿ'a, hasta nnda̱a̱ nquindyo̱o̱ ntsjo̱ nc'e na matseiyu'ya ts'o̱o̱ⁿ, sa̱a̱ xeⁿ tic'o̱o̱ⁿya nawi' ts'o̱o̱ⁿya nn'aⁿ, meiⁿchjoo tjayuu l'uendyo̱.
46013003	Ndo' xeⁿ cha'tso na maleiñ'o̱ⁿ mañequia nda̱a̱ ndyeñeeⁿ' ndo' meiiⁿ mañequiandyo̱ na nla'cuee' nn'aⁿ ja ñequio chom, sa̱a̱ xeⁿ tic'o̱o̱ⁿ na wi' ts'o̱o̱ⁿ nn'aⁿ, tjaa yuu l'uendyo̱.
46013004	Juu ts'aⁿ na jnda ntyjii nn'aⁿ, ticatiom ts'om ñ'eⁿ naⁿ'ñeeⁿ, mal'ueeⁿ chiuu nnteijneiⁿ nn'aⁿ, tita̱a̱' ts'oom, titseis'añê titseiscuñê cantyja 'naaⁿ'aⁿ,
46013005	tintjeiⁿñe ñ'eⁿ nc'iaa', nchii ñequii'cheⁿ na m'aaⁿ' ts'om cantyja 'naaⁿ' nquii, nchii ntyja ntyja matseiw'ii.
46013006	Juu na cwil'a nn'aⁿ na cwila'tjo̱o̱ndyena, tineiiⁿ'eⁿ, sa̱a̱ quia na majo'ndyo cwil'a nn'aⁿ, m'aaⁿ na neiiⁿ'eⁿ.
46013007	Ts'aⁿ na jnda ntyjii x'iaa' matseiquii ts'oom cha'tso na matjoom, ñequio na macantyjaa' ts'oom ndo' ñequio na ticatiom ts'oom cantyja 'naaⁿ joona'.
46013008	Juu na m'aaⁿ ts'aⁿ na wi' ts'om x'iaa' tijoom cantycwiina'. Nncue'ntyjo̱ xjeⁿ na tixocala'neiⁿ nn'aⁿ ñ'oom cantyja 'naaⁿ 'naⁿ na quia nluii, meiⁿ xocala'neiⁿna ñ'oom na tjachuii', meiⁿ xocaⁿna' ñ'oom na jndo̱' n'om nn'aⁿ.
46013009	Ee ticanda̱a̱'ñ'eⁿ cwila'no̱o̱ⁿ'â ndo' mati quia nla'no̱o̱ⁿñ'a̱a̱yâ ñ'oom'm na cwiñequiaayâ,
46013010	sa̱a̱ quia nncwjee' juu na canda̱a̱'ñ'eⁿ quia jo' n'ndiina' nmeiⁿ' na ticanda̱a̱' la'xmaⁿ.
46013011	Quia ñet'o̱o̱ⁿ na tyochjoo ja, tyotseina̱ⁿya, tyotseitiuuya ndo' ñet'oom' ts'o̱o̱ⁿ cha'xjeⁿ cwii yucachjoo, sa̱a̱ quia na tue'ntyjo̱ chuu'a 'ndi na ñet'o̱o̱ⁿya cha'na joona.
46013012	Ndo' maluaa' waa na matseijomna' cantyja 'naaⁿyâ, je' juu na cwila'no̱o̱ⁿ'â cantyja 'naaⁿ' Ty'o̱o̱ts'om, matseijomna' juuna' cha'cwijom na manty'iaa' ts'aⁿ nnon tsjo̱'jñom na jnda̱ teitsa̱ nnomna'. Sa̱a̱ juu na canda̱a̱'ñ'eⁿ quia na jnda̱ tyjee'cañoom juuna' quia jo' canda̱a̱'ñ'eⁿ nntsei'no̱ⁿ'a. Je' cwe' xeⁿntaⁿ' xeⁿntaⁿ' matsei'no̱ⁿ'a sa̱a̱ quia ljo'cheⁿ nntsei'no̱ⁿ'tcuundyo̱ cha'xjeⁿ nquii Ty'o̱o̱ts'om canda̱a̱'ñ'eⁿ mawajnaⁿ'aⁿ ja.
46013013	Niom ndyee nnom na waa ndo' waana': na matseiyu'ya ts'om ts'aⁿ ñ'eⁿ Ty'o̱o̱ts'om, na macantyjaa' ts'om ts'aⁿ ñ'eⁿ jom ndo' na m'aaⁿ na jeeⁿ candya' ts'oom jaa, sa̱a̱ t'maⁿti naquii' ntaaⁿ ndyee nmeiiⁿ', juu na m'aaⁿ na candya' ts'oom nn'aⁿ.
46014001	Jo' chii cjoo' n'om'yo' na c'om'yo' na jnda nquiu'yo' nn'aⁿ ndo' mati cantyjaa' n'om'yo' na nquii Espíritu Santo nñequiaaⁿ na nnda'yo' na nnda̱a̱ nl'a'yo' ts'iaaⁿ 'naaⁿ' Ty'o̱o̱ts'om, majndeiiticheⁿ na nnda̱a̱ nñequia'yo' ñ'oom'm.
46014002	Ee ts'aⁿ na matseineiⁿ meiⁿnquia nt'omcheⁿ nnom ñ'oom cwe' tomti nnom Ty'o̱o̱ts'om matseineiⁿ, nchii nda̱a̱ nn'aⁿ nc'e tjaa 'ñeeⁿ juu na matsei'no̱ⁿ' ñ'oom'ñeeⁿ. Cantyja 'naaⁿ' Espíritu Santo matseineiⁿ ñ'oom na wanty'iuu' m'aaⁿna', sa̱a̱ tjaa 'ñeeⁿ juu nntsei'no̱ⁿ' ñ'oom'ñeeⁿ.
46014003	Sa̱a̱ ts'aⁿ na mañequiaa ñ'oom' Ty'o̱o̱ts'om, 'oonajnda̱ nc'iaaⁿ'aⁿ na cwilayu' nc'e ts'iaaⁿ na mach'eeⁿ ndo' cantyja 'naaⁿ' na ljo' cwiñ'omt'maaⁿ'ndyena n'omna, ñ'oom'ñeeⁿ matseinjoom'na' joona.
46014004	Juu ts'aⁿ na nnda̱a̱ nntseineiⁿ cwiicheⁿ nnom ñ'oom na tjachuii', jaawijndeii cheⁿnqueⁿ cantyja 'naaⁿ' Espíritu Santo sa̱a̱ juu ts'aⁿ na matseineiⁿ ñ'oom na ma'mo̱ⁿ nquii Ty'o̱o̱ts'om nnom, ts'iaaⁿ'ñeeⁿ mach'eena' na 'oonajnda̱ nn'aⁿ tmaaⁿ' cwentaaⁿ'aⁿ.
46014005	Ya ntyjii xeⁿ cha'tsondyo' ya nlaneiⁿ'yo' nt'omcheⁿ nnom ñ'oom na tjachuii' sa̱a̱ neiⁿtya̱ya na nñe'quia'yo' ñ'oom na ma'mo̱ⁿ Ty'o̱o̱ts'om nda̱a̱'yo' ee juuna' xcweti, nchiiti juu na matseineiⁿ ts'aⁿ meiⁿnquia nnom ñ'oom na tjachuii'. Macanda̱ xeⁿ na matseiteincoo' ts'aⁿ ñ'oom'ñeeⁿ cha joo nn'aⁿ tmaaⁿ' na macwji' Ty'o̱o̱ts'om cwentaaⁿ'aⁿ nnc'oonajnda̱na nc'e Espíritu Santo.
46014006	Jo' chii 'o nn'aⁿya na cwilayu'yo', meiⁿchjoo xocateijndeiina' 'o na nncjo̱cando̱o̱'a 'o xeⁿ na matseina̱ⁿ cwe' ñ'oom na tjachuii', sa̱a̱ xeⁿ na nntseina̱ⁿya ñ'oom na jnda̱ t'mo̱ⁿ Ty'o̱o̱ts'om no̱o̱ⁿya, oo cwii ñ'oom na matsei'ño̱ⁿ'a cantyja 'naaⁿ' ñ'oom'm, oo cwii ñ'oom cantyja 'naaⁿ' 'naaⁿ na quia nluii, oo cwii ñ'oom na m'mo̱o̱ⁿ nda̱a̱'yo', nmeiⁿ' mayuu' nnteijndeiina' 'o.
46014007	'Naⁿ na cwitjo̱' cha'na tsmaaⁿ ñequio arpa, xeⁿ nchii tjachuii' jndyeena', xotsei'ño̱ⁿ' ts'aⁿ cwaaⁿ cwii joona' macjo̱' ts'aⁿ.
46014008	Ndo' sondaro na matiom jndye ntu, xeⁿ tijndaa' c'uaa jndye mach'eeⁿ, tixocala'c'eendye nc'iaaⁿ'aⁿ na nl'ana ndia'.
46014009	Maluaa' matseijomna' cantyja 'naⁿ'yo', xeⁿ ñ'oom na cwilaneiⁿ'yo' tijndaa' joona' na cwindye nn'aⁿ, ¿chiuuya na nla'no̱ⁿ'na ljo' na cwindu'yo? Nntseijomna' cantyja 'naⁿ'yo' cha'cwijom ts'aⁿ cwe' matseixuaato quii' jndye.
46014010	Nnts'aacheⁿna' jndye nnom na tjachuii' na cwila'neiⁿ nn'aⁿ tsjoomnancue, ndo' cwii cwii joona' majndaa' ljo' ma'mo̱ⁿna'.
46014011	Sa̱a̱ xeⁿ titsei'no̱ⁿ'a ljo' ma'mo̱ⁿ ñ'oom na matseineiⁿ ts'aⁿ cwii ñ'oom'ñeeⁿ, nntseijomna' ja cha'cwijom ts'aⁿ cwiicheⁿ ndyuaa ndo' maljo'yu ntyjeeⁿ ñ'eⁿ ja.
46014012	Jo' chii nc'e na cwila'queeⁿ n'om'yo' na nñequiaa Espíritu Santo na nlaxmaⁿ'yo' ts'iaaⁿ 'naaⁿ'aⁿ, cjoo'ya n'om'yo' na jndye nnom ts'iaaⁿ 'naaⁿ'aⁿ na nla'xmaⁿ'yo' na nñequiaana' na nnc'oonajnda̱nn'aⁿ tmaaⁿ' cwentaa' Ty'o̱o̱ts'om.
46014013	Jo' chii ts'aⁿ na matseineiⁿ ñ'oom na tjachuii', caⁿ nnom Ty'o̱o̱ts'om na nnda̱a̱ nntseiteincoom'm juuna'.
46014014	Ee xeⁿ matseina̱ⁿ nnom Ty'o̱o̱ts'om ñequio cwii nnom ñ'oom na tjachuii' na nchii ñ'oomya, na mayuu' matseina̱ⁿya ñequio espíritu 'naⁿya sa̱a̱ tic'oom' ts'o̱o̱ⁿ cantyja na mats'aa.
46014015	Quia jo' ¿chiuu macaⁿna' na cats'aa? Matsona' na catseina̱ⁿya cantyja 'naaⁿ' espíritu 'naⁿya ndo' mati ñequio na nla'no̱ⁿ'ya nn'aⁿ ljo' na matseina̱ⁿ. Macaⁿna' na cataya ñequio espíritu 'naⁿya ndo' mati ñequio na cwila'no̱ⁿ'ya nn'aⁿ ljo' na mataya.
46014016	Xeⁿ quia na matseineiⁿ' ñ'oom na tjachuii' matseit'maaⁿ'ndyu' Ty'o̱o̱ts'om, 'u mañequiaa' na quianl'uaaⁿ'aⁿ ñequio na xcwee'ya ts'om', sa̱a̱ ts'aⁿ na ticatsei'no̱ⁿ' ñ'oom na matseineiⁿ', ¿chiuu nnts'aayuu na nntso Amén? ee cha ntyjii ñ'oom na matseineiⁿ'.
46014017	Nnts'aacheⁿna' na 'u xcwe mañequiaa' na quianl'uaa' Ty'o̱o̱ts'om sa̱a̱ ticateijndeiina' tsaⁿ'ñeeⁿ na nncjaanajneiⁿ na matseiyoom'm.
46014018	Mañequia na quianl'uaa' Ty'o̱o̱ts'om na majndyeti ñ'oom na cwichuii' matseina̱ⁿya, nchiiti 'o,
46014019	sa̱a̱ quia na m'aaⁿya quii'ntaaⁿ nn'aⁿ tmaaⁿ' na macwji Ty'o̱o̱ts'om cwentaaⁿ'aⁿ, yati ntyjii na cwe' ñe'om ñ'oom nntseina̱ⁿ na ya nla'no̱ⁿ' nn'aⁿ, nchiiti quii meiiⁿ ñ'oom ñequio ñ'oom na tjachuii'.
46014020	'O nn'aⁿya na cwilayu'yo', cantyja 'naaⁿ' natia, cala'xmaⁿ'yo' cha'na yonch'u sa̱a̱ cantyja 'naaⁿ' na m'aaⁿ' n'om'yo' ñ'oomwaa', cala'xmaⁿ'yo' cha'na nn'aⁿ na jnda̱ tquiee n'om.
46014021	Ee naquii' ñ'oom' Ty'o̱o̱ts'om na teiljeii matsona': “Ñequio ñ'oom na cwichuii' na cwila'neiⁿ nn'aⁿ nt'omcheⁿ ndyuaa nntseina̱ⁿya nda̱a̱ nn'aⁿ tyuaawaa sa̱a̱ meiiⁿ na luaa' tixocala'ñ'oom'ndyena chiuu matsjo̱o̱”, luaa' matso nqueⁿ na tseixmaaⁿ na catsa̱'ntjoom.
46014022	Quia na nnda̱a̱ nntseineiⁿ ts'aⁿ ñ'oom na tjachuii' ñequio ñ'oom na maxjeⁿ matseineiiⁿ, juu jo' tseixmaⁿna' 'naaⁿ jo nda̱a̱ nn'aⁿ na tyoola'yu'. Sa̱a̱ juu na nnda̱a̱ nntseineiⁿ ts'aⁿ ñ'oom na jnda̱ t'mo̱ⁿ Ty'o̱o̱ts'om nnoom tseixmaⁿna' 'naaⁿ jo nda̱a̱ nn'aⁿ na cwila'yu', nchii cwentaa nn'aⁿ na tyoola'yu'.
46014023	Ee quia cwitjomndyo' na laxmaⁿ'yo' tmaaⁿ' na macwji' Ty'o̱o̱ts'om cwentaaⁿ'aⁿ, ndo' xeⁿ cha'tsondyo' cwilaneiⁿ'yo' ñ'oom na tjachuii', ndo' jo' jo' nncjaquiee' cwii ts'aⁿ na quia mandiicheⁿ ñ'oom' Ty'o̱o̱ts'om oo ts'aⁿ na tyootseiyu' jom, nntseitiuutoom na 'o jnda̱ teintjeiⁿndyo'.
46014024	Sa̱a̱ xeⁿ cha'tsondyo' cwilaneiⁿ'yo' ñ'oom na ma'mo̱ⁿ Ty'o̱o̱ts'om nda̱a̱'yo' ndo' xeⁿ juu xjeⁿ'ñeeⁿ nncjaquiee' cwii ts'aⁿ na tyootseiyu' oo ts'aⁿ na quia mandiicheⁿ ñ'oom' Ty'o̱o̱ts'om, nlco'tiana' ntyjeeⁿ na waa jnaaⁿ'aⁿ ndo' nnc'oom' ts'oom cantyja 'naaⁿ'aⁿ nc'e ñ'oom na cwilaneiⁿ'yo'.
46014025	Ndo' na ljo' nleitquioo' cha'tso na wanty'iuu' na m'aaⁿ' ts'oom. Quia jo' lcoom'm xtyeeⁿ na nntseit'maaⁿ'ñê Ty'o̱o̱ts'om ndo' nntsei'no̱o̱ⁿ'o̱ⁿ na mayuu'cheⁿ m'aaⁿ Ty'o̱o̱ts'om quii'ntaaⁿ'yo'.
46014026	Quia jo' 'o nn'aⁿya na cwila'yu'yo' quia cwitjomndyo' na cwila't'maaⁿ'ndyo' Ty'o̱o̱ts'om, nt'omndyo' 'o cata'yo' salmos, nt'omndyo' 'o cat'mo̱ⁿ'yo' ñ'oom na jnda̱ t'mo̱ⁿ Ty'o̱o̱ts'om nda̱a̱'yo', nt'omndyo' 'o nda̱a̱ nlaneiⁿ'yo' nt'omcheⁿ nnom ñ'oom na tjachuii' ñequio ñ'oom na maxjeⁿ cwilaneiⁿ'yo', ndo' nt'omcheⁿ nc'iaa'yo' cala'teincoo'na chiuu cwit'mo̱o̱ⁿ n'oom'ñeeⁿ. Sa̱a̱ cha'tso na cwil'a'yo' caluiina' na cateijndeiina' na nnc'oonajnda̱ nn'aⁿ na cwila'yu'.
46014027	Quia na m'aⁿ nn'aⁿ na cwila'neiⁿ ñ'oom na tjachuii', ñequii'cheⁿ ñe'we oo ndyeendyena na nla'neiⁿna. Cwii ndo' cwiindyena nla'neiⁿna ndo' mati ñ'eⁿ ts'aⁿ na nntseiteincoo' ñ'oom'ñeeⁿ.
46014028	Ndo' xeⁿ quii'ntaaⁿ nn'aⁿ tmaaⁿ' cwentaa' Ty'o̱o̱ts'om tjaa'naⁿ ts'aⁿ na nnda̱a̱ ntseiteincoo' ñ'oom'ñeeⁿ, yati na tintseineiⁿ ñ'oom na tjachuii' nda̱a̱ nn'aⁿ na cwila'yu'. Cwe' naquii' ts'om nquii catseineiⁿ ñequio Ty'o̱o̱ts'om.
46014029	Ndo' cantyja 'naaⁿ nn'aⁿ na cwila'neiⁿ ñ'oom na ma'mo̱ⁿ Ty'o̱o̱ts'om naquii' n'om, cala'neiⁿ meiiⁿ we oo ndyeendye joona ndo' nt'om nc'iaana queⁿ cwenta aa xcwe n'oom'ñeeⁿ.
46014030	Sa̱a̱ xeⁿ waa na m'mo̱ⁿ Ty'o̱o̱ts'om nnom cwiicheⁿ ts'aⁿ na wacatyeeⁿ jo' jo', quia jo' juu ts'aⁿ na mañequiaa ñ'oom quiaaⁿ na wanaaⁿ na nntseineiⁿ tsaⁿ'ñeeⁿ.
46014031	Ndo' na luaa' cwii ndo' cwii ts'aⁿ nnda̱a̱ nntseineiⁿ ñ'oom na ma'mo̱ⁿ Ty'o̱o̱ts'om naquii' ts'om cha nnc'ooliu nn'aⁿ na cwila'yu' ndo' nnc'oola'no̱ⁿ'tina.
46014032	Juu ts'iaaⁿ na mañequiaa ts'aⁿ ñ'oom na ma'mo̱ⁿ Ty'o̱o̱ts'om naquii' ts'oom, matsona' na joo nn'aⁿ na cwiñequiaa ñ'oom c'omna xjeⁿ 'naaⁿ' x'iaana na tjom cwiñequiana ñ'oom.
46014033	Ee Ty'o̱o̱ts'om nchii cañ'eeⁿ' cwiluiiñê, jom cwiluiiñê na tjoom' m'aⁿ nn'aⁿ ñequio nc'iaana. Cha'xjeⁿ cwiwijndaa' quii'ntaaⁿ cha'tso ntmaaⁿ' nn'aⁿ na macwjeeⁿ'eⁿ cwentaaⁿ'aⁿ,
46014034	quia na cwitjomndye nn'aⁿ na nla't'maaⁿ'ndyena Ty'o̱o̱ts'om, matsona' na joo yolcu ñema'cheeⁿndyo c'omna ee ticwanaaⁿ na nla'neiⁿna xjeⁿ'ñeeⁿ. Macaⁿna' na c'omna nacje 'naaⁿ s'aana cha'xjeⁿ na matsa̱'ntjom ljeii 'naaⁿ' Ty'o̱o̱ts'om.
46014035	Xeⁿ waa ñ'oom na ñe'caliuna, quiejndyeena w'aana, quia jo' cata'x'ena ñ'oom'ñeeⁿ nda̱a̱ s'aana. Ee tixcwe na mawax'ee yuscu cwii ñ'oom quia cwitjomndye nn'aⁿ na cwila't'maaⁿ'ndyena Ty'o̱o̱ts'om.
46014036	C'oom' n'om'yo' na nchii quii'ntaaⁿ' 'o jnaⁿjndyee ñ'oom' Ty'o̱o̱ts'om, meiⁿ nchii macanda̱ ñencjo'yo' na jnda̱ to'ñoom'yo' juuna'.
46014037	Xeⁿ m'aaⁿ 'ñeeⁿ cwiindyo' 'o na matseitiuu na cwiluiiñe ts'aⁿ na mañequiaa ñ'oom' Ty'o̱o̱ts'om oo na waa cwii nnom ts'iaaⁿ na mañequiaa Espíritu na matseixmaⁿ, catsei'no̱o̱ⁿ'o̱ⁿ na ñ'oomwaa' na matseiljeiya, ñ'oom na matsa̱'ntjom Ta Jesús juuna'.
46014038	Sa̱a̱ xeⁿ titseiñ'oom'ñe ñ'oomwaa', tila'ñ'oom'ndyo' jom.
46014039	Jo' chii 'o nn'aⁿya na cwila'yu', cala'queeⁿ n'om'yo' na nnda̱a̱ nñequia'yo' ñ'oom' Ty'o̱o̱ts'om. Meiⁿ ticala'cu'yo' nn'aⁿ na cwila'neiⁿ nt'omcheⁿ nnom ñ'oom na tjachuii'.
46014040	Sa̱a̱ cha'tso cantyja na cwitjomndyo', caluiina' cha'xjeⁿ na matsona' ndo' ñequio na xcweya m'aaⁿna'.
46015001	Ndo' je' je' 'o nn'aⁿya na cwila'yu'yo', matseilcwii'ndyo̱nnda'a joo ñ'oom naya na jnda̱ ñet'mo̱o̱ⁿya nda̱a̱'yo'. Ñ'oom'ñeeⁿ jla'yu'yo' ndo' hasta xjeⁿ je'cheⁿ ndicwaⁿ tyeⁿ m'aⁿ'yo' cantyja 'naaⁿ' juuna'.
46015002	Nc'e juu ñ'oom naya'ñeeⁿ cwilui'n'maaⁿndye añmaaⁿ'yo' xeⁿ cwiljoo'ndyo'tyeⁿ'yo' cantyja 'naaⁿ' ñ'oom na tyoñequiaya nda̱a̱'yo', meiⁿ ticwe' ts'iaaⁿ'ndyo na jla'yu'yo'.
46015003	Tyo'mo̱o̱ⁿ nda̱a̱'yo' ñ'oom na to'ño̱ⁿya na t'maⁿti tseixmaⁿna', na tue' Cristo cwentaa' jnaaⁿya cha'xjeⁿ cwit'mo̱o̱ⁿ ñ'oom' Ty'o̱o̱ts'om na teiljeii,
46015004	ndo' na ty'iuu nn'aⁿ jom, sa̱a̱ xuee na jnda̱ ndyee tquiaa Ty'o̱o̱ts'om na tando'xcoom cha'xjeⁿ na matso ñ'oom'm na teiljeii,
46015005	ndo' teitquioo'ñê nnom Pedro nda̱ jo' nda̱a̱ cha'tso apóstoles.
46015006	Jnda̱ jo', teinoom' 'om siaⁿnto nn'aⁿ na cwila'yu', ñejom teitquioo'ñê nda̱a̱na na majndyendyeti naⁿ'ñeeⁿ ndicwaⁿ cwita'ndo'na je' sa̱a̱ nt'om jnda̱ tja̱.
46015007	Jnda̱ jo' teitquiooñê nnom Jacobo ndo' jnda̱ jo' teitquioo'ñê nda̱a̱ cha'tsondye apóstoles.
46015008	Ndo' na macanda̱ mati teitquioo'ñê no̱o̱ⁿ ja. Matseijomna' cantyja 'naⁿya cha'cwijom cwii yu'ndaa na jnda̱ teinom'na' xjeⁿ na nluiiñe.
46015009	Ee cha'tso nt'omcheⁿ apóstoles, t'maⁿti cwiluiindyena nchiiti ja, meiⁿ ticatseixmaⁿya na nntseicajndyu'na' ja cwii apóstol ee tyoco̱'wi'a tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
46015010	Sa̱a̱ na matseixmaⁿya apóstol je', matseixmaⁿya jo' nc'e naya na matseixmaⁿ Ty'o̱o̱ts'om, meiⁿ ticwe' ts'iaaⁿ'ndyo juuna', ee seijndo̱tya̱ya naquii' ts'iaaⁿ 'naaⁿ'aⁿ, nchiiti nt'omcheⁿ apóstoles, meiⁿ nchii cwiluii ts'iaaⁿ'ñeeⁿ cwe' cantyja 'naⁿ nnco̱, sa̱a̱ cwiluii juuna' nc'e naya'ñeeⁿ na matseixmaaⁿ.
46015011	Quia jo' tints'aa aa ja oo aa joona. Ñ'oomwa' ñ'oom na cwiñequiayâ, ndo' juuna' ñ'oom na jnda̱ jla'yu'yo'.
46015012	Cwiñequiaayâ ñ'oom na tando'xcoom jnda̱ na tueeⁿ'eⁿ, quia jo' ¿chiuu na ñ'eeⁿ'ndyo' 'o na cwindu'yo' na taxocata'ndo'xco nn'aⁿ na jnda̱ tja̱?
46015013	Ee xeⁿ tiyuu' na nnta'ndo'xco nn'aⁿ na jnda̱ tja̱, quia jo' meiⁿ nquii Cristo tîcwando'xcoom.
46015014	Ee xeⁿ tîcwando'xcoom quia jo' juu ñ'oom na cwiñequiaayâ cwe' ts'iaaⁿ'ndyo juuna' ndo' mati juu na cwila'yu'ya n'om'yo' cwe' ts'iaaⁿ'ndyo.
46015015	Ee xeⁿ na mayuu' na ljo', quia jo' matseijndaa'ñena' cantyja 'naaⁿyâ na cwil'aayâ na cantuñe Ty'o̱o̱ts'om ee jnda̱ macwil'uuyâ na tquiaaⁿ na tando'xco Cristo sa̱a̱ xeⁿ xocata'ndo'xco nn'aⁿ na jnda̱ tja̱ meiⁿ xocats'aana' na mayuu' na tando'xcoom.
46015016	Ee joo nn'aⁿ na jnda̱ tja̱, xeⁿ xocata'ndo'xcona, quia jo' meiⁿ nquii Cristo tîcwando'xcoom,
46015017	ndo' xeⁿ tîcwando'xcoom cwe' ts'iaaⁿ'ndyo juu na cwilayu'ya n'om'yo' ñ'eⁿñê. Ndicwaⁿ cho' nqueⁿ'yo' jnaⁿ'yo'.
46015018	Ee xeⁿ luaa' waa mati nn'aⁿ na ñejla'yu' ñ'eⁿñê na jnda̱ tja̱, jnda̱ tsuundye.
46015019	Ee juu na cwicantyjaa' n'o̱o̱ⁿya Cristo xeⁿ macanda̱ xjeⁿ na cwitando̱o̱'a je' mawañoom'na' jaa, wanty'iaa'ndyo̱tya̱a̱ya na cha'tsondye nn'aⁿ.
46015020	Sa̱a̱ ñ'oom na mayuu'cheⁿ na tquiaa Ty'o̱o̱ts'om na wando'xco Cristo. Matseijomna' cantyja 'naaⁿ'aⁿ cha'cwijom ntjom na cwiwe' jndyee ee quii'ntaaⁿ l'oo jom ts'aⁿ najndyee na tando'xco.
46015021	Cantyja 'naaⁿ' cwii ts'aⁿ, jnaⁿna' na cwiwje nn'aⁿ tsjoomnancue. Mati cantyja 'naaⁿ' cwii ts'aⁿ jnaⁿna' na cwita'ndo'xco nn'aⁿ.
46015022	Ndo' cha'xjeⁿ cantyja 'naaⁿ' Adán cha'tsondye nn'aⁿ cwiwje, mati cantyja 'naaⁿ' Cristo, cha'tsondye nn'aⁿ nnta'ndo'xcona.
46015023	Sa̱a̱ majndaa' na nluii na ljo': najndyee tando'xco Cristo, nda̱ jo' quia na nncwjee'nnaaⁿ'aⁿ, nnta'ndo'xco nquiee nn'aⁿ na cwiluiindye cwentaaⁿ'aⁿ.
46015024	Quia jnda̱ seityuii' Cristo cha'tsoñ'eⁿ na cwila'xmaⁿ na cwiqueⁿ xjeⁿ, ñequio cha'tso na cwitsa̱ntjom, quia jo' nntycwii cha'tsoñ'eⁿ. Nda̱ jo' nquii na cwiluiiñê na matsa̱'ntjoom, nñequiaaⁿ cwenta jo' l'o̱ Tsotyeeⁿ Ta Ty'o̱o̱ts'om.
46015025	Ee tseixmaaⁿ na nntsa̱'ntjoom hasta xjeⁿ na jnda̱ tju'cje Tsotyeeⁿ nacjee' nc'eeⁿ cha'tso na cwi'oo nacjoom'm.
46015026	Juu na macanda̱ na nntseityueeⁿ'eⁿ na matseiweñe nacjoom'm, juu na mach'ee na cwiwje nn'aⁿ.
46015027	Ee jnda̱ tju'cje Ty'o̱o̱ts'om cha'tso nacjee' nc'ee Cristo, jo' chii quia na matsona' naljo', cwiwitquioo'ya na tic'oomna' nquii Ty'o̱o̱ts'om. Ee jom cha'tso jnda̱ tqueeⁿ nacje 'naaⁿ' Cristo.
46015028	Nquii Cristo cwiluiiñê Jnda Ty'o̱o̱ts'om. Quia jnda̱ s'aaⁿ na cha'tso na niom cwitue'ndyecje jo nnoom, quialjo' manquiityeeⁿ nncju'ñecjeeⁿ nnom Ty'o̱o̱ts'om cha nntseixmaⁿ na tjacantyja na t'maⁿ cwiluiiñe jo nda̱a̱ cha'tsoñ'eⁿ.
46015029	M'aⁿ nn'aⁿ na cwiwits'oomndye cwentaa nn'aⁿ na jnda̱ tja̱. Sa̱a̱ xeⁿ na mayuu' tjaa'naⁿ na cwita'ndo'xco nn'aⁿ na jnda̱ tja̱, quia jo' ¿ljo' ts'iaaⁿ' na cwiwits'oomndyena cwentaa l'oo?
46015030	Ndo' xeⁿ ticata'ndo'xco nn'aⁿ na jnda̱ tja̱ ¿chiuu na jâ cha'tso xjeⁿ m'aaⁿyâ na teincuu' waa na cwitjo̱o̱ⁿyâ?
46015031	Ee 'io ndi 'io m'aaⁿya na teincuu' na ñe'catseicuee'na' ja. Ndo' na ljo', ñ'oom na mayuu' jo' cha'xjeⁿ mati na mayuu' na mañequiaana' na neiⁿya na cwiluiindyo' nn'aⁿ na cwila'yu' ñequio Jesucristo na nqueⁿ cwiluiiñê na matsa̱'ntjoom jaa.
46015032	Tsjoom Éfeso seijndo̱ya cwii ts'o̱o̱ⁿ ñequio quioo' wje sa̱a̱ meiiⁿ na ljo' ¿yuu waa na mawantjo̱ⁿ? Ee xeⁿ na mayuu' na ticata'ndo'xco nn'aⁿ na jnda̱ tja̱ yati cal'aaya cha'xjeⁿ cwilue nn'aⁿ: “Cwa cwaa'a ndo' cwa̱a̱ya ee 'iocha luaa' nncwja̱a̱ya.”
46015033	Tiñe'quiandyo' na ñe'nquiu'nn'aⁿna' 'o. Waa ñ'oom na matso ts'aⁿ: “Joo nn'aⁿ na tis'a la'xmaⁿ cwila'ndaa'na ts'iaaⁿ na ya na cwiluii.”
46015034	C'oom'nnda' n'om'yo' cha'xjeⁿ na matsona' na cal'a'yo'. Tsacwi'ntyje'yo' na cwil'a'yo' jnaⁿ ee m'aⁿ nt'omndyo' 'o na ticalaxmaⁿ'yo' cantyja 'naaⁿ' Ty'o̱o̱ts'om. Matsjo̱o̱ na ljo' cha calui'jnaaⁿ'ndyo'.
46015035	Nnts'aacheⁿna' m'aaⁿ cwii ts'aⁿ na nncwax'eeⁿ: “¿Chiuu nluiiyuu na nnta'ndo'xco nn'aⁿ na jnda̱ tja̱? ¿Chiuu mmaⁿ' sei' na nla'xmaⁿna?”
46015036	Tijndo̱' ts'om ts'aⁿ na luaa' nncwax'ee, ee tsjaaⁿ na nnom' ts'aⁿ cha'cwijom nncue'na' cha nncwando' ntjom'ndaa.
46015037	Quia na wjaacanom' ts'aⁿ, nchii ts'oomtsjoo wjaacanoom'm, nnaⁿ wjacanoom'm oo tsjaaⁿ lqueeⁿ trigo oo cwiicheⁿ nnom tsjaaⁿ.
46015038	Jnda̱ na jnom' ts'aⁿ tsjaaⁿ'ñeeⁿ, nquii Ty'o̱o̱ts'om mañequiaaⁿ chiuu mmaⁿ'na' cha'xjeⁿ na l'ue ts'oom. Cwii cwii nnom tsjaaⁿ mañequiaaⁿ na nntseixmaⁿ juuna' cha'xjeⁿ na macaⁿna'.
46015039	Cha'tso sei' tiñecwii xjeⁿ la'xmaⁿna'. Nn'aⁿ la'xmaⁿna cwii nnom sei', quioo' wandyo̱' seiiyo' ndo' cantsaa ñequio calcaa cwiicheⁿ nnom sei' la'xmaⁿyo'.
46015040	Mati m'aⁿ cancjuu tsjo̱'luee ndo' m'aⁿ nt'om nnom na cwita'ndo' na tqueⁿ Ty'o̱o̱ts'om nnom tsjoomnancue, ndo' joo na m'aⁿ tsjo̱'luee cwichuii' na neiⁿncoo' joona' ñequio juu na neiⁿncoo' joo na m'aⁿ nnom tsjoomnancue.
46015041	Juu na caxueeñe ñe'quioom' cwichuii'na' ñequio na xuee chi' ñequio juu na caxueendye cancjuu, ndo' joo cancjuu cwichuii' na xueena' ñequio nt'omcheⁿ cancjuu.
46015042	Maluaa' waa na matseijomna' na cwichuii' na nla'xmaaⁿya quia na nntando̱'xco̱o̱ya. Sei'ts'o na wjaanty'iuu'ñe ts'aⁿ tseixmaⁿna' cwii na nto̱' sa̱a̱ quia na nncwando'xcona', nntseixmaⁿna' cwii na tijoom cwii cue'.
46015043	Juu ts'oo na nncjanty'iuu' tseixmaⁿna' cwii na tal'ue sa̱a̱ jeeⁿ neiⁿncoo' tseixmaⁿna' quia na nncwando'xcoom. Quia na wjaanty'iuu'ñe ts'oo, meiⁿcwii tjaa na nnda̱a̱ nnts'aaⁿ, sa̱a̱ quia na nncwando'xcoom jeeⁿ t'maⁿ najneiⁿ.
46015044	Quia na wjaanty'iuu' sei'ts'o 'naaⁿ' ts'aⁿ tseixmaⁿna' cantyja 'naaⁿ' tyuaa, sa̱a̱ quia na nncwando'xcona' tseixmaⁿna' cantyja 'naaⁿ' Espíritu Santo.
46015045	Maluaa' waa na ma'mo̱ⁿ ñ'oom' Ty'o̱o̱ts'om na teiljeii, matsona': “Adán ts'aⁿ najndyee, tuiiñe ñ'eⁿ ts'o ndo' s'aaⁿ na tando'”, sa̱a̱ nquii Adán na macanda̱ cwiluiiñe Espíritu, jom mañequiaaⁿ na cwita'ndo' nn'aⁿ.
46015046	Nchii juu cantyja 'naaⁿ' Espíritu tyowaajndyee, tyowaajndyee cantyja 'naaⁿ' tyuaa, jnda̱ jo' chii tuaa cantyja 'naaⁿ' Espíritu.
46015047	Juu ts'aⁿ na t'oomjndyee s'aa Ty'o̱o̱ts'om juu ñ'eⁿ ts'o, tyotseixmaaⁿ cantyja 'naaⁿ' tyuaa. Sa̱a̱ nquii ts'aⁿ na jnda̱ we cwiluiiñê na matsa̱'ntjoom, tseixmaaⁿ cantyja 'naaⁿ' cañoom'luee.
46015048	Seii'a nmeiiⁿ la'xmaⁿna' cha'na ts'aⁿ na tuiiñejndyee ñequio ts'o. Sa̱a̱ seii'a na nlaxmaaⁿya quia na nntando̱o̱'xco̱o̱ya nlaxmaaⁿya cha'na seii' nqueⁿ na m'aaⁿ cañoom'luee.
46015049	Cha'xjeⁿ tyowaa Adán na s'aa Ty'o̱o̱ts'om maluaa' cwimaaⁿ'a. Mati xjeⁿ na nntando̱o̱'xco̱o̱ya mmaaⁿ'a cha'xjeⁿ waa Cristo na m'aaⁿ cañoom'luee.
46015050	'O nn'aⁿya, ñe'catsjo̱o̱ya nda̱a̱'yo' sei' ñequio ndei' leicanda̱a̱ nntseijomna' joona' yuu na matsa̱'ntjom Ty'o̱o̱ts'om meiⁿ 'naⁿ na cwiwi'ndaa' xocanda̱a̱ nntseijomna' joona' ñequio joo na ticantycwii na m'aⁿ.
46015051	Sa̱a̱ l'ue ts'o̱o̱ⁿ na nla'no̱ⁿ'yo' cwii ñ'oom na wanty'iuu' m'aⁿna'. Ticha'tsondyo̱ nncwja̱a̱ya sa̱a̱ cha'tsondyo̱ nntseichuiina'.
46015052	Jeeⁿ cjee na nluii na ljo' cha'na cwii ndii' na nntseitsja̱ ts'aⁿ lua'nnom, xjeⁿ na nleic'uaa ndu na macanda̱. Ee maxjeⁿ nleic'uaa ndu ndo' nnta'ndo'xco nn'aⁿ na jnda̱ tja̱ na tajom cwjennda'na. Ndo' nntseichuii'na' jaa.
46015053	Ee jaa seii'a nmeiiⁿ na teincoondyo̱ na wjaawi'ndaa'na' nlcwee'na' cwii na tijoom cwi'ndaa'. Jaa seii'a na nncue'na' nlcwa̱a̱'a cwii na tijoom ncue', m'aaⁿ ndo' m'aaⁿna'.
46015054	Ee juu na laxmaaⁿya na cwiwi'ndaa'na', quia na jnda̱ tcweena' juu na tijoom cwi'ndaa' ndo' juu seii'a na jaawe'na' quia na jnda̱ tcweena' na tijoom cue', xjeⁿ'ñeeⁿ nntseicanda̱a̱'ñena' ñ'oom' Ty'o̱o̱ts'om na teiljeii na matsona': “Jnda̱ seityuii' Ty'o̱o̱ts'om najndeii na mach'ee na cwiwje nn'aⁿ.
46015055	'U na mache' na cwiwje nn'aⁿ, ¿je' je' yuu waa na cwii nnda̱a̱ ntsa' ñ'eⁿndyo̱? Meiⁿchjoo tjaa yuu cwii cuaa na ncwantjom'.”
46015056	Juu jnaⁿ na laxmaaⁿya waa najndeii na matseixmaⁿna', jo' chii cwiwja̱a̱ya. Ndo' juu ljeii na tqueⁿ Moisés waa najndeii na matseixmaⁿna' na mañequiaana' na cat'uii jnaⁿ jaa.
46015057	Sa̱a̱ jndye na quianl'uaa' Ty'o̱o̱ts'om na mañequiaaⁿ na cwinaⁿndyo̱ nc'e nquii Ta Jesucristo na matsa̱'ntjoom jaa.
46015058	Nc'e na luaa', 'o nn'aⁿya na jeeⁿ wi' ts'o̱o̱ⁿya, caljoo'ndyo'tyeⁿ'yo' ñequio Ty'o̱o̱ts'om, ñecwiitco titsawintyje'yo' na cwindye'ntjom'yo' nnom Ta Jesús ee manquiu'jndaa'ndyo' na jeeⁿ ticwe' ts'iaaⁿ'ndyo juu ts'iaaⁿ nats'aⁿ nnoom.
46016001	Cantyja 'naaⁿ' ñ'oom na nla'tjom'yo' s'om na nl'a'yo' naya nn'aⁿ cwentaa' Ty'o̱o̱ts'om na wi' m'aⁿna Jerusalén, luaa matseijndo̱'a n'om'yo'. Cal'a'yo' cha'xjeⁿ na tsjo̱o̱ na cal'a ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ndyuaa Galacia.
46016002	Ticwii xueeneiⁿnco' cwii cwiindyo' 'o calat'ue'yo' cwanti na nñequia'yo' cantyja na cwitantjom'yo'. Quia jo' quia na nncua̱ya quii'ntaaⁿ'yo' nchii s'om quia nlat'ue'cheⁿ'yo'.
46016003	Ndo' catjeii'ndyo' cwii oo we x'iaa'yo' na cwila'no̱ⁿ'yo' na joona ya na nnc'ooñ'omna s'om'ñeeⁿ Jerusalén. Quia jo' quia na nncua̱ na m'aⁿ'yo', nntseiljeiya cwii tsom na nnc'ooñ'omna.
46016004	Ndo' xeⁿ macaⁿna' na nncjo̱ jo' jo', quia jo' nnc'oona ñ'eⁿndyo̱.
46016005	Nncjo̱ na m'aⁿ'yo' xeⁿ jnda̱ tjo̱wino̱o̱ⁿ ts'o̱o̱ndaa Macedonia ee maxjeⁿ matseijndaa'ndyo̱ na jo' jo̱jndya̱a̱. Jnda̱ jo' nncua̱caño̱o̱ⁿya 'o.
46016006	Nnda̱a̱ nnts'aana' na nljoo'ndyo̱ ñ'eⁿndyo' meiiⁿ ñe'cwantindyo xuee oo cha'waa ncueeteiⁿ. Quia jo' 'o nnda̱a̱ nntsalacwanom'yo' ja nato quia na nncjo̱ xeⁿ yuu cwijo̱yo̱.
46016007	Ee ticaljoya ts'o̱o̱ⁿ na cwe' cjee cjee m'aaⁿna' nncwino̱o̱ⁿ na m'aⁿ'yo'. Ntyjaa'ya cwii ts'o̱o̱ⁿ na majndye xuee nnda̱a̱ nljoo'ndyo̱ ñ'eⁿndyo', xeⁿ Ty'o̱o̱ts'om l'ue ts'oom.
46016008	Sa̱a̱ jnda̱ seijndaa'ndyo̱ na nljoo'ndyo̱tya̱ ñjaaⁿ tsjoom Éfeso hasta na jnda̱ teinom xuee Pentecostés.
46016009	Ee jeeⁿ t'maⁿ maju'naaⁿñena' na mats'aa ts'iaaⁿ 'naaⁿ' Ta Jesús ndo' jeeⁿ ticwe' ts'iaaⁿ'ndyo meiiⁿ jndye nn'aⁿ m'aⁿ na jndoo ja.
46016010	Nnda̱a̱ nnts'aana' na nncuee'cañoom Timoteo 'o. Xeⁿ na ljo', cala'lui'yo' jom cha nljeii'na' na ya nnc'oomñê ñ'eⁿndyo'. Ee mati jom mañejuu ts'iaaⁿ 'naaⁿ' Ta Jesucristo mach'eeⁿ cha'xjeⁿ ja.
46016011	Jo' chii meiⁿcwiindyo' 'o tinc'om'yo' na tila'ñ'oom'ndyo' jom. Ñequio na xcwee' n'om'yo' cateijndei'yo' jom cha quia nlueeⁿ'eⁿ quii'ntaaⁿ'yo' quia jo' nndyolcweeⁿ'eⁿ ñequio na neiiⁿ'eⁿ. Meiⁿndo̱'a jom ñequio nt'omcheⁿ nn'aⁿ na cwila'yu'.
46016012	Tyocaⁿ'a nnom nquii nn'aaⁿya Apolos na catseijomñê ñequio nn'aaⁿya na cwila'yu' na cwi'oocajndoo'na 'o. Sa̱a̱ na maje'ndyo ticats'aana' ts'oom na ñe'cjaⁿ. Majo' nncuee'cañoom 'o quia na nñequiaana' na wanaaⁿ.
46016013	Queⁿ' queⁿ'yo' cwenta chiuu cwii tsam'aⁿ'ti'yo'. C'om'tyeⁿ'yo' na cwila'yu'ya n'om'yo' ñ'eⁿ Ty'o̱o̱ts'om. Catsanajnda̱'yo' cantyja na cwila'yu'yo' ñ'eⁿñê cha'na nn'aⁿ na 'ooquiendye na ñe'cwii waa na cwil'a.
46016014	Cha'tso na cwil'a'yo', cat'mo̱ⁿ'yo' na wi' n'om' nc'iaa'yo'.
46016015	'O nn'aⁿya, manquiu'yo' na cha'waa ts'o̱o̱ndaa Acaya, juu Estéfanas ñequio nn'aⁿ waⁿ'aⁿ jla'yu'jndyeena ñ'eⁿ Ty'o̱o̱ts'om. Joona cwijoo' n'omna na cwindye'ntjomna nda̱a̱ nn'aⁿ na cwila'yu' ñ'eⁿñê jo' jo'.
46016016	Macwe' jo' macaⁿ'a na catue'ndyo'cje'yo' nda̱a̱ nn'aⁿ na la'xmaⁿ cha'na joona. Ndo' malaa'ti' cal'a'yo' ñequio cha'tso nn'aⁿ na cwilajomndye ñ'eⁿndyena na cwiteijndeii ts'iaaⁿ 'naaⁿ' Ty'o̱o̱ts'om.
46016017	Jeeⁿ neiⁿya na jnda̱ tyjee'cañoom Estéfanas ja, ñequio Fortunato ñequio Acaico. Cha'cwijom manty'iaya ncjo'yo' na manty'iaya joona, ee jnda̱ jla'noomndyena cantyja 'naⁿya cwii na leicanda̱a̱ nl'a'yo' na tic'oomndyo'.
46016018	Na jnda̱ tquiena na m'aaⁿya, ñ'oom na jla'candiina ja tquiaana' na t'maⁿ ts'o̱o̱ⁿ, majo'ti nnts'aana' ñ'eⁿndyo' 'o quia na nlquiennda'na na m'aⁿ'yo'. Nn'aⁿ na cwindye'ntjomna cha'na joona matsona' na nla't'maaⁿ'ndye nn'aⁿ joo naⁿ'ñeeⁿ.
46016019	Ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ ts'o̱o̱ndaa Asiawaa cwila'cwanomna na xmaⁿndyo'. Majuu nn'aaⁿya Aquila ñequio scoom'm Priscila cwiluena na xmaⁿndyo' ndo' majo'ti cwilue nn'aⁿ tmaaⁿ' na cwitjomndye w'aana ñequio xuee' nqueⁿ na cwiluiiñê na matsa̱'ntjoom jaa.
46016020	Cha'tsondye nn'aⁿ na cwila'yu' ñjaaⁿñe cwila'cwanomna na xmaⁿndyo'. Nc'e na cwiluiindyo' ntseinda Ty'o̱o̱ts'om, quia cwitjomndyo' ñ'eⁿ nc'iaa'yo' na tjoom' cwila'yu'yo' ñ'eⁿndyena, cataⁿ'yo' lueena na cwiñe'quia'yo' na xmaⁿndyena.
46016021	Nnco̱ Pablo na matseiljei xueya na matsjo̱o̱ya na xmaⁿndyo'.
46016022	Meiⁿcwi'ñeeⁿcheⁿ ts'aⁿ na ticajnda ntyjii nquii Ta Jesucristo, quiaa Ty'o̱o̱ts'om na quioo ñ'oomwi' nacjoo' tsaⁿ'ñeeⁿ. Quiaaⁿ na matyuaa' cwjee'nnda' nquii Ta Jesucristo.
46016023	Nquii Ta Jesucristo quiaaⁿ na c'oom naya na matseixmaaⁿ ñ'eⁿndyo'.
46016024	Mañequiaana' na jeeⁿ jnda ntyjiiya 'o nc'e jom. Mantyjati luaa'ndyo. Amén.
47001001	Mannco̱ Pablo, cwiluiindyo̱ apóstol, ts'aⁿ na maty'iom Jesucristo ts'iaaⁿ. Matseicwano̱ⁿya cartawaa ñequio Timoteo na m'aⁿ' o' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ'yo' tsjoom Corinto ndo' mati nda̱a̱ cha'tsondye nn'aⁿ na cwilayu' ñ'eⁿñê na m'aⁿ ts'o̱ndaa Acaya.
47001002	Nquii Tsotya̱a̱ya Ty'o̱o̱ts'om ñequio Jesucristo na cwiluiiñê na matsa̱'ntjoom jaa, quiana na nnto'ñoom'yo' naya na laxmaⁿna ñequio na tjaañomtiuu c'om'yo' jo nda̱a̱na.
47001003	Cwila't'maaⁿ'ndyô̱ Ty'o̱o̱ts'om na m'aaⁿ na wi' ts'oom jaa ndo' na matseiñjoom'm jaa. Jom cwiluiiñê Tsotye Jesucristo na matsa̱'ntjom jaa.
47001004	Manquiityeeⁿ mañequiaaⁿ na cwiñ'omt'maaⁿ'ndyô̱ n'o̱o̱ⁿyâ nawi' na cwiwino̱o̱ⁿyâ. Luaa' mach'eeⁿ cha' nla'xmaaⁿyâ na nnda̱a̱ nñequiaayâ na t'maⁿ n'om nn'aⁿ na cwiwinom nawi'.
47001005	Ee na matcuuti na cwilajomndyô̱ ñequio Cristo nawi' na teinoom, juu nawi'ñeeⁿ matseijndaa'ñena' na t'maⁿti mañequiaaⁿ na cwiñ'omt'maaⁿ'ndyô̱ n'o̱o̱ⁿyâ.
47001006	Ndo' nc'e na ljo', quia matseijaa'ñena' nawi' na cwiwino̱o̱ⁿyâ, luaa' waa cha nntseiñjoom'na' 'o ndo' na nlui'n'maaⁿndyo' ee quia matseiñjoom' Ty'o̱o̱ts'om jâ, mach'eeⁿ na ljo' cha mati nntseiñjoom'na' 'o nawi' na cwiwinom'yo' ndo' na nlui'n'maaⁿndyo' ndo' nc'e jo' ñequio na t'maⁿ n'om'yo' nnda̱a̱ nla'quii n'om'yo' na cwitjom'yo' nawi' cha'xjeⁿ cwiwino̱o̱ⁿyâ.
47001007	Ee tyeⁿ waa na cwicantyjaa' n'o̱o̱ⁿyâ jo nnom Ty'o̱o̱ts'om cantyja 'naⁿ'yo', ee manquiuyaayâ quia maleichuuwi'na' 'o cha'xjeⁿ na cwitjo̱o̱ⁿyâ, mati mañequiaaⁿ na cwiñ'om't'maaⁿ'ndyo' n'om'yo' cha'xjeⁿ na mañequiaaⁿ na cwiñ'o̱ⁿt'maaⁿ'ndyô̱ n'o̱o̱ⁿyâ.
47001008	'O nn'aⁿya na cwila'yu'yo', l'ue n'o̱o̱ⁿyâ na caliu'yo' cantyja 'naaⁿ' nawi' na tyotseijaa'ñena' nacjooyâ xjeⁿ na tyom'aaⁿyâ ndyuaa Asia. S'aana' na jeeⁿ jaa' juuna' hasta na ntycwii na m'aaⁿ' n'o̱o̱ⁿyâ na nlui'n'maaⁿndyô̱ naquii' nawi'ñeeⁿ, ndo' na ljo' jla'tiuuyâ maxjeⁿ nntseicwjetona' jâ.
47001009	S'aana' nquiuuyâ na matseijomna' jâ cha'na nn'aⁿ na jnda̱ teijndaa' na mañejom na cwje. Tuii na ljo' cha ca'mo̱ⁿyana' nda̱a̱yâ na ñequii'cheⁿ c'o̱o̱ⁿyâ na quit'maⁿ n'o̱o̱ⁿyâ Ty'o̱o̱ts'om na mañequiaa na cwitando'xco nn'aⁿ na jnda̱ tja̱, meiⁿ tanc'o̱o̱ⁿyâ na ntyjaa' n'o̱o̱ⁿyâ chiuu cwilaxmaaⁿ nncjo̱o̱yâ.
47001010	Jnda̱ seicandyaañê jâ nawi' t'maⁿ'ñeeⁿ. Ndo' ndicwaⁿ matseicandyaañê jâ. Jo' chii jom ntyjaa'tyeⁿ n'o̱o̱ⁿyâ na mati xuee na wjaatina' nntseicandyaañetyeeⁿ jâ,
47001011	xeⁿ 'o cwiteijndei'yo' jâ na cwilaneiⁿ'yo' nnoom cantyja 'naaⁿyâ. Ee quia majndye nn'aⁿ cwitjeii'na ncueeyâ jo nnoom, nnts'aana' na majndyendyeti nn'aⁿ nñequiana na quianl'uaaⁿ'aⁿ na matio'naaⁿñê jâ.
47001012	Waa cwii nnom na mañequiaana' na neiiⁿyâ cantyja 'naaⁿ' juuna' na juu na m'aaⁿ'ya n'o̱o̱ⁿyâ matsona' na cwitsaam'aaⁿyâ quii'ntaaⁿ nn'aⁿ cha'xjeⁿ macaⁿna' na c'oom ts'aⁿ na jnda̱ tqueⁿ Ty'o̱o̱ts'om na cwiluiiñe cwentaaⁿ'aⁿ na lju' ts'om ndo' mat'maⁿticheⁿ cwilaxmaaⁿyâ na ljo' jo nda̱a̱ 'yo' nc'e juu naya na matseixmaaⁿ, nchii cwe' na jndo̱' n'o̱o̱ⁿ ncjo̱o̱yâ.
47001013	Naquii' joo cartas na cwila'cwano̱o̱ⁿyâ na m'aⁿ'yo' tomti cwit'mo̱o̱ⁿ joona' cha'xjeⁿ ñ'oom na cwiwiljeii nacjoona', ndo' cha'xjeⁿ na cwila'naⁿ'yo' ndo' na cwila'no̱ⁿ'yo' ljo' cwila'candii joona'. Ntyjaa'ya cwii ts'o̱o̱ⁿya na nncue'ntyjo̱ na canda̱a̱' nla'no̱ⁿ'ya'yo' cantyja 'naaⁿyâ,
47001014	cha meiiⁿ na cwe' cwantindyo cwila'no̱ⁿ'yo' cantyja 'naaⁿyâ je', sa̱a̱ juu xuee quia na nncwjee'nnda' Ta Jesús na cwila't'maaⁿ'ndyo̱, 'o nnda̱a̱ nla't'maaⁿ'ndyo' jom cantyja 'naaⁿyâ cha'xjeⁿ jâ nla't'maaⁿ'ndyô̱ jom cantyja 'naⁿ'yo'.
47001015	Nc'e na luaa' waa na ntyjaa'ya cwii ts'o̱o̱ⁿya cantyja 'naⁿ'yo', seitiuuya na wendii' nncwino̱o̱ⁿ na m'aⁿ'yo' na nty'iaya 'o cha we ndii' nñequiaana' na neiⁿ'yo' na nty'ia'yo' ja,
47001016	ee seitiuuya na nty'iaya 'o na mawino̱o̱ⁿya na majo̱ ts'o̱ndaa Macedonia, ndo' na nty'iannda'a 'o quia na nndyolcwa̱'a na nnaaⁿya jo' jo', ndo' na ljo' 'o nnda̱a̱ nnteijndei'yo' ja na jo̱jo̱tya̱ na nncua̱ ndyuaa Judea.
47001017	Ndo' na luaa' seijndaa'ndyo̱, ¿aa mach'eena' nquiu'yo' na cwe' na s'aato̱ na seijndaa'ndyo̱ na luaa'? ¿Aa cwitjei'yo' cwenta na mats'aa cha'na mach'ee ts'aⁿ na m'aaⁿ cantyja 'naaⁿ' tsjoomnancue quia matsjo̱o̱ “majo'ndyo” cwii ñ'oom sa̱a̱ nda̱nquia cwiwitquioo' na ma'mo̱ⁿna' na “nchii jo'”, ndo' xeⁿ matsjo̱o̱ na nchii jo' cwii ñ'oom, sa̱a̱ nda̱nquia ma'mo̱ⁿna' na majo'ndyo juuna'?
47001018	Sa̱a̱ macwji'yuu'ñe Ty'o̱o̱ts'om na nchii la'xmaaⁿyâ nn'aⁿ na mañejuu xjeⁿ cwil'uuyâ nda̱a̱'yo' na waa na l'aayâ sa̱a̱ tical'aayâ.
47001019	Juu Silvano ñ'eⁿ Timoteo ñ'eeⁿna ñ'eⁿndyo̱ na tyoñequiaayâ ñ'oom naya nda̱a̱'yo' cantyja 'naaⁿ' Jesucristo Jnda Ty'o̱o̱ts'om. Ñ'oom'ñeeⁿ nchii we ndii' tseixmaⁿna', na waa xjeⁿ na majo'ndyo ndo' waa xjeⁿ na nchii jo'ndyo juuna'. Cantyja 'naaⁿ' jom, ñequii'cheⁿ tseixmaⁿ ñ'oom'ñeeⁿ ñ'oom na mayuu'.
47001020	Ee cantyja 'naaⁿ' jom, cha'tso ñ'oom na tso Ty'o̱o̱ts'om na nnts'aaⁿ, laxmaⁿ joona' na majo'ndyo nc'e Cristo. Ndo' na ljo', quia cwila't'maaⁿ'ndyo̱ Ty'o̱o̱ts'om, cwil'uuya Amén cantyja 'naaⁿ' Cristo Jesús.
47001021	Ee ñequii'cheⁿ mañequiaa Ty'o̱o̱ts'om na 'o ndo' jâ cwiljoo'ndyo̱tya̱a̱ⁿya cantyja 'naaⁿ' Cristo ndo' jnda̱ tqueeⁿ na cwiluiindyo̱ na lju' n'o̱o̱ⁿya.
47001022	Ndo' cha m'mo̱ⁿna' na cwiluiindyo̱ cwentaaⁿ'aⁿ, jnda̱ tquiaaⁿ Espíritu Santo quii' n'o̱o̱ⁿya, cwii na matseicandiina' na nnto'ño̱o̱ⁿya cha'tso na matseijndaa'ñê.
47001023	Macaⁿ'a nnom Ty'o̱o̱ts'om na cwji'yuu'ñê cantyja 'naⁿya na matseina̱ⁿya ñ'oom na mayuu'. Tîcjo̱ tsjom'yo' quia na seijndaa'ndyo̱ na ncjo̱ jo' ee na wi' ts'o̱o̱ⁿya 'o ee xeⁿ tjo̱ na m'aⁿ'yo' jndei'na na nntseitia'a 'o.
47001024	Ee nchii ñe'qua̱a̱ⁿyâ xjeⁿ 'o cantyja na cwila'yu'yo' ee 'o xcweti waa na cwila'yu'ya n'om'yo' ñ'eⁿ Ty'o̱o̱ts'om. Sa̱a̱ nc'e na ñe'cateijndeiiyâ 'o na c'om'yo' na neiiⁿ'ti n'om'yo'.
47002001	Jo' chii seijndaa'ndyo̱ na maxjeⁿ tîcjo̱ na m'aⁿ'yo', tints'aa na nntseichjoo'na' n'om'yo'.
47002002	Ee xeⁿ cantyja 'naaⁿ' na ljo', nnts'aa na nntseichjoo'na' n'om'yo' ndo' na ljo' ntjom'yo', ¿'ñeeⁿ nñequiaa na neiⁿya? Macanda̱ 'o ee xeⁿ na maxjeⁿ tjo̱ je' jnda̱ s'aa cwii nnom na seichjoo'na' n'om'yo'.
47002003	Cwe' jo' na seiljeiya ñ'oom'ñeeⁿ na seicwano̱ⁿya na m'aⁿ'yo' ee tiñe'cjo̱nty'ia 'o na nl'a'yo' na chjoo' ts'o̱o̱ⁿ ee matsona' na 'o nñequia'yo' na neiⁿya.
47002004	Ee sei'ndaa'na' ntyjiiya quia seiljeiya carta'ñeeⁿ, s'aana' na jeeⁿ jnda ntyjiiya hasta ty'io̱o̱ya. Nchii seiljeiya juuna' na catseichjoo'na' n'om'yo' sa̱a̱ cha cala'no̱ⁿ'yo' na juu na jeeⁿ wi' ts'o̱o̱ⁿya 'o jeeⁿ t'maⁿ tseixmaⁿna'.
47002005	Sa̱a̱ xeⁿ m'aaⁿ ts'aⁿ na s'aa na chjoo' n'om nn'aⁿ, nchii cwe' tomti ja na tquiaaⁿ na chjoo' ts'o̱o̱ⁿ, s'aaⁿ na ljo' ñ'eⁿ cha'tsondyo' 'o, meiⁿ nchii cwe' na mawino̱ⁿ'a na matsjo̱o̱ na ljo'.
47002006	Sa̱a̱ je' malei'tyeⁿ jnda̱ tuii chiuu na majndyendyo'ti'yo' jla'jndaa'ndyo' na catioom cantyja na seitjo̱o̱ñê.
47002007	Je' macaⁿna' na cala't'maⁿ n'om'yo' jom ndo' quia'yo' na t'maⁿ ts'oom, tints'aana' na juu na m'aaⁿ na chjoo' ts'oom na seitjo̱o̱ñê nncjan'oomna' jom na tacantyjaa' ts'oom Ty'o̱o̱ts'om.
47002008	Jo' chii macaⁿ'a nda̱a̱'yo' na cat'mo̱ⁿ'yo' na jnda nquiu'yo' jom.
47002009	Seiljeiya carta'ñeeⁿ na seicwano̱ⁿya na m'aⁿ'yo' cha nleitquioo' aa nla'canda̱'yo' ñ'oom na maqua̱ⁿya nda̱a̱'yo'.
47002010	Ee meiⁿcwi'ñeeⁿcheⁿ ts'aⁿ na cwila't'maⁿ n'om'yo' mati ja matseit'maⁿ ts'o̱o̱ⁿ tsaⁿ'ñeeⁿ, ndo' meiⁿnquia 'ñeeⁿ na jnda̱ seit'maⁿ ts'o̱o̱ⁿ, jo nnom Cristo mats'aa na ljo' na cateijndeiina' 'o,
47002011	cha tincwantjom Satanás jaa ee manquiuuyaaya chiuu mayaaⁿ'aⁿ.
47002012	Quia na tjo̱ tsjoom Troas na nñequiaya ñ'oom cantyja 'naaⁿ' Cristo nda̱a̱ nn'aⁿ tsjoom'ñeeⁿ, t'maⁿ tju'naaⁿñena' na nndi'ntjo̱ⁿya nnoom jo' jo',
47002013	sa̱a̱ meiiⁿ na ljo' tîleiquiaana' na ya ntyjii ee tîc'oomñe ti'nn'aaⁿya Tito. Nc'e na ljo', tsjo̱o̱ya nda̱a̱ naⁿ'ñeeⁿ majo̱ya, jluii'a na m'aⁿna, jndyo̱o̱ndyeyuya ñjaaⁿ ts'o̱ndaa Macedonia.
47002014	Matseit'maaⁿ'ndyo̱ Ty'o̱o̱ts'om na jeeⁿ quianl'uaaⁿ'aⁿ. Ee nc'e na m'aaⁿyâ nacje 'naaⁿ' Cristo, jo' na meiⁿyuucheⁿ na cwitsaayâ, ñequii'cheⁿ nqueⁿ wjaachom jâ na cwicanda̱a̱ na nnaⁿndyô̱ meiⁿljo'cheⁿ na cwitjo̱o̱ⁿyâ. Jo' chii ñequii'cheⁿ mawil'uee'ñê jâ na 'oondye nn'aⁿ ñ'oom naya 'naaⁿ'aⁿ. Juu ts'iaaⁿmeiiⁿ matseijomna' juuna' cha'cwijom na maju'na' jndye cachi nda̱a̱na.
47002015	Ee jaa nn'aⁿ na cwilayuu'a ñ'eⁿ Cristo matseijomna' cha'cwijom tsioom suu na mañequiaaⁿ nnom Ty'o̱o̱ts'om na cwit'oom'na' quii'ntaaⁿ nn'aⁿ na cwicalui'n'maaⁿndye ndo' mati nn'aⁿ na 'ootsuundyena.
47002016	Jo nda̱a̱ nn'aⁿ na 'ootsuundye laxmaaⁿya cha'cwijom cwii jndye na matseicwjeena' joona sa̱a̱ jo nda̱a̱ nn'aⁿ na cwilui'n'maaⁿndye laxmaaⁿya cha'cwijom cwii jndye na mañequiaana' na cwita'ndo' añmaaⁿna. Meiⁿ tjaa 'ñeeⁿ c'oom na cwe' cantyja 'naaⁿ' nquii na nleinaaⁿ' na nnts'aa ts'iaaⁿmeiⁿ'.
47002017	Ee m'aⁿ nn'aⁿ na cwit'mo̱o̱ⁿ ñ'oom' Ty'o̱o̱ts'om cwe' cha nnda̱a̱ nnta'ntjomna cantyja 'naaⁿ'na'. Sa̱a̱ jâ na cwiluiindyô̱ apóstoles, ñequio na xcwee'ya n'o̱o̱ⁿyâ cwiñe'quiaayâ ñ'oom'm ndo' cwiluiindyô̱ nn'aⁿ na cwindye'ntjomtyeⁿ nnom Cristo.
47003001	Quia cwil'uuyâ na luaa', ¿aa m'aaⁿ' n'om'yo' na cwito̱o̱'nnda'â na cwila't'maaⁿ'ndyo̱ cheⁿncjo̱o̱yâ cantyja 'naaⁿ' ts'iaaⁿ na cwil'aayâ? Oo ¿aa cwila'tiuu'yo' na macaⁿna' na nntsañ'o̱o̱ⁿyâ cartas na cwilue nt'omcheⁿ nn'aⁿ na jeeⁿ canda̱a̱' ts'iaaⁿ na cwil'aayâ? Oo ¿aa nntaaⁿyâ na quia'yo' carta na nndu'yo' na jeeⁿ canda̱a̱' ts'iaaⁿ cwil'aayâ? Nt'omcheⁿ nn'aⁿ luaa' cwil'ana.
47003002	Sa̱a̱ mancjo'ti'yo' cwiluiindyo' cha'cwijom cwii tsom na teiljeiina' naquii' n'o̱o̱ⁿyâ na ma'mo̱ⁿna' nda̱a̱ nn'aⁿ na cwijaacañjoom' ts'iaaⁿ 'naaⁿ' Ty'o̱o̱ts'om na cwiluii quii'ntaaⁿ'yo'. Nc'e cantyja 'naaⁿ' juuna' nnda̱a̱ nljeii ts'aⁿ chiuu waa ts'iaaⁿ na tyots'aa quii'ntaaⁿ'yo' ndo' nnda̱a̱ nndii na jla'ljo'yo' Jesucristo.
47003003	Cwiwitquioo'ya na 'o laxmaⁿ'yo' cwii carta na nquii Cristo seiljeiⁿ cantyja 'naaⁿ' ts'iaaⁿ na jnda̱ macwil'aayâ quii'ntaaⁿ'yo', na nchii teiljeii juuna' ñequio ndaantom, sa̱a̱ ñequio Espíritu Santo, meiⁿ nchii nacjoo' lcaa'ljo̱' sa̱a̱ teiljeiina' naquii' n'om'yo'.
47003004	Manquiuuyaayâ na luaa' waa ee cwicantyjaa' n'o̱o̱ⁿyâ Ty'o̱o̱ts'om nc'e Cristo.
47003005	Meiⁿ nchii ncjo̱o̱yâ waa cwii nnom na laxmaaⁿyâ na nda̱a̱ nl'uuyâ na jeeⁿ cwijaacañjoom' ts'iaaⁿ 'naaⁿ'aⁿ na cwil'aayâ, nquii Ty'o̱o̱ts'om mañequiaaⁿ na cwijaacañjoom' cwil'aayâ juuna'.
47003006	Nqueⁿ jnda̱ ty'ioom ts'iaaⁿ jâ na cwicanda̱a̱ cwindya̱'ntjo̱o̱ⁿyâ cantyja 'naaⁿ' ñ'oom na tijoom cachuii' na mañequiaana' na nlui'n'maaⁿndye nn'aⁿ. Juu ñ'oom'ñeeⁿ waa najndeiina' na matseijndaa'ñena' na cwita'ndo'xco añmaaⁿ nn'aⁿ nc'e Espíritu Santo. Nchii maqueⁿna' xjeⁿ nn'aⁿ cha'xjeⁿ mach'ee ljeii naqui. Ee ljeii'ñeeⁿ matseijndaa'ñena' na cwje nn'aⁿ.
47003007	Juu ljeii na tqueⁿ Moisés, teiljeiina' cjoo' lcaa' ljo̱'. Ñeseixmaⁿna' na caxueena' hasta tyoch'eena' na caxuee nnom Moisés, meiⁿ leicanda̱a̱ nty'iaa nn'aⁿ Israel nnoom ndo' juu na caxuee nnoom cheⁿndyocheⁿ tjanduu'na'. Juu ljeii'ñeeⁿ na seijndaa'ñena' na cwiwje nn'aⁿ, tyjee'na' ñequio na caxuee na cwiluiiñe Ty'o̱o̱ts'om,
47003008	nc'e na luaa' tyotseixmaⁿ juu na caxuee'ñeeⁿ, cwanti t'maⁿti tseixmaⁿ ñ'oom na tijoom cachuii' na cwito'ño̱o̱ⁿya na matseijndaa'ñe Espíritu Santo.
47003009	Ee xeⁿ juu ñ'oom na seijndaa'ñena' na nnt'uiityeⁿna' nn'aⁿ tyotseixmaⁿna' na caxuee na cwiluiiñe Ty'o̱o̱ts'om, quia jo' juu ñ'oom na maqueeⁿ jaa na tjaa jnaⁿ jlaxmaaⁿya, t'maⁿti na caxuee na tseixmaⁿna', nchiiti ñ'oom na tqueeⁿjñeeⁿ.
47003010	Meiiⁿ t'maⁿ na caxuee tyotseixmaⁿ ljeii na tqueⁿ Moisés, sa̱a̱ juu ñ'oom na maqueⁿ Ty'o̱o̱ts'om jaa na tjaa jnaⁿ laxmaaⁿya, t'maⁿticheⁿ nacaxuee na tseixmaⁿna'.
47003011	Jo' chii xeⁿ juu ñ'oom'ñeeⁿ na ticwiyoo' meiiⁿ t'maⁿ tyotseixmaⁿna' na caxuee na cwiluiiñe Ty'o̱o̱ts'om, sa̱a̱ je' juu ñ'oom na cwiljotyeⁿ t'maⁿticheⁿ na caxuee na cwiluiiñê tseixmaⁿna'.
47003012	Nc'e juu ñ'oomxcowaa' mañequiaana' na cwicantyjaa' n'o̱o̱ⁿyâ, jo' jo' na cwilana̱a̱ⁿyâ juuna' nda̱a̱ nn'aⁿ ñequio na t'maⁿya n'o̱o̱ⁿyâ.
47003013	Meiⁿ tiquil'aayâ cha'na tyoch'ee Moisés na tyotseicata̱a̱ⁿ'a̱ⁿ nnoom ñequio liaa cha juu na caxuee nnoom na ñeya tjantycwiina', titquioo' juuna' nda̱a̱ nn'aⁿ Israel.
47003014	Sa̱a̱ naⁿ'ñeeⁿ tîcala'no̱ⁿ'na na luaa' tyoch'eeⁿ ee xjeⁿ je'cheⁿ quia cwila'naaⁿna ñ'oom tquiee'ñeeⁿ na tquiaa Moisés nda̱a̱na waa cwii na cha'cwijom liaa na matseicu'na' na nla'no̱ⁿ'na na juu jo' macanda̱ maquindyo̱na' quia na matseiyu' ts'aⁿ ñequio Cristo.
47003015	Ee xjeⁿ je'cheⁿ, quia na cwila'naaⁿna ñ'oom na tyoñequiaa Moisés, ticala'no̱ⁿ'na juuna'. Matseijomna' cha'cwijom na ta̱' na nla'no̱ⁿ'na juuna'.
47003016	Sa̱a̱ quia cwilcwe' ts'om ts'aⁿ jnaaⁿ' na nntioñe l'o̱ nquii na cwiluiiñe na matsa̱'ntjom, matseicanaaⁿñena' na nntsei'no̱ⁿ' ñ'oom'ñeeⁿ.
47003017	Ee manquii na cwiluiiñe na matsa̱'ntjom jaa, manquiityeeⁿ cwiluiiñê Espíritu, ndo' meiⁿquiayuucheⁿ na m'aaⁿ Espíritu na cwiluiiñê, jo' cwindyaandye nn'aⁿ.
47003018	Jo' chii cha'tsondyo̱ jaa nc'e na ticata̱' nda̱a̱ya ñequio cwii liaa, matseijomna' jaa cha'cwijom tsjo̱'jnom na maju'na' na caxuee na cwiluiiñe Jesús na matsa̱'ntjoom jaa, ndo' 'io ndi 'io matseijomtina' jaa cha'na nqueⁿ na jaawijndyeti matseit'maaⁿ'ñena' jom na juu jo' cwinaⁿna' cantyja 'naaⁿ' nqueⁿ na matsa̱'ntjoom jaa, na cwiluiiñê Espíritu.
47004001	Jo' chii nc'e na m'aaⁿ Ty'o̱o̱ts'om na wi' ts'oom jâ na mañequiaaⁿ na cwilaxmaaⁿyâ ts'iaaⁿmeiiⁿ na jeeⁿ cajndana', tica'ndya̱a̱nc'uaa'ndyô̱ na cwil'aayâ juuna'.
47004002	Ndo' meiⁿquia na jeeⁿ jnaaⁿ' na cwil'a nn'aⁿ na cwe' nty'iu, jnda̱ tjei'ndyô̱ cantyja 'naaⁿna'. Meiⁿ tjaa'naⁿ cwii nnom na cwil'aayâ cha nñequiu'nn'aⁿna' nn'aⁿ. Meiⁿ tiquilachuii'â ljo' na ma'mo̱ⁿ ñ'oom' Ty'o̱o̱ts'om. Ñequii'cheⁿ cwilana̱a̱ⁿyâ ñ'oom na mayuu' ndo' nc'e na ljo' cwiñe'quiandyo̱ñ'a̱a̱ⁿyâ jo nnoom meiⁿljo'cheⁿ na m'aaⁿ' n'om nn'aⁿ cantyja 'naaⁿyâ.
47004003	Ee juu ñ'oom naya na cwiñe'quiaayâ, xeⁿ tseixmaⁿna' cha'cwijom cwii 'naⁿ na matseicu'na' nda̱a̱na, macanda̱ nda̱a̱ nn'aⁿ na 'ootsuundye tseixmaⁿna' na ljo'.
47004004	Ee nn'aⁿ tsjoomnancue, cwe' nc'e na tyoola'yu'na, jo' chii juu na cwiluiiñe Ty'o̱o̱ts'om cwentaana matseicoom'm na nla'no̱ⁿ'na, jo' na tileiqueⁿna cwenta na juu ñ'oom naya cantyja 'naaⁿ' Cristo na jeeⁿ cajnda tseixmaⁿna' na jom jluii'ñê nquii Ty'o̱o̱ts'om.
47004005	Quia cwiñequiaayâ ñ'oom, nchii cwilana̱a̱ⁿyâ chiuu laxmaaⁿ ncjo̱o̱yâ, sa̱a̱ cwilana̱a̱ⁿyâ na Jesucristo cwiluiiñê na catsa̱'ntjoom ndo' na luaa', jâ cwiluiindyô̱ na cwindya̱'ntjo̱o̱ⁿyâ nda̱a̱'yo' nc'e na jnda nquiuuyâ Jesús.
47004006	Ee nquii Ty'o̱o̱ts'om na sa̱'ntjoom na cwixueeñe yuu na jaaⁿñe, manquiityeeⁿ jnda̱ s'aaⁿ na seixueeñena' naquii' n'o̱o̱ⁿyâ, cha cantyja 'naaⁿ' juu na caxuee'ñeeⁿ nnda̱a̱ nnta'jnaaⁿ'â na t'maⁿ cwiluiiñê nc'e mañejuu na xuee'ñeeⁿ matseixueeñena' nnom Jesucristo.
47004007	Juu nayawaañe na jeeⁿ jndana', la'xmaaⁿyâ juuna' naquii' seii'â na joo seii'â matseijomna' cha'cwijom ncuaa ts'ocachu. Luaa' waa cha nleitquioo'ya na cwicanda̱a̱ cwil'aayâ ts'iaaⁿmeiiⁿ nc'e Ty'o̱o̱ts'om mañequiaaⁿ na jnda̱a̱yâ, meiⁿ nchii ncjo̱o̱yâ waa na cwila'xmaaⁿyâ.
47004008	Jo' chii meiiⁿ na jndye nnom na ñe'catseic'o̱o̱'na' jâ, sa̱a̱ cwinaⁿndyô̱, meiiⁿ niom na ñe'canchjena' jâ, sa̱a̱ ndicwaⁿ m'aaⁿyâ na quit'maⁿ n'o̱o̱ⁿyâ Ty'o̱o̱ts'om.
47004009	Jndye nn'aⁿ cwintyjo̱ jâ sa̱a̱ tyoo'ndii Ty'o̱o̱ts'om jâ. Cwitmeiiⁿ'ndyena jâ nnom tyuaa, sa̱a̱ ndicwaⁿ m'aaⁿtya̱a̱yâ.
47004010	Meiⁿyuucheⁿ na cwitsaayâ, ñequio seii'â nmeiiⁿ cwitjo̱o̱ⁿyâ na ñe'catseicwjeena' jâ cha'xjeⁿ seicuee'na' Ta Jesús. Luaa' waa cha mati m'mo̱ⁿna' na la'xmaaⁿyâ juu na wando'xcoom.
47004011	Ee yocheⁿ na cwitando̱o̱'â, 'io ndi 'io ñe'catseicwjeena' jâ nc'e na m'aaⁿyâ cantyja 'naaⁿ' Jesús, cha mati cantyja 'naaⁿyâ ñequio seii'â nleitquioo' na la'xmaaⁿyâ juu na wando'xcoom.
47004012	Quia jo' meiiⁿ wi' cwitjo̱o̱ⁿyâ na ñe'catseicwjeena' jâ sa̱a̱ cantyja 'naaⁿ' jo', 'o la'xmaⁿ'yo' na cwitando'yo' ñ'eⁿ Ty'o̱o̱ts'om.
47004013	Naquii' ñ'oom' Ty'o̱o̱ts'om na teiljeii matsona': “Matseiyu'a ñ'eⁿ Ty'o̱o̱ts'om, jo' chii macwji'yuu'ndyo̱ cantyja 'naaⁿ'aⁿ.” Mati jâ cwilayu'ya n'o̱o̱ⁿyâ ñ'eⁿñê ndo' cwilana̱a̱ⁿyâ cantyja 'naaⁿ' jo'.
47004014	Ee manquiuuyaayâ na nquii Ty'o̱o̱ts'om na tquiaaⁿ na tando'xco Jesús jnda̱ na tue', nnts'aa na nntando̱o̱'xco̱o̱yâ ñ'eⁿñê, ndo' ñecwii tmaaⁿ' nncjachom 'o ñ'eⁿndyo̱ jâ yuu na m'aaⁿ.
47004015	Cha'tso nawi'meiiⁿ na cwiwino̱o̱ⁿyâ ts'iaaⁿ'na' na cateijndeiina' 'o, cha na majndye nn'aⁿ nnto'ñoomna naya na matseixmaⁿ Ty'o̱o̱ts'om, ndo' na ljo' jndye joona nñequiana na quianl'uaaⁿ'aⁿ cha catseit'maaⁿ'ñena' jom.
47004016	Jo' chii tica'ndyenc'uaa'ndyô̱ ee meiiⁿ na jaaju'cjena' seii'â sa̱a̱ 'io ndi 'io cwiwiteiiⁿxco naquii' n'o̱o̱ⁿyâ.
47004017	Ee joo nawi' na cwitjo̱o̱ⁿyâ je' ñequio seii'â, cwe' chjootindyo joona', tiyocheⁿ cwiwino̱o̱ⁿyâ joona' ndo' cantyja 'naaⁿ jo' cwicandaaya cwii na tintycwii na matseit'maaⁿ'ñena' jaa na juu jo' t'maⁿti ndo' jndati tseixmaⁿna', nchiiti cha'tso nmeiⁿ'.
47004018	Ee tiquitjaa'ndyô̱ cwenta na wi' na tquioo' na cwitjo̱o̱ⁿyâ. Cwiqua̱a̱ⁿyâ cwenta joo 'naⁿ na tileicanty'iaaya, ee joo na cwinty'iaayâ, ticaljotyeⁿna', sa̱a̱ joo na titquioo' m'aaⁿ ndo' m'aaⁿ.
47005001	Seii'a nmeiiⁿ la'xmaⁿna' cha'cwijom cwii w'aa na cwe' cwantindyo chu waana'. Ndo' manquiuuya xeⁿ nntyuii' juuna' jnda̱ seijndaa'ñe Ty'o̱o̱ts'om w'aa na xcona' jo cañoom'luee na ticantycwii na waana', na nchii nn'aⁿ l'a juuna'.
47005002	Ee mayuu' yocheⁿ na cwitando̱o̱'a ñequio seii'a nmeiiⁿñe, cwila'ncjoo'ndyo̱ ee queeⁿ n'o̱o̱ⁿya na nnc'o̱o̱ⁿya w'aaxco na waana' cañoom'luee,
47005003	ee na nla'xmaaⁿya juuna', nntseijomna' jaa cha'cwijom ts'aⁿ na cwee liaa', nchii cha'na ts'aⁿ na ñecasei'ñe.
47005004	Seii'a nmeiiⁿ na laxmaⁿna' cha'cwijom w'aa yuu na cwic'a̱a̱ⁿya, jaawi'ndaa'na', jo' cwilancjoo'ndyo̱ ndo' matsei'ndaa'na' nquiuuya ee nchii cwe' na ñeca'ndya̱a̱ya seii'a na n'ndiina' jaa cha'cwijom ñecantsei'ndyo̱, sa̱a̱ nc'e na ñe'cwa̱a̱'a seii'a na xcona', cha juu na laxmaaⁿya na cwiwi'ndaa' ndo' na 'oowje cwitsuuñ'eⁿna' nc'e na laxmaaⁿya na ticantycwii na cwitando̱o̱'a.
47005005	Nquii Ty'o̱o̱ts'om jnda̱ seijndaa'ñê na nluii na luaa', ndo' cha na m'mo̱ⁿna' na nntseicanda̱a̱'ñê juuna', jnda̱ tquiaaⁿ Espíritu Santo naquii' n'o̱o̱ⁿya, cwii na ma'mo̱ⁿna' na cwiljotyeⁿ ñ'oom na jnda̱ tsoom.
47005006	Jo' chii cwiñ'omt'maaⁿ'ndyo̱ n'o̱o̱ⁿya na yocheⁿ na ndicwaⁿ tando̱o̱'a ñequio seii'a nmeiiⁿ, tyooto'ño̱o̱ⁿya w'aaya, ñecatsona' na tic'o̱o̱ⁿya ñequio nqueⁿ na cwiluiiñê na matsa̱'ntjoom jaa.
47005007	Ee cwitsam'aaⁿtya̱a̱ya nc'e na cwila'yu'ya cwii n'o̱o̱ⁿya ñ'eⁿñê, nchii nc'e na cwinty'iaanda̱a̱ya jom.
47005008	Sa̱a̱ m'aaⁿya na quit'maⁿ n'o̱o̱ⁿya Ta Jesús ndo' nl'ueyaya n'o̱o̱ⁿya na tacatando̱o̱'tya̱a̱ya ñequio seii'a nmeiiⁿ cha nnda̱a̱ nntando̱o̱'a yuu na m'aaⁿ.
47005009	Jo' chii cha'tso na cha'tso na cwil'aaya, cwijoo' n'o̱o̱ⁿya na ñequii'cheⁿ cal'aaya yuu na cwijaawee'ntyjeeⁿ, meiiⁿ na cwitsam'aaⁿtya̱a̱ya ñ'eⁿ seii'a nmeiiⁿ, oo meiiⁿ na jnda̱ 'ndya̱a̱ya juuna'.
47005010	Ee cha'tsondyo̱ nncwintyja̱a̱'a jo nnom Cristo na nncu'xeeⁿ jaa, cha cwii cwiindyo̱ nnto'ño̱o̱ⁿya cantyjati na jnda̱ ñel'aa xjeⁿ na ñet'o̱o̱ⁿya ñequio seii'a, aa na maty'iomyana' ndo' aa na tia.
47005011	Nc'e na nntu'xeⁿndye nn'aⁿ, jo' chii cwijoo' n'o̱o̱ⁿyâ na quiandye nn'aⁿ cantyja 'naaⁿ'aⁿ. Nquii Ty'o̱o̱ts'om ntyjiijndaa'ñê chiuu n'o̱o̱ⁿyâ ndo' ntyjaa' n'o̱o̱ⁿyâ na mati 'o.
47005012	Tinc'oom' n'om'yo' na ñe'calat'maaⁿ'ndyo̱ cheⁿncjo̱o̱yâ nda̱a̱'yo'. Jâ cwe' cwiñequiaayâ na wanaaⁿ na c'om'yo' na jnda nquiu'yo' jâ, cha nnda̱a̱ nla'lcwe'yo' ñ'oom nda̱a̱ nn'aⁿ na cwilas'andye cantyja chiuu na cwiwitquioo', nchii cantyja chiuu tseixmaⁿ ts'aⁿ naquii' ts'om.
47005013	Ee meiiⁿ cwilue nn'aⁿ na jnda̱ teintjeiⁿndyô̱, luaa' laxmaaⁿyâ nc'e Ty'o̱o̱ts'om, ndo' xeⁿ laxmaaⁿyâ ts'aⁿ na yaa', luaa' waa cha' cateijndeiina' 'o.
47005014	Juu na m'aaⁿ Cristo na candya' ts'oom jâ cwiluiiñena' cwii na matsa̱'ntjomna' ee nquiuuyaayâ na tueeⁿ'eⁿ cwentaa cha'tsondye nn'aⁿ, jo' chii cha'tsondyo̱ cwiluiindyo̱ l'oo.
47005015	Tueeⁿ'eⁿ cwentaa cha'tsondye nn'aⁿ cha joo nn'aⁿ na cwitando'na tic'omtina cantyja na l'ue n'om nquieena, sa̱a̱ catando'na cantyja 'naaⁿ' nqueⁿ na tueeⁿ'eⁿ ndo' tando'xcoom cwentaana.
47005016	Jo' chii je' tacotjeii'â cwenta chiuu tseixmaⁿ ts'aⁿ cha'xjeⁿ nn'aⁿ tsjoomnancue cwitjeii'na cwenta chiuu tseixmaⁿ cwii x'iaana. Tyowaa cwii tiempo maluaa' tyotjeii'â cwenta chiuu tseixmaⁿ Cristo sa̱a̱ je' tacol'aayâ na ljo'.
47005017	Jo' chii ts'aⁿ na matseitjoom'na' juu ñequio Cristo, cwiluiiñe ts'aⁿ na jnda̱ tuiiñe xco. Cha'tso na tijo'ndyo na ñeseixmaaⁿ jnda̱ teinom, cha'tso cantyja 'naaⁿ'aⁿ laxmaⁿ xcona'.
47005018	Nquii Ty'o̱o̱ts'om mach'eeⁿ ts'iaaⁿmeiⁿ', majom maqueeⁿ jaa na cwiljoya ts'oom ñ'eⁿndyo̱ nc'e Cristo ndo' maty'ioom ts'iaaⁿ jaa na quiandye nn'aⁿ na caljoya ts'oom ñ'eⁿndyena.
47005019	Luaa matsona': Cwiljoya ts'om Ty'o̱o̱ts'om ñ'eⁿ nn'aⁿ nc'e Cristo, meiⁿ ticwjaa'ñê cwenta na la'xmaⁿna jnaⁿ, ndo' ty'ioom ts'iaaⁿ nda̱a̱yâ na nñequiaayâ ñ'oom nda̱a̱ nn'aⁿ na cwiljoya ts'oom ñ'eⁿndyena.
47005020	Je' cwiluiindyô̱ nn'aⁿ na cwila'candii 'o ñ'oom na matseicwanom Cristo na m'aⁿ'yo'. Maty'iomna' na nquii Ty'o̱o̱ts'om matseity'ooñê nda̱a̱'yo' ñequio ñ'omndyua̱a̱yâ. Jo' chii ñequio xuee' Cristo cwila'ty'oondyô̱ nda̱a̱'yo' na caljoya n'om'yo' ñ'eⁿ Ty'o̱o̱ts'om.
47005021	Cristo meiⁿcwii jnaⁿ tîcatseixmaaⁿ, sa̱a̱ nc'e na candya' ts'om Ty'o̱o̱ts'om jaa, jo' na s'aa na matseixmaaⁿ jnaⁿ cha jaa na matseitjoom'na' ñ'eⁿñê nnda̱a̱ nla'xmaaⁿya cantyja na maty'iomyana' cha'xjeⁿ na macaⁿna'.
47006001	Nc'e na cwiluiindyô̱ nn'aⁿ na cwil'a ts'iaaⁿ ñ'eⁿ Ty'o̱o̱ts'om, cwil'aayâ ty'oo nda̱a̱'yo' na til'a'yo' na ticato'ñoom'yo' naya na matseixmaaⁿ.
47006002	Ee naquii' ñ'oom' Ty'o̱o̱ts'om na teiljeii matsoom: Jndiiya ñ'oom na tsu' no̱o̱ⁿ juu xjeⁿ na tjawee' ts'o̱o̱ⁿ ñ'eⁿndyu'. Teijndeiya 'u juu xuee na seijndaa'ndyo̱ na nncwji'n'maaⁿndyo̱ 'u. Cala'no̱ⁿ'yo' ñ'oomwaa' na tso Ty'o̱o̱ts'om. Je' cwiwee' xjeⁿ na ñecateijneiⁿ 'o. Je' xcwe xjeⁿ na jeeⁿ ñe'cwji'n'maaⁿñê 'o.
47006003	Meiⁿcwii tiquil'aayaayâ cha catseilcwe'na' ts'om ts'aⁿ, tints'aana' na tia ñ'oom cwiwineiⁿ cantyja 'naaⁿ' ts'iaaⁿ na cwil'aayâ.
47006004	Na cha'tso na cwil'aayâ cwijoo'ya n'o̱o̱ⁿyâ na m'mo̱ⁿna' na cwiluiindyô̱ nn'aⁿ na cwindye'ntjomtyeⁿ nnom Ty'o̱o̱ts'om, na jndye nnom nawi' na cwiwino̱o̱ⁿyâ, m'aaⁿyâ na t'maⁿya n'o̱o̱ⁿyâ, ñequio na matseitjo̱o̱na' na nleil'uee'ndyô̱ ndo' cantyja 'naaⁿ' cwii cwii nnom najndei'na' na mat'uiina' jâ,
47006005	cwitjo̱o̱ⁿyâ na cwicacho̱o̱'â cwil'a nn'aⁿ, ndo' na cwitioomna jâ l'aancjo. Quia waa tacwaxua ndyueena cjooyâ. Ndo' mati m'aaⁿyâ na jndei'na' na cwil'aayâ ts'iaaⁿ cha'na meiⁿquiandyo ts'aⁿ na m'aaⁿ moso. Ndo' na macwji'na' tsaⁿtsjom nda̱a̱yâ ndo' mati cwitjo̱o̱ⁿyâ na matseitjo̱o̱na' ljo' nntquia̱a̱yâ,
47006006	mati cwit'mo̱o̱ⁿyâ na cwiluiindyô̱ nn'aⁿ na cwindye'ntjomtyeⁿ nnom Ty'o̱o̱ts'om cantyja 'naaⁿ' na lju' na cwitsaam'aaⁿyâ ndo' mati na cwila'no̱ⁿ'â ñ'oom na mayuu' ndo' na m'aaⁿyâ na nioom' n'o̱o̱ⁿyâ ñequio nn'aⁿ, ndo' na ya nn'aⁿndyô̱ quio joona, ma'mo̱ⁿna' na ljo' nc'e m'aaⁿ Espíritu Santo ñ'eⁿndyô̱, ndo' cantyja 'naaⁿ' na xcwee'ya n'o̱o̱ⁿyâ na wi' n'o̱o̱ⁿyâ nn'aⁿ,
47006007	ma'mo̱ⁿna' na ljo' nc'e xcwee' n'o̱o̱ⁿya na cwiñequiaayâ ñ'oom na mayuu', cwiluii na ljo' ñequio najndeii na matseixmaⁿ Ty'o̱o̱ts'om. Ntyjaya ndo' ntyjatymaⁿ' cwiwil'uee'ndyô̱ l'o̱ts'iaaⁿ na maty'iomyana'.
47006008	Quia waa cwila't'maaⁿ'ndye nn'aⁿ jâ, quia waa ticuee' n'omna jâ. Quia waa cwiluena na ya nn'aⁿndyô̱, ndo' quia waa cwiluena na tia nn'aⁿndyô̱. Quia waa cwiluena na cantundyô̱ meiiⁿ ñ'oom na mayuu' cwilana̱a̱ⁿyâ.
47006009	Waa xjeⁿ na cwil'a nn'aⁿ ñ'eⁿndyô̱ cha'cwijom la'xmaaⁿya nn'aⁿ na tjaa 'ñeeⁿ cwajnaaⁿ' meiiⁿ jndye nn'aⁿ m'aⁿ na cwita'jnaaⁿ'na jâ. Waa xjeⁿ teincuu' m'aaⁿya na ñe'cala'cwjeena jâ sa̱a̱ ndicwaⁿ cwitando̱o̱'a, cwicacho̱o̱'â sa̱a̱ tyoowja̱a̱yâ.
47006010	Meiiⁿ na maniom na matseichjoo'na' n'o̱o̱ⁿyâ sa̱a̱ m'aaⁿyâ na neiiⁿyâ. Meiiⁿ na jneeⁿ'ndyô̱ sa̱a̱ cantyja 'naaⁿyâ maqueⁿna' jndye nn'aⁿ na tyandyena jo nnom Ty'o̱o̱ts'om. Meiiⁿ na meiⁿchjoo tjaa na cwileiñ'o̱o̱ⁿyâ, sa̱a̱ cha'tsoñ'eⁿ la'xmaⁿna' cwentaayâ.
47006011	'O nn'aⁿya na cwila'yu'yo' na m'aⁿ'yo' tsjoom Corinto, tyoonquio̱'nn'aaⁿyâ 'o, ndyeyu cwilana̱a̱ⁿyâ nda̱a̱'yo'. Tyoola'cuu'â nda̱a̱'yo' chiuu m'aaⁿ' n'o̱o̱ⁿyâ ñ'eⁿndyo'.
47006012	Meiⁿcwii tyooch'eena' na wandii' n'o̱o̱ⁿyâ ñ'eⁿndyo'. Sa̱a̱ xeⁿ laxmaⁿ'yo' na wandii' n'om'yo' ñ'eⁿndyô̱ quia jo' ncjo'yo' waa chiuu cantyja 'naⁿ'yo'.
47006013	Cha'xjeⁿ nquii tquie ts'aⁿ matseineiⁿ nda̱a̱ ntseinda, mats'aa ty'oo nda̱a̱'yo', c'om'yo' na jnda nquiu'yo' ja cha'xjeⁿ jnda ntyjiiya 'o.
47006014	Tilax'iaa'ndyo' ñequio nn'aⁿ na tyoolayu', ee xeⁿ luaa' cwil'a'yo' tixotseiljoyuna' 'o ñ'eⁿndyena. Ee nn'aⁿ na cwil'a yuu na maty'iomyana' xonda̱a̱ nlajomndyena ñequio juu na matseixmaⁿ natia. Meiⁿ nn'aⁿ na cwila'jomndye ñequio na cwiluiiñe naxuee xonda̱a̱ nnla'x'iaa'ndye ñequio na tseixmaⁿ najaaⁿ.
47006015	Ee xotseitjoom'na Cristo ñequio Satanás. Ndo' mati ts'aⁿ na matseiyu', xonda̱a̱ nntseitjoom'na' jom ñequio cwii ts'aⁿ na tyootseiyu'.
47006016	Nn'aⁿ na cwiluiindye waa' Ty'o̱o̱ts'om, ¿aa nnda̱a̱ nleijom ñ'oom joona ñequio nn'aⁿ na cwila't'maaⁿ'ndye 'naⁿ na nchii jom cwiluiindyena'? Ee 'o cwiluiindyo' wats'om 'naaⁿ' Ty'o̱o̱ts'om na wando', cha'xjeⁿ tsoom: Ja nnc'o̱o̱ⁿ naquii' n'omna, ndo' nncono̱o̱ⁿya quii'ntaaⁿna. Ja nntseixmaⁿya Ty'o̱o̱ts'om cwentaana, ndo' joona nluiindyena tmaaⁿ' cwentaya.
47006017	Ndo' na luaa' waa, mati waa cwiicheⁿ ñ'oom'm na teiljeii na matso nqueⁿ na cwiluiiñê na matsa̱'ntjoom jaa. Matsoom: 'O je', calui'yo' quii'ntaaⁿ nn'aⁿ na tia nn'aⁿndye. Catjei'ndyo' cantyja ljo' laxmaⁿ naⁿ'ñeeⁿ. Meiⁿ tant'ue'yo' 'naⁿ na tilju' tseixmaⁿ. Xeⁿ nmeiⁿ' nla'nda̱'yo' quia jo' nloño̱ⁿya 'o.
47006018	Ndo' nntseixmaⁿya Tsotye'yo'. Ndo' mati 'o nla'xmaⁿ'yo' ntseindaaya na naⁿnom ndo' naⁿlcu. Nmeiiⁿ' ñ'oom na tso nqueⁿ na matseixmaaⁿ na catsa̱'ntjoom jaa na tjacantyja na cwiluiiñê najneiⁿ.
47007001	'O nn'aⁿya na jeeⁿ wi' ts'o̱o̱ⁿya, nc'e na la'xmaaⁿya ñ'oommeiⁿ' na jnda̱ tso Ty'o̱o̱ts'om na nnts'aaⁿ, jo' chii macaⁿna' na cala'lju'ndyo̱ cantyja 'naaⁿ cha'tso na matseicw'aa'ñena' seii'a ñequio n'o̱o̱ⁿya. Ndo' ñequio na nquiaaya na nc'oom na ticjawee' ntyjeeⁿ ñ'eⁿndyo̱, canda̱a̱' quiandyo̱ñ'a̱a̱ⁿ cha'tso na l'ue ts'oom.
47007002	Cwa quiandyo' na nntseitjoom'nnda'na' jâ ñ'eⁿndyo'. Jâ meiⁿjom ndii' tyool'aayâ nawi'ndyô̱ ñ'eⁿndyo'. Meiⁿ tyoola'tjo̱o̱ndyô̱ nnom meiⁿcwiindyo' 'o, meiⁿ na nñe'nquio̱'nn'aaⁿyâ 'o.
47007003	Sa̱a̱ nchii luaa' matsjo̱o̱ na matseitia'a 'o ee jnda̱ ñetsjo̱o̱ na m'aⁿ'yo' naquii' ts'o̱o̱ⁿya meiiⁿ na nntando̱o̱'â oo meiiⁿ na nncwja̱a̱yâ ñ'eⁿndyo'.
47007004	T'maⁿ waa na t'maⁿ ts'o̱o̱ⁿya 'o ndo' jeeⁿ neiⁿya 'o. Quii'ntaaⁿ cha'tso nawi' na cwiwino̱o̱ⁿyâ tileicantycwii na m'aaⁿya na neiⁿya.
47007005	Ee cantyjati na squia̱a̱yâ ts'o̱o̱ndaa Macedonia, tileiquiaana' na nnta'jndya̱a̱yâ ee lomañjaaⁿ jndye nnom na tyoco'wi'na' jâ, tyolawendye nn'aⁿ nacjooyâ ndo' macaty'ua̱ya.
47007006	Sa̱a̱ nquii Ty'o̱o̱ts'om na mañequiaaⁿ na t'maⁿ n'om nn'aⁿ na m'aⁿ na chjoo' n'om, manquiityeeⁿ tquiaaⁿ na t'maⁿ n'o̱o̱ⁿyâ na tyjee'cañoom Tito jâ,
47007007	ee nchii macanda̱ cwe' na tyje'cañoom jâ, sa̱a̱ mati nc'e na tquia'yo' na neiiⁿ'eⁿ na tyom'aaⁿ ñ'eⁿndyo'. Ee seicañeeⁿ na jeeⁿ ñe'canty'ia'yo' ja, ndo' na tia nquiu'yo' ljo' na tuii quii' ntaaⁿ'yo'. Mati tsoom na tyojoo' n'om'yo' na nla'canda̱'yo' ñ'oom na seijndo̱'a n'om'yo'. Ndo' quia na jndiiya na ljo', t'maⁿti tioo na neiⁿya.
47007008	Ee meiiⁿ na juu carta'ñeeⁿ seichjoo'na' n'om'yo', sa̱a̱ tico'tiana' ntyjii na ljo' s'aa ee jnda̱ ljeiya na cwe' chjootindyo s'aana' na tco'tiana' nquiu'yo',
47007009	sa̱a̱ je' neiⁿya na seicwano̱ⁿya juuna' meiⁿ nchii na seichjoo'na' n'om'yo' na tquiaana' na neiⁿya, tquiaana' na neiⁿya na 'o tioo' n'om'yo', na jo' jo' tjawee' ntyjii Ty'o̱o̱ts'om. Ndo' na luaa' tquioo'ya na nchii s'aaya cwii nnom na seilcwe'tya'na' 'o.
47007010	Ee quia na mañequiaa Ty'o̱o̱ts'om na matseichjoo'na' ts'om ts'aⁿ cwii na ticatsa̱'ntjomna' na mach'ee, luaa' mach'eeⁿ cha nlcwe' ts'om ts'aⁿ, cha nnda̱a̱ nncwji'n'maaⁿñê juu. Ndo' na luaa' mach'eeⁿ meiⁿ xocatso tsaⁿ'ñeeⁿ na cwe' ts'iaaⁿ'ndyo na lcwe' ts'om. Sa̱a̱ nn'aⁿ na tyoola'yu' meiiⁿ jnaⁿ na laxmaⁿna mach'eena' na chjoo' n'omna, maxjeⁿ tiñe'calcwe' n'omna. Ndo' cwe' jnaaⁿ' jo' cwitsuundye añmaaⁿna.
47007011	Queⁿ'yo' cwenta juu na tyom'aⁿ'yo' na chjoo' n'om'yo' teil'uee'ñe Ty'o̱o̱ts'om. Juuna' s'aana' na tqueⁿndyo' na jla'jndaa'ndyo'. S'aana' na jla'lioo'ndyo' na luaa' s'aa tsaⁿ'ñeeⁿ ndo' t'om'yo' na nquia'yo' xeⁿ chiuu nnts'aa Ty'o̱o̱ts'om ñ'eⁿndyo'. Mati s'aana' na ñe'canty'ia'yo' ja ndo' tqueⁿ'tyeⁿ'yo' na cjameintyjeeⁿ'eⁿ natia na s'aaⁿ.
47007012	Quia jo' nchii cwe' tomti cantyja 'naaⁿ' juu ts'aⁿ na seitjo̱o̱ñe, jo' na seiljeiya carta'ñeeⁿ, meiiⁿ nchii cwe' cantyja 'naaⁿ' tsotyeeⁿ na jlui'jnaaⁿ'ñe, sa̱a̱ seiljeiya juuna' cha' jo nnom Ty'o̱o̱ts'om nntseica'mo̱ⁿyana' na 'o jnda nquiu'yo' ja.
47007013	Ndo' na maljeiya na ljo', tquiaana' na ty'o̱ⁿt'maaⁿ'ndyo̱ ts'o̱o̱ⁿ. Majndeiiticheⁿ quia na ljeiya na jla'ñ'oom'ndyo' Tito ts'iaaⁿ na tjaaⁿ na m'aⁿ'yo'. Ndo' na teijndei'yo' jom mati tquiaana' na neiⁿya nc'e s'aana' ntyjeeⁿ cha'cwijom na m'aaⁿ waⁿ'aⁿ.
47007014	Meiⁿ tîcalui'jnaaⁿ'ndyo̱ quia na tjei's'aya 'o nnoom, na tsjo̱o̱ya na ntyjiiyaya na 'o nla'canda̱a̱'ndyo' ñ'oom na nntsoom, ndo' cha'xjeⁿ jlui'yuu' cha'tso ñ'oom na jnda̱ tjei'yuu'ndyo̱ nda̱a̱'yo', mati cha'tso ñ'oom na jnda̱ l'uuyâ nnoom cantyja 'naⁿ'yo', jnda̱ jlui'yuu'na'.
47007015	Ndo' nc'e na luaa', jndati ntyjeeⁿ 'o na majaañjoom' ts'oom na tyola'canda̱a̱'ndyo' ñ'oom na tsoom nda̱a̱'yo', na ñequio na tyotue'ndyo'cje'yo' ndo' na cwicatyue' neiⁿ'yo'.
47007016	Jeeⁿ ndyaa' neiⁿya na canda̱a̱'ya nnda̱a̱ nnc'o̱ⁿt'maaⁿ'ndyo̱ ts'o̱o̱ⁿya ñ'eⁿndyo'.
47008001	Ndo' je' 'o nn'aaⁿyâ na cwila'yu'yo', l'ue n'o̱o̱ⁿyâ na caliu'yo' cantyja 'naaⁿ' naya na mach'ee Ty'o̱o̱ts'om ñequio ntmaaⁿ' nn'aⁿ na macwjeeⁿ'eⁿ cwentaaⁿ'aⁿ na m'aⁿna ts'o̱o̱ndaa Macedonia.
47008002	Ee joona meiiⁿ jndye nnom nawi' na jaa'na' na cwiwinomna, m'aⁿna na neiiⁿna, ndo' meiiⁿ na jeeⁿ nty'iaandyena sa̱a̱ ndoo' ntyjii ts'aⁿ na tyandyena na tinc'uaa' tquiana s'om na nnteijndeiina nn'aⁿ na matseitjo̱o̱na'.
47008003	Macwji'yuu'ndyo̱ cantyja 'naaⁿna ee tquiana ñequio na xcwee' n'omna, ndo' meiⁿ titomndyo tquiana ee maxjeⁿ ljo' l'ue n'omna.
47008004	Jndye ty'oo tyol'ana nda̱a̱yâ na nnta'ncueeyâ na nla'jomndyena na nnteijndeiina nn'aaⁿya na cwila'yu' Jerusalén.
47008005	Meiⁿ nchii l'ana cha'xjeⁿ na jla'tiuuyâ, ee tquiandyejndyeena naquii' l'o̱ Ta Jesús na caluii ñ'eⁿndyena yuu na macaⁿna', nda̱ jo' jluena nda̱a̱yâ na cal'uuyâ chiuu l'ue ts'om Ty'o̱o̱ts'om na cal'ana.
47008006	Nc'e na luaa' waa, l'aayâ ty'oo nnom Tito na catseicanda̱a̱'ñê ts'iaaⁿ nayawaañe na to̱'jñeeⁿ quii'ntaaⁿ'yo' na cwila'tjom'yo' s'om'ñeeⁿ.
47008007	Ee 'o jndye nnom cwiwitquioo' na 'o ma'naⁿ'ti'yo' nchiiti nt'omcheⁿ nn'aⁿ na cwila'yu': 'O t'maⁿti waa na cwila'yu'ya n'om'yo' ñ'eⁿ Ty'o̱o̱ts'om. 'O jndyendyo' ya cwit'mo̱ⁿ'yo' ñ'oom'm nda̱a̱ nt'omcheⁿ. 'O xcweti cwila'no̱ⁿ'yo' cantyja 'naaⁿ'aⁿ. 'O queeⁿti n'om'yo' na cwindye'ntjom'yo' nnoom. 'O jnda nquiu'yo' ñ'eⁿndyô̱. Nc'e na nmeiⁿ' la'xmaⁿ'yo', jo' chii matsona' na mati nncwinom'yo' nt'omcheⁿ nn'aⁿ na cwilayu' na t'maaⁿ'ti nñequia'yo' na nnteijndeiina' nc'iaa'yo' na cwila'yu'.
47008008	Na matsjo̱o̱ ñ'oomwaa', nchii na matsa̱'ntjo̱ⁿya 'o chiuu cal'a'yo'. Sa̱a̱ ñequii'cheⁿ l'ue ts'o̱o̱ⁿ na caliu'yo' na nt'omcheⁿ nn'aⁿ queeⁿ n'omna na cwil'ana na ljo'. Ndo' na nla'jomndyo' m'mo̱ⁿyana' na xcwee' n'om'yo' na jnda nquiu'yo' naⁿ'ñeeⁿ.
47008009	Ee macwila'no̱ⁿ'yo' cantyja 'naaⁿ' juu naya na matseixmaⁿ Ta Jesucristo. Ee meiiⁿ ñet'oom na tjacantyja na tyañê cañoom'luee, sa̱a̱ nc'e na jeeⁿ candya' ts'oom 'o s'aañe cheⁿnqueⁿ na nty'iaa'ñeñ'eeⁿ. Ndo' na ljo' s'aaⁿ maqueeⁿ 'o na cwiluiindyo' na tyandyo' jo nnom Ty'o̱o̱ts'om.
47008010	Matsjo̱o̱ nda̱a̱'yo' chiuu waa na m'aaⁿ' ts'o̱o̱ⁿ cantyja 'naaⁿ' ñ'oomwaa' cha cateijndeiina' 'o. Ee 'o machu'cheⁿ jla'tiuu'yo' na ñe'cateijndei'yo' nn'aⁿ Jerusalén ndo' xjeⁿ'ñeeⁿ jla'cato̱'yo' na nla'tjom'yo' s'om.
47008011	Jo' chii cjoo' n'om'yo' na nla'canda̱a̱'ndyo' ñ'oomwaa', ee tyom'aⁿ'yo' na queeⁿ n'om'yo' na nñequia'yo' s'om na nnteijndeiina' nn'aⁿ na cwila'yu' jo' jo', cha'xjeⁿ na s'aana' naquii' n'om'yo' quia jo', jo' quia'yo' cantyjati na cwileiñ'om'yo'.
47008012	Ee xeⁿ na mayuu' na l'ue ts'om ts'aⁿ na nñequiaa cwentaa' Ty'o̱o̱ts'om, jom maco'ñoom na maleiñ'oom ts'aⁿ, nchii macaaⁿ na ticuaa l'o̱ ts'aⁿ.
47008013	Meiⁿ nchii matsjo̱o̱ na cateijndei'yo' nt'omcheⁿ nn'aⁿ cha na catseitjo̱o̱na' na cwileil'uee'ndyo'.
47008014	Maty'iomna' na tjoom' cateijndeii nn'aⁿ nc'iaana na cwila'yu'. Je' 'o na majndaa'ti m'aⁿ'yo' maxjeⁿ nnda̱a̱ nnteijndei'yo' nn'aⁿ Jerusalén 'naⁿ na matseitjo̱o̱na' joona, cha cwiicheⁿ ndii' quia na nda̱a̱ nliu joona mati nnda̱a̱ nnteijndeiina yuu na matseitjo̱o̱na' 'o, ndo' na luaa' nl'a'yo', ñe'cwii xjeⁿ nnteijndeiina' 'o ñ'eⁿndye joona,
47008015	cha'xjeⁿ matso ñ'oom' Ty'o̱o̱ts'om na teiljeii: “Ts'aⁿ na majndye maná tyocañeⁿ', tîtseicwaljoo'na', ndo' mati juu ts'aⁿ na tijndye tyocañeⁿ', tîcatseitjo̱o̱na' jom.”
47008016	Mañequiaya na quianl'uaa' Ty'o̱o̱ts'om cantyja 'naaⁿ' nn'aaⁿya Tito. Ee cha'xjeⁿ na m'aaⁿ' ts'o̱o̱ⁿ chiuu nnteijndeitya̱ 'o, maluaa' m'aaⁿ' ts'oom cantyja 'naⁿ'yo'.
47008017	Ee neiiⁿ'eⁿ quia tsjo̱o̱ya nnoom na cjaacanty'iaa'nnaaⁿ'aⁿ 'o. Ndo' nc'e na queeⁿ ts'oom na ñe'cateijneiⁿ 'o, jo' chii mawjaacando'nnaaⁿ'aⁿ 'o ee mati jom l'ue ts'oom na ljo'.
47008018	Ñ'eⁿ Tito cwijño̱o̱ⁿyâ cwiicheⁿ nn'aaⁿya na matseiyu'. Quii'ntaaⁿ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ waa ñ'oom na jeeⁿ ya mañequiaa tsaⁿ'ñeeⁿ ñ'oom naya 'naaⁿ' Ty'o̱o̱ts'om.
47008019	Ndo' nchii macanda̱ na luaa' waa. Joo ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ndyuaameiiⁿñe, jnda̱ ty'ioomna ts'iaaⁿ jom, na nncjaañ'eeⁿ ñ'eⁿndyô̱ quia nntsaayâ Jerusalén na nntsaaca'ndya̱a̱yâ s'om na cwil'a'yo' naya naⁿ'ñeeⁿ, na cantyja 'naaⁿ' jo' matseit'maaⁿ'ñena' Ty'o̱o̱ts'om ndo' m'mo̱ⁿna' na ñe'cateijndeiiya naⁿ'ñeeⁿ.
47008020	We ndyeendyô̱ ñecwi nntsaayâ Jerusalén cha tjaa 'ñeeⁿ nntseitiuu na tis'a cwil'aayâ ñ'eⁿ s'om'ñeeⁿ.
47008021	Ee nchii macanda̱ jo nnom Ty'o̱o̱ts'om cwiqueⁿndyô̱ na nl'aayâ yuu na maty'iomyana', sa̱a̱ mati jo nda̱a̱ nn'aⁿ.
47008022	Ñequiondye joona cwila'cwano̱o̱ⁿyâ cwiicheⁿ nn'aaⁿya na jndye nnom na mach'eeⁿ ma'mo̱ⁿna' nda̱a̱yâ na jeeⁿ queeⁿ ts'oom ts'iaaⁿ 'naaⁿ' Ty'o̱o̱ts'om ndo' je' majndeiiticheⁿ na luaa' ee cantyja 'naⁿ'yo' mañ'oom t'maaⁿ'ñê ts'oom.
47008023	Xeⁿ m'aaⁿ ts'aⁿ na mawax'ee 'ñeeⁿ cwiluiiñe Tito, candu'yo' na cwiluiiñê x'iaya. Matseijomñê ñ'eⁿndyo̱ na cwindye'ntjo̱o̱ⁿyâ nda̱a̱'yo'. Ndo' xeⁿ cwita'x'ee nn'aⁿ cantyja 'naaⁿ nt'omcheⁿ naⁿm'aⁿ' candu'yo' na ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ cwijñoomna naⁿm'aⁿ' ts'iaaⁿ 'naaⁿ'aⁿ ndo' matseit'maaⁿ'ñena' Cristo cantyja 'naaⁿna.
47008024	Jo' chii cat'mo̱ⁿ'ndyeyu'yo' na mayuu'cheⁿ jnda nquiu'yo' naⁿm'aⁿ' cha caliu ticwii cwii tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Ee na nl'a'yo' na ljo', cha'tsondye nn'aⁿ na cwila'yu' nliuna na ticantundyô̱ na cwitjeii'â ñ'oom na jeeⁿ ya cwila'canda̱a̱'ndyo'.
47009001	Cantyja 'naaⁿ' na nla'tjom'yo' s'om na nl'a'yo' naya nn'aⁿ na macwji' Ty'o̱o̱ts'om cwentaaⁿ'aⁿ, meiⁿ tacaⁿna' na nntseiljeitya̱ya ñ'oommeiⁿ'.
47009002	Ntyjiiyaya na queeⁿ n'om'yo' na nntei'jndei'yo'. Jnda̱ ñetjeii's'aya 'o nda̱a̱ nn'aⁿ ñjaaⁿ ts'o̱ndaa Macedonia na 'o na m'aⁿ'yo' ts'o̱ndaa Acaya, machu' jla'jndaa'ndyo' na nntei'jndei'yo'. Ndo' majndye nn'aⁿ ts'o̱ndaa Macedonia mati ñe'catei'jndeiina nc'e 'o jeeⁿ queeⁿ n'om'yo' ñ'oom'ñeeⁿ.
47009003	Sa̱a̱ meiiⁿ na luaa', majño̱o̱ⁿya naⁿm'aⁿ' na nnc'oona na m'aⁿ'yo' cha ticats'aana' na tiyuu' ñ'oom ya na jnda̱ tsjo̱o̱ya cantyja 'naⁿ'yo', cha na c'omc'eendyo' cha'xjeⁿ na jnda̱ tsjo̱o̱ nda̱a̱na.
47009004	Ee quia na nntsquia̱a̱ya na m'aⁿ'yo' ñequio nn'aⁿ Macedonia na nnc'oo ñ'eⁿndyo̱, ndo' xeⁿ nleitquioo' na tic'omc'eendyo' ñequio s'om'ñeeⁿ, jeeⁿ t'maⁿ nlui'jnaaⁿ'ndyo̱, ndo' mati 'o.
47009005	Nc'e na ljo' matsona' na caⁿ'a nda̱a̱ nn'aaⁿya nmeiiⁿ na nnc'oojndyeena na m'aⁿ'yo' na nla'canda̱a̱'ndyo' s'ommeiⁿ' na jnda̱ jndu'yo' na nñequia'yo'. Ndo' na luaa', joo s'ommeiⁿ' cwiñequia'yo' joona' ñequio na xcwee' n'om'yo', nchii cwe' na jndeii' ndyua̱a̱yâ.
47009006	Sa̱a̱ cjaañjoom'ya n'om'yo' ñ'oomwaa na cwe' tjañoom': Juu ts'aⁿ na tijndye tsjaaⁿ manom', tit'maⁿ nntseiwe. Sa̱a̱ ts'aⁿ na maya tsjaaⁿ manom', majndyeti nntseiwe.
47009007	Quia jo' cwii cwiindyo' 'o catseitiuu cwanti na nñequiaa na nnteijndeii ts'iaaⁿwaa'. Nchii nñequiaa ñequio najndei'na' oo na tixcwee' ts'om, ee cjaawee' ntyjii Ty'o̱o̱ts'om nn'aⁿ na cwiñequia 'naⁿ na waa luee ñequio na jnda nquiuna jom.
47009008	Ee jom canda̱a̱'ya nnda̱a̱ nñequiaaⁿ cha'tso na macaⁿna' 'o hasta waljoo'cheⁿ na nleil'uee'ndyo', ndo' mati nnda̱a̱ nnteijndei'yo' nt'omcheⁿ.
47009009	Cha'xjeⁿ ñ'oom' Ty'o̱o̱ts'om na teiljeii na matsona': Ty'o̱o̱ts'om ñequio na xcwee' ts'oom mateix'eeⁿ nn'aⁿ na nty'iaandye, Cha'tso na maty'iomyana' na matseixmaaⁿ, m'aaⁿ ndo' m'aaⁿna'.
47009010	Jo' chii nquii Ty'o̱o̱ts'om na mañequiaaⁿ tsjaaⁿ na nnom' ts'aⁿ, ndo' na cwiwe' ntjom cha niom na lcwa' ts'aⁿ, nñequiaaⁿ na nleil'uee'ndyo' ndo' nleijndyena' cha nnda̱a̱ nnteijndei'yo' nt'omcheⁿ nn'aⁿ na macaⁿna' joona.
47009011	Ndo' na luaa', nleijndye 'naⁿ'yo' cha ñequio na xcwee' n'om'yo' nnda̱a̱ nnteijndei'yo' nt'omcheⁿ nn'aⁿ. Ndo' quia na nntsañ'o̱o̱ⁿyâ tsjo̱'ñjeeⁿ na cwiñequia'yo' nnts'aana' na joo nn'aⁿ na matseitjo̱o̱na' nñequiana na quianl'uaa' Ty'o̱o̱ts'om.
47009012	Ndo' na ljo' nl'a'yo', nchii macanda̱ na matseijndaa'ñena' ljo' na macaⁿna' naⁿ'ñeeⁿ, mati nla't'maaⁿ'ndyena Ty'o̱o̱ts'om na nluena na quianl'uaaⁿ'aⁿ cantyja 'naⁿ'yo'.
47009013	Joona nla't'maaⁿ'ndyena Ty'o̱o̱ts'om ee juu na cwiteijndei'yo' joona m'mo̱ⁿna' nda̱a̱na na cwilacanda̱a̱'ndyo' chiuu cwit'mo̱o̱ⁿ ñ'oom naya 'naaⁿ' Cristo. Ndo' mati nla't'maaⁿ'ndyena jom na jeeⁿ xcwee' n'om'yo' na cwiteijndei'yo' joona ndo' mati nt'omcheⁿ nn'aⁿ na cwila'yu'.
47009014	Ndo' nc'e na ljo', nnts'aana' na nla'neiⁿna nnom Ty'o̱o̱ts'om na catio'naaⁿñê 'o. Nnc'omna na jnda nquiuna 'o nc'e cantyja 'naaⁿ' juu naya na matseixmaaⁿ, jo' na cwil'a'yo' naya joona.
47009015	Quial'uaa' Ty'o̱o̱ts'om ee jnda̱ tquiaaⁿ cwii na jeeⁿ cajnda na cwicandaaya na tjaa'naⁿ ñ'oom na nnda̱a̱ nlana̱a̱ⁿya na nleixcwe na m'mo̱ⁿna' na ljo'.
47010001	Ja Pablo, nc'e Cristo m'aaⁿ na candya' ts'oom jaa ndo' t'maⁿ ts'oom ñ'eⁿndyo̱ waa na mats'aa ty'oo nda̱a̱'yo'. Ee waa ñ'oom quia na m'aaⁿya ñ'eⁿndyo', jeeⁿ nioom' ts'o̱o̱ⁿ sa̱a̱ quia na tquia m'aaⁿya ñ'eⁿndyo', jeeⁿ s'andyo̱.
47010002	Macaⁿ'a cwii naya'ñeeⁿ nda̱a̱'yo' quia na jnda̱ tua̱nnda'a na m'aⁿ'yo', nt'omndyo' 'o na cwindu'yo' na mats'aa cha'xjeⁿ cwil'a nn'aⁿ na tyoola'yu', til'a'yo' na nlcaⁿna' na nntseijndeii' 'ndyo̱ nacjo'yo'. Ee quia na jnda̱ mam'aaⁿ quii'ntaaⁿ'yo' nliu'yo' na ti'maaⁿ' ts'o̱o̱ⁿ na nntseijndeii' 'ndyo̱ nacjoo naⁿ'ñeeⁿ.
47010003	Ee meiiⁿ na laxmaaⁿyâ cha'xjeⁿ nt'omcheⁿ nn'aⁿ sa̱a̱ tiquila'jnda̱a̱yâ cha'xjeⁿ cwil'a joona na cwila'jnda̱na na cala'jomndye nn'aⁿ ñequio ñ'oom na cwiñequiana.
47010004	Ee l'o̱ ts'iaaⁿ na cwiwil'uee'ndyô̱ cha catyuii' ts'iaaⁿtyeⁿ na matseijndaa'ñe tsaⁿjndii tila'xmaⁿna' cha'xjeⁿ joo na cwiwil'uee'ndye nt'omcheⁿ nn'aⁿ. Juu najndeii na cwiluiiñe Ty'o̱o̱ts'om, tseixmaⁿna' l'o̱ ts'iaaⁿ 'naaⁿyâ na nntseityuii'na' najndeii na matseixmaⁿ tsaⁿjndii.
47010005	Ñequio najndeii na matseixmaⁿ Ty'o̱o̱ts'om cwila'tyuii'â cha'tso ñ'oom na jndo̱' n'om nn'aⁿ na cwi'oo nacjoom'm. Ndo' mati meiⁿquia na matseit'maaⁿ'ñe cheⁿnquii ts'aⁿ, na juu jo' matseitsaaⁿ'ñena' na nntsei'no̱ⁿ' ts'aⁿ cantyja 'naaⁿ'aⁿ. Cha'tso cantyja na matseitiuu ts'aⁿ, mats'aa na cju'cjena' juu jo' cantyja 'naaⁿ' Cristo, cha catseicanda̱a̱'ñe ts'aⁿ jo nnoom.
47010006	Ndo' quia na jnda̱ macwila'canda̱a̱'ndyo'ñ'eⁿ'yo', m'aⁿc'a̱a̱yâ na nnta'wii'a meiⁿquia nn'aⁿ na cwila'wendye nacjooyâ.
47010007	'O macanda̱ cwe' ljo' na cwiwitquioo', jo' cwitjei'yo' cwenta. Meiⁿ'ñeeⁿcheⁿ 'o na macwji' cwenta na m'aaⁿñe cantyja 'naaⁿ' Cristo, matsona' na cwji'ya tsaⁿ'ñeeⁿ cwenta na mati jâ majo' la'xmaaⁿyâ.
47010008	Meiⁿ ticats'aana' na tia ntyjii na matseijndeii' 'ndyo̱ naquii' ts'iaaⁿ na matseixmaⁿya na ty'iom Ty'o̱o̱ts'om ja. Ee tquiaaⁿ na matseixmaⁿya na ljo' cha nnteijndeiina' na nntsanajnda̱'yo' cantyja 'naaⁿ'aⁿ, nchii cha nlco'wi'na' 'o.
47010009	Meiⁿ ticatsona' na cwiindyo' 'o nnc'oom' ts'om na matseiljeiya cartameiiⁿ cwe' cha catseicaty'uena' juu.
47010010	Waa ñ'oom na cwilue nt'om nc'iaa'yo' na matseiteincuu'ndyo̱ ndo' na jeeⁿ jnda̱ ñ'oom cho carta 'naⁿya. Mati cwiluena quia mawa̱ na m'aⁿ'yo' quia jo' cwiwitquioo' na ja ts'aⁿ na meiⁿ cwe' ti'naaⁿ'to meiⁿ ti'naⁿya na nntseichu'a ñ'oom.
47010011	Nquii ts'aⁿ na luaa' m'aaⁿ' ts'om, catsei'no̱o̱ⁿ'o̱ⁿ quia na jnda̱ mam'aⁿtjo̱o̱ⁿ'a mati mañe'cwii xjeⁿ nnts'aa cha'xjeⁿ ñ'oom na teiljeii cjoo' cartawaañe.
47010012	Tquie nn'aⁿ quii'ntaaⁿ'yo' na jeeⁿ neiⁿncoo' ñ'oom cwila'neiⁿna nda̱a̱'yo' cantyja 'naaⁿ' chiuu cwila'xmaⁿ nquieena. Jâ xocal'aayâ na ljo'. Laxmaⁿna nn'aⁿ na cwe' cwil'ato quia na cwitjeii' cheⁿnquieena cwenta cantyja 'naaⁿna ñequio chiuu cwi'oom'aⁿ nt'omcheⁿ nc'iaana.
47010013	Sa̱a̱ tixocwino̱o̱ⁿ'â na nla't'maaⁿ'ndyo̱ cheⁿncjo̱o̱yâ cantyja 'naaⁿ' ts'iaaⁿ na laxmaaⁿyâ. Jâ ñequii'cheⁿ nlana̱a̱ⁿyâ cantyjati na matseijndaa'ñe Ty'o̱o̱ts'om ee jom tquiaaⁿ na squia̱'caño̱o̱ⁿyâ 'o na m'aⁿ'yo' tsjoom Corinto.
47010014	Jo' chii quia cwil'uuyâ na Ty'o̱o̱ts'om ty'ioom ts'iaaⁿ jâ na cala'candiiyâ 'o cantyja 'naaⁿ' Cristo, tyoowino̱o̱ⁿ'â meiiⁿ na wanaaⁿ na nla't'maaⁿ'ndyo̱ cheⁿncjo̱o̱yâ. Ee majâ squia̱'caño̱o̱ⁿjndya̱a̱yâ 'o ñequio ñ'oom naya'ñeeⁿ.
47010015	Meiⁿ tixocal'uuyâ na cwentaa jâ ts'iaaⁿ na jnda̱ mach'ee cwiicheⁿ. Jâ wandyo̱' cwil'aayâ. Cwicantyjaa' n'o̱o̱ⁿyâ na juu na cwilayu'ya n'om'yo' ñ'eⁿ Ty'o̱o̱ts'om, nleit'maⁿtina' cha' cantyja 'naaⁿ' jo' nncjaawit'maⁿti ts'iaaⁿ 'naaⁿ'aⁿ na cwil'aayâ quii'ntaaⁿ'yo', sa̱a̱ na nluii naljo' cha'xjeⁿ na matseijndaa'ñê.
47010016	Quia jo' nnda̱a̱ nntsañ'o̱o̱ⁿyâ ñ'oom naya 'naaⁿ'aⁿ nda̱a̱ nn'aⁿ na tquiati m'aⁿna ñequio tsjom'yo' yuu na tyoondyena juuna'. Ee naljo' nntseitsaaⁿ'ñena' na l'uuyâ na ts'iaaⁿ na mach'ee cwiicheⁿ ts'aⁿ tseixmaⁿna' ts'iaaⁿ na l'aa jâ.
47010017	Jo' chii ts'aⁿ na ñe'catseit'maaⁿ'ñe cheⁿnquii, catseit'maaⁿ'ñe cantyja na mach'ee Ty'o̱o̱ts'om ñ'eⁿñe.
47010018	Ee nchii matseit'maaⁿ'ñena' ts'aⁿ quia na matseijndeii cheⁿnquii na jeeⁿ cwijaacanjoom' cantyja 'naaⁿ'. Matseit'maaⁿ'ñena' juu quia na macjaawee' ntyjii Ty'o̱o̱ts'om ñ'eⁿñe.
47011001	Toom cwe' na nnc'omt'maaⁿ'ndyo' n'om'yo' ñ'eⁿndyo̱ na nntseina̱ⁿ cha'xjeⁿ ts'aⁿ na cwe' matseineiⁿto. Cwa, cal'a'yo' na ljo'.
47011002	Ee m'aaⁿya na xua̱ya 'o cha'xjeⁿ nquii Ty'o̱o̱ts'om m'aaⁿ na xueeⁿ 'o. Ee seijndaa'ndyo̱ ñomca 'naⁿ'yo' ñequio nquii Cristo. Ndo' ñe'catio̱o̱ya 'o l'o̱o̱ⁿ na nla'xmaⁿ'yo' cha'cwijom cwii yuscundyua na tyoom'aaⁿ ñ'eⁿ tsaⁿs'a.
47011003	Eva tquiu'nn'aⁿ catsuu jom cantyja na jndo̱' ts'omyo'. Mati macat'ua̱ na joo ñomtiuu 'naⁿ'yo' nnquiu'nn'aⁿna' 'o, nnts'aana' na nla'tquio̱o̱'ndyo' ñequio na xcwe c'oom ts'aⁿ na candya' ts'om Cristo.
47011004	Ee 'o cwiljoya n'om'yo' ñ'eⁿ nn'aⁿ na cwe' cwiquieya na m'aⁿ'yo' na cwila'neiⁿna nda̱a̱'yo' cantyja 'naaⁿ' cwiicheⁿ Jesús, tanchii nquii Jesús na tyoñequiaayâ ñ'oom' nda̱a̱'yo'. Ndo' wandyo̱' espírtu na cwito'ñoom'yo', tanchii nquii Espíritu Santo na to'ñoom'yo'. Ñ'oom na cwiñequia naⁿ'ñeeⁿ cantyja chiuu na nlui'n'maaⁿñe añmaaⁿ' ts'aⁿ, wandyo̱' juuna' ñequio ñ'oom na tyoñequiaayâ nda̱a̱'yo'.
47011005	Naⁿ'ñeeⁿ na cwiquie'cañom 'o na cwiluena na joona cwiluiindyena apóstoles na tjacantyja, sa̱a̱ meiⁿchjoo ticats'aana' ntyjii na cjeti matseixmaⁿya ñ'eⁿndye joona.
47011006	Ee meiiⁿ na aa ti'naⁿya na ya nntseinchu'a ñ'oom cha'xjeⁿ joona, sa̱a̱ xcweya ñ'oom mantyjiiya cantyja 'naaⁿ' Jesucristo ndo' juu jo' jnda̱ t'mo̱o̱ⁿndyeyuuyâ nda̱a̱'yo' cantyjati cha'tso na tyol'aayâ.
47011007	Tîcwantjo̱ⁿya na tyoñequiaya ñ'oom naya 'naaⁿ' Ty'o̱o̱ts'om nda̱a̱'yo', ndo' nc'e na ljo' ¿aa mach'eena' ndoo' nquiu'yo' na jeeⁿ seitjo̱o̱ndyo̱ nda̱a̱'yo' na tju'ndyo̱cja̱ cha nluiit'maⁿndyo' 'o?
47011008	Nt'omcheⁿ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tquiana s'om na tcaⁿna' ja. S'om'ñeeⁿ teil'uee'ndyo̱ cha nnda̱a̱ ndi'ntjo̱ⁿya nda̱a̱'yo'.
47011009	Xjeⁿ na ñet'o̱o̱ⁿya quii'ntaaⁿ'yo' ndo' na ñeseitjo̱o̱na' ja, tîcju'a xuu nacjo'yo'. Ee nn'aⁿ na cwila'yu' na m'aaⁿ Macedonia tquiecanomna ja, tquiana s'om na seitjo̱o̱na' ja. Na cha'tsoñ'eⁿ seijndo̱ na tîcatio̱o̱ xuu nacjo'yo', ndo' ñecwitco na nnts'aa na ljo'.
47011010	Cha'xjeⁿ ñ'oom na mayuu' cantyja 'naaⁿ' Cristo m'aaⁿna' ñ'eⁿndyo̱, jo' chii meiⁿcwii ts'aⁿ ts'o̱ndaa Acaya xonnda̱a̱ nnts'aa na nntseitsaaⁿ'ñe na macwji's'andyo' na neiⁿya na mats'aa naljo'.
47011011	Ndo' na luaa' matsjo̱o̱, ¿aa nla'tiuuto'yo' na tiwi' ts'o̱o̱ⁿya 'o? Mantyjiicheⁿ Ty'o̱o̱ts'om na wi' ts'o̱o̱ⁿya 'o.
47011012	Sa̱a̱ xuee na cwiwjaatina' jo̱ts'aa cha'xjeⁿ jnda̱ ñes'aa cha nntseitsaaⁿ'ñena' na nntjeii's'andye cheⁿnquiee naⁿ'ñeeⁿ na cwiluena na ljo'yu cwil'ana ts'iaaⁿ 'naaⁿ' Ty'o̱o̱ts'om cha'xjeⁿ na cwil'aayâ.
47011013	Ee naⁿm'aⁿ' nchaal'uuyuu' na apóstoles joona, la'xmaⁿna nn'aⁿ na cwe' cwinquio'nn'aⁿ. Joona cwe' cwil'ayana na cwiluiindyena nn'aⁿ na cwindyentjom nnom Cristo.
47011014	Meiⁿ ticats'aana' na jeeⁿ m'aaⁿ' n'om'yo' na nmeiⁿ' cwil'ana ee mati Satanás mach'eeyaaⁿ na cwiluiiñê cwii ángel na caxueeñe.
47011015	Nc'e na luaa' ts'oom, mati nn'aⁿ na cwindye'ntjom nnoom, cwe' cwil'ayana na m'aⁿna cantyja na maty'iomyana', sa̱a̱ na macanda̱ nnt'uiityeⁿna' joona cantyjati na jnda̱ ñel'ana.
47011016	Matsjo̱o̱nnda'a tila'tiuu'yo' na ja ntjeiⁿndyo̱, sa̱a̱ xeⁿ na ljo' cwil'a'yo', quiandyo' na nntseina̱ⁿ cha'na ts'aⁿ na ntjeiⁿñe cha nncju'naaⁿñena' na nncwji's'andyo̱ cantyja 'naⁿya.
47011017	Ñ'oom na matsjo̱o̱, nchii ñ'oom na sa̱'ntjom Ta Jesús na catsjo̱o̱ya. Cwe' na matsjo̱o̱ nnco̱ ee mat'uiina' cantyja na macwji's'andyo̱.
47011018	Nc'e jndye nn'aⁿ m'aⁿ na cwitjeii's'andye cha'na cwil'a nn'aⁿ tsjoomnancue, mati ja nncwji's'andyo̱ cantyja 'naⁿya.
47011019	Ndoo' nquiu'yo' na jeeⁿ jndo̱' n'om'yo' ee na cwindye'yo' ñ'oom na cwiñequia naⁿntjeiⁿm'aⁿ'.
47011020	Ee cwiljoya n'om'yo' quia cwil'a naⁿ'ñeeⁿ na cwindye'ntjom'tyeⁿ'yo' nda̱a̱na, quia cwitjeii'na 'naⁿ'yo', ndo' quia cwitmeiiⁿ'na nda'watmeiⁿ nda̱a̱'yo'.
47011021	Meiiⁿ na jeeⁿ jnaaⁿ'a na nntsjo̱o̱ na ljo', sa̱a̱ tileic'o̱ⁿ t'maaⁿ'ndyô̱ n'o̱o̱ⁿyâ na nl'aayâ cha'xjeⁿ cwil'a naⁿ'ñeeⁿ. Meiiⁿ na matseina̱ⁿya cha'na ts'aⁿ na jnda̱ teintjeiⁿñe, sa̱a̱ yuu na wanaaⁿ na cwila't'maaⁿ'ndye naⁿ'ñeeⁿ, mati wanaaⁿ na ljo' nnts'aa ja.
47011022	Joona, ¿aa cwiluiindyena nn'aⁿ hebreos? Mati ja majo' cwiluiindyo̱. ¿Aa nn'aⁿ na jndyowicantyjoo' tsjaaⁿ Israel joona? Mati majo' ja. ¿aa tsjaaⁿ Abraham na jndyowicantyjoo' joona? Majo' ja.
47011023	Joona, ¿aa cwiluiindyena nn'aⁿ na cwindye'ntjom nnom Cristo? Ntyjii na matseina̱ⁿ cha'na ts'aⁿ na ntjeiⁿñe, sa̱a̱ ja t'maⁿti ts'iaaⁿ'ñeeⁿ mats'aa, nchiiti joona. Majndyeti ndii' jla'sei' nn'aⁿ ja jnaaⁿ' na mañequiaya ñ'oom' Ty'o̱o̱ts'om. Jndyeti ndii' tuee' nn'aⁿ ja w'aancjo nc'e na mandi'ntjo̱ⁿya nnom Cristo. Ndo' jndye ndii' waa na teincuu' na nntseicuee'na' ja.
47011024	'Om ndii' tyola'sei' nn'aⁿ judíos ja na cwii cwii ndii' na l'ana na ljo', ntquiuunchoo'nqui waljoo' ñjeiiⁿ ndii' tioona 'naⁿ ja.
47011025	Ndyee ndii' tyotjaa' nn'aⁿ romanos ja ñ'eⁿ n'ooml'eii. Cwii ndii' tyotmeiiⁿ' nn'aⁿ ljo̱' ja. Ndo' ndyee ndii' seijomna' na tyuii' w'aandaa xjeⁿ na wa'ñjo̱o̱ⁿya ts'om ndaaluee. Cwii ndii' tyowantyjo̱ nnom ndaaluee meiⁿchaa' xuee ndo' meiⁿchaa' tsjom.
47011026	Na jndye joo mano̱o̱ⁿya ts'iaaⁿ 'naaⁿ' Ty'o̱o̱ts'om, jndye ndii' maco'wi'na' ja na cwicwjee' jndaa. Ndo' mati teincuu' quia na matjomndyo̱ naⁿcanty'ue. Quia waa nquiee nn'aⁿya nn'aⁿ judíos cwil'ana na teincuu' m'aaⁿya, ndo' quia waa majo'ti cwil'a nn'aⁿ na nchii judíos. Quiju'na' na waa na teincuu' cjoya naquii' njoom, ndo' mati jo ndo' jnda̱a̱. Quia waa teincuu' m'aaⁿna' na mawity'io̱ya ndaaluee, ndo' mati quii'ntaaⁿ nn'aⁿ na cwe' cwil'aya na cwila'yu'.
47011027	Quia waa na matseicwejndyaa'ndyo̱ñ'a̱ⁿ naquii' ts'iaaⁿ 'naaⁿ' Ty'o̱o̱ts'om. Quia waa maquiina' ja ndo' macwji'na' tsaⁿtsjom no̱o̱ⁿ. Majndye ndii' m'aaⁿya na tileicaljeiya ljo' na nlquia̱a̱ya ndo' na jaa' m'aaⁿna' na ñec'ua ndaa. Ndo' jndye ndii' mawejndo̱'a. Quia waa teiⁿ m'aaⁿya na matseitjo̱o̱na' liaa na nlcwa̱ya.
47011028	Ndo' wandyo̱' nmeiⁿ', 'io ndii 'io jaawa jaacue na m'aaⁿ' m'aaⁿ' ts'o̱o̱ⁿ cantyja 'naaⁿ' cwii cwii tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
47011029	Ee quia na m'aaⁿ ts'aⁿ na tijndeii' ts'oom cantyja na matseiyoom'm mati mach'eena' na tijndo̱ cantyja na matseiyu'a. Quia na cwinajndeii jnaⁿ ñ'eⁿ cwii nn'aⁿya na matseiyu', matjo̱ⁿ na jnaaⁿ'a ndo' matseilioo'ndyo̱.
47011030	Xeⁿ macaⁿna' na nntseit'maaⁿ'ndyo̱ cheⁿnnco̱, nntseina̱ⁿya cantyja 'naaⁿ' joo na cwit'mo̱o̱ⁿna' na ticwi'naⁿya.
47011031	Nquii Ty'o̱o̱ts'om na cwiluiiñê Tsotye Ta Jesucristo cwentaaya, mantyjeeⁿ na matseina̱ⁿya ñ'oom na mayuu'.
47011032	Quia ñet'o̱o̱ⁿya tsjoom Damasco, nquii Aretas tyom'aaⁿ gobiernom. Jom ty'ioom ts'iaaⁿ cwii ts'aⁿ Damasco na sa̱'ntjom na cat'ue sondaro ja xjeⁿ na jo̱caluii'a 'ndyoots'a nnom tsjoom'ñeeⁿ.
47011033	Sa̱a̱ jla'c'o̱ⁿ nn'aⁿ ja cwii mantana tatsiaⁿ nnom tsjoom na wa'njo̱o̱ⁿya cwii tsquieel'o̱o̱. Ndo' laa'ti' jlui'n'maaⁿndyo̱ naquii' l'o̱ tsaⁿmaⁿts'iaaⁿ'ñeeⁿ.
47012001	Tjaa'naⁿ naya 'naaⁿ' ts'aⁿ na macwji's'añe cheⁿnquii, sa̱a̱ nntseina̱ⁿtya̱ cantyja 'naaⁿ' joo na tco'na' no̱o̱ⁿ ñ'eⁿ joo ñ'oom na t'mo̱ⁿ Ta Jesucristo no̱o̱ⁿ.
47012002	Wajnaⁿ'a cwii ts'aⁿ na matseiyu' ñ'eⁿ Cristo. Jnda̱a̱' canchoo'ñequiee chu na tjañ'oom Ty'o̱o̱ts'om tsaⁿ'ñeeⁿ cañoom'luee na jnda̱ ndyee. Aa ndiñ'eⁿ seiiⁿ'eⁿ oo aa ticañ'eⁿ, jo' ticaljeii, Ty'o̱o̱ts'om ntyjii.
47012003	Ntyjiiya na tja tsaⁿ'ñeeⁿ jo' jo', ¿aa ndiñ'eⁿ seiiⁿ'eⁿ oo aa ticañ'eⁿ? jo' ticaljeii, Ty'o̱o̱ts'om ntyjii,
47012004	sa̱a̱ tjañ'oomna' tsaⁿ'ñeeⁿ paraíso yuu na m'aaⁿ nquii Ty'o̱o̱ts'om. Jo' jo' jndii tsaⁿ'ñeeⁿ ñ'oom na cwe' wanty'iuu' m'aaⁿna' na ticwanaaⁿ na nntseiteincoo' ts'aⁿ joona'.
47012005	Nnda̱a̱ nntseit'maaⁿ'ndyo̱ cantyja 'naaⁿ' cwii ts'aⁿ cha'na tsaⁿ'ñeeⁿ, sa̱a̱ cantyja 'naⁿya tixotseit'maaⁿ'ndyo̱, macanda̱a̱ nntseit'maaⁿ'ndyo̱ cantyja 'naaⁿ joo na cwit'mo̱o̱ⁿna' na ticwi'naⁿya.
47012006	Meiiⁿ xeⁿ na nntseit'maaⁿ'ndyo̱ cantyja 'naⁿya, tixocats'aana' na tseixmaⁿya cha'xjeⁿ ts'aⁿ na meiⁿ cwe' tijndo̱'to ts'om ee ñ'oom na mayuu' matseina̱ⁿ, sa̱a̱ tixocats'aa na ljo', cha titseitiuu ts'aⁿ na t'maⁿ cwiluiindyo̱, nchiiti cantyja na cwindyena na matseina̱ⁿ oo na mats'aa.
47012007	Joo nmeiⁿ' na tco'na' no̱o̱ⁿ na jeeⁿ t'maⁿ la'xmaⁿna', cha nntseicu'na' na nntseis'andyo̱ na cwii nnom na nty'ia, nc'e jo' jnaⁿna' na tyoquiina' ja cha'cwijom ndii' tsioom quii' seii' ts'aⁿ, luaa' s'aa Satanás cha co'wi'na' ja.
47012008	Ndyee ndii' tcaaⁿ'a nnom Ta Jesús na cwjeeⁿ'eⁿ juu nawi'ñeeⁿ.
47012009	Sa̱a̱ nqueⁿ tsoom no̱o̱ⁿ: “Juu naya na matseixmaⁿya, macwiwijndeiina' cantyjati na macaⁿna' 'u, ee t'maⁿti cwiwitquioo' juu najndo̱ quia na mateijndeiya ts'aⁿ yuu na tileicanda̱a̱ nnts'aaⁿ.” Luaa' tsoom. Jo' chii m'aaⁿya na neiⁿya ndo' matseit'maaⁿ'ndyo̱ meiiⁿ na nquiu nn'aⁿ na cje mats'aa, cha juu najndeii na cwiluiiñe Cristo nleitquioo' na m'aaⁿna' ñ'eⁿndyo̱.
47012010	Jo' chii m'aaⁿya na neiⁿya meiiⁿ na cje mats'aa, meiiⁿ cwila'jnaaⁿ' nn'aⁿ ja, meiiⁿ na matseitjo̱o̱na' na nleil'uee'ndyo̱, meiiⁿ cwintyjo̱ nn'aⁿ ja, ñequio joo na wi' na mawino̱o̱ⁿya nc'e na cwiluiindyo̱ cwentaa' Cristo. Ee quia na majucjena' ja, sa̱a̱ cantyja 'naaⁿ'aⁿ m'aaⁿya najndo̱.
47012011	Na nmeiiⁿ' matseina̱ⁿya, maty'iomna' cantyja 'naⁿya na tseixmaⁿya ts'aⁿ na tijndo̱'to ts'om sa̱a̱ 'o cwil'a'yo' najndei'na' na catsjo̱o̱ya na ljo'. Ee matsona' na 'o ya ñ'oom nntjei'yuu'ndyo' cantyja 'naⁿya. Ee meiiⁿ ja tit'maⁿ cwiluiindyo̱ sa̱a̱ tjaa'naⁿ cwii nnom na tit'maⁿ tseixmaⁿya ñequio joo apóstoles na cwindu'yo' na jeeⁿ t'maⁿ cwiluiindye.
47012012	Quia na tyom'aaⁿya quii'ntaaⁿ'yo', tyom'aaⁿ niomcha̱ⁿya xjeⁿ na teil'uee'ñe Ty'o̱o̱ts'om ja na tyoch'eeⁿ 'naaⁿ ñequio ts'iaaⁿ t'maⁿ na tixocaluiina' cantyja najndeii nquii ts'aⁿ, niom ts'iaaⁿ na tuii na tquiaana' na tyojaawee' n'om'yo' ndo' cha'tso nmeiⁿ' tyot'mo̱o̱ⁿndyeyuna' na cwiluiindyo̱ apóstol quii'ntaaⁿ'yo'.
47012013	Cantyja 'naⁿ'yo' ñequio nt'omche ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, ñecwii xjeⁿ mats'aaya ñ'eⁿndyo' cha'xjeⁿ ñequio joona. Macanda̱ tîcaⁿ'aⁿ na catei'xe'yo' ja. Calat'maⁿ n'om'yo' ja na mach'eena' nquiu'yo' na cantyja 'naaⁿ' jo' seitjo̱o̱ndyo̱ nda̱a̱'yo'.
47012014	Je' matseijndaa'ndyo̱ na nnda̱ ndyee ndii' na majo̱cando̱o̱'nnda'a 'o. Meiⁿ xocaⁿ'a na nntei'xe'yo' ja ee nchii mal'ua̱ya 'naⁿ'yo', mal'ua̱ya na 'o ncwantjo̱ⁿya ee matsona' na nquiee tquie nn'aⁿ nla'catsuundyena cwentaa ndana, nchii ndana nnteix'ee joona.
47012015	Ndo' ñequio na xcwee'ya ts'o̱o̱ⁿ hasta meiiⁿ na nntseicatsuuya cha'tso na matseixmaⁿya, mati meiiⁿ cha'waa cantyja 'naⁿya cha na nnteijndeiina' añmaaⁿ'yo'. Ndo' nnts'aa naljo' meiiⁿ 'o ticajnda nquiu'yo' ja sa̱a̱ ja t'maⁿ wi'ts'o̱o̱ⁿya 'o.
47012016	Tîcatio̱o̱ xuu 'o na catei'xe'yo' ja, sa̱a̱ nt'omndyo' 'o cwitjei'yo' cwenta na ta'ntjo̱ⁿya 'o ñequio cwii na tquiu'nn'aⁿna' 'o cha'cwijom tyuu'ndyo' ñ'eⁿ cwii teiⁿco'.
47012017	¿Aa nnts'aacheⁿna' cwitjei'yo' cwenta na tquiu'nn'aⁿya 'o ñequio cwii nn'aⁿya na jño̱o̱ⁿya na m'aⁿ'yo'?
47012018	Tcaaⁿ'a nnom Tito na cjacanty'iaaⁿ'aⁿ 'o ndo' jño̱o̱ⁿya cwiicheⁿ nn'aaⁿya na matseiyu' ñ'eⁿñê. ¿Aa nnts'aacheⁿna' na tquiu'nn'aⁿ Tito 'o? ¿Aa tiyuu' na wendyô̱ ñecwii xjeⁿ m'aaⁿ' n'o̱o̱ⁿyâ?
47012019	Nnda̱a̱ nnts'aana' na cwila'tiuu'yo' cwe' na jeeⁿ cwila'cajñoom'ndyô̱ nda̱a̱'yo' sa̱a̱ tiyuu' naljo'. Cantyja 'naaⁿ' ñ'oomwaa', wandyo̱' waana', ee ntyjii Ty'o̱o̱ts'om ñ'oom na cwilana̱a̱ⁿyâ nda̱a̱'yo' ndo' na cwila'xmaaⁿyâ cwentaa' Cristo. Jo' chii 'o nn'aⁿya na jeeⁿ wi' ts'o̱o̱ⁿya, cwil'aayâ na ljo' cha nnteijndeiina' 'o na nntsanajnda̱'yo'.
47012020	Ee macaty'ua̱ xeⁿ na nncua̱caño̱o̱ⁿnnda'a 'o nnda̱a̱ nnts'aana' na xocaljeiya 'o cha'xjeⁿ na ntyjaa' ts'o̱o̱ⁿ, meiⁿ 'o xocaliu'yo' ja cha'xjeⁿ na ntyjaa' n'om'yo'. Nquiaya na nljeiya na cwila'ntja'ndyo', na cwila'ta̱a̱' n'om'yo' nc'iaa'yo', cwilawjee'yo' joona, cwitjei'ya'ndyo' cheⁿncjo'yo', ndo' cwilaneiⁿ'yo' cantu nacjoona, na cwitio'ñ'oom'yo' joona, na cwitjei's'andyo', cwitjei'lcundyo' cheⁿncjo'yo' ndo' na tixcwe m'aⁿ'yo' cha'xjeⁿ matsona' na c'om'yo'.
47012021	Matseicaty'uena' ja quia na ncua̱caño̱o̱ⁿnnda'a 'o, nquii Ty'o̱o̱ts'omya nnts'aaⁿ na nlui'jnaaⁿ'ndyo̱ quii'ntaaⁿ'yo' ndo' na nntseity'ioona' ja cantyja 'naaⁿ jndyendyo' 'o na jaach'ee xuee cwila'tjo̱o̱ndyo' nnoom meiⁿ tyoolcwe' n'om'yo' jnaⁿ'yo', na tilju' tsaam'aⁿ'yo' jo nnoom, na ndicwaⁿ cwim'aⁿ'ya'yo' ñequio nn'aⁿ ndo' na cwila'queeⁿ n'om'yo' chiuu tseixmaⁿ tsjoomnancue.
47013001	Je' jnda̱ ndyee ndii' na majo̱cando̱o̱'a 'o. Ñ'oom' Ty'o̱o̱ts'om na teiljeii matsona' quia na m'aⁿ we ndyee nn'aⁿ na manquiujndaa'ndye cwii nnom na matsei'tjo̱o̱ñe ts'aⁿ, maxjeⁿ nnt'uiityeⁿna' tsaⁿ'ñeeⁿ.
47013002	Quia na ñet'o̱o̱ⁿya ñ'eⁿndyo' na jnda̱ we tsjo̱o̱ya na xoc'o̱o̱ⁿya na t'maⁿ ts'o̱o̱ⁿya ñequio nn'aⁿ na ndicwaⁿ cwila'tjo̱o̱ndye. Je' cwitjo̱o̱cheⁿ na nncua̱nnda'a na m'aⁿ'yo', mañejuu ñ'oom'ñeeⁿ matsjo̱o̱ tixoc'o̱o̱ⁿ na t'maⁿ ts'o̱o̱ⁿ ñequio naⁿ'ñeeⁿ,
47013003	ee 'o cwil'ue'yo' cwii na ma'mo̱ⁿna' quia matseina̱ⁿya nda̱a̱'yo', matseineiⁿ nquii Cristo. Ee quii'ntaaⁿ'yo' nchii cwiluiiñê na tijneiⁿ na nnt'ueiiⁿ 'o. Nqueⁿ waa najneiⁿ quii'ntaaⁿ'yo'.
47013004	Ñ'oom na mayuu' na ty'ioom nn'aⁿ jom ts'oom'naaⁿ cha'cwijom ts'aⁿ na tijndeii matseixmaⁿ, sa̱a̱ wanoom'm nc'e najndeii na cwiluiiñe Ty'o̱o̱ts'om, ndo' mati jâ na cwilajomndyô̱ cantyja na tijndeii ñeseixmaaⁿ, cha nc'e jo', mati nntando̱o̱'â ñ'eⁿñê nc'e najndeii na matseixmaⁿ Ty'o̱o̱ts'om cha nnteijndeiina' 'o.
47013005	Catjei' cheⁿncjo'yo' cwenta aa xcwee' n'om'yo' jo nnom Ty'o̱o̱ts'om, cha nleitquioo' ¿aa cwila'yu'ya n'om'yo' ñ'eⁿñê? Queⁿ'ya'yo' cwenta cantyja 'naaⁿ'yo'. Xeⁿ leiqueⁿ'yo' cwenta na m'aaⁿ Jesucristo quii' n'om'yo' quia jo' ¿aa chii ma'mo̱ⁿna' na cwiluiindyo' nn'aⁿ na cwe' cwila'yu'to?
47013006	Sa̱a̱ ntyjaa'ya cwii ts'o̱o̱ⁿya na nla'no̱ⁿ'yo' na jâ nchii cwila'xmaaⁿyâ nn'aⁿ na cwe' cwila'yu'to.
47013007	Cwitaaⁿyâ nnom Ty'o̱o̱ts'om na til'a'yo' 'naⁿ natia, nchii cwil'uuyâ naljo' cha nleitquioo' na jâ jlui'yaayâ jo', cwil'uuyâ cha nl'a'yo' 'naⁿ na maty'iomyana'. Tints'aa meiiⁿ 'o cwitjei'yo' cwenta na tixcwe cwil'aayâ.
47013008	Ee xocanda̱a̱ nntsaayâ nacjoo' ñ'oom na cwiluiiñena' na mayuu'. Ñequii'cheⁿ cwilajomndyô̱ cantyja 'naaⁿ' juuna'.
47013009	M'aaⁿyâ na neiiⁿyâ quia na laxmaaⁿyâ na tijnda̱a̱yâ cha na m'mo̱ⁿna' na 'o laxmaⁿ'yo' na jnda̱'yo' cantyja 'naaⁿ' Cristo. Ñecwitco cwitaaⁿyâ na nlaxmaⁿ'yo' na canda̱a̱'ndyo' jo nnom Ty'o̱o̱ts'om.
47013010	Waa najndeii na matseixmaⁿ Cristo na juu jo' mañequiaaⁿ na matseixmaⁿya cha cateijndeiina' 'o na nntsanajnda̱'yo' cantyja 'naaⁿ'aⁿ, nchii cha na catseityuii'na' na cwiluiindyo' cwentaaⁿ'aⁿ. Matseiljeiya cartawaañe na nnto'ñoom'yo' cha quia na jnda̱ tua̱ya quii'ntaaⁿ'yo', meiⁿ ticaⁿna' na nleil'uee'ndyo̱ najndeii na matseixmaⁿya na cat'uiina' 'o.
47013011	Ñ'oom na macanda̱, 'o nn'aⁿya, c'om'yo' na neiⁿ'yo'. Calajnda̱'yo' na nla'xmaⁿ'yo' na canda̱a̱'ndyo' jo nnom Ty'o̱o̱ts'om. Quia'yo' na t'maⁿ n'om nc'iaa'yo'. C'om'yo' na ya nn'aⁿndyo' ñequio joona na tjaa'naⁿ tia' cacho'yo' ñ'eⁿndyena. Quia jo' nquii Ty'o̱o̱ts'om na m'aaⁿ na candya' ts'oom jaa ndo' na mañequiaaⁿ na tjaa ñomtiuu c'o̱o̱ⁿya jo nnoom, nnc'oomñê ñ'eⁿndyo'.
47013012	Cwii cwii x'iaa'yo' na matseiyu' cataⁿ'yo' ts'o̱o̱ⁿ na cwiñequia'yo' na xmaⁿñê nc'e na jnda nquiu'yo' jom.
47013013	Cha'tsondye nn'aⁿ na m'aⁿ ñjaaⁿ na la'xmaⁿ cwentaa' Ty'o̱o̱ts'om cwila'cwanomna na xmaⁿndyo' 'o.
47013014	Juu naya na matseixmaⁿ Ta Jesucristo, ñequio juu na m'aaⁿ Ty'o̱o̱ts'om na candya' ts'oom jaa, ñequio nquii Espíritu Santo na m'aaⁿ naquii' n'o̱o̱ⁿya, ñequii'cheⁿ cala'xmaⁿ'yo' cha'tso nmeiⁿ'. Amén.
48001001	Ja Pablo cwiluiindyo̱ apóstol na cjo̱nquia ñ'oom naya 'naaⁿ'aⁿ nda̱a̱ nn'aⁿ. Nchii nn'aⁿ ty'ioom ts'iaaⁿmeiiⁿñe ja. Nquii Jesucristo ñequio tsotyeeⁿ Ta Ty'o̱o̱ts'om tquiana na matseixmaⁿya juuna'. Jom tquiaaⁿ na tando'xco juu jnda̱ na tue'.
48001002	Ja ñequio cha'tsondye nn'aⁿ na m'aⁿ ñ'eⁿndyo̱ cwilaljeiiya tsomwaañe na cwila'cwano̱o̱ⁿya juuna' na m'aⁿ' 'o ntmaaⁿ nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ'yo' ndyuaa Galacia.
48001003	Nquii Tsotya̱a̱ya Ty'o̱o̱ts'om ñequio Ta Jesucristo quiana na nnto'ñoom'yo' naya na la'xmaⁿna ñequio na meiⁿcwii ñomtiuu tic'om'yo' joo nda̱a̱na.
48001004	Nqueⁿ tquiaañe cheⁿnqueⁿ na cueeⁿ'eⁿ cwentaa jnaaⁿya cha'xjeⁿ na seijndaa'ñe nquii Tsotya̱a̱ya Ty'o̱o̱ts'om cha nndyaandyo̱ natia na tseixmaⁿ tsjoomnancuewaañe.
48001005	Ñequii'cheⁿ catseit'maaⁿ'ñena' Ty'o̱o̱ts'om. Amén.
48001006	Matsei'ndaa'na' ntyjiiya na cwitjei'ndyo' cantyja 'naaⁿ' Ty'o̱o̱ts'om na jom tqueeⁿ'ñê 'o ee Cristo m'aaⁿ na jeeⁿ candya' ts'oom 'o ndo' je' yacheⁿ cwila'jomndyo' cwiicheⁿ ñ'oom na cantyja 'naaⁿ' juuna' ntyjaa' n'om'yo' na nlui'n'maaⁿndyo'.
48001007	Sa̱a̱ nchii na mayuu' na waa cwiicheⁿ ñ'oom na cantyja 'naaⁿ' jo' nlui'n'maaⁿñe ts'aⁿ. Cwe' na m'aⁿ nn'aⁿ na cwila'ñ'eeⁿ'ndyena 'o ndo' ñe'cala'chuii'na ñ'oom na nlui'n'maaⁿñe ts'aⁿ cantyja 'naaⁿ' Cristo.
48001008	Ee meiiⁿ xeⁿ cwii jâ nmeiiⁿ nñequiaayâ ñ'oom na tjachuii'na' cantyja na nlui'n'maaⁿñe ts'aⁿ, oo meiiⁿ cwii ángel na nnaaⁿ cañoom'luee, cju'wi' Ty'o̱o̱ts'om tsaⁿ'ñeeⁿ.
48001009	Jnda̱ ñetsjo̱o̱ ndo' je' matsjo̱o̱ nnda'a: Xeⁿ nñequiaa ts'aⁿ ñ'oom nda̱a̱'yo' cantyja na nlui'n'maaⁿñe ts'aⁿ na tjachuii'na' ñequio ñ'oom na jnda̱ to'ñoom'yo', cju'wi' Ty'o̱o̱ts'om tsaⁿ'ñeeⁿ.
48001010	Quia matsjo̱o̱ ñ'oomwaa' ¿aa matsjo̱o̱ naljo' ee l'ue ts'o̱o̱ⁿ na calue nn'aⁿ na jeeⁿ cwijaacanjoom' na mats'aa oo na nquii Ty'o̱o̱ts'om nntsoom na ljo' cantyja 'naⁿya? Ee xeⁿ ndicwaⁿ matseijndo̱ na cjawee' n'om nn'aⁿ ñ'eⁿndyo̱, tixotseixmaⁿya ts'aⁿ na mandi'ntjom nnom Cristo.
48001011	'O nn'aⁿya na cwila'yu'yo' ñ'eⁿ Cristo, cala'no̱ⁿ'yo' na juu ñ'oom na mañequia cantyja na nlui'n'maaⁿñe ts'aⁿ, nchii nn'aⁿ jla'jndaa'ndye juuna'.
48001012	Ee nchii nnom cwii ts'aⁿ to'ño̱ⁿya juuna' meiiⁿ nchii cwe' cwii ts'aⁿ t'mo̱ⁿ juuna' no̱o̱ⁿ, manquiiti Jesucristo t'mo̱o̱ⁿ juuna' no̱o̱ⁿya.
48001013	Ee jnda̱ ñejndye'yo' chiuu ts'o̱o̱ⁿya xjeⁿ na tyotseijomndyo̱ ñequio ñ'oom na laxmaaⁿ jâ nn'aⁿ judíos, na tyoco̱'wi'a nn'aⁿ na laxmaⁿ tmaaⁿ' cwentaa' Ty'o̱o̱ts'om. Tyoqueⁿya ts'o̱o̱ⁿ na nntseityuii'a tmaaⁿ'ñeeⁿ.
48001014	Naquii' ñ'oom'ñeeⁿ, tyowino̱ⁿ'a jndye ntyja̱no̱ⁿ na ljoyu tquiendyo̱, ee tyojoo'ti ts'o̱o̱ⁿ na nntseicanda̱a̱'ndyo̱ ñ'oom tquie na jla'jndaa'ndye weloo welooya.
48001015	Sa̱a̱ cwitjo̱o̱cheⁿ na nluiindyo̱, nc'e naya na matseixmaⁿ Ty'o̱o̱ts'om tjeiiⁿ'ñe ja. Ndo' quia na tuee' na ntyjeeⁿ na jnda̱ tue'ntyjo̱ xjeⁿ,
48001016	seijndaa'ñê na ljeiya chiuu cwiluiiñe Jnaaⁿ cha nntseina̱ⁿya ñ'oom nda̱a̱ nn'aⁿ na nchii judíos chiuu ya na nlui'n'maaⁿndyena. Ndo' quia tuii na ljo', tîcwax'a̱ nnom meiⁿcwii ts'aⁿ cha na caljeiya cwaaⁿ ñ'oom na nñequiaya.
48001017	Meiⁿ tîcjo̱ Jerusalén na nty'ia apóstoles na teijndye xuee jñom Cristo joona ñequio ñ'oom naya 'naaⁿ'aⁿ cwitjo̱o̱cheⁿ na tjaa'ñê ja ts'iaaⁿ'ñeeⁿ. Tjo̱jndya̱a̱ ndyuaa Arabia, ndo' jnda̱ jo' tua̱nnda'a Damasco.
48001018	Tjacaa cwii ndyee chu ndo' tjo̱ Jerusalén. Quia jo' tajnaⁿ'aⁿ Pedro. Tyom'aaⁿya ñ'eⁿñê cwii quin'oom xuee.
48001019	Sa̱a̱ tîcanty'iaya nt'omcheⁿ naⁿ'ñeeⁿ na jñom Cristo ñequioñ'oom naya 'naaⁿ'aⁿ, ñenquii Jacobo, tyjee nquii Ta Jesús, nty'iaya.
48001020	Jo nnom Ty'o̱o̱ts'om, juu ñ'oom na matseiljeiya luaa', ñ'oom na mayuu' juuna'.
48001021	Jnda̱nquia tjo̱ ts'o̱ndaa Siria ñequio ndyuaa Cilicia.
48001022	Sa̱a̱ ntmaaⁿ' nn'aⁿ na macwji' Cristo cwentaaⁿ'a na m'aⁿna ts'o̱ndaa Judea, tîcata'jnaaⁿ'na ja.
48001023	Ñenquii'cheⁿ tyowic'uaa ñ'oom na tyondyena: “Juu tsaⁿ'ñeeⁿ na tyotseijneiⁿ na tyoleintyjo̱o̱ⁿ jâ, je' nqueⁿ mañequiaaⁿ ñ'oom na jaach'ee xuee na ñe'catseityueeⁿ'eⁿ.”
48001024	Ndo' tyola't'maaⁿ'ndyena Ty'o̱o̱ts'om cantyja 'naⁿya.
48002001	Jnda̱ na tjacaa cwii canchoo'ñequiee chu, tjo̱nnda'a Jerusalén ñequio Bernabé. Mati tja Tito ñ'eⁿndyo̱.
48002002	Tjo̱ jo' ee jnda̱ t'mo̱ⁿ Ty'o̱o̱ts'om no̱o̱ⁿ na l'ue ts'oom na cjo̱. Jo' jlana̱a̱ⁿyâ na ñencjo̱o̱cha̱a̱ⁿyâ ñequio nn'aⁿ na cwiluiitquiendye cantyja 'naaⁿ' ts'iaaⁿ 'naaⁿ'aⁿ. Tcuu tcuu t'mo̱o̱ⁿya nda̱a̱na ñ'oom na mañequiaya nda̱a̱ nn'aⁿ na chii judíos cha nda̱a̱ nlui'n'maaⁿndyena. S'aa na ljo' ee tical'ue ts'o̱o̱ⁿ na juu ts'iaaⁿ na jnda̱ ñes'aa ñequio ts'iaaⁿ na quia nnts'aa, nleitquioo' na cwe' tsiaaⁿ'ndyo joona'.
48002003	Sa̱a̱ juu Tito na tyom'aaⁿ ñ'eⁿndyo̱, meiiⁿ na nchii ts'aⁿ judío jom, tjaa'naⁿ ñ'oom jlue naⁿ'ñeeⁿ na jndei'na' na caluii ñ'eⁿñê cha'na cwil'aa jâ nn'aⁿ judíos ñequio ndaayâ na naⁿnom.
48002004	T'uiina' ñ'oom'ñeeⁿ nc'e yuu na m'aaⁿyâ ty'equie' nn'aⁿ na cwil'a cheⁿnquieena na cwiluiindyena nn'aⁿ na cwila'yu'. Sa̱a̱ joona cwe' ty'equeⁿna cwenta naya na la'xmaaⁿya na m'aⁿ candyaandyo̱ jo nnom ljeii na matsa̱'ntjomna' nc'e cwila'jomndyo̱ ñequio Cristo Jesús. Ee l'ue n'omna na cwiicheⁿ ndii' candya̱'ntjo̱o̱ⁿtya̱a̱ⁿya nnom ljeii'ñeeⁿ.
48002005	Sa̱a̱ meiⁿ chjoowi' tîcatue'ndyo̱cja̱a̱yâ̱ nda̱a̱ naⁿ'ñeeⁿ ee til'ue n'o̱o̱ⁿyâ na nnchuii' juu ñ'oom na xcweti ma'mo̱ⁿna' cantyja 'naaⁿ' na nlui'n'maaⁿñe ts'aⁿ.
48002006	Sa̱a̱ joo naⁿ'ñeeⁿ na cwijndoo'na ts'iaaⁿ 'naaⁿ' Ty'o̱o̱ts'om Jerusalén, tjaa'naⁿ ñ'oom na jla'cwaljoo'tina na quiaaya nda̱a̱ nn'aⁿ. Meiⁿ tjaa na coch'eena' ja ljo' cwiluiindyena, ee nchii cantyja na cwiwitquioo' macwji' Ty'o̱o̱ts'om cwenta chiuu tseixmaⁿ ts'aⁿ.
48002007	Ee jla'no̱ⁿ'na na nquii Ty'o̱o̱ts'om jnda̱ ty'ioom ts'iaaⁿ ja na mañequiaya ñ'oom naya 'naaⁿ'aⁿ nda̱a̱ nn'aⁿ na nchii judíos, cha'xjeⁿ jnda̱ ty'ioom ts'iaaⁿñeeⁿ Pedro na mañequiaaⁿ juuna' nda̱a̱ nn'aⁿ judíos.
48002008	Ee manquiiti Ty'o̱o̱ts'om na jñoom Pedro na quiaa ñ'oom naya nda̱a̱ nn'aⁿ judíos, mati jñoom ja na quiaya ñ'oom'ñeeⁿ nda̱a̱ nn'aⁿ na nchii judíos.
48002009	Nc'e na ljo' nquii Jacobo, Pedro ndo' Juan, na cwiluiitquiendye, jla'no̱ⁿ'na na jnda̱ ty'iom Ty'o̱o̱ts'om ts'iaaⁿ'ñeeⁿ ja, ndo' ñequio na neiiⁿna cwii cwiindyo̱ tyot'ua̱a̱ ntyja̱a̱ya lua̱a̱ya, joona ndo' jâ ñequio Bernabé. Na l'ana na ljo' t'mo̱o̱ⁿna na cwila'jomndyena na nl'aayâ ts'iaaⁿ quii'ntaaⁿ nn'aⁿ na nchii judíos yocheⁿ na cwil'a joona ts'iaaⁿ quii'ntaaⁿ judíos.
48002010	Ñe'cwii waa na taⁿna na cal'aayâ, na cjañjoom' n'o̱o̱ⁿyâ nn'aⁿ na cwila'yu' tsjoom Jerusalén na nty'iaandye, ndo' jo' maqueⁿ ts'o̱o̱ⁿ na mats'aa na ljo'.
48002011	Sa̱a̱ quia tja Pedro tsjoom Antioquía, nnoom tsjo̱o̱ na tixcwe mach'eeⁿ, ee 'naⁿ na s'aaⁿ tcaⁿna' na candi'tiaaⁿ'aⁿ.
48002012	Ee xjeⁿ na tyooquie nt'om nn'aⁿ judíos na jñom Jacobo, tyocwa' Pedro ñequio nn'aⁿ na cwila'yu' na nchii judíos. Sa̱a̱ jnda̱ na tquie naⁿ'ñeeⁿ, to̱o̱ⁿ'o̱ⁿ na macwji'ñê ee nquiaⁿ'aⁿ nn'aⁿ na cwilue jndei'na' na caluii nacjoo' tjaaⁿ' ts'aⁿ cha'xjeⁿ cwil'ana ndana na naⁿnom.
48002013	Ndo' na luaa' s'aaⁿ, mati nt'omcheⁿ nn'aⁿ judíos na cwila'yu', jla'jomndyena ñ'eⁿ Pedro na tis'a na we waa na s'aaⁿ, hasta mati Bernabé seijomñe na tuii na luaa'.
48002014	Ndo' quia na tquia̱a̱ⁿ cwenta na juu na cwil'ana tixcwe m'aaⁿna' cha'xjeⁿ ma'mo̱ⁿ ñ'oom na mayuu' cantyja 'naaⁿ' na nlui'n'maaⁿñe ts'aⁿ, jo nda̱a̱ cha'tsondye nn'aⁿ na cwila'yu' tsjo̱o̱ nnom Pedro: “'U je' na ts'aⁿ judío 'u, sa̱a̱ ljooñe mache' cha'cwijom nchii jo' 'u. Nn'aⁿ na nchii judíos cwiluiindyena, ¿chiuu na ñe'catsa' na c'omna cha'xjeⁿ cwil'a nn'aⁿ judíos?”
48002015	'U ndo' ja tuiindyo̱ nn'aⁿ judíos, nchii nn'aⁿ na cwila'tjo̱o̱ndye quii'ntaaⁿ nn'aⁿ na nchii judíos cwiluiindye.
48002016	Sa̱a̱ meiiⁿ na luaa', manquiuu jndaa'ndyo̱ na tjaa'naⁿ ts'aⁿ na nlqueⁿna' jom na tjaa jnaⁿ cotseixmaaⁿ nc'e na matseicaña̱a̱ⁿ ñ'oom na matsa̱'ntjomna' na tqueⁿ Moisés, ñequii'cheⁿ nc'e na matseiyu' ñ'eⁿ Cristo, jo' na nlui'n'maaⁿñe. Ee cha na nlqueⁿna' ts'aⁿ na m'aaⁿ cwentaa' Ty'o̱o̱ts'om, macaⁿna' na catseiyu'ya ts'om, ee tjaa meiiⁿcwii ts'aⁿ na nlqueⁿna' jom na tjaa jnaⁿ cotseixmaaⁿ nc'e na matseicaña̱a̱ⁿ chiuu t'maⁿ ljeii na matsa̱'ntjomna' na tqueⁿ Moisés.
48002017	Jo' chii, xeⁿ yocheⁿ na cwijoo' n'o̱o̱ⁿ na nlqueⁿna' jaa na cwiluiindyo̱ nn'aⁿ na tjaa jnaⁿ la'xmaⁿ nc'e na cwilayuu'a ñ'eⁿ Cristo, cwiwitquioo' na manncjo̱o̱tya̱a̱ cwiluiindyo̱ nn'aⁿ na waa jnaaⁿ, ¿aa ñe'ca'mo̱ⁿna' na la'xmaaⁿya nn'aⁿ jnaⁿ nc'e jom? Tijoom jnda.
48002018	Ee xeⁿ waa cwii na matsetyuii'a ndo' nda̱nquia mats'aa xco̱ juuna', mati matseijndaa'ñena' na mayuu' waa jnaⁿya.
48002019	Ja cantyja 'naaⁿ' ljeii na matsa̱'ntjomna', matseijomna' cantyja 'naⁿya cha'cwijom ts'oo, mañejuu ljeii'ñeeⁿ na tqueⁿna' ts'oo ja cha nnda̱a̱ nncwando̱'a jo nnom Ty'o̱o̱ts'om.
48002020	Ñe'naaⁿ' jnda̱ ty'ioomna' ja ts'oom'naaⁿ ñequio Cristo. Manc'e jo' maty'iomna' cantyja 'naⁿya nchii ja cwiluiindyo̱ na wando̱'a, nquii Cristo wanoom'm naquii' ts'o̱o̱ⁿ. Ndo' na wando̱'a na ts'aⁿ ja, wando̱'a ee na matseiyu'ya ts'o̱o̱ⁿ ñequio Jnda Ty'o̱o̱ts'om na m'aaⁿ na candya' ts'oom ja ndo' na tquiaañe ncheⁿnqueⁿ na tueeⁿ'eⁿ cwentaaya.
48002021	Tiquits'aa na til'ue naya na matseixmaⁿ Ty'o̱o̱ts'om ee xeⁿ nnda̱a̱ nlqueⁿna' ts'aⁿ na tjaa jnaⁿ tseixmaⁿ ee matseicaña̱a̱ⁿ chiuu t'maⁿ ljeii'ñeeⁿ quia jo' cwe' ts'iaaⁿ'ndyo na tue' Cristo.
48003001	'O nn'aⁿ na cwila'yu'yo' na m'aⁿ'yo' ndyuaa Galacia, jeeⁿ ndya' ntjeiⁿ ljo' cwil'a'yo'. ¿'Ñeeⁿ tju' tycu calua' cjo'yo' na tilacanda̱a̱'ndyo' ñ'oom na tseixmaⁿna' na mayuu'? Ee ñ'oom na tyoñequiaayâ nda̱a̱'yo' s'aana' ndoo' nquiu'yo' na nty'ia'nda̱a̱'yo' na jñoom Jesucristo ts'oom'naaⁿ.
48003002	Candu'yo' nndii. ¿Aa to'ñoom'yo' Espíritu Santo nc'e na jla'canda̱a̱'ndyo' chiuu matsa̱'ntjom ljeii na tqueⁿ Moisés, oo aa nc'e na jla'yu'ya n'om'yo' ñ'oom na tyondye'yo'?
48003003	¿Aa maxjeⁿ ntjeiⁿ nqueⁿ'yo'? ¿Aa nnda̱a̱ nts'aana' na cwila'tiuu'yo' na cwe' najnda̱' ncjo'yo' na nnda̱a̱ nla'canda̱a̱'ndyo' jo nnom Ty'o̱o̱ts'om yuu na jla'cato̱'jndyee'yo' ñ'eⁿ Espíritu?
48003004	¿Aa cwe' ts'iaaⁿ'ndyo cwii cwii nnom nawi' na teinom'yo'? Toom cwe' waa na teijndeiina' 'o.
48003005	Quia mañequiaa Ty'o̱o̱ts'om na cwito'ñoom'yo' Espíritu ndo' mach'eeⁿ ts'iaaⁿ quii'ntaaⁿ'yo' na tixocaluiina' nc'e na jndeii nquii ts'aⁿ, nchii mach'eeⁿ na ljo' ee na cwila'canda̱a̱'ndyo' chiuu matsa̱'ntjom ljeii na tqueⁿ Moisés, sa̱a̱ nc'e na cwila'yu'yo' ñ'oom na jnda̱ macwindye'yo'.
48003006	Maluaa' matseijomna' cantyja 'naaⁿ' Abraham. Tyotseiyu'ya ts'oom ñ'eⁿ Ty'o̱o̱ts'om, ndo' nc'e jo' tqueⁿ jom na tjaa jnaⁿ cwicotseixmaaⁿ.
48003007	Jo' chii cala'no̱ⁿ'yo' na cha'tsondye nn'aⁿ na cwila'yu'ya n'om ñ'eⁿ Ty'o̱o̱ts'om, maqueeⁿ joona na cwiluiindyena tsjaaⁿ 'naaⁿ' Abraham na jndyowicantyjoo'.
48003008	Ñ'oom'm na teiyo teiljeii, tyuaa' t'mo̱ⁿna' na nlqueeⁿ nn'aⁿ na nchii judíos joona na tjaa jnaⁿ la'xmaⁿna nc'e na cwila'yu'ya n'omna ñ'eⁿñê. Luaa ñ'oomya na seicañeeⁿ juu: “Nndio̱'naaⁿndyo̱ nn'aⁿ cwii cwii ndyuaa nc'e 'u.”
48003009	Quia jo' ljo'yu matio'naaⁿñê nn'aⁿ na cwila'yu'ya n'om ñ'eⁿñê cha'xjeⁿ seiyu' Abraham ñ'eⁿñê.
48003010	Nn'aⁿ na cwilacantyjaa' n'om na nlui'n'maaⁿndyena nc'e na quit'maⁿ n'omna ljeii na tqueⁿ Moisés m'aⁿna nacje 'naaⁿ' ñ'oom na maco'wi'na' joona. Ee waa ñ'oom' Ty'o̱o̱ts'om na teiljeii na matsona': “Cha'tsondye nn'aⁿ na tyoola'canda̱ñ'eⁿ ñ'oom na jnda̱ teiljeii naquii' ljeii na tqueⁿ Moisés, m'aⁿna nacje 'naaⁿ' ñ'oom na maco'wi'na' ts'aⁿ.”
48003011	Cwiwitquioo'ya na tjaa 'ñeeⁿ maqueⁿna' juu na tjaa jnaⁿ cwicotseixmaⁿ nc'e mach'ee chiuu macaⁿ ljeii na tqueⁿ Moisés, ee ñ'oom' Ty'o̱o̱ts'om na teiljeii matsona': “Ts'aⁿ na tjaa jnaⁿ cwicotseixmaⁿ jo nnom Ty'o̱o̱ts'om, macaⁿna' na catseiyu'ya ts'om ñ'eⁿñê.”
48003012	Sa̱a̱ ljeii na tqueⁿ Moisés tica'mo̱ⁿna' na macaⁿna' na catseiyu'ya ts'om ts'aⁿ ñ'eⁿ Ty'o̱o̱ts'om, ee matsona': “Ts'aⁿ na matseicanda̱ ljeii 'naaⁿ' Moisés, c'oom na cje'naaⁿ'na'.”
48003013	Seicandyaañe Cristo jaa juu ñ'oomwi' na seijndaa'ñe ljeii na tqueⁿ Moisés na nnt'uiiwi'na' nn'aⁿ, ee t'uiiwi'na' jom cwentaaya nc'e ñ'oom' Ty'o̱o̱ts'om na teiljeii na matsona': “Meiⁿquia ts'aⁿ na cwila'ntyja nn'aⁿ cwii ts'oom, m'aaⁿ tsaⁿ'ñeeⁿ nacje 'naaⁿ' ñ'oomwi'.”
48003014	Luaa' matsona' cha joo nn'aⁿ na ticaluiindye nn'aⁿ judíos, cantyja 'naaⁿ' Cristo Jesús nnda̱a̱ nla'xmaⁿna juu ñ'oom na tio'naaⁿñe Ty'o̱o̱ts'om Abraham, ndo' naljo', nc'e na cwila'yu'ya n'omna ñ'eⁿ Ty'o̱o̱ts'om nnda̱a̱ nnto'ñoomna Espíritu Santo na tsoom na nñequiaaⁿ.
48003015	'O nn'aⁿya na cwila'yu'yo', mantseina̱ⁿya ñ'oom nda̱a̱'yo' cantyja 'naaⁿ' na matseijndaa'ñe cwii ts'aⁿ ñ'oomtyeⁿ ñ'eⁿ x'iaaⁿ'aⁿ. Quia na jnda̱ s'aaⁿ xueⁿ'eⁿ cjoo' tsom'ñeeⁿ, ticwanaaⁿ na nntso cwiicheⁿ ts'aⁿ na ticaluii chiuu tso tsom'ñeeⁿ oo na nntseicwaljo'ti ts'aⁿ ñ'oom na tso juuna'.
48003016	Ndo' nnom Abraham tso Ty'o̱o̱ts'om chiuu nts'aaⁿ cantyja 'naaⁿ' jnda tsaⁿ'ñeeⁿ. Ñ'oom' Ty'o̱o̱ts'om na teiljeii tic'oomna' ntseinaaⁿ, na cha'cwijom jndye nn'aⁿ ee matsona': “Cantyja 'naaⁿ' jnda' nncu'”, ndo' naljo', ma'mo̱ⁿna' ñecwii ts'aⁿ, manquii Cristo.
48003017	Luaa waa na ñe'catsjo̱o̱ nda̱a̱'yo'. Ty'o̱o̱ts'om seijndaa'ñê cwii ñ'oom na xocachuii'na' ñequio Abraham. Tjacaa ñequiee sianto waljoo' ntquiuu nchoo' nqui ndyu ndo' tyjee'cañoom ljeii na matsa̱'ntjomna' na tquiaa Moisés. Sa̱a̱ juuna' tixocanda̱a̱ nntseityuii'na' najndeii na matseixmaⁿ ñ'oom na tso Ty'o̱o̱ts'om nnom Abraham na nnts'aaⁿ.
48003018	Sa̱a̱ xeⁿ ñequii'cheⁿ nc'e na matseicanda̱a̱'ñe ts'aⁿ chiuu matsa̱'ntjom ljeii na tqueⁿ Moisés cha nloñom na jnda̱ tso Ty'o̱o̱ts'om na nñequiaaⁿ quia jo' tixocatsona' na to'ñom ts'aⁿ juuna' nc'e ñ'oom na tsoom na nñequiaaⁿ sa̱a̱ ñ'oom na mayuu' cwe' yu tquiaaⁿ ñ'oom'ñeeⁿ nnom Abraham.
48003019	Quia jo' juu ljeii na tqueⁿ Moisés ¿yuu l'uena'? Ts'iaaⁿ'na' nc'e jndye nnom na cwila'tjo̱o̱ndye nn'aⁿ, jo' chii jnda̱nquia chii tquiaa Ty'o̱o̱ts'om juuna'. Teijndaa' na nncuaana' hasta xjeⁿ na tyjee' Nquii na cwiluiiñe tsjaaⁿ 'naaⁿ' Abraham, nqueⁿ na tso Ty'o̱o̱ts'om nnoom chiuu nnts'aa. Ljeii'ñeeⁿ tyoñequia ángeles juuna', ndo' nquii Moisés ts'iaⁿ'aⁿ na tyotseixmaaⁿ ts'aⁿ na tyom'aaⁿ xcwe quii'ntaaⁿ nn'aⁿ ñequio jo nnom Ty'o̱o̱ts'om.
48003020	Quia na ñecwii ts'aⁿ, ticaⁿna' ts'aⁿ na nnc'oom xcwe ee nquii Ty'o̱o̱ts'om ñequii cwiiñê.
48003021	Ndo' na luaa', ¿aa ñe'catsona' na juu ljeii na matsa̱'ntjomna' m'aaⁿna' nacjoo' ñ'oom na jnda̱ tso Ty'o̱o̱ts'om na nnts'aaⁿ? Jeeⁿ tic'oom'na' ee xeⁿ waa cwii ljeii na nnda̱a̱ nlqueⁿna' ts'aⁿ na tjaa jnaⁿ cwicatseixmaⁿ nc'e na matseicanda̱a̱'ñe juuna', quia jo' juu na tjaa jnaⁿ catseixmaⁿ ts'aⁿ, nntseixmaaⁿ juuna' ee na matseicaña̱a̱ⁿ ljo' matsa̱'ntjomna'.
48003022	Sa̱a̱ juu ñ'oom' Ty'o̱o̱ts'om na teiljeii matseijndaa'ñena' na cha'tsondye nn'aⁿ m'aⁿtyeⁿna nacje 'naaⁿ' jnaⁿ. Luaa' waa cha cha'tsondye nn'aⁿ na cwila'yu' ñ'eⁿñê nnda̱a̱ nnto'ñoomna ñ'oom na jnda tsoom na nnts'aaⁿ nc'e na cwila'yu'ya n'omna ñ'eⁿ Jesucristo.
48003023	Cwii tjo̱o̱cheⁿ na teitquioo' na cala'yu'ya n'o̱o̱ⁿya, tyeⁿ tyom'aaⁿya nacje 'naaⁿ' ljeii na matsa̱'ntjomna'. Majuu xjeⁿ'ñeeⁿ tyom'aaⁿya na cwicantyjaa' n'o̱o̱ⁿya na nleitquioo' na nlui'n'maaⁿndyo̱ nc'e na cwila'yu'ya n'o̱o̱ⁿya ñ'eⁿ Jesucristo.
48003024	Jo' chii juu ljeii'ñeeⁿ ts'iaaⁿ'na' na nnts'aana' cwenta jaa cha'cwijom na laxmaaⁿya yonch'u na m'mo̱ⁿna' nda̱a̱ya hasta xjeⁿ na nndyo Cristo, cha nc'e na cwila'yu'ya n'o̱o̱ⁿya ñ'eⁿñê nnts'aana' na tjaa jnaⁿ la'xmaaⁿya jo nnom Ty'o̱o̱ts'om.
48003025	Sa̱a̱ je' na tyjee' na cwila'yu'ya n'o̱o̱ⁿya ñ'eⁿ Ty'o̱o̱ts'om, tic'o̱ⁿtya̱a̱ nacje 'naaⁿ' ljeii'ñeeⁿ na tyoch'eena' cwenta jaa.
48003026	Je' cha'tsondyo' cwiluiindyo' ntseinda Ty'o̱o̱ts'om nc'e na cwila'yu'ya n'om'yo' ñ'eⁿ Cristo Jesús.
48003027	Ee cha'tsondyo' 'o na jnda̱ teits'oomndyo' cantyja 'naaⁿ'aⁿ, cwiw'aa'ndyo' cantyja na matseixmaaⁿ cha'xjeⁿ na cwee ts'aⁿ liaa.
48003028	Nc'e na ljo', je' nchii cwe' judío matseixmaⁿ', meiⁿ nchii cwe' ts'aⁿ na tuiiñe cwiicheⁿ nnom tsjaaⁿ. Je' meiⁿ nchii tseixmaⁿ' ts'aⁿ na seijnda cwii patrom, meiⁿnchii tseixmaⁿ' ts'aⁿ na m'aaⁿ xjeⁿ 'naaⁿ' nquii, meiⁿ nchii tseixmaⁿ' tsaⁿs'a oo tsaⁿscu 'u. 'O ñe'cwii cwilaxmaⁿ'yo' nc'e na cwila'jomndyo' ñequio Cristo Jesús.
48003029	Ndo' nc'e na cwiluiindyo' cwentaa' Cristo, quia jo' mati cwiluiindyo' tsjaaⁿ Abraham na jndyowicantyjoo' ndo' maxjeⁿ nnda'yo' naya na jnda̱ tso Ty'o̱o̱ts'om na nnts'aaⁿ.
48004001	Luaa waa na ñe'catsjo̱o̱ya cantyja 'naaⁿ' ñ'oomwaa': Cwii tyochjoo meiiⁿ na matsona' na nlo'ñom 'naaⁿ' tsotye na jnda̱ tue', ndo' na luaa' tseixmaⁿ, tjaa'naⁿ na cwichuii' juu ñequio cwii moso na seijnda tsotye, meiiⁿ cha'tso 'naaⁿ' tsotyeeⁿ la'xmaⁿna' 'naaⁿ'aⁿ.
48004002	M'aⁿ nn'aⁿ na cwiteix'ee juu, ndo' na cwijndoo'na ts'iaaⁿ 'naaⁿ'aⁿ hasta nncue'ntyjo̱ chu na jnda̱ seijndaa'ñe tsotyeeⁿ.
48004003	Mati maluaa' matseijomna' jaa nn'aⁿ na cwila'yuu'a. Ee cwii tjo̱o̱cheⁿ na jndya̱a̱ya ñ'oom na catseiyu' ts'aⁿ ñequio Cristo, tyom'aaⁿya nacje 'naaⁿ cha'tso nnom na quit'maⁿ n'om nn'aⁿ na cantyja 'naaⁿ joona' ntyjaa'ya n'omna na nlui'n'maaⁿndyena.
48004004	Sa̱a̱ quia na tue'tyjo̱ xjeⁿ na ntyjii Ty'o̱o̱ts'om, jñoom Jnaaⁿ. Tuiiñe jnda cwii yuscu. Tyom'aaⁿ nacjee 'naaⁿ' ljeii na matsa̱'ntjomna'.
48004005	Jñoom na nntseicandyaañê jaa na tyom'aaⁿya nacje 'naaⁿ' ljeii'ñeeⁿ, cha nda̱a̱ nnco'ñom Ty'o̱o̱ts'om jaa na nncwjaa'ñê na cwiluiindyo̱ ntseinaaⁿ.
48004006	Ndo' cha na m'mo̱ⁿndyeyuna' na cwiluiindyo' ntseinaaⁿ jñoom Espíritu na tseixmaⁿ Jnaaⁿ naquii' n'om'yo' ndo' nqueⁿ mañequiaaⁿ na cwindu'yo': “Tsotya̱ya Ty'o̱o̱ts'om.”
48004007	Jo' na cwiluiindyu' jnaaⁿ, nchii cwe' ts'aⁿ na mandi'ntjomtyeⁿ nnom patrom. Ndo' nc'e na cwiluiindyu' jnaaⁿ, juu na nñequiaaⁿ na nndaa' Cristo, mati 'u nnda'.
48004008	Jach'ee xuee quia na tyoota'jnaⁿ'yo' Ty'o̱o̱ts'om, tyondye'ntjom'tyeⁿ'yo' nda̱a̱ nty'o̱o̱n'om na tyolue nn'aⁿ na jeeⁿ t'maⁿ ñ'oom la'xmaⁿ, meiiⁿ tiyuu' na la'xmaⁿna' nqueⁿ.
48004009	Sa̱a̱ je' na cwita'jnaⁿ'yo' Ty'o̱o̱ts'om, oo yati na nl'uuya na mawajnaⁿ'aⁿ 'o, ¿chiuu waayu na cwilcwe'nnda'yo' na ntyjaa' n'om'yo' na nlui'n'maaⁿndyo' cantyja 'naaⁿ' 'naⁿ na tijnda̱na' ndo' til'uena', na nndye'ntjom'tyeⁿ'nnda'yo' nda̱a̱na'?
48004010	'O ndicwaⁿ na cwitjei'yo' cwenta na niom ncuee na t'mati laxmaⁿna', ndo' mati cantyja 'naaⁿ' chi'ndaa ñequio nt'om ncuee na cwitjeii' nn'aⁿ cwenta na jeeⁿ t'maⁿ la'xmaⁿna', ndo' mati na cwitjom ndyu.
48004011	Ndo' na nmeiiⁿ' cwil'a'yo', jeeⁿ matseicaty'uena' ja na cwe' ts'iaaⁿ'ndyo ts'iaaⁿ na tyots'aaya quii'ntaaⁿ'yo'.
48004012	'O nn'aⁿya na cwila'yu'yo' ñ'eⁿ Cristo, macaⁿ'a nda̱a̱'yo' na calcwe'yo' na ntyjaa' n'om'yo' ñ'oommeiⁿ' cha'xjeⁿ m'aaⁿ candyaandyo̱ cantyja 'naaⁿ' joona'. Meiiⁿ na mayuu' tyoota'wi'yo' ja sa̱a̱ matseijomna' na ljo' cwil'a'yo'.
48004013	Manquiujndaa'ndyo' quia tjo̱nquiajndya̱a̱ ñ'oom' Ty'o̱o̱ts'om nda̱a̱'yo', t'o̱o̱ⁿya na wii'a.
48004014	Ndo' juu tycu'ñeeⁿ na tjo̱ⁿya, cwajndii tyoch'eena' ja, sa̱a̱ meiiⁿ na ljo', tîcal'a'yo' na ty'aa'yo' ja. 'O to'ñoom'yo' ja na cha'cwijom cwiluiindyo̱ cwii ángel, cha'cwijom nquii Cristo Jesús ja.
48004015	Quia jo' ¿chiuu tuii na je' taneiⁿ'yo' ja cha'xjeⁿ quialjo'? Ee macwji'yuu'ndyo̱ cantyja 'naⁿ'yo' chiuu tyom'aaⁿ' n'om'yo', hasta meiiⁿ na n'omnda̱a̱'yo' nntjei'yo' na nntiom'yo' n'om no̱o̱ⁿ.
48004016	¿Aa mach'eeyuuna' nquiu'yo' na jndo̱ya 'o nc'e matseina̱ⁿya ñ'oom na mayuu' nda̱a̱'yo'?
48004017	Joo naⁿm'aⁿ' na cwiñequiana ñ'oom nda̱a̱'yo', jeeⁿ queeⁿ n'omna na nla'jomndyo' ñ'eⁿndyena, sa̱a̱ tixcwe ee l'ue n'omna na nto̱ⁿ'ndyo' ñ'eⁿndyô̱ cha ñenquieena nla'ñ'oom'ndyo' joona.
48004018	Ee ya na cwila'neiiⁿ'ndye naⁿ'ñeeⁿ 'o, xeⁿ xcwee' n'omna ñ'eⁿndyo'. Ndo' majndeiiticheⁿ quia na ticañ'a̱ⁿya ñ'eⁿndyo'.
48004019	'O ntseindaaya cwiicheⁿ cwiindii' na maquiina' ja cantyja 'naⁿ'yo' cha'xjeⁿ na maquiina' cwii yuscu na matseincuii, maljo' na nntjo̱ⁿ hasta xjeⁿ na nntseiluii'na' Cristo naquii' n'om'yo'.
48004020	Toom cwe' na ñ'a̱ⁿya ñ'eⁿndyo' je' cha' nncju'naaⁿñena' na ñomquia'ti nntseina̱ⁿ nda̱a̱'yo', ee ñ'oom na mayuu'cheⁿ matseiñ'eeⁿ'ñena' ja cantyja 'naⁿ'yo'.
48004021	'O na l'ue n'om'yo' na ñe'c'om'yo' na cje 'naaⁿ' ljeii na tqueⁿ Moisés, candu'yo' no̱o̱ⁿ: ¿Aa tyoondye'yo' chiuu matso juuna'?
48004022	Matso ljeii'ñeeⁿ na t'om we ntseinda Abraham. Cwii tsaⁿ'ñeeⁿ tuiiñe jnda tsaⁿscu na tyondi'ntjomtyeⁿ nda̱a̱na, ndo' cwiicheⁿ tuiiñe jnda scuu' nqueⁿ, Sara'ñeeⁿ titseixmaaⁿ ts'aⁿ na m'aaⁿ candyaañe.
48004023	Jnaaⁿ na seincuii yuscu na tyondi'ntjomtyeⁿ nda̱a̱na, tuiiñe cha'xjeⁿ cwiluiindye meiⁿnquia yo'ndaa, sa̱a̱ jnaaⁿ na tuiiñe jnda scuu' nqueⁿ, tuiiñe nc'e ñ'oom na jnda̱ tso Ty'o̱o̱ts'om na nnts'aaⁿ.
48004024	Ñ'oomwaa' tseixmaⁿna' ñ'oom tjañoom'. Ee we yolcu'ñeeⁿ la'xmaⁿna we ñ'oom na maxjeⁿ ntseicanda̱a̱'ñena'. Cwii ñ'oom'ñeeⁿ ma'mo̱ⁿna' Sjo̱ Sinaí, ndo' nn'aⁿ na m'aⁿ nacje'naaⁿ' ñ'oom'ñeeⁿ cwiluiindyena nn'aⁿ na cwindye'ntjomtyeⁿ.
48004025	Juu ñ'oom Agar ma'mo̱ⁿna' sjo̱ Sinaí na m'aaⁿna' ndyuaa Arabia, na juu sjo̱'ñeeⁿ matseijomna' cha'na Jerusalén na waa je', ee nn'aⁿ tsjoom'ñeeⁿ cwindye'ntjomtyeⁿna nnom ljeii na tqueⁿ Moisés.
48004026	Sa̱a̱ juu tmaaⁿ' nn'aⁿ Jerusalén na waa jo nandye na la'xmaaⁿya, m'aaⁿ candyaañena', ticandi'ntjomna' nnom ljeii na tqueⁿ Moisés.
48004027	Ee mawaa ñ'oom' Ty'o̱o̱ts'om na teiljeiina' na tyoñequiaa Isaías teiyo. Matsona': 'U yuscu na titsjaaⁿndyu' na tjaa'naⁿ ntseinda', jndeii catseixua' na neiⁿ', 'u na ticaljei' chiuu nlquiina' ts'aⁿ na nntseincuii, jndeii catseixua' na manco' na neiⁿ', ee jndyendyeti ntseinda yuscu na tyootseincuii nchiiti cha'tsondye tyjelcoom.
48004028	'O nn'aⁿya na cwila'yu'yo', la'xmaaⁿya cha'na Isaac, ee mati jaa cwiluiindyo̱ ntseinda Ty'o̱o̱ts'om na tsoom nnom Abraham na nc'om.
48004029	Sa̱a̱ cha'xjeⁿ juu jnda Abraham na tuiiñe cha'xjeⁿ meiⁿquia ts'aⁿ, tyoco'weeⁿ'eⁿ Isaac na tuiiñe nc'e Espíritu Santo, maluaa' waa je'.
48004030	Sa̱a̱ ñ'oom na tso Ty'o̱o̱ts'om nnom Abraham na teiljeii, luaa matsona': “Caleintyjo̱' tsaⁿscu na mandi'ntjomtyeⁿ njom' ñequio jnaaⁿ, ee ticwanaaⁿ na nnco'ñoom 'naⁿ' na waa, jnda scu' nncu' nnco'ñom.”
48004031	Jo' chii 'o nn'aⁿya, tila'xmaaⁿya ntseinda yuscu na ñejndi'ntjomtyeⁿ. Laxmaaⁿya ntseinda yuscu na m'aaⁿ candyaañe.
48005001	Jnda̱ tquiaa Cristo na cwiluiindyo̱ nn'aⁿ na m'aⁿ candyaandye jo nnom ljeii na matsa̱'ntjomna'. Caljoo'ndyo'tyeⁿ'yo' cantyja 'naaⁿ' na laxmaⁿ'yo' naljo', tantue'ndyo'cje'nnda'yo' nacje 'naaⁿ' ñ'oom na nleichuuna' 'o na cwindye'ntjom'tyeⁿ'yo' nnomna'.
48005002	Candye'yo' ñ'oom na matsjo̱o̱ya, xeⁿ cwiñequiandyo' na nluii 'naaⁿ ntjaaⁿ'yo' cha'xjeⁿ cwil'a nn'aⁿ judíos yo'ndaa ndana na naⁿnom, mach'eena' cantyja 'naⁿ'yo' na meiⁿchjoo ticajndañe Cristo.
48005003	Cwiicheⁿ cwii ndii' matsjo̱o̱nnda'a meiⁿquiaa tsaⁿs'a na nñequiaa na nluii 'naaⁿ'ñeeⁿ tjaaⁿ' jndei'na' na catseinda̱a̱'ñ'eeⁿ ljo' na matsa̱'ntjom ljeii na tqueⁿ Moisés.
48005004	'O na cwila'tiuu'yo' na tjaa jnaⁿ cwicola'xmaⁿ'yo' jo nnom Ty'o̱o̱ts'om nc'e na cwila'canda̱a̱'ndyo' chiuu t'maⁿ ljeii'ñeeⁿ jnda̱ seitquio̱o̱'na' 'o cantyja 'naaⁿ' Cristo. Ndo' jnda̱ to̱ⁿ'na' 'o ñequio na m'aaⁿ Ty'o̱o̱ts'om na candya' ts'oom 'o.
48005005	Ee m'aaⁿya na cwicantyjaa' n'o̱o̱ⁿya na maqueⁿna' jaa na tjaa jnaⁿ cwicola'xmaaⁿya nc'e nquii Espíritu ndo' cantyja 'naaⁿ' na cwila'yu'ya n'o̱o̱ⁿya.
48005006	Ndo' quia na m'aaⁿya cantyja 'naaⁿ' Cristo Jesús, meiⁿ cwii ticajnda tseixmaⁿna' na aa tuii 'naaⁿ ntjaaⁿya oo aa tyooluii. Ñe'cwii waa na jnda tseixmaⁿna', na cwila'yu'ya n'o̱o̱ⁿya ñ'eⁿñê ndo' cantyja 'naaⁿ' juu jo' m'aaⁿya na wi' n'o̱o̱ⁿya nn'aⁿ.
48005007	'O ya ñejla'jomndyo' cantyja 'naaⁿ' Ty'o̱o̱ts'om. ¿'Ñeeⁿ seitsaaⁿ'ñe 'o na ticala'canda̱'yo' jo nnom ñ'oom na mayuu'?
48005008	Nchii Ty'o̱o̱ts'om s'aaⁿ naljo' ee jom maqueeⁿ'ñê 'o.
48005009	Tintsuu' n'om'yo' ñ'oom na matsona': “Chjoowi' ndaaljo' matseicandeii'ñ'eⁿna' cha'waa tsqueeⁿtyoo'.”
48005010	Cantyja 'naⁿ' 'o, jo nnom nquii na cwiluiiñe na matsa̱'ntjom, quit'maⁿ ts'o̱o̱ⁿ na tixocala'tiuu'yo' na waa cwiicheⁿ chiuu ya cha nla'xmaⁿ'yo' na tjaa jnaⁿ'yo' jo nnom Ty'o̱o̱ts'om. Ee nqueⁿ nncu'xeeⁿ ts'aⁿ na matseiñ'eeⁿ'ñe 'o cantyja 'naaⁿ' ñ'oomwaa', tjacwenta 'ñeeⁿ cwiluiiñe tsaⁿ'ñeeⁿ.
48005011	'O nn'aⁿya, cantyja 'naⁿ ja luaañe, xeⁿ ndicwaⁿ mañequiaya ñ'oom na macaⁿna' na caluii 'naaⁿ tjaaⁿ' ts'aⁿ, xocantyjo̱ nn'aⁿ judíos ja. Ee xeⁿ mañequiaya ñ'oom'ñeeⁿ, quia jo' tixocala'lioo'ndyena ñequio ñ'oom na ty'ioom nn'aⁿ Jesús ts'oom'naaⁿ.
48005012	Toom cwe' joo nn'aⁿ na cwila'ñ'eeⁿ'ndyena 'o ñequio ñ'oomwaa' nntyjeñ'eⁿna yuu na naⁿnom joona.
48005013	Ee 'o nn'aⁿya tqueeⁿ'ñe Ty'o̱o̱ts'om na cala'xmaⁿ'yo' nn'aⁿ na jnda̱ jndyaandyo'. Sa̱a̱ nchii na nleil'uee'ndyo' naya'ñeeⁿ na nla'jomndyo' ñequio na neiⁿncoo' na ntyjii seii' ts'aⁿ. 'O c'om'yo' na nnteijndeiindyo' ntyjee'yo' nc'e na m'aⁿ'yo' na wi' n'om'yo' joona.
48005014	Ee ljeii na tqueⁿ Moisés ñequio ñ'oomwaa matseicanda̱a̱'ñena': “C'oom' na wi' ts'om' tyje ts'aⁿndyu' cha'xjeⁿ na jnda ntyji' nncu'.”
48005015	Ee xeⁿ cwityeⁿnquiendyo' cheⁿncjo'yo', cal'andyo' cwenta na nchii nla'tyui'yo' ts'iaaⁿ 'naaⁿ' Ty'o̱o̱ts'om quii'ntaaⁿ'yo'.
48005016	Luaa matsjo̱o̱ nda̱a̱'yo': C'om'yo' nacje 'naaⁿ' Espíritu quia jo' tixola'canda̱'yo' chiuu queeⁿ ts'om seii'yo'.
48005017	Ee ljo' na queeⁿ ts'om seii' ts'aⁿ m'aaⁿna' nacjoo' Espíritu, ndo' Espíritu wjaam'aaⁿ nacjoo' na queeⁿ ts'om seii' ts'aⁿ. Ndo' we ndii' nmeiⁿ' m'aⁿ ndiaa'ndye. Nc'e na luaa' waa, tixocanda̱a̱ nl'a'yo' ljo' na l'ue n'om'yo'.
48005018	Sa̱a̱ quia cwiñe'quiandyo' na wjaa'mo̱ⁿ Espíritu nda̱a̱'yo' chiuu waa na cal'a'yo', quia jo' cwindyaandyo' cantyja 'naaⁿ' ljeii na tqueⁿ Moisés.
48005019	Cwiwitquioo'ya ljo' na cwil'a nn'aⁿ na teincoondye: m'aⁿna na cwe' luaa'ndyo ñequio nn'aⁿ, tilju' ljo' m'aaⁿ' n'omna, wi'ndyena ñequio nn'aⁿ,
48005020	cwila't'maaⁿ'ndyena 'naⁿ na jnda̱ l'a nn'aⁿ, ndo' cwil'ana ts'iaaⁿ calua', m'aⁿna na jndoona nc'iaana, xueena nn'aⁿ. Cwii ñ'oom tit'maⁿna', sa̱a̱ cwilawjeyayana, cwil'ana na cha'tso nn'aⁿ tixcwe m'aⁿ, manda̱ nquieena xcwe cwil'ana. Ñequii'cheⁿ na m'aaⁿ' n'omna cantyja 'naaⁿ nquieena,
48005021	cwila'ta̱a̱' n'omna nc'iaana, cwila'cwjeena nn'aⁿ, cwicandyeena, cwicwa'caxii'ndyena, ndo' niom nt'omcheⁿ na matseijomna' nmeiⁿ' na cwil'ana. Matseijndo̱'a n'om'yo' cha'xjeⁿ jnda̱ ñetsjo̱o̱ nda̱a̱'yo', nn'aⁿ na cwila'jomndye naquii' natiameiⁿ', tixocala'jomndyena cantyja na matsa̱'ntjom Ty'o̱o̱ts'om.
48005022	Sa̱a̱ luaa waa ts'iaaⁿ' Espíritu: mach'eeⁿ na m'aaⁿya na wi' n'o̱o̱ⁿya nn'aⁿ, m'aaⁿya na neiiⁿya, m'aaⁿya na tjaa ñomtiuu c'o̱o̱ⁿya jo nnom Ty'o̱o̱ts'om, m'aaⁿya na nioom'cheⁿ n'o̱o̱ⁿya quia tixcwe ljo' cwil'a nn'aⁿ ñ'eⁿndyo̱, m'aaⁿya na ya nn'aⁿndyo̱ ñequio nn'aⁿ, mach'eeⁿ na cwiteijndeiiya nn'aⁿ, cwila'canda̱a̱'ndyo̱ ñ'oom ntyua̱a̱ya,
48005023	mach'eeⁿ na cje cwil'aaya jo nda̱a̱ nn'aⁿ, ndo' na cwiqueⁿndyo̱ cheⁿncjo̱o̱ya xjeⁿ joo na l'ue ts'om seii'a na cal'aaya. Quia cwil'aaya nmeiⁿ' juu ljeii na matsa̱'ntjomna' xocat'uiina' jaa.
48005024	Joo nn'aⁿ na cwiluiindyena cwentaa' Cristo, nnom ts'oom'naaⁿ jnda̱ ty'ioomna cha'tso na queeⁿ ts'om seiina ñequio na tijo'ndyo na l'ue ts'omna'.
48005025	Quia jo' cha'xjeⁿ na cwitando̱o̱'a cantyja 'naaⁿ' Espíritu, mati matsona' na nñequiaaya na ca'mo̱o̱ⁿ nda̱a̱ya chiuu waa na tsam'aaⁿtya̱a̱ya.
48005026	Ticatsona' na nla's'andyo̱ nla'scundyo̱ na nl'aaya na nla'lio̱o̱'a nn'aⁿ, meiⁿ na nnc'o̱o̱ⁿya na ta̱a̱' n'o̱o̱ⁿya nt'omcheⁿ nc'iaaya.
48006001	'O nn'aⁿ na cwila'yu'yo', xeⁿ m'aaⁿ cwii nn'aⁿ'yo' na jnda̱ tju'cje jnaⁿ juu, 'o na cwitsam'aⁿ'yo' cantyja 'naaⁿ' Espíritu, laxmaⁿ'yo' na cateijndei'yo' jom na c'oomnnaaⁿ'aⁿ nacje 'naaⁿ' Cristo, sa̱a̱ cal'a'yo' naljo' ñequio na cwitue'ndyo'cje'yo'. Ndo' ticwiindyo' 'o cal'andyo' cwenta cantyja 'naⁿ'yo', tints'aana' na mati nncju'cje jnaⁿ 'o.
48006002	Cwii ndo' cwiindyo' catei'jndei'yo' nn'aⁿ'yo' na cwila'yu' meiⁿquia na cwitjoomna, ee na nl'a'yo' naljo' nla'canda̱'yo' ljeii na matsa̱'ntjomna'.
48006003	Ee xeⁿ na m'aaⁿ' ts'om ts'aⁿ na t'maⁿ cwiluiiñê meiiⁿ ticatseixmaaⁿ na ljo', manquiu'nn'aⁿñe cheⁿnqueⁿ.
48006004	Cwii cwiindyo' 'o queⁿñe cheⁿnquii cwenta aa mach'ee cha'xjeⁿ na matsona', ee xeⁿ matseicanda̱a̱'ñe quia jo' nnda̱a̱ nnc'oom na neiiⁿ' cantyja 'naaⁿ', nchii ee macwji' cwenta na xcweti mach'ee, nchiiti cwiicheⁿ,
48006005	ee cwii cwiindyo̱ cho̱o̱ya xuu 'naaⁿya.
48006006	Joo nn'aⁿ na cwindye ñ'oom' Ty'o̱o̱ts'om na cwit'mo̱o̱ⁿ nn'aⁿ nda̱a̱na, matsona' nñequiana 'naⁿ na macaⁿna' naⁿ'ñeeⁿ.
48006007	Tiñe'quiandyo' na nnquiu'nn'aⁿna' 'o, tjaa 'ñeeⁿ juu na nda̱a̱ ntioñ'oom Ty'o̱o̱ts'om, ee meiⁿljo'cheⁿ na nnom' ts'aⁿ, majo' jo' nncue'.
48006008	Ee ts'aⁿ na nñequiaañeñ'eⁿ cantyja na l'ue ts'om seii', majuu jo' nnts'aana' cha'cwijom cwiwe' ntjom, nntsei'ndaa'na jom ndo' nncueeⁿ'eⁿ. Sa̱a̱ xeⁿ mach'eeⁿ yuu na cjawee' ts'om Espíritu, nñequiaaⁿ na nnlo'ñom tsaⁿ'ñeeⁿ na ticantycwii na wando' añmaaⁿ'.
48006009	Jo' chii tilanchqueeⁿ'ndyo̱ na nl'aaya yuu naya ee xeⁿ ti'ndya̱a̱nc'uaa'ndyo̱, nncue'ntyjo̱ xjeⁿ na nnto'ño̱o̱ⁿya na ticantycwii na cwitando̱o̱'a.
48006010	Ndo' nc'e na ljo', cwii cwii ndii' na mañequiaana' na nnda̱a̱ nntei'jndeiiya nn'aⁿ, cal'aaya na ljo', majndeiiticheⁿ joo nn'aⁿ na cwila'yu'ya n'om.
48006011	Queⁿ'yo' cwenta na t'maⁿ ljeii matsa̱'a.
48006012	Joo naⁿ'ñeeⁿ na cwila'jnda̱na na quiandyo' na caluii 'naaⁿ ntjaaⁿ'yo' cwil'ana na luaa' ee l'ue n'omna na ljoyaandye nn'aⁿ judíos ñ'eⁿndyena sa̱a̱ xeⁿ nla'jomndyena cantyja 'naaⁿ' ts'oom'naaⁿ na tue' Cristo, nntyjo̱ naⁿ'ñeeⁿ joona.
48006013	Ee meiiⁿ joo nn'aⁿ na cwila'jnda̱na na caluii 'naaⁿ seii'yo' ticalacanda̱na chiuu t'maⁿ ljeii'ñeeⁿ. Sa̱a̱ cwijoo' n'omna na quiandyo' na caluii naljo' cha nnda̱a̱ nla's'andye na jnda̱ tantjomna 'o.
48006014	Sa̱a̱ cantyja 'naⁿya, tijoom cwji's'andyo̱. Manda̱ macwjii's'aya cantyja 'naaⁿ' juu na tue' nquii Ta Jesucristo nacjoo' ts'oom'naaⁿ, ee cantyja 'naaⁿ' ts'oom'naaⁿ, juu na matseixmaⁿ tsjoomnancue, maqueⁿna' ts'oo cantyja 'naⁿya ndo' mati cwiluiindyo̱ ts'oo cantyja 'naaⁿ' juuna'.
48006015	Ee quia na macwjaa'ñena' ts'aⁿ cantyja 'naaⁿ' Cristo Jesús, ticajnda meiiⁿ na aa jnda̱ tuii 'naaⁿ seiiⁿ'eⁿ oo aa tjaa'naⁿ. Juu na tuiiñexco ts'aⁿ, juu jo' cajnda.
48006016	Cha'tsondye nn'aⁿ na cwilajomndyena ñ'oomwaa', quiaa Ty'o̱o̱ts'om na meiⁿcwii ñomtiuu tic'omna jo nnoom ñequio juu na m'aaⁿ na candya' ts'oom joona.
48006017	Na xuee je' na wjaa wjaatina', meiⁿcwii ts'aⁿ tintseintjaaⁿ' ja cantyja 'naaⁿ' ñ'oommeiⁿ'. Ee cantsaaⁿ na cho̱ya cwit'mo̱o̱ⁿna' na cwiluiindyo̱ ts'aⁿ na mandi'ntjomtyeⁿ nnom Ta Jesús.
48006018	'O nn'aⁿya na cwila'yu'yo' ñequio Jesucristo na cwiluiiñê na matsa̱'ntjoom jaa, macaⁿ'a na catio'naaⁿñê cha'tsondyo' 'o. Amén.
49001001	Ja Pablo, ee na l'ue ts'om Ty'o̱o̱ts'om, cwiluiindyo̱ apóstol, ñ'oomwaa' ma'mo̱ⁿna' ts'aⁿ na majñom Cristo Jesús ts'iaaⁿ 'naaⁿ'aⁿ. Matseicwano̱ⁿya cartawaa na m'aⁿ'yo' tsjoom Éfeso na la'xmaⁿ'yo' cwentaa' Ty'o̱o̱ts'om ndo' na cwila'yu'yo' ñ'eⁿ Cristo Jesús.
49001002	Nquii Tsotya̱a̱ya Ty'o̱o̱ts'om na cwila't'maaⁿ'ndyo̱ ñequio Jesucristo na cwiluiiñê na matsa̱'ntjoom jaa, quiana na nnto'ñoom'yo' juu naya na laxmaⁿna ñequio juu na tjañomtiuu c'oom ts'aⁿ jo nda̱a̱na.
49001003	Cwila't'maaⁿ'ndyo̱ nquii Ty'o̱o̱ts'om na cwiluiiñê tsotye Jesucristo na matseixmaaⁿ na matsa̱'ntjoom jaa. Nc'e na matseitjoom'na' jaa ñequio Cristo, jo' xjeⁿ cañoom'lueecheⁿ nc'e Espíritu Santo matio'naaⁿñê jaa ñequio cwii cwii nnom na matseixmaaⁿ na m'aaⁿ cañoom'luee.
49001004	Cwitjo̱o̱cheⁿ na tqueⁿ Ty'o̱o̱ts'om tsjoomnancue, jnda̱ tjeii'ñê jaa na nntseitjoom'na' jaa ñequio Cristo. Luaa' s'aaⁿ cha nlqueⁿna' jaa na lju'ndyo̱ jo nnoom, ndo' na tjaa jnaⁿ cwicolaxmaaⁿya jo nnoom.
49001005	Ee na wi' ts'oom jaa jo' chii xjeⁿ na jndyeecheⁿ tjeii'ñê jaa na nluiindyo̱ ntseinaaⁿ nc'e Jesucristo, ee luaa' tqueeⁿ ee na ljo' l'ue ts'oom na nluii.
49001006	Tuii na ljo' cha' cantyja 'naaⁿ' jo' nntseit'maaⁿ'ñena' juu naya na matseixmaaⁿ, na cwe' yu tquiaaⁿ na la'xmaaⁿya nc'e nquii Jnaaⁿ na jeeⁿ candya' ts'oom.
49001007	Cantyja 'naaⁿ' juu na jeeⁿ wi' ts'oom jaa, jo' na macwji'n'maaⁿñê jaa ee na tue' Jnaaⁿ, na matseit'maⁿ ts'oom jnaaⁿya.
49001008	Canda̱a̱'ya ma'mo̱ⁿ Ty'o̱o̱ts'om na wi' ts'oom jaa na matseijno̱o̱ⁿ'o̱ⁿ n'o̱o̱ⁿya ndo' mañequiaaⁿ na cwila'no̱o̱ⁿ'a.
49001009	Ndo' jnda̱ t'mo̱o̱ⁿ nda̱a̱ya juu na l'ue ts'oom na wanty'iuu' tyom'aaⁿna', majuu cantyjati na jnaⁿ cha'tso na seijndaa'ñê na nncjaacanda̱a̱'na'.
49001010	Juu ñ'oom wanty'iuu'ñeeⁿ ma'mo̱ⁿna' na quia nncue'ntyjo̱ xjeⁿ nntseicanda̱a̱'ñeñ'eⁿna', matseijndaa'ñê na cha'tso na m'aⁿ cañoom'luee ñequio nnom tsjoomnancue nc'om joo jo' nacje 'naaⁿ' Cristo.
49001011	Nc'e na jnda̱ seitjoom'na' jaa ñ'eⁿ Cristo, teiyo tjeii'ñe Ty'o̱o̱ts'om jaa cha na nc'oomna' jaa na nndaaya cha'na na nndaa' jom, ndo' na nncuaa na ljo' matseiljo'yuna' ñequio na jnda̱ seijndaa'ñê na nnts'aaⁿ ndo' cwiluiina' cha'xjeⁿ na cjaawee' ts'oom.
49001012	Luaa' waa na mach'eeⁿ cha jâ nn'aⁿ judíos na ñentyjaa'jndyee n'o̱o̱ⁿya Cristo, catseit'maaⁿ'ñena' Ty'o̱o̱ts'om cantyja 'naaⁿyâ.
49001013	Ndo' mati 'o nn'aⁿ na nchii judíos quia na jndye'yo' ñ'oom na mayuu' cantyja 'naaⁿ' Cristo, majuu ñ'oomxco naya na macwji'n'maaⁿñena' 'o, jla'yu'yo' ñ'eⁿñê, jo' na jñoom sa̱yo 'o ñequio Espíritu Santo na tsoom na nnto'ñoom'yo'.
49001014	Manquii Espíritu Santo na tjameiⁿntyjee' nnom ñ'oom na cwiljotyeⁿ na maxjeⁿ nnto'ño̱o̱ⁿya ljo' na nñequiaa Ty'o̱o̱ts'om nda̱a̱ya quia na jnda̱ seicandyaañeñ'eeⁿ nn'aⁿ na nla'xmaⁿ cwentaaⁿ'aⁿ, cha na catseit'maaⁿ'ñena' jom na jeeⁿ t'maⁿ cwiluiiñê.
49001015	Cantyja 'naaⁿ' nmeiⁿ' mati ja quia na mandiiya na cwila'yu'ya n'om'yo' ñequio Ta Jesús ndo' na m'aⁿ'yo' na wi' n'om'yo' cha'tso nn'aⁿ na lju' n'om,
49001016	tyoocjo̱meiⁿntyja̱a̱'a na mañequiaya na quianl'uaaⁿ'aⁿ cantyja 'naⁿ'yo' quia na matseina̱ⁿya nnoom.
49001017	Ty'o̱o̱ts'om caxuee cwiluiiñê, nqueⁿ na cwiluiiñê Tsotye Jesucristo na matsa̱'ntjoom jaa, macaⁿ'a nnoom na cantyja 'naaⁿ' Espíritu quiaaⁿ na nla'no̱ⁿ'yo' ñ'oom na ma'mo̱o̱ⁿ nda̱a̱ya ndo' yati ntsata'jnaⁿ'yo' jom.
49001018	Mati catseicanaaⁿñê naquii' nqueⁿ'yo' cha na nnda̱a̱ nla'no̱ⁿ'yo' ljo' tseixmaⁿ ñ'oom na cwicantyjaa' n'om'yo' na cantyja 'naaⁿ' juuna' maqueeⁿ'ñê 'o, ndo' juu na mañequiaaⁿ na cwicandaa nn'aⁿ na laxmaⁿ cwentaaⁿ'aⁿ, jeeⁿ cajndana' ndo' jeeⁿ t'maⁿ tseixmaⁿna',
49001019	ndo' mati quiaaⁿ na caliuuya na jeeⁿcheⁿ ndya' t'maⁿ waa na jneiⁿ. Ñequio juu najndeii na matseixmaaⁿ nnda̱a̱ nnteijneiⁿ jaa nn'aⁿ na cwila'yuu'a ñ'eⁿñê. Ndo' cantyja 'naaⁿ' juu najneiⁿ luaa',
49001020	s'aaⁿ na tando'xco Cristo na tue', ndo' s'aaⁿ na tjacjoo ntyjaa' ts'o̱o̱ⁿ ntyjaya la'ñeⁿ cañoom'luee,
49001021	tqueeⁿ juu na t'maⁿti cwiluiiñe nchiiti cha'tso na cwiluiitquiendye ndo' mati jo nda̱a̱ cha'tso na cwitsa̱'ntjom na m'aⁿ cañoom'luee ñequio cha'tso na waa najnda̱. Juu cwiluiit'maⁿñeti jo nda̱a̱ cha'tso na m'aⁿ je' ndo' mati 'io cha.
49001022	Mati s'aaⁿ na cha'tso nnom c'om nacje 'naaⁿ' juu ndo' s'aaⁿ na juu cwiluiiñe xqueⁿ ñ'oom jo nnom tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ,
49001023	ee tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ cwiluiiñena' seii' Cristo ndo' matseicanda̱a̱'ñeñ'eⁿna' jom nc'e juu tmaaⁿ'ñeeⁿ ndo' cha'tso na niom, canda̱a̱' laxmaⁿna' nc'e Cristo.
49002001	Mañejuu xjeⁿ na tquiaa Ty'o̱o̱ts'om na ta'ndo' xco Cristo tquiaaⁿ na 'o tando'yo' meiiⁿ na jo nnoom tyola'xmaⁿ'yo' l'oo nc'e natia ñequio jnaⁿ na ñejla'xmaⁿ'yo',
49002002	mati 'o ñet'om'yo' naquii' natiameiⁿ', ñesantyjo̱'yo' ndo' ñel'a'yo' ljo' na cwil'a nn'aⁿ tsjoomnancuewaa, cha'xjeⁿ na l'ue ts'om juu espíritu na waa najndeii na m'aaⁿ naquii' jndye na maleichuu xjeⁿ 'naaⁿ'na' nn'aⁿ na tiñe'cal'a chiuu na l'ue ts'om Ty'o̱o̱ts'om.
49002003	Mati tiempo na jnda̱ teinom ñejla'jomndyo̱ naquii' cha'tso natiameiⁿ', ñel'aaya ljo' na queeⁿ n'om seii'a ndo' ñejla'canda̱a̱'ndyo̱ ñ'omtiuu 'naaⁿya. Ndo' na ljo' ñel'aaya, juu na matseiw'iityeⁿ Ty'o̱o̱ts'om nn'aⁿ laxmaaⁿya na cat'uiina' jaa cha'xjeⁿ na nnt'uiina' nt'omcheⁿ.
49002004	Sa̱a̱ jeeⁿcheⁿ ndya' wi' ts'om Ty'o̱o̱ts'om jaa. T'maⁿ waa na candya' ts'oom ñ'eⁿndyo̱,
49002005	ee xjeⁿ na ñet'o̱o̱ⁿya na l'oo nc'e jnaaⁿya, xjeⁿ'ñeeⁿ tquiaaⁿ na tando̱o̱'xco̱o̱ya quia na tquiaaⁿ na tando'xco Cristo. Ndo' na ljo', nc'e naya na matseixmaaⁿ, jo' na cwiluii'n'maaⁿndyo'.
49002006	Ndo' na tyolaxmaaⁿya l'oo tquiaaⁿ na tando̱o̱'xco̱o̱ya ñequio Cristo Jesús, ndo' s'aaⁿ na cwimeiⁿndyuaandyo̱ ñ'eⁿñe cañoom'luee.
49002007	Luaa' s'aaⁿ cha xuee na cwiwjaana' m'mo̱ⁿna' na juu na m'aaⁿ na jnda ntyjeeⁿ jaa, jeeⁿ cajnda tseixmaⁿna' ñequio juu naya na matseixmaaⁿ nc'e Cristo Jesús.
49002008	Nc'e naya 'naaⁿ' Ty'o̱o̱ts'om na cwe' yu, jo' chii cwicaluii'n'maaⁿndyo' ee na cwila'yu'ya' n'om'yo' ñ'eⁿñê. Meiⁿ nchii laxmaⁿ'yo' na ljo' nc'e cwii na jnda̱ l'a' ncjo'yo', laxmaⁿ'yo' naljo' nc'e mach'eeⁿ na cwicanda'yo' juuna'.
49002009	Nchii cwe' waa na jnda̱ s'aa ts'aⁿ jo' na cwilui'n'maaⁿñê, cha nntseicu'na' na nntseis'añe cheⁿnqueⁿ.
49002010	Ee cwiluiindyo̱ ts'iaaⁿ na mach'ee Ty'o̱o̱ts'om. Jnda̱ tqueeⁿxcoom jaa cantyja 'naaⁿ' Cristo Jesús cha na cal'aaya cha'tso nnom na maty'iomyana' na ndyu'ñeeⁿcheⁿ seijndaa'ñê na cal'aaya.
49002011	Jo' chii cjañjoom' n'om'yo' chiuu ñejla'xmaⁿ'yo' cwitjo̱o̱cheⁿ na cwila'yu'yo'. 'O nchii tsjaaⁿ judío 'o ndo' nc'e naljo' joona na cwil'ana 'naaⁿ ntjaaⁿ yo'ndaa ndana na naⁿnom, cwiluena na 'o tila'xmaⁿ'yo' cwentaa' Ty'o̱o̱ts'om nc'e na tiquil'a'yo' naljo'.
49002012	Tiempo'ñeeⁿ nchii cantyja 'naaⁿ' Cristo ñet'om'yo', ñet'om'ndyo̱'yo' cantyja 'naaⁿ nn'aⁿ Israel, ee wato̱ⁿ' tyom'aⁿ'yo' cantyja 'naaⁿ' ñ'oomtyeⁿ na seijndaa'ñe Ty'o̱o̱ts'om ñequiondye joona, ndo' mati ñ'oom na tsoom nda̱a̱na na nnts'aaⁿ. Xjeⁿ'ñeeⁿcheⁿ meiⁿ ticantyjaa' n'om'yo' jom, meiⁿ na nnc'om'yo' cantyja 'naaⁿ'aⁿ.
49002013	Sa̱a̱ je' je' tjoom' m'aⁿ'yo' ñ'eⁿ Cristo Jesús. Jo' chii 'o na ñet'om'ndyo̱'yo' ñ'eⁿ Ty'o̱o̱ts'om jnda̱ seicandyoo'ñena' 'o cantyja 'naaⁿ'aⁿ nc'e na tquiaañe Cristo na tueeⁿ'eⁿ cwenta'yo'.
49002014	Ee Cristo cwiluiiñê na cwiljoya n'o̱o̱ⁿ jâ nn'aⁿ judíos ñequio 'o na nchii jo' cwiluiindyo'. Jom s'aaⁿ na ñecwii tmaaⁿ' laxmaaⁿya na ñet'o̱o̱ⁿya na we tmaaⁿ' jaa, ee seityueeⁿ'eⁿ juu na ñet'o̱o̱ⁿ na wjeendyo̱ ntyja̱a̱ cwii na cha'cwijom tatiom na ñeto̱ⁿ'na' jaa.
49002015	Ñ'oom na tqueⁿ Moisés jndye nnom tyoqueⁿna' xjeⁿ nn'aⁿ. Sa̱a̱ cantyja na tue' Cristo seintycwiina' najndeii na tyotseixmaⁿ ñ'oom'ñeeⁿ. S'aaⁿ na ntycwii jo' cha we ntmaaⁿ'ndyo̱ nncwil'uee'ñê na nnts'aaⁿ cwii tmaaⁿ' xco na tjoom' m'aaⁿya cantyja 'naaⁿ'aⁿ. Laa'ti' waa na seintycweeⁿ na ticuee' n'om nn'aⁿ cwii cwii tmaaⁿ' nc'iaana.
49002016	Nc'e na tue' Cristo nacjoo' ts'oom'naaⁿ jo' na seintycwiiñ'eeⁿ na m'aⁿntiaa'ndye we ntmaaⁿ' nn'aⁿ, s'aaⁿ na ñecwii tmaaⁿ' joona, ljoyaandyena ñ'eⁿ Ty'o̱o̱ts'om.
49002017	Jndyo Cristo na jndyonquiaaⁿ ñ'oom xco na mach'eena' na cwintycwii tia' quii'ntaaⁿ' 'o nn'aⁿ na tquia ñet'om'yo' cantyja 'naaⁿ' Ty'o̱o̱ts'om, ndo' mati quii'ntaaⁿ jâ nn'aⁿ judíos na candyoo'ti ñet'o̱o̱ⁿyâ cantyja 'naaⁿ'aⁿ.
49002018	Nc'e cantyja 'naaⁿ' Cristo jo' na meiiⁿ we ntmaaⁿ' jaa, wanaaⁿ na nntsaquia̱a̱'a na m'aaⁿ Ty'o̱o̱ts'om, cwiluii na ljo' nc'e Espíritu Santo.
49002019	Jo' chii 'o nn'aⁿ gentiles tacola'xmaⁿ'yo' nn'aⁿ na cwe' cwiquieya cwii tyuaa na nchii jo' tuiindyo'. Xeⁿ nchii je' je' mañecwii xjeⁿ cwiluiindyo' ñequio tmaaⁿ' na cwiluiiñe cwentaa' Ty'o̱o̱ts'om, cwiluiindyo' nn'aⁿ na ñecwii w'aa 'o, ndo' ñequii 'ñeeⁿ ntseinda 'o.
49002020	'O cwiluiindyo' cha'cwijom w'aa na jnaⁿna' nacjoo' ts'iaⁿtsjo̱', na tacatyeeⁿ nacjoo' ñ'oom na tyoñequia apóstoles ñequio profetas. Manquiiti Jesucristo cwiluiiñê tsjo̱' nqui w'aa'ñeeⁿ.
49002021	Cristo cwiluiiñê tsiaⁿtsjo̱'ñeeⁿ. Nacjoo' juuna' cha'waa w'aa'ñeeⁿ cwijom wjaacanda̱a̱'na' hasta na ncue'ntyjo̱ na nluiiñena' cwii wats'om na lju' cwentaa' Ta Ty'o̱o̱ts'om.
49002022	Jo' chii cha'tsondyo' 'o na seitjoom'na' ñ'eⁿ Cristo matseitjomna' 'o ñ'eⁿ nc'iaa'yo' na cwiluiindyo' cwii w'aa yuu na nnc'oomñe Ty'o̱o̱ts'om nc'e Espíritu Santo.
49003001	Jnaaⁿ' ñ'oommeiⁿ', jo' na ja Pablo m'aaⁿya pra̱so cantyja 'naaⁿ' Cristo Jesús cha cateijndeiina' 'o nn'aⁿ gentiles,
49003002	Nc'e na jeeⁿ yañe Ty'o̱o̱ts'om, matsona' na manquiu'yo' na tquiaaⁿ ts'iaaⁿwaa na cats'aaya juuna' naquii'ntaaⁿ'yo' cha na cateijndeiina' 'o.
49003003	Ee t'mo̱o̱ⁿ no̱o̱ⁿya ñ'oom na jeeⁿ wanty'iuu' ñetuaa chiuu jnda̱ seijndaa'ñê, ndo' tquiaaⁿ na catsei'no̱ⁿ'a juuna'. Chjoowi' ñ'oom'ñeeⁿ jnda̱ seiljeiya na matseicwano̱ⁿya na m'aⁿ'yo'.
49003004	Quia nla'naⁿ'yo' juuna' quia jo' nla'no̱ⁿ'yo' na matsei'no̱ⁿ'a ñ'oom na wanty'iuu' ñetuaa cantyja 'naaⁿ' Cristo.
49003005	Juu na jeeⁿ wanty'iuu' ñetuaa tînquiaa Ty'o̱o̱ts'om na nliu nn'aⁿ na ñet'om teiyo juuna', cha'xjeⁿ je' ñequio Espíritu Santo jnda̱ t'mo̱o̱ⁿ nda̱a̱ apóstoles na lju' n'om ñequio profetas.
49003006	Luaa waa ñ'oom na wanty'iuu' ñetuaana': Nn'aⁿ na nchii judíos joona, juu na nnts'aa Ty'o̱o̱ts'om na nndaa nn'aⁿ judíos, mati nnto'ñoomna. Matseitjoom'na' joona ñequio seii' Cristo, mati mañ'oomna' joona naquii' ñ'oom na tso Ty'o̱o̱ts'om na nnts'aaⁿ cantyja 'naaⁿ' Cristo Jesús.
49003007	Macantyja 'naaⁿ' ñ'oomwaa' jo' na s'aa Ty'o̱o̱ts'om na jndaya na mañequiaya juuna' nda̱a̱ nn'aⁿ, ndo' tquiaaⁿ najndeii na matseixmaaⁿ na ñ'eⁿ mats'aaya tsiaaⁿwaa'.
49003008	Quii'ntaaⁿ cha'tsondye nn'aⁿ cwentaa' Ty'o̱o̱ts'om na tit'maⁿ cwiluiindye, cantyja 'naⁿya, ja tit'maⁿndyo̱tya̱, nchiiti joona. Sa̱a̱ meiiⁿ na ljo', no̱o̱ⁿ ja tquiaaⁿ ts'iaaⁿ na catseicandiiya nn'aⁿ na nchii judíos na cha'tso na matseixmaⁿ Cristo jeeⁿ cajndana' meiⁿ xocanda̱a̱ nntsei'no̱ⁿ' ts'aⁿ.
49003009	Ndo' ty'ioom ts'iaaⁿ ja na cats'aaya na c'ooliu nn'aⁿ chiuu nncwji'n'maaⁿñê 'o nn'aⁿ na nchii tuiindyo' judíos. Quia na jnaⁿjndyeecheⁿna' na s'aa Ty'o̱o̱ts'om cha'tsoti na maniom seijndaa'ñê na luaa' nncuaa, sa̱a̱ hasta quia je'cheⁿ matseicano̱o̱ⁿ na ljo',
49003010	cha cantyja 'naaⁿ' juu tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ cha'tsondye na cwiluiitquiendye na m'aⁿ cañoom'luee ñequio cha'tso na cwitsa̱'ntjom jo' jo', caliuna na jndye nnom na jndo̱' ts'om Ty'o̱o̱ts'om.
49003011	Ty'o̱o̱ts'om s'aaⁿ cha'tso nmeiⁿ' cha'xjeⁿ nqueⁿ jnda̱ seijndaa'ñê na ticantycwii na l'ue ts'oom na nncuaa, ndo' seicanda̱a̱'ñena' naljo' ee Taya Jesucristo.
49003012	Ndo' nc'e na cwila'yu'ya n'o̱o̱ⁿ ñ'eⁿ Jesucristo ndo' cwicantyjaa' n'o̱o̱ⁿya jom, jo' na matseicanaaⁿñena' na cwila'candyoo'ndyo̱ na m'aaⁿ Ty'o̱o̱ts'om.
49003013	Jo' chii macaⁿ'a nda̱a̱'yo' na tintsei'ndaa'na' nquiu'yo' nawi' na matjo̱ⁿya cantyja 'naⁿ'yo' ee na ljo', matseit'maaⁿ'ñena' 'o.
49003014	Macwe' jo' na maco̱'a xtya̱ya jo nnom Tsotye Taya Jesucristo,
49003015	na cantyja 'naaⁿ' jom cha'tso yo na m'aⁿ cañoom'luee ñequio yo na m'aⁿ tsjoomnancue, cwilcwii'na xueⁿ'eⁿ na cwiluiiñê Tsotyena.
49003016	Nquii Tsotya̱a̱ya waa na jeeⁿ cajnda na tjaa ljo' cwii macaⁿna' na matseixmaaⁿ. Macaⁿ'a na cantyja 'naaⁿ joona', naquii' n'om'yo' nñequiaaⁿ na nnaⁿndyo' ndo' nla'xmaⁿ'yo' najndeii na cwiluiiñê nc'e Espíritu,
49003017	cha nnda̱a̱ nnc'oomñe Cristo naquii' n'om'yo' nc'e na cwila'yu'ya n'om'yo' ñ'eⁿñê cha caljotyeⁿ na m'aⁿ'yo' naquii' na m'aaⁿ Ty'o̱o̱ts'om na wi' ts'om 'o, cha'xjeⁿ njoom ty'e nch'ioo' ts'oom.
49003018	Mati macaⁿ'a nnom Ty'o̱o̱ts'om na cala'no̱ⁿ'ya'yo' ñequio cha'tsondye nn'aⁿ na cwila'yu' cwanti na t'maⁿ na m'aaⁿ Cristo na wi' ts'oom nn'aⁿ, ndo' na tco, ndo' na njoom, ndo' na ndye.
49003019	Juu na m'aaⁿ Cristo na wi' ts'oom 'o luaa, macaⁿ'a na cala'no̱ⁿ'yo' na waljoo'cheⁿ na t'maⁿna', ndo' na luaa' nla'no̱ⁿ'yo' jo' na nnc'om'yo' na chawaañ'eⁿ naquii' n'om'yo' m'aaⁿñe Ty'o̱o̱ts'om.
49003020	Catseit'maaⁿ'ñena' Ty'o̱o̱ts'om na jom jndyeti nnda̱a̱ nnts'aaⁿ nchii cwe' cha'xjeⁿ cwitaaⁿ jaa meiⁿ nchii cwe' cha na cwila'tiuutya̱a̱ya ndo' na mateijneiⁿ jaa nc'e najndeii na matseixmaaⁿ m'aaⁿna' naquii' n'o̱o̱ⁿya.
49003021	Jom catseit'maaⁿ'ñena' naquii' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ nc'e Cristo Jesús cha'tso ndyu ndo' cha'waati xuee na cwii wjaatina'. Amén.
49004001	Ja m'aaⁿya w'aancjo jnaaⁿ' na cwiluiindyo̱ ts'aⁿ na m'aaⁿñe cantyja 'naaⁿ' Jesucristo, mats'aaya ty'oo nda̱a̱'yo' na c'om'yo' quii'ntaaⁿ nn'aⁿ cha'xjeⁿ na macaⁿna' na c'om nn'aⁿ na maqueeⁿ'ñe Ty'o̱o̱ts'om cwentaaⁿ'aⁿ ee mancjo'yo' jo'.
49004002	C'om'yo' na nioom' n'om'yo' ndo' yann'aⁿndyo', c'om'yo' na t'maⁿ n'om'yo', canaⁿndyo' ñ'eⁿ nc'iaa'yo' ñequio na wi' n'om'ntyjee'yo'.
49004003	Ñequio na mateijndeii Espíritu Santo 'o, calajnda̱'yo' na ñecwii n'om'yo' ñequio nn'aⁿ na cwila'yu' nc'e na matseitjoom'na' 'o na ya m'aⁿ'yo' ñequiondye joona.
49004004	'O nc'e Cristo ñecwii sei' cwiluiindyo' ndo' ñecwii Espíritu Santo na m'aaⁿñê naquii' n'om'yo', cha'xjeⁿ jnda̱ tqueeⁿ'ñe Ty'o̱o̱ts'om 'o na ñecwii waa na cwicantyjaa' n'om'yo',
49004005	m'aaⁿ ñecwiiñe Jesucristo na cwiluiiñê na matsa̱'ntjoom, ndo' ñecwii na cwila'yu'ya n'o̱o̱ⁿya ñ'eⁿñê, ndo' ñe'cwii na cwileits'oomndye nn'aⁿ cantyja 'naaⁿ'aⁿ,
49004006	ndo' m'aaⁿ ñecwii Ty'o̱o̱ts'om na nqueⁿ cwiluiiñe Tsotya̱a̱ya na cha'tsondyo̱, jom cha'tso matsa̱'ntjoom ndo' mach'eeⁿ ts'iaaⁿ 'naaⁿ'aⁿ naquii' n'o̱o̱ⁿya ndo' m'aaⁿñê jo' jo'.
49004007	Cwii cwiindyo̱ cantyjati na jnda̱ jndaa' nnom Cristo na 'naaⁿ' ts'iaaⁿ na matseixmaⁿ, cantyjati jo' naya na maco'ñom.
49004008	Nc'e na luaa' jo' matso ñ'oom' Ty'o̱o̱ts'om na teiljeii: Quia na tjawaaⁿ cañoom'luee jnda̱ na tando'xcoom na tueeⁿ'eⁿ, tjachom cha'tso joo na ñet'om nacjoom'm, ndo' nda̱a̱ nn'aⁿ tquiaaⁿ cwii cwii nnom na 'naaⁿna.
49004009	¿Ljo' ñe'ca'mo̱ⁿna' na matsona' na tjawaaⁿ? Matsona' naljo' ee najndyee jndyocueeⁿ nnom tsjoomnancuewaañe.
49004010	Jom na jndyocueeⁿ majuutyeeⁿ tjawannaaⁿ'aⁿ cañoom'luee cha na cha'tsoti na niom, canda̱a̱' ma'mo̱ⁿna' na m'aaⁿñê.
49004011	Ndo' manquiityeeⁿ tquiaaⁿ na nt'om nn'aⁿ cwiluiindye apóstoles. Nt'om cwiluiindye nn'aⁿ na cwit'mo̱o̱ⁿ ñ'oom cantyja 'naaⁿ'aⁿ cha cala'yu' nn'aⁿ. Nt'om cwiluiindye na cwiñe'quia ñ'oom xco na ya cantyja na nlui'n'maaⁿñe ts'aⁿ, ndo' nt'om cwiluiindye na cwitei'x'ee ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ndo' nt'omcheⁿ cwito'ñoom na 'naaⁿ na cwit'mo̱o̱ⁿ nda̱a̱ nc'iaa.
49004012	Luaa' s'aa Cristo, jo' na ya tei'naaⁿ nn'aⁿ na cwila'xmaⁿ cwentaaⁿ'aⁿ na nl'ana ts'iaaⁿ na macaⁿna' cha na nncjaawijndyeendye nn'aⁿ na nnc'om cantyja 'naaⁿ'aⁿ,
49004013	hasta xjeⁿ na nncue'ntyjo̱ na cha'tsondyo̱ tjoom' nnc'o̱o̱ⁿya na cwila'yu'ya n'o̱o̱ⁿya ñ'eⁿñê ndo' na canda̱a̱'ya na cwita'jnaaⁿ'a nquii Jnda Ty'o̱o̱ts'om. Ndo' na ljo' nlaxmaaⁿya nn'aⁿ na jnda̱ tquiee n'om na canda̱a̱' nntseijomna' jaa cantyja 'naaⁿ' Cristo.
49004014	Quia jo' taxocatseijomnnda'na' jaa cha'na yocanch'u na tiyo yo cwila'chuii' chiuu waa na m'aaⁿ' n'om. Meiⁿ taxonquiandyo̱ na nleichuuna' jaa cantyja 'naaⁿ' ñ'oom xco na cwe' cantu na cwiñe'quia nn'aⁿ na jeeⁿ jndo̱' n'om na joo ñ'oom'ñeeⁿ cwi'oochoondyena' nn'aⁿ nato na tixcwe.
49004015	Quia jo' nc'e na wi' n'o̱o̱ⁿya nn'aⁿ, calana̱a̱ⁿya ñ'oom na mayuu', matsona' na catsanajnda̱a̱ya cantyja 'naaⁿ cha'tso nnom chiuu waa na m'aaⁿya nc'e na matseitjoom'na' jaa ñ'eⁿ Cristo na cwiluiiñê xqueⁿ tmaaⁿ' jaa na laxmaaⁿya seiiⁿ'eⁿ.
49004016	Ndo' cantyja 'naaⁿ' Cristo, jaa na cwiluiindyo̱ seiiⁿ'eⁿ, matseijomna' cha'na tjacañjoom'ñe seii' ts'aⁿ, ndo' juu jo' quia ya t'uii'na' ñequio cwii cwii nnom na tjacañjoom'ñe ts'aⁿ, quia jo' tjoom' m'aaⁿna', ndo' nc'e jo' ya wjanajndeii juuna'. Ndo' jaa na cwiluiindyo̱ seiiⁿ'eⁿ, nntsawijnda̱a̱ya na wi' n'o̱o̱ⁿya nn'aⁿ.
49004017	Jo' chii nc'e nquii Ta Jesús matsa̱'ntjoom jaa, luaa ñ'oom na matsjo̱o̱ nda̱a̱'yo'. Tsacwi'ntyje'yo' na matseijomna' 'o cha'na nn'aⁿ na tyootioondye l'o̱ Ty'o̱o̱ts'om. Ee joona m'aⁿna ñomtiuu 'naaⁿna na cwe' ts'iaaⁿ'ndyo joona'.
49004018	Ee juu na cwila'no̱ⁿ'na matseijomna' cha'cwijom na jaaⁿñe. Ee juu na wando' Ty'o̱o̱ts'om ticuaana' ñ'eⁿndyena ee ticala'no̱ⁿ'na cantyja 'naaⁿ'aⁿ nc'e na quie' n'omna.
49004019	Jnda̱ s'aana' na tajnaaⁿtona natia na cwil'ana, cwiñequiandyena nnom ljo' na queeⁿ ts'om seiina cha ñequio na neiiⁿna nnda̱a̱ nl'añ'eⁿna cha'tso nnom ljo' na ticaty'iomyana'.
49004020	Sa̱a̱ 'o nchii luaa' waa ñ'oom na tyot'mo̱o̱ⁿ nn'aⁿ cantyja 'naaⁿ' Cristo nda̱a̱'yo',
49004021	xeⁿ na mayuu' jndye'ya'yo' ñ'oom'm ndo' jla'no̱ⁿ'yo' na ñ'oom na mayu'cheⁿ juuna',
49004022	quia jo' cantyja 'naaⁿ' chiuu waa na ñet'om'jndyee'yo', catjei'ndyo' cantyja 'naaⁿ' natia na ñeseiqueeⁿ ts'om seii'yo' ee juu jo' tseixmaⁿna' cwii na jnda̱ tei'ndaa'ñ'eⁿ na joo natia'ñeeⁿ cwinquio'nn'aⁿna' ts'aⁿ.
49004023	Macaⁿna' na cala'xco'yo' cantyja 'naaⁿ' espíritu 'naⁿ'yo' ñequio na m'aaⁿ' n'om'yo',
49004024	ndo' na c'omxcondyo' cha'cwijom ts'aⁿ na macwee liaa xco na juu jo' cwiluiiñena' cantyja na l'ue ts'om Ty'o̱o̱ts'om na cwiwitquioo' jo' quia na mach'ee ts'aⁿ na maty'iomyana' ndo' lju' wjaam'aaⁿ.
49004025	Jo' chii tacalaneiⁿ'yo' cantu, cwii ndo' cwiindyo' catseineiⁿ ñ'oom na mayuu' ñ'eⁿ nc'iaa' ee cha'tsondyo̱ cwiluiindyo̱ cwii cwii nnom ljo' na tjacañjoom'ñe seii' Cristo.
49004026	Quia matsei'w'ii' x'ia', tintseitjo̱o̱ndyu'ti' nnoom na jndaa'jom nntseicamaaⁿndyu' na tincja'cwaaⁿ'ya' jom.
49004027	Tiñenquia'yo' meiⁿcwii nnom na tsaⁿjndii nnda̱a̱ nnts'aaⁿ xjeⁿ 'o.
49004028	'Ñeeⁿ 'o na ñex'uee, je' tanch'ueeti, je' cats'aayaaⁿ ts'iaaⁿ na yati cha nncuaa ljo' na nnda̱a̱ nnteijneiⁿ nt'omcheⁿ na matseitjo̱o̱na' joona.
49004029	Meiⁿcwii ñ'oomntjeiⁿ talaneiⁿ'yo', macanda̱ calaneiⁿyo' ñ'oom naya na nnteijndeiina' ts'aⁿ na nncjaawijndeiityeeⁿ, ndo' nn'aⁿ na nndye ñ'oom'ñeeⁿ nntio'naaⁿñena' joona.
49004030	Ndo' til'a'yo' cwii nnom na nntseichjoo'na' ts'om Espíritu Santo na cwiluiiñe Ty'o̱o̱ts'om, nquii na ñequio juu ty'ioom sa̱yo 'o, cha jndaa' 'ñeeⁿ 'o xuee quia na nnlui'n'maaⁿndyeñ'eⁿ nn'aⁿ.
49004031	Ca'ndye'yo' cha'tso nnom na cwil'a na matsei'ndaa'na' n'om'yo', cha'na nntseiw'ii ts'aⁿ x'iaaⁿ'aⁿ, nntseilioo'ñe ts'aⁿ ñ'eⁿ x'iaaⁿ'aⁿ, c'uaa c'uaati 'ñom na matseijmeiⁿ'ñê nnom x'iaaⁿ'aⁿ, maju' ts'aⁿ ñ'oom wi' nacjoo' x'iaaⁿ'aⁿ, ñequio chatso nnom ljo' na tis'a.
49004032	Cal'a'yo' na ya nn'aⁿndyo' ñ'eⁿ nc'iaa'yo', c'oom na wi' n'om'yo' joona, cala't'maⁿ n'om'yo' nc'iaa'yo' cha'xjeⁿ mati matseit'maⁿ ts'om Ty'o̱o̱ts'om 'o nc'e Cristo.
49005001	Nc'e na cwiluiindyo' ntseinda Ty'o̱o̱ts'om na m'aaⁿ na jeeⁿ candya' ts'oom 'o, jo' na macaⁿ'a na caluii'ndyo' cha'xjeⁿ nqueⁿ.
49005002	C'om'yo' na jnda nquiu'yo' meiⁿquia nn'aⁿ cha'xjeⁿ Cristo ty'oom na candya' ts'oom jaa, ndo' tquiaañê na tueeⁿ'eⁿ cwentaaya. Ndo' na ljo' s'aaⁿ s'aana' ntyjii Ty'o̱o̱ts'om ñ'eⁿñê cha'cwijom catsmaⁿ na cwila'cuee' nn'aⁿ judíos cha nntseit'maⁿ ts'oom joona jnaaⁿna. Manc'e jo' chii tioo na jeeⁿ tjawee' ntyjii Ty'o̱o̱ts'om ñ'eⁿñê cha'cwijom cwii jndye cachi.
49005003	Sa̱a̱ quii'ntaaⁿ' 'o na cwiluiindyo' nn'aⁿ cwentaa' Ty'o̱o̱ts'om ticatsona' meiⁿ cwe' na nlaneiⁿ'yo' ñ'oom cantyja 'naaⁿ' na cwe' nnc'oomya ts'aⁿ ñ'eⁿ x'iaa' ndo' cha'tso nnom ñ'oomtia, oo aa queeⁿ ts'om ts'aⁿ na ñe'cwityañê.
49005004	Ticaty'iomna' na nlaneiⁿ'yo' meiⁿquia nnom ñ'oom ntjeiⁿ oo ñ'oom wi', oo ñ'omjnaaⁿ' na cwila'neiⁿ nn'aⁿ. Nchii jo' na nl'a'yo'. 'O cjaañjoom' n'om'yo' cwii cwii nnom na cantyja 'naaⁿ joo jo' nñe'quia'yo' na quianl'uaa' Ty'o̱o̱ts'om.
49005005	Ee manquiu'yo' na juu ts'aⁿ na cwe' nnc'oomya ñequio x'iaa' oo na nntseiqueeⁿ ts'om na ñe'cwityañe, jo' jo' matseijomna' cha'na quia na matseit'maaⁿ'ñe ts'aⁿ cwii na cwe' nn'aⁿ nl'a, ndo' na ljo' nntseicu'na' na nncjaaquiee' tsaⁿ'ñeeⁿ cantyja na matsa̱'ntjom Cristo ñ'eⁿ Ty'o̱o̱ts'om.
49005006	Meiⁿcwii ts'aⁿ tinquio'nn'aⁿ'yo' na nndu'yo' ñ'oom ntjeiⁿ nnom, ee macwe' jnaaⁿ' jo' juu na t'maⁿ nntseiw'ii Ty'o̱o̱ts'om nnt'uiina' nn'aⁿ na tilañ'oom'ndyena chiuu na matseicañeeⁿ joona.
49005007	'O til'a'yo' cha'xjeⁿ na cwil'ana.
49005008	Ee 'o jnda̱ ñet'om'yo' cantyja 'naaⁿ' na jaaⁿñe sa̱a̱ je' na jnda̱ seitjoom'na' 'o ñequio Ta Jesucristo, c'om'yo' cantyja 'naaⁿ' naxueeñe,
49005009	ee juu naxueeñe quia na matseixueeñena' naquii' ts'om ts'aⁿ, mach'eena' na yats'aⁿñê, xcwe mach'eeⁿ ndo' mayom'm ñ'oom na nntseineiiⁿ.
49005010	Cala'jnda̱'yo' na nntsawi'naⁿ'yo' na nl'a'yo' cha'tso yuu na macjaawee' ntyjii Ta Jesús ñ'eⁿndyo'.
49005011	Ticala'jomndyo' ñequio ljo' na tjaa yuu l'ue na cwil'a nn'aⁿ na m'aⁿ cantyja 'naaⁿ' na jaaⁿñe. 'O cala'cano̱o̱ⁿ'yo' na tixcwe ljo' cwil'ana.
49005012	Ee mach'eena' na jnaaⁿ' ts'aⁿ na nntseineiⁿ ljo' na cwe' nty'iu cwil'a naⁿ'ñeeⁿ,
49005013	sa̱a̱ quia na jnda̱ seicano̱o̱ⁿ naxueeñe cha'tso ljo' na cwe' nty'iu cwiluii, quia jo' cwiwitquioo'ya. Ee juu naxuee matseicano̱o̱ⁿna' cha'tsoñ'eⁿ ljo' na wanty'iuu' niom.
49005014	Cantyja 'naaⁿ' luaa', luaa matsona': Calcwi' 'u na watsu', quicantyja' na wa' qui'ntaaⁿ l'oo cha na nñequiaa Cristo na xuee nnc'oom'.
49005015	Cantyja 'naaⁿ' nmeiⁿ' cal'andyo' cwenta cantyja chiuu waa na tsam'aⁿ'yo'. Tinc'om'yo' na cwe' tijndo̱'to n'om'yo', 'o c'om'yo' na jndo̱'ya n'om'yo'.
49005016	Jo' chii queⁿndyo' na nl'a'yo' yuu na maty'iomyana'. Meiⁿ tila'catsuu'yo' xuee 'naⁿ'yo' na cwe' chutindyo, ee cwii cwii xuee jaawiwi'ti.
49005017	Til'a'yo' cwii nnom na cwe' nl'a'to'yo', cala'no̱ⁿ'ya'yo' ljo' l'ue ts'om Ta Ty'o̱o̱ts'om na nl'a'yo'.
49005018	Tinc'om'yo' na candye'yo', ee na luaa' nl'a'yo' wjaachuna' 'o na nntsuundyo', 'o c'om'yo' na too'ndyo' ñ'eⁿ Espíritu Santo.
49005019	Cala'naⁿ'yo' ñ'oom na cho salmos na nndye'yo' ñ'eⁿ nc'iaa'yo' ndo' cata'yo' cha'tso nnom na ya nnta ts'aⁿ na cwila't'maaⁿ'ndyo' Ta Ty'o̱o̱ts'om ñequio na xcwee'ya n'om'yo'.
49005020	Ñequii'cheⁿ quia'yo' na quianl'uaa' Tsotya̱a̱ya Ty'o̱o̱ts'om cantyja cha'tsoti na matio'ñaaⁿñê 'o ñequio xuee' Taya Jesucristo.
49005021	Catue'ndyo' cje'yo' nda̱a̱ nc'iaa'yo' na cwila'yu' nc'e na t'maⁿñe Ty'o̱o̱ts'om nquiu'yo'.
49005022	'O yolcu na m'aⁿ s'aa'yo' cal'a'yo' ljo' na l'ue n'omna cha'cwijom cwindye'ntjom'yo' nnom nquii Ta Jesucristo.
49005023	Ee tsaⁿs'a cwiluiiñê xqueⁿ scoom'm, cha'xjeⁿ Cristo cwiluiiñê xqueⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ndo' na macwji'n'maaⁿñê tmaaⁿ'ñeeⁿ, ee cwiluiiñena' seiiⁿ'eⁿ,
49005024	ndo' cha'xjeⁿ t'maaⁿ' nn'aⁿ na cwila'yu' maju'ñecje nnom Cristo, maluaa' macaⁿna' na joo yolcu na jnda̱ t'unco catuee'ndyecjena nda̱a̱ s'aana.
49005025	Naⁿnom na m'aⁿ lcuu c'omna na jnda nquiuna joo cha'xjeⁿ Cristo ty'oom na candya' ts'oom tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ndo' na tquiaañê na tueeⁿ'eⁿ cwentaana.
49005026	Luaa' s'aaⁿ cha na nntseixmaⁿ tmaaⁿ'ñeeⁿ cwentaa' Ty'o̱o̱ts'om ndo' tqueⁿ ljoom'm juuna' quia na teits'oomndyena ndo' ñequio na tyondyena ñ'oom'm,
49005027	cha nñequiaa cheⁿnqueⁿ tmaaⁿ'ñeeⁿ nnoom na neiⁿncoo' caxuee tseixmaⁿna', na tjaa yuu na cwajndii cantyja 'naaⁿ'na' meiⁿ tjaa'naⁿ na cantseiiⁿ'na' meiⁿ tjaa cwiicheⁿ na nljei' na ticuaaya cantyja 'naaⁿ'na', na ñequii'cheⁿ tseixmaⁿna' cwentaa' Ty'o̱o̱ts'om ndo' canda̱a̱'ñ'eⁿ matseixmaⁿna' cwentaaⁿ'aⁿ.
49005028	Maluaa' waa na matsona' na c'oom tsaⁿs'a na wi' ts'oom scoom'm cha'xjeⁿ jnda ntyjeeⁿ seiiⁿ'eⁿ. Ee ts'aⁿ na wi' ts'om scuu' ma'mo̱ⁿ na jnda ntyjiiñe cheⁿnquii.
49005029	Ee tjaa 'ñeeⁿ quich'ee na jndoo'ñe cheⁿnquii. Macwaaⁿ'aⁿ nantquie cha nnc'oom na yaaⁿ'aⁿ. Ndo' cha'xjeⁿ Cristo mach'eeⁿ cwenta jaa tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, maluaa' matseijomna' na cateix'ee ts'aⁿ scoom'm.
49005030	Ee jaa tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, cwiluiindyo̱ seii' Cristo na cha'waañê. Ndo' cwii cwiindyo̱ matseijomna' cwii cwii nnom na matseicañjoom'na' jom.
49005031	“Jo' chii tsaⁿs'a n'ñeeⁿ tsotyeeⁿ tsoñeeⁿ cha na nntseitjoom'na' jom ñ'eⁿ scoom'm ndo' wendyena nla'xmaⁿna ñecwii ts'aⁿ.”
49005032	Jeeⁿ t'maⁿ matseixmaⁿ ñ'oomwaa' na jeeⁿ wanty'iuu' waana'. Sa̱a̱ ja matseijoom'ndyo̱ ñ'oommeiⁿ' cantyja 'naaⁿ' Cristo ñequio tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
49005033	Sa̱a̱ ñ'oom na macanda̱, cwii ndo' cwiindyo' 'o c'oom na jnda ntyjii scuu' cha'xjeⁿ na jnda ntyjiiñe cheⁿnquii ndo' mati 'o naⁿlcu cala'l'uee'ndyo' s'aa'yo'.
49006001	'O yonch'u, nc'e na cwila'yu'yo' ñequio Jesucristo, laxmaⁿ'yo' na c'om'yo' na ndyaandyo' jo nda̱a̱ nn'aⁿ na nda o' ee maty'iomyana' na nl'a'yo' naljo'.
49006002	Ee ljeii najndyee na matsa̱'ntjomna' chuuna' ñ'oom na tso Ty'o̱o̱ts'om na nnts'aaⁿ. Matsona': “Catseit'maaⁿ'ndyu' tsotye' ñ'eⁿ tso'ndyo'
49006003	cha na nnc'oom' na neiⁿ' ndo' tco xueechu' nnom tsjoomnancuewaa.”
49006004	Ndo' 'o je', na m'aⁿ nda'yo' til'a'yo' cwii nnom na nla'lioo'ndyena, 'o cala'quie'yo' joona ñequio ñ'oom na matseijndo̱'na' n'omna chiuu nnc'omna ndo' cat'mo̱ⁿ'yo' nda̱a̱na na candya' ts'om Ta Jesucristo joona.
49006005	'O nn'aⁿ na teijndandyo', c'om'yo' na ndyaandyo' nda̱a̱ patrom 'naⁿ'yo', catue'ndyo'cje'yo' nda̱a̱na ndo' ñequio na nquia'yo cala't'maaⁿ'ndyo' joona ñequio na xcwee' n'om'yo' cha'xjeⁿ nquiu'yo' na cwindye'ntjom'yo' nnom nquii Cristo.
49006006	Nchii cwe' quia na jndoo'na jo' na cwiqueⁿndyo' ts'iaaⁿ na cwil'a'yo'. 'O cal'a'yo' na ljo' ee na manquiu'yo' na nnom nquii Cristo m'aⁿ'tyeⁿ'yo' moso, ndo' ñequio na xcwee' n'om'yo' cwil'a'yo' yuu na l'ue ts'om Ty'o̱o̱ts'om.
49006007	Ts'iaaⁿ na nl'a'yo', cal'a'yo' juuna' ñequio na tinc'uaa' n'om'yo', cha'xjeⁿ nnom nquii Ta Jesucristo na cwindye'ntjom'yo', nchii cwe' nda̱a̱ nn'aⁿ.
49006008	Ee manquiu'yo' na cwii cwii ts'aⁿ, aa m'aaⁿtyeeⁿ moso oo aa m'aaⁿ xjeⁿ 'naaⁿ' nqueⁿ, sa̱a̱ Ta Jesús nñequiaaⁿ na nnco'ñom cantyjati na ya na ñes'aa.
49006009	Ndo' 'o je' patrom, majo'ti cal'a'yo' ñequio nn'aⁿ na m'aⁿtyeⁿ moso 'naⁿ'yo' meiⁿ nchii na nndu'yo' cwii ñ'oom na ntseicaty'uena' joona. Ee cjañjoom' n'om'yo' na 'o ñ'eⁿndye joona cañoom'luee m'aaⁿ Ta Jesús na matsa̱'ntjoom jaa. Ndo' jo nnom jom ñecwii xjeⁿ cwila'xmaaⁿya.
49006010	'O nn'aⁿya, Ta Jesús tjacantyja najndeii na matseixmaaⁿ. Cantyja 'naaⁿ' jo' c'oom' jndeii' n'om'yo' nc'e matseitjoom'na' 'o ñ'eⁿñê.
49006011	Cwil'uee'ndyo' cha'tso nnom l'o̱ ts'iaaⁿ ndia' na jnda̱ tquiaa Ty'o̱o̱ts'om nda̱a̱'yo', cha na nnda̱a̱ nnaⁿndyo' nacjoo' cha'tso nnom na manquiu'nn'aⁿ tsaⁿjndii 'o.
49006012	Ee nchii cwe' ñequio nn'aⁿ na la'xmaⁿ seii ñequio ndeii cwil'aaya tia'. Jaa m'aaⁿya nacjoo najnda̱ na wi'ndye na titquioo' na m'aⁿ jo ndo' ljo̱'luee, joo na waa najnda̱ na cwiqueⁿ xjeⁿ, na cwitsa̱'ntjom, ndo' nt'omcheⁿ na cwitsa̱'ntjom tsjoomnancue jaaⁿwaañe.
49006013	Jo' chii cwil'uee'ndyo' cha'tsoñ'eⁿ l'o̱ ts'iaaⁿ cwentaa ndia' na mañequiaa Ty'o̱o̱ts'om cha quia na nncue'ntyjo̱ xuee na wi' nntjom'yo' nnda̱a̱ nnaⁿndyo' ndo' na jnda̱ jnda̱a̱ jnaⁿndyo' tia', ndicwaⁿ meiⁿntyje'tyeⁿ'yo'.
49006014	Cwintyje'tyeⁿ'yo' cwentaaⁿ'aⁿ na cwil'uee'ndyo' ñ'oom'm cha'xjeⁿ sondaro matseityeeⁿ xcweeⁿ'eⁿ ñequio tjaⁿ, cal'a'yo' na maty'iomyana' ee juuna' nncwañoom'na' 'o cha'xjeⁿ cotom xjo wañoom'na' sondaro.
49006015	Cha'xjeⁿ m'aaⁿc'eeñe sondaro na mañjoom lcoom'm na wjaⁿ tia', mati 'o ñequii'cheⁿ c'om'c'eendyo' na nntsanquia'yo' ñ'oom na ya na mañequiaana' na cwiljoya ntyjii Ty'o̱o̱ts'om ñ'eⁿ nn'aⁿ.
49006016	Tsaⁿjndii majoom'm ndo̱ nacjo'yo' na too' chom. Cha'xjeⁿ tjaⁿ tmeiⁿ mawañoom'na' sondaro na tinc'oom ndo̱ jom, maluaa' cwil'uee'ndyo' juu na cwilayu'ya n'om'yo' cha nlandu'yo' ndo̱ na maju' tsaⁿjndii nacjo'yo'.
49006017	Juu na macwji'n'maaⁿ'ñe Ty'o̱o̱ts'om nn'aⁿ cwil'uee'ndyo' juuna' na nncwañoom'na' 'o cha'xjeⁿ tjaⁿxqueⁿ xjo' mawañoom'na' xqueⁿ sondaro ndo' mati cwil'uee'ndyo' ñ'oom'm cha'xjeⁿ xjo espada na mañequiaa Espíritu Santo nda̱a̱'yo'.
49006018	Tintsacwintyje'yo' na cwilaneiⁿ'yo' nnom Ty'o̱o̱ts'om cha'xjeⁿ na mañequiaa Espíritu Santo naquii' n'om'yo', ñequii'cheⁿ cala'ty'oondyo' ndo' cataⁿ'yo' nnoom, tincwintqueⁿ'yo', ñequii'cheⁿ na c'om'c'eendyo' na calaneiⁿ'yo' nnoom cantyja 'naaⁿ nn'aⁿ na m'aⁿ cwentaaⁿ'aⁿ.
49006019	Mati calaneiⁿ'yo' nnom Ty'o̱o̱ts'om cantyja 'naⁿya na cateijneiⁿ ja ñ'oom na nntseina̱ⁿya nnda̱a̱ nn'aⁿ meiⁿ tintseicaty'uena' ja na nñequiaya na caliu nn'aⁿ chiuu waa ñ'oom na jeeⁿ wanty'iuu' waa na nlui'n'maaⁿñe ts'aⁿ.
49006020	Jnda̱ ty'ioom ts'iaaⁿ ja na mañequiaya ñ'oom naya 'naaⁿ'aⁿ, ndo' cwe' jnaaⁿ' jo' na m'aaⁿya w'aancjo, calaneiⁿ'yo' nnoom na c'o̱ⁿt'maaⁿ'ndyo̱ ts'o̱o̱ⁿya na nntseina̱ⁿya juuna' nda̱a̱ nn'aⁿ cha'xjeⁿ matsona' na cats'aa.
49006021	Ti'nn'aⁿya Tíquico, tsaⁿ na jeeⁿ jnda ntyjiiya, jom jeeⁿ xcwee' ts'oom ts'iaaⁿ 'naaⁿ' Ta Jesús, jom ntseicañeeⁿ 'o chiuu waa na m'aaⁿya cha caliu'yo' ljo' mats'aaya.
49006022	Cwe' jo' na majño̱o̱ⁿya jom na m'aⁿ'yo' na catseicañeeⁿ 'o chiuu waa na m'aaⁿya ñjaaⁿ cha na nñequiaana' na t'maⁿ n'om'yo'.
49006023	'O nn'aⁿya na cwila'yu'yo', nquii Ty'o̱o̱ts'om na cwiluiiñê Tsotya̱a̱ya ñequio Jesucristo na cwiluiiñê na matsa̱'ntjoom jaa, quiana na nnda'yo' na meiⁿcwii ñomtiuu tic'om'yo' jo nda̱a̱na ndo' na cato'ñoom'yo' na m'aⁿna na wi' n'omna 'o ee cwila'yu'ya n'om'yo' ñ'eⁿndyena,
49006024	juu naya na matseixmaⁿ Ty'o̱o̱ts'om, quiaaⁿ juuna' nda̱a̱ cha'tsondye nn'aⁿ na ticala'chuii' na m'aⁿ na jnda nquiu Taya Jesucristo.
50001001	Maja Pablo ñequio Timoteo cwiluiindyô̱ nn'aⁿ na cwindye'ntjomtyeⁿ nnom Jesucristo, cwilaljeiiyâ cartawaañe, cwilacwano̱o̱ⁿyâ juuna' na m'aⁿ' 'o na cwila'yu'yo' tsjoom Filipos na cwila'jomndyo' ñ'eⁿ Cristo Jesús, ñequiondyo' 'o na cwijndo'yo' ts'iaaⁿ 'naaⁿ' Ty'o̱o̱ts'om ñequio 'o na cwindye'ntjom'yo' nda̱a̱ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
50001002	Nquii Tsotya̱a̱ya Ty'o̱o̱ts'om ñequio Ta Jesucristo quiana na canda̱a̱'ya nnto'ñoom'yo' naya na la'xmaⁿna ñequio juu na tjaa ñomtiuu c'oom ts'aⁿ jo nda̱a̱na.
50001003	Cwii cwii ndii' na macjaañjoom' ts'o̱o̱ⁿya 'o, nnom Ty'o̱o̱ts'omya, mañequiaya na quianl'uaaⁿ'aⁿ cantyja 'naⁿ'yo'.
50001004	Quia na matseina̱ⁿya nnoom, ñequio na neiⁿya macaⁿ'a na cateijneiⁿ 'o na cha'tsondyo'.
50001005	Ee cantyjati xuee najndyee hasta xjeⁿ je'cheⁿ, ñecwii cwila'jomndyô̱ naquii' ts'iaaⁿ na cwiñequiaayâ ñ'oom naya 'naaⁿ' Ty'o̱o̱ts'om.
50001006	Ee ntyjiiyaya na juu ts'iaaⁿ nayawaañe na to̱' Ty'o̱o̱ts'om naquii' n'om'yo', ñe'cwii tco nnts'aaⁿ na nncjaacanda̱a̱'ñ'eⁿna' hasta xjeⁿ na nncwjee'nnda' Jesucristo.
50001007	Maxjeⁿ maty'iomyana' na luaa' m'aaⁿ' ts'o̱o̱ⁿya cantyja 'naaⁿ cha'tsondyo' ee na jeeⁿ jnda ntyjiiya 'o na cwila'jomndyo' ñ'eⁿndyo̱ naya na matseixmaⁿ Ty'o̱o̱ts'om, meiiⁿ na m'aaⁿya w'aancjo oo meiiⁿ na meiⁿntyja̱a̱'a jo nda̱a̱ naⁿmaⁿn'iaaⁿ na mawaño̱ⁿ'a ñ'oom naya 'naaⁿ'aⁿ oo na mañequiaya ñ'oom nda̱a̱ nn'aⁿ cantyja na macwji'n'maaⁿñê nn'aⁿ.
50001008	Ee mantyjiijndaa'ñe Ty'o̱o̱ts'om na jeeⁿ jnda ntyjiiya 'o nc'e juu na m'aaⁿ Jesucristo na jeeⁿ candya' ts'oom 'o cha'xjeⁿ na jeeⁿ wi' ts'om yuscu jnaaⁿ na 'ndaañe.
50001009	Macaⁿ'a nnom Ty'o̱o̱ts'om na nnc'om'ti'yo' na jnda nquiu'yo' nc'iaa'yo', ñequio na jndo̱'ti n'om'yo' ndo' na nla'no̱ⁿ'ti'yo' cha'tso,
50001010	cha nnda̱a̱ nntjei'yo' cwenta cwaaⁿ cwii nnom na xcweti tseixmaⁿna'. Ee na ljo' nnda̱a̱ nnc'om lju'ndyo' na cwitsam'aⁿ'ti'yo' quii'ntaaⁿ nn'aⁿ, meiⁿ ticalaxmaⁿ'yo' nn'aⁿ na cwila'tjo̱o̱ndye jo nnom Cristo xuee quia na nncwjee'nnaaⁿ'aⁿ,
50001011	ndo' na luaa', nleil'uee'ñe Jesucristo joo na jnda̱ jla'jomndyo' ñ'eⁿñê na nntseijomna' joona' cha'cwijom cwii ntjom na cwiwe' na cantyja 'naaⁿ joona' nntseit'maaⁿ'ñena' Ty'o̱o̱ts'om.
50001012	'O nn'aⁿya na cwila'yu'yo', l'ue ts'o̱o̱ⁿ na cala'no̱ⁿ'yo' na joo nawi'meiiⁿ na matjo̱ⁿya, mayuu'cheⁿ cwiteijndeiina' na 'oonndye nn'aⁿ ñ'oom naya na macwji'n'maaⁿñe Ty'o̱o̱ts'om nn'aⁿ.
50001013	Ee cha'tso nn'aⁿ na m'aⁿ wats'iaaⁿ ñequio nt'omcheⁿ nn'aⁿ, manquiuyana na m'aaⁿya w'aancjo nc'e na majo̱ntyjo̱ya cantyja 'naaⁿ' Cristo.
50001014	Ndo' majndyeti nn'aⁿ na cwila'yu' na cwinty'iaana na m'aaⁿya pra̱so, cwin'omt'maaⁿ'ndyena n'omna na ti'maaⁿ' n'omna cwilaneiⁿna ñ'oom' Ty'o̱o̱ts'om ñequio na cwicantyjaa' n'omna Ta Jesús.
50001015	Ñ'oom na mayuu' na cwantindye joona cwilaneiⁿna ñ'oom'ñeeⁿ na ta̱a̱' n'omna ja ndo' ñequio na ñe'cwinom'na ja, sa̱a̱ nt'omcheⁿ ñequio na xcwee' n'om cwil'ana ts'iaaⁿ'ñeeⁿ.
50001016	Sa̱a̱ nt'omndyena cwiñequiana ñ'oom'ñeeⁿ na ñequii'cheⁿ m'aaⁿ' n'omna cantyja 'naaⁿ nquieena, tixcwee' n'omna ee cwila'tiuuna na cwil'ana na ljo', cha nnchjeetina' ja na m'aaⁿya pra̱so,
50001017	sa̱a̱ nt'omndyena cwiñe'quiana ñ'oom'm ee na jnda nquiuna ja. Ee cwila'no̱ⁿ'yana na ty'iom Ty'o̱o̱ts'om tis'aaⁿ ja na nncwintyja̱a̱'a jo nda̱a̱ naⁿmaⁿn'iaaⁿ tsjoomwaañe. S'aaⁿ na ljo' ee l'ue ts'oom na nncwji'yuu'ndyo̱ ñ'oom naya 'naaⁿ'aⁿ nda̱a̱na.
50001018	Sa̱a̱ meiiⁿ na luaa' waa tjaa na coch'eena' ja, ee meiiⁿ na xcwee' n'omna oo na aa tixcwee' n'omna na cwiñequiana ñ'oom cantyja 'naaⁿ' Cristo, m'aaⁿya na neiⁿya na ljo'. Ndo' nnc'o̱o̱ⁿtya̱ya na neiⁿya,
50001019	ee ntyjiiya na cha'tso nmeiiⁿ' nntseijndaa'ñena' na nndyaandyo̱ w'aancjo nc'e na cwilaneiⁿ'yo' nnom Ty'o̱o̱ts'om cantyja 'naⁿya ndo' na mateijndeii nquii Espíritu na cwiluiiñe Jesucristo ja.
50001020	Ee ntyjaa'ya cwii ts'o̱o̱ⁿ na tixonquiaa Ty'o̱o̱ts'om na nnts'aa cwii na cantyja 'naaⁿ' jo' nlui'jnaaⁿ'ndyo̱, xeⁿ nchii ñequio na t'maⁿya ts'o̱o̱ⁿ nnda̱a̱ nntseina̱ⁿ nda̱a̱ cha'tsondye nn'aⁿ ndo' na maje' ndo' 'iocha luaa' nleitquioo' cantyja 'naⁿya na tjacantyja na t'maⁿ cwiluiiñe Cristo, meiiⁿ na nncwando̱'tya̱ oo meiiⁿ na nntseicuee'tona' ja.
50001021	Ee cantyja 'naⁿya, meiiⁿ xeⁿ nncwando̱'a, maxjeⁿ nnom Cristo nndi'ntjo̱ⁿya, ndo' xeⁿ nla'cuee'na ja, majo' t'maⁿti naya 'naⁿya.
50001022	Sa̱a̱ xeⁿ na aa nncwando̱'tya̱ nnda̱a̱ nnts'aatya̱ ts'iaaⁿ 'naaⁿ' Ta Jesús, jo' chii ticaljeii cwaaⁿ cwii na we joo nmeiⁿ' na nncwjii'ndyo̱.
50001023	Ee quii'ntaaⁿ we nmeiⁿ', jeeⁿ jndei'na' cwaaⁿ cwii na nncwjii'ndyo̱ nayati, ee xeⁿ nnc'io̱ nncjo̱ na m'aaⁿ Cristo, na juu jo' jndati tseixmaⁿna' cantyja 'naⁿya,
50001024	sa̱a̱ cantyja 'naaⁿ' cwiicheⁿ luaa' macaⁿna' na nncwando̱'tya̱ cha cateijndeiina' 'o.
50001025	Ndo' na mantyjiiyaya na ljo', matsei'no̱ⁿ'a na nnc'o̱ⁿtya̱ cantyja 'naⁿ'yo' cha nnteijndeiina' 'o na nntsatsati'yo' cantyja 'naaⁿ' Cristo ndo' na t'maⁿti nñequiaana' na neiⁿ'yo' na cwilayu'ya n'om'yo' ñ'eⁿ jom.
50001026	Jo' chii na nnc'o̱o̱ⁿnnda'a quii'ntaaⁿ'yo' cha juu na neiⁿ'yo' na cwiluiindyo' cwentaa' Jesucristo, nleit'maⁿtina'.
50001027	Luaa queⁿ'yo' cwenta: juu cantyja na cwitsam'aⁿ'yo', cjoo' n'om'yo' na matseijomna' juuna' ñequio ñ'oom naya cantyja 'naaⁿ' Cristo, quia jo' meiiⁿ na nncjo̱ nnty'ia 'o oo meiiⁿ na aa ti'cjo̱, nnda̱a̱ nndiiya ñ'oom na cwiljoo'ndyo'tyeⁿ'yo' na ñe'cwii n'om'yo' na cwila'jnda̱'yo' na cha'tsondyo' cantyja 'naaⁿ' ñ'oom na cwila'yuu'a na la'xmaaⁿya nc'e juu ñ'oom na macwji'n'maaⁿñe Ty'o̱o̱ts'om nn'aⁿ,
50001028	na meiⁿcwii tintseicaty'uena' 'o ljo' na nl'a nn'aⁿ na jndoona 'o. Na nl'a'yo' na ljo', nntseixmaⁿna' cwii 'naaⁿ nda̱a̱ joona na nntsuundyena, sa̱a̱ cantyja 'naⁿ'yo' tseixmaⁿna' cwii 'naaⁿ na nñequiaa Ty'o̱o̱ts'om na nlui'n'maaⁿndyo'.
50001029	Ee nchii ñequii'cheⁿ cwicanda'yo' na cwila'yu'yo' ñ'eⁿ Cristo, sa̱a̱ mati na lco'wi'na' 'o cantyja 'naaⁿ'aⁿ.
50001030	'O ndo' mati ja mañe'cwii waa na cwila'jnda̱a̱'ya. 'O jnda̱ nty'ia'nda̱a̱'yo' chiuu waa na seijndo̱ya ndo' je' macwindye'yo' na ndicwaⁿ matseijndo̱.
50002001	Jo' chii xeⁿ mañequiaana' na t'maⁿ n'om'yo' na la'xmaⁿ'yo' cwentaa' Cristo, xeⁿ mañequiaana' na t'maⁿ n'om'yo' na m'aaⁿ na candya' ts'oom 'o, xeⁿ m'aaⁿ Espíritu quii' n'om'yo', ndo' xeⁿ m'aⁿ'yo' na wi' n'om'yo' nt'omcheⁿ,
50002002	quia jo' quia'yo' na canda̱a̱'ya na neiⁿya na cha'tsondyo' c'om'yo' na ñe'cwii ñ'oom 'o, na ñe'cwii c'om'yo' na jnda nquiu'yo' ntyjee'yo', na ñe'cwii na m'aaⁿ' n'om'yo' ndo' ñe'cwii ts'iaaⁿ cwil'a'yo'.
50002003	Meiⁿcwii til'a'yo' na wato̱ⁿ' m'aⁿ'yo' meiⁿ nchii na cwilas'andyo' cwilalcundyo'. Ñequii'cheⁿ cal'a'yo' na cwitue'ndyo'cje'yo'. Cwii cwiindyo' cwji' cwenta na t'maⁿti cwiluiiñe x'iaa' nchiiti nquii.
50002004	Meiⁿcwiindyo' 'o tinc'oom' ts'om na ñe'tomti chiuu waa na wjaawinom nquii. Mati c'oom' n'om'yo' chiuu nnteijndeiina' nc'iaa'yo'.
50002005	Cwii cwiindyo' ñe'cwii c'oom' n'om'yo' cha'xjeⁿ tyom'aaⁿ' ts'om Cristo Jesús,
50002006	ee jom: Meiiⁿ na ñe'cwii ts'oom ñ'eⁿ Ty'o̱o̱ts'om, sa̱a̱ ticatseijneiⁿ na ñecwii xjeⁿ cwiluiiñê ñ'eⁿñe Jom.
50002007	Tjei'ndyo̱o̱ñe cheⁿnqueⁿ cantyja na matseixmaaⁿ, ndo' t'oom cha'na cwii moso, tuiiñê cha'xjeⁿ jaa nn'aⁿ.
50002008	Ndo' na t'oomñê cha'na jaa nmeiiⁿ, tjucjeñe cheⁿnqueⁿ, ndo' na seicanda̱a̱'ñê, jo' na tueeⁿ'eⁿ, cwii na seijnaaⁿ'na' na tueeⁿ'eⁿ cjoo' ts'oom'naaⁿ.
50002009	Ndo' nc'e na ljo', jo' chii t'maⁿ matseit'maaⁿ'ñe Ty'o̱o̱ts'om jom. Ndo' mati tqueⁿ na jndati tseixmaⁿ xueⁿ'eⁿ, nchiiti xuee' meiⁿquia ts'aⁿ,
50002010	cha cantyja 'naaⁿ' xuee' Jesús cha'tso joo na m'aⁿ cañoom'luee cata'na cantyena, ndo' mati joo na m'aⁿ tsjoomnancue ñequio cha'tso joo na m'aⁿ tsjoom l'oo,
50002011	ndo' cha'tsondyena catjei'yuu'ndyena na cwiluiiñe Jesucristo na catsa̱'ntjoom na cantyja 'naaⁿ' jo' nntseit'maaⁿ'ñena' Tsotya̱a̱ya Ty'o̱o̱ts'om.
50002012	Jo' chii 'o nn'aⁿya na jeeⁿ jnda ntyjiiya, quia ñet'o̱o̱ⁿya ñ'eⁿndyo', jla'canda̱a̱'ndyo' chiuu ñetsjo̱o̱ya nda̱a̱'yo', majndeiiticheⁿ je' na tic'o̱o̱ⁿndyo̱ ñ'eⁿndyo' cala'canda̱'yo'. Cantyja na cwitsam'aⁿ'yo' ñequio na xcwee' n'om'yo' cat'mo̱ⁿ'yo' na cwiluiindyo' nn'aⁿ na macwji'n'maaⁿñe Ty'o̱o̱ts'om,
50002013	ee manquiityeeⁿ mach'eeⁿ na l'ue n'om'yo' na nl'a'yo' yuu na ya ndo' mateijneiⁿ 'o na nla'canda̱'yo' yuu na l'ue ts'oom.
50002014	Cha'tso na cwil'a'yo', tila'ncjoo'ndyo' meiⁿ ticalañ'eeⁿ' ndyue'yo' ñequio nc'iaa'yo' na cwila'yu'
50002015	cha tjaa 'ñeeⁿ juu nljeii na nntso waa na cwila'tjo̱o̱ndyo'. Cala'xmaⁿ'yo' ntseinda Ty'o̱o̱ts'om na lju' m'aⁿ'yo' quii'ntaaⁿ nn'aⁿ natia laxmaⁿ na quie' n'om. Jo nda̱a̱ naⁿ'ñeeⁿ cala'xmaⁿ'yo' cha'cwijom cancjuu na cwiwixuee jo nnom tsjomnancuee na jaaⁿñe,
50002016	yocheⁿ na cwitsañ'om'yo' ñ'oom naya jo nda̱a̱ nn'aⁿ na mañequiaana' na cwita'ndo' añmaaⁿna. Ndo' na ljo' quia na nncwjee'nnda' Cristo, nnda̱a̱ nnc'o̱o̱ⁿ na neiⁿya cantyja 'naⁿ'yo', na matseino̱o̱ⁿyana' na ticwe' ts'iaaⁿ'ndyo ñes'aaya ts'iaaⁿ quii'ntaaⁿ'yo'.
50002017	Ndo' meiiⁿ xeⁿ na aa nntseicuee'na' ja cha'cwijom quioo' na cwila'cuee' nn'aⁿ na cwila't'maaⁿ'ndyena Ty'o̱o̱ts'om cha na nntseicanda̱a̱'ñena' na cwiñequia'yo' nnoom nc'e na cwilayu'ya n'om'yo' ñ'eⁿñê maxjeⁿ m'aaⁿya na neiⁿya ndo' matseineiiⁿ'ndyo̱ ñequio cha'tsondyo'.
50002018	Mati c'om'yo' na neiⁿ'yo' ndo' calajomndyo' ñ'eⁿndyo̱ na m'aaⁿya na neiⁿya.
50002019	Macantyjaa' ts'o̱o̱ⁿya jo nnom Ta Jesús na tyuaa' njño̱o̱ⁿya Timoteo na m'aⁿ'yo' cha quia na nndyolcweeⁿ'eⁿ nndiiya chiuu waa na m'aⁿ'yo'.
50002020	Ee ñenqueⁿ m'aaⁿ' ts'oom cantyja 'naⁿ'yo' cha'xjeⁿ ja luaa na jaawa jaacue na m'aaⁿ' ts'o̱o̱ⁿ chiuu ya nnteijndeiina' 'o,
50002021	ee cha'tso nt'omcheⁿ nn'aⁿ macanda̱ m'aaⁿ' n'omna cantyja 'naaⁿ na cwila'jndaa'ndye nquieena nchii chiuu waa na l'ue ts'om Jesucristo.
50002022	Sa̱a̱ 'o nquiu'ya'yo' chiuu wjaam'aaⁿ Timoteo ndo' chiuu waa na tyondi'ntjoom n'eⁿndyo̱, teijneiⁿ ja cha'cwijom mach'ee jnda ts'aⁿ ñequio tsotye.
50002023	Jo' chii tyuaa'ti na nljeiya chiuu nntseijndaa'ñena' ñ'oom na maleiñ'oom ja, quia jo' njño̱o̱ⁿya jom na m'aⁿ'yo',
50002024	sa̱a̱ mati quit'maⁿ ts'o̱o̱ⁿ Nquii na matsa̱'ntjom ja na tyuaa' nncjo̱ cando̱o̱'a 'o.
50002025	Sa̱a̱ maqua̱ⁿ cwenta na macaⁿna' na catseicwano̱ⁿlcwa̱'a ti'nn'aaⁿya Epafrodito, jom na matseijomñê ts'iaaⁿ na mats'aa ndo' tseiXmaaⁿ sondaro cwentaa' Ta Jesús, jom na jñom'yo' na m'aaⁿya na cwiteijndei'yo' ja 'naⁿ na macaⁿna' ja.
50002026	Jeeⁿ l'ue ts'oom na nnty'iaa'nnaaⁿ'aⁿ cha'tsondyo' 'o ee matsei'ndaa'na' ntyjeeⁿ na jnda̱ jndye'yo' na ñeteiweeⁿ'eⁿ.
50002027	Ee ñ'oom na mayuu' naljo' tjoom hasta mawaa xjeⁿ na ntseicuee'na' jom sa̱a̱ ty'oom Ty'o̱o̱ts'om na wi' ts'om jom, ndo' nchii macanda̱ jom, mati ja, titseicwaljoo'tina' na chjoo' ts'o̱o̱ⁿ.
50002028	Jo' chii matyuaa'ti majño̱o̱ⁿya jom na m'aⁿ'yo' cha na nñequiaana' na neiⁿ'yo' na nnty'ia'nnda'yo' jom ndo' cha tic'o̱o̱ⁿya na chjoo' ts'o̱o̱ⁿ.
50002029	Ñequio na neiⁿ'yo' cato'ñoom'nnda'yo' jom cha'na cwii ts'aⁿ na matseijomñe ñ'eⁿ Ta Jesús ndo' ñequii'cheⁿ cala't'maaⁿ'ndyo' nn'aⁿ na laxmaⁿ cha'na jom.
50002030	Ee mawaa mawaaxjeⁿ na nntseicuee'na' jom na mandi'ntjoom nnom Cristo. Tju'teincuu'ñena' jom na mateijneiⁿ ja ts'iaaⁿ na leicanda̱a̱ nl'a' ncjo'yo'.
50003001	Ndo' je' je' 'o nn'aⁿya na cwila'yu'yo', quiaana' na neiⁿ'yo' na cwiluiindyo' cwentaa' Ta Jesús. Ticjo̱meintyja̱a̱'a na nntsjo̱o̱nnda'a ñ'oom na jnda̱ seiljeiya nda̱a̱'yo' ndo' mateijndeiina' 'o.
50003002	Cal'andyo' cwenta cantyja 'naaⁿ naⁿm'aⁿ na cha'cwijom calue' joona natia na cwil'ana na cwityjena seii' ts'aⁿ,
50003003	ee jaa laxmaaⁿya nn'aⁿ na mayuu'cheⁿ tuii 'naaⁿ, jaa na cwila't'maaⁿ'ndyo̱ Ty'o̱o̱ts'om nc'e Espíritu Santo, na m'aaⁿya na neiiⁿya na laxmaaⁿya cantyja 'naaⁿ' Cristo Jesús meiⁿ ticantyjaa' n'o̱o̱ⁿya 'naaⁿ na tuii seii' ts'aⁿ.
50003004	Cantyja 'naⁿ ja luaa, wanaaⁿ na nntseicantyjaa' ts'o̱o̱ⁿ cha'na ts'iaaⁿwaa'. Xeⁿ aa m'aaⁿ ts'aⁿ na matseitiuu wanaaⁿ na matseicantyjaa' ts'om ts'iaaⁿmeiⁿ', majndeiiticheⁿ ja,
50003005	jnda̱ ñeeⁿ xuee na tuiindyo̱ tuii 'naaⁿ tjaaⁿya. Ts'aⁿ tsjaaⁿ nn'aⁿ Israel ja, tmaaⁿ' cwentaa' Benjamín, ts'aⁿ hebreo ja ndo' tsotya̱ tsondyo̱ mann'aⁿ hebreos joona. Cantyja 'naaⁿ' ljeii na tqueⁿ Moisés, ts'aⁿ tmaaⁿ' fariseo ja.
50003006	Cantyja na tyojoo' ts'o̱o̱ⁿ naquii' ñ'oom cwilein'om nn'aⁿ judíos, tyontyjo̱ya tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Cantyja 'naaⁿ' na matseicanda̱a̱'ñe ts'aⁿ jo nnom ljeii na tqueⁿ Moisés, tjaa 'ñeeⁿ juu na nnda̱a̱ m'mo̱ⁿ na tyootseicanda̱a̱'ndyo̱ jo nnom juuna'.
50003007	Sa̱a̱ cha'tso nmeiⁿ' na tandyo xuee tjeii'a cwenta na tjacantyja na jnda laxmaⁿna', je' nc'e na m'aaⁿya cantyja 'naaⁿ' Cristo macwjii'a cwenta na cwe' ts'iaaⁿ'ndyo laxmaⁿna',
50003008	ndo' nchii macanda̱ luaa', tjaa'naⁿ cwiicheⁿ na jnda ntyjiiya quia na macwjii'a cwenta na tjacantyja naya tseixmaⁿna' na cwiluiindyo̱ cwentaa' Cristo Jesús na cwiluiiñê na matsa̱'ntjoom ja. Nc'e jom, cha'tso na ñetjeii'a cwenta na jnda laxmaⁿna', je' macwjaa'ndyo̱ cwenta na laxmaⁿna' cha'cwijom to' cha nnda̱a̱ nntseixmaⁿya cwentaaⁿ'aⁿ,
50003009	ndo' na nleitquioo' na matseitjoom'na' ja cantyja 'naaⁿ'aⁿ. Nchii mal'ua̱ya na matseixmaⁿya ts'aⁿ na tjaa jnaaⁿ' nc'e matseicanda̱a̱'ndyo̱ ljeii na tqueⁿ Moisés sa̱a̱ nc'e na matseiyu'ya ts'o̱o̱ⁿ ñ'eⁿ Cristo.
50003010	Ñe'catseiljeii'ndyo̱ cantyja 'naaⁿ' Cristo ndo' na nntseixmaⁿya juu najndeii na matseixmaⁿ Ty'o̱o̱ts'om na s'aa na tando'xcoom, ndo' na nntseijomndyo̱ ñequio joo nawi' na teinoom ndo' na nntseixmaⁿya cha'xjeⁿ na seixmaaⁿ xjeⁿ na tueeⁿ'eⁿ,
50003011	ee na ntyjaa' ts'o̱o̱ⁿ na ñ'a̱ⁿ quia na nnta'ndo'xco nn'aⁿ na jnda̱ tja̱.
50003012	Nchii ñe'catsjo̱o̱ na jnda̱ mamatseixmaⁿya cha'tso nmeiⁿ' meiⁿ nchii na canda̱a̱' matseixmaⁿya sa̱a̱ matseijndo̱ya ts'o̱o̱ⁿ na macantyjaa' ts'o̱o̱ⁿ na ntseixmaⁿya joona' nc'e nquii Cristo tjei'jñeeⁿ ja.
50003013	'O nn'aⁿya na cwila'yu'yo', nchii matsjo̱o̱ya na mamatseixmaⁿya juuna', sa̱a̱ luaa mats'aa, cwitsuu'yaya ts'o̱o̱ⁿ ljo' ñeseixmaⁿya jaach'ee xuee ndo' matseijndo̱yaya na nncua̱'ntyjo̱ya juu na waa jo nno̱o̱ⁿ,
50003014	cha nncua̱caño̱o̱ⁿya yuu na jnda̱ t'mo̱ⁿ Ty'o̱o̱ts'om no̱o̱ⁿ ndo' na nnto'ño̱o̱ⁿya naya na nñequiaa nqueⁿ na ma'maaⁿ jaa cantyja 'naaⁿ' Cristo Jesús.
50003015	Cha'tsondyo̱ jaa na laxmaaⁿya na canda̱a̱' cwila'yu'ya n'o̱o̱ⁿya matsona' na laa'ti' c'oom' n'o̱o̱ⁿya. Ndo' xeⁿ waa cwiicheⁿ nnom na m'aaⁿ' n'om'yo' cantyja 'naaⁿ' ñ'oomwaa', nntseijndo̱' Ty'o̱o̱ts'om n'om'yo' cantyja 'naaⁿ'na'.
50003016	Sa̱a̱ ñ'oom na mayuu'cheⁿ, macaⁿna' na tjoom' c'o̱o̱ⁿya cantyja 'naaⁿ ñ'oom na jnda̱ to'ño̱o̱ⁿya.
50003017	'O nn'aⁿya na cwila'yu'yo', cala'ljeii'ndyo' cha'xjeⁿ na mats'aa. Ndo' mati queⁿ'yo' cwenta cwaaⁿ nc'iaa'yo' na cwila'ljeii'ndye cha'xjeⁿ na cwil'aayâ, caluii'ndyo' joona.
50003018	Jndye ndii' jnda̱ ñetsjo̱o̱ya nda̱a̱'yo', ndo' ñequio na mat'io̱o̱ya matsjo̱o̱nnda'a, jndye nn'aⁿ m'aⁿ na jndoo ñ'oom cantyja 'naaⁿ' na tue' Cristo nacjoo' ts'oom'naaⁿ,
50003019	sa̱a̱ na macanda̱ maxjeⁿ nntsuundyena. Ñequii'cheⁿ cwila't'maaⁿ'ndyena juu na l'ue n'om seiina. Matsona' na c'omna na jnaaⁿna cantyja 'naaⁿ'na' sa̱a̱ juu na matsona' na c'omna na jnaaⁿna, cwitjeii's'andyena cantyja 'naaⁿ'na'.
50003020	Sa̱a̱ jaa nmeiiⁿ la'xmaaⁿya cantyja 'naaⁿ' cañoom'luee, juu jo' tseixmaⁿna' tsjoomya, ndo' cwimeiⁿndo̱'nty'iaandyo̱ na jo' jo' nnaⁿ nquii na macwji'n'maaⁿñe jaa, juu Jesucristo.
50003021	Jom nntseichueeⁿ'eⁿ seii'a na jeeⁿ cje tseixmaⁿna' na nntseijomna' joona' cha'na seiiⁿ'eⁿ na xocwi'ndaa' na matseixmaaⁿ jnda̱ na wando'xcoom. Nnts'aaⁿ na ljo' nc'e najndeii na tseixmaaⁿ na nlqueeⁿ xjeⁿ cha'tso na niom.
50004001	Jo' chii 'o nn'aⁿya na cwila'yu'yo' na jeeⁿ wi' ts'o̱o̱ⁿya, ndo' na jeeⁿ ñe'canty'iaya, 'o na jeeⁿ jnda ntyjiiya, jeeⁿ neiⁿya cantyja 'naⁿ'yo', na cwiluiindyo' cwii na tantjo̱ⁿya, tyeⁿ caljoo'ndyo' cantyja 'naaⁿ' Ta Jesús.
50004002	Macaⁿ'a nnom Evodia ndo' mati nnom Síntique, nc'e na cwiluiindyena ntyjelcuna na cwila'yu' ñ'eⁿ Ta Jesús, caljoyaandyena ñ'eⁿ ntyjeena.
50004003	Ndo' 'u ti'x'iaaya na tjoom' ñel'aaya ts'iaaⁿ 'naaⁿ' Ty'o̱o̱ts'om, macaⁿ'a na cateijndei' yolcum'aⁿ', ee tyolajomndyena ñ'eⁿndyo̱ na tjoom' tyoñequiaaya ñ'oom na macwji'n'maaⁿñê nn'aⁿ, mandiñ'eⁿ Clemente ñequio nt'omndye joona na ñel'ana ts'iaaⁿ ñ'eⁿndyo̱ na jnda̱ teiljeii ncueena naquii' libro na chuuna' ncuee nn'aⁿ na laxmaⁿ na ticantycwii na cwita'ndo'.
50004004	Ñequii'cheⁿ c'om'yo' na neiⁿ'yo' na laxmaⁿ'yo' cwentaa' Ta Jesús. Matsjo̱o̱nnda'a: C'om'yo' na neiⁿ'yo'.
50004005	Cal'a'yo' na cha'tsondye nn'aⁿ nnta'jnaaⁿ'na na 'o la'xmaⁿ'yo' nn'aⁿ na yann'aⁿndyo'. Jnda̱ teindyoo' na nncwjee'nnda' Ta Jesús.
50004006	Meiⁿljo'cheⁿ na cwiwinom'yo', tiñequiandyo' na nntseiñ'eeⁿ'ñena' 'o. Quia na cwilaneiⁿ'yo' nnom Ty'o̱o̱ts'om, cha'tso jo' cataⁿ'yo' nnoom ndo' ñequio na quianl'uaaⁿ'aⁿ.
50004007	Na nl'a'yo' na ljo' nñequiaaⁿ na tjaa ñomtiuu c'om'yo' jo nnoom na juu jo' t'mati tseixmaⁿna' nchiiti na nnda̱a̱ nntsei'ño̱ⁿ' ts'aⁿ, ndo' juuna' nnts'aana' cwenta n'om'yo' ñequio joo ñomtiuu na m'aⁿ'yo' ee na matseitjoom'na' 'o ñ'eⁿ Cristo Jesús.
50004008	Ñ'oom na macanda̱ 'o nn'aⁿya na cwila'yu'yo', c'oom'ya n'om'yo' cha'tso na cwiluiiñena' na mayuu', cha'tso na matseit'maaⁿ'ñena' cwiicheⁿ ts'aⁿ, cha'tso na maty'iomyana', cha'tso na lju' tseixmaⁿna', cha'tso na cjaawee' nquiu nn'aⁿ, cha'tso na waa ñ'oom ya cantyja 'naaⁿ'na'. Meiⁿnquia na ya laxmaⁿna' ndo' na matseixmaⁿna' na nntseiwendyena' ts'aⁿ, cha'tso nmeiⁿ' c'oom'ya n'om'yo' cantyja 'naaⁿna'.
50004009	Cha'tso na jnda̱ ñet'mo̱o̱ⁿya nda̱a̱'yo' ñequio joo na jnda̱ ñenty'ia'yo' na ñes'aa, na jnda̱ ñejndye'yo' na ñeseina̱ⁿ, ñequii'cheⁿ jo' cal'a'yo', quia jo' nquii Ty'o̱o̱ts'om na mach'eeⁿ na cwiljoya ts'oom ñ'eⁿndyo̱ jaa, nc'oomñê ñ'eⁿndyo'.
50004010	Mañequiaa Ta Jesús na neiⁿya na cwijaañjoom'nnda' n'om'yo' ja. Nchii na matsjo̱o̱ na jnda̱ tsuu' n'om'yo' ja, cwe' na tîcju'naaⁿñena' na nnteijndei'ti'yo' ja.
50004011	Nchii matsjo̱o̱ na luaa' ee na matseitjo̱o̱na' ja nc'e jnda̱ ljeii'na' na cwiljoya ts'o̱o̱ⁿ aa maleiñ'o̱ⁿya oo aa tjaa'naⁿ.
50004012	Ee jnda̱ ljeii'na' chiuu waa na m'aaⁿya ee quitjo̱ⁿya na matseitjo̱o̱na' ja, ndo' quia waa maya na maleiñ'o̱ⁿ. Jnda̱ sei'no̱ⁿ'yaya na c'o̱o̱ⁿya na neiⁿya meiⁿquia na matjo̱ⁿ, meiiⁿ na aa tcwaa'a, meiiⁿ ticwa'a, meiiⁿ na ma'ndiina' l'o̱o̱, oo meiiⁿ na matseitjo̱o̱na'.
50004013	Cha'tso cwicanda̱a̱ mats'aa nc'e najndeii nquii Cristo.
50004014	Sa̱a̱ jeeⁿ xcwe l'a'yo' na teijndei'yo' cantyja na matseitjo̱o̱na' ja.
50004015	Quia na jluii'a ts'o̱ndaa Macedonia na to̱'a na mañequia ñ'oom naya na macwji'n'maaⁿñe Ty'o̱o̱ts'om nn'aⁿ, macanda̱ 'o tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ'yo' Filipos jla'cwanom'yo' tsjo̱'ñjeeⁿ na teijndei'yo' ja na jndu'yo' na quianl'uaa' Ty'o̱o̱ts'om na teijndeii ñ'oom'ñeeⁿ 'o.
50004016	Ndo' mati quia tyom'aaⁿya Tesalónica nchii cwe' ñejom ndii' jla'cwanom'yo' tsjo̱'ñjeeⁿ na teijndei'yo' ja 'naⁿ na matseitjo̱o̱na' ja.
50004017	Sa̱a̱ nchii cwe' ñequii'cheⁿ na m'aaⁿ' ts'o̱o̱ⁿ cantyja 'naaⁿ' s'om na maco'ño̱ⁿ. Ja l'ue ts'o̱o̱ⁿ nleijndyeti naya 'naⁿ'yo' na cwileiwe jo nnom Ty'o̱o̱ts'om.
50004018	Jnda̱ to'ño̱ⁿya cha'tso na jla'cwanom'yo' hasta waljoo'cheⁿ jndye to'ño̱ⁿya. Cantyja 'naaⁿ' joo s'om na jla'cwanom'yo' ñequio l'o̱ Epafrodito, jeeⁿ tinc'uaa' l'a'yo'. Juu jo' matseijomna' cha'cwijom jndyee' tsioom suu na jeeⁿ cachi ntyjii Ty'o̱o̱ts'om,
50004019	Ndo' nquii Ty'o̱o̱ts'omya nc'e Cristo Jesús nñequiaaⁿ cha'tsoti na macaⁿna' 'o cantyjati na matseixmaaⁿ na tjacantyja na tyañê.
50004020	Ñequii'cheⁿ caluiit'maⁿñe Ty'o̱o̱ts'om na nqueⁿ Tsotya̱a̱ya. Caluii na ljo'.
50004021	Cantyja 'naⁿya candu'yo' na xmaⁿndye cha'tso nn'aⁿ na cwila'xmaⁿna tmaaⁿ' cwentaa' Ty'o̱o̱ts'om nc'e m'aⁿna cantyja 'naaⁿ' Jesucristo. Joo nn'aⁿ na cwila'yu' na m'aⁿ ljooñe ñ'eⁿndyo̱ cwila'cwanomna na xmaⁿndyo'.
50004022	Mati cha'tsondye nn'aⁿ na la'xmaⁿna tmaaⁿ' cwentaa' Ty'o̱o̱ts'om cwila'cwanomna na xmaⁿndyo', majndeiiticheⁿ nn'aⁿ na cwindye'ntjomna nnom tsaⁿmats'iaaⁿt'maⁿ tsjoom Roma.
50004023	Juu naya na matseixmaⁿ Ta Jesucristo cwentaaya, c'oomna' ñ'eⁿ cha'tsondyo' 'o.
51001001	Ja Pablo cwiluiindyo̱ apóstol na majñom Jesucristo na jo̱nquia ñ'oom naya 'naaⁿ'aⁿ nda̱a̱ nn'aⁿ, matseixmaⁿya ts'iaaⁿmeiiⁿ ee na l'ue ts'om Ty'o̱o̱ts'om. Wendyô̱ ñequio ti'nn'aⁿya Timoteo cwilaljeiiyâ cartawaa na m'aⁿ'yo' tsjoom Colosas na cwila'yu'yo' ñequio Cristo ndo' na cwiluiindyo' cwentaa' Ty'o̱o̱ts'om. Cwitaaⁿyâ na quiaa Tsotya̱a̱ya Ty'o̱o̱ts'om naya na matseixmaaⁿ nda̱a̱'yo' ñequio na meiⁿcwii ñomtiuu tic'om'yo' jo nnoom.
51001003	Quia cwilana̱a̱ⁿyâ nnom Ta Ty'o̱o̱ts'om, ñequii'cheⁿ cwiñe'quiaayâ na quianl'uaaⁿ'aⁿ cantyja 'naⁿ'yo'. Jom cwiluiiñê Tsotye nquii Ta Jesucristo cwentaaya.
51001004	Ee jnda̱ macwindya̱a̱yâ na mati 'o cwiluiindyo' nn'aⁿ na cwila'yu'ya n'om'yo' ñ'eⁿ Jesucristo, ndo' na jnda nquiu'yo' cha'tsondye nn'aⁿ na cwiluiindye cwentaa' Ty'o̱o̱ts'om.
51001005	Juu na m'aⁿ'yo' na wi' n'om' ntyjee'yo' mat'uiina' juu na cwicantyjaa' n'om'yo' na cwileiwena' cañoom'luee. Quia tyondye'yo' ñ'oom na mayuu' na macwji'n'maaⁿñe Ty'o̱o̱ts'om nn'aⁿ, jo' tquiaana' na cwicantyjaa' n'om'yo'.
51001006	Ñ'oomwaa' na tquia nn'aⁿ nda̱a̱'yo' wjaanty'eena' cha'waa tsjoomnancue ndo' mateijndeiina' nn'aⁿ. Ljo'yu mach'eena' cha'na s'aana' quii' n'om'yo' xjeⁿ na jndye'yo' na tyola'neiⁿ nn'aⁿ cantyja na candya' ts'om Ty'o̱o̱ts'om nn'aⁿ ndo' jla'no̱ⁿ'yo' na mayuu'cheⁿ na ljo' tseixmaaⁿ.
51001007	Juu Epafras tyo'mo̱o̱ⁿ ñ'oom nayawaañe nda̱a̱'yo'. Tjom cwindya̱'ntjo̱o̱ⁿyâ nnom Cristo ñ'eⁿñê, ndo' jeeⁿ jnda nquiuuyâ jom. Mati jeeⁿ xcwee' ts'oom na mandi'ntjoom nda̱a̱'yo'.
51001008	Nqueⁿ seicañeeⁿ jâ cantyja 'naⁿ'yo' ndo' cantyja na mañequiaa Espíritu Santo na wi' n'om'yo' nn'aⁿ na cwila'yu'.
51001009	Manc'e jo', xjeⁿ na jndya̱a̱yâ cantyja 'naⁿ'yo', ñecwii tco cwilana̱a̱ⁿyâ nnom Ty'o̱o̱ts'om cwenta'yo'. Cwitaaⁿyâ nnoom na m'mo̱o̱ⁿ nda̱a̱'yo' chiuu l'ue ts'oom ñ'eⁿndyo' ndo' na nñequiaaⁿ na jndo̱' n'om'yo' ndo' na nla'no̱ⁿ'yo' ljo' l'ue ts'om Espíritu Santo.
51001010	Ndo' naljo' nnda̱a̱ nnc'om'yo' cha'xjeⁿ matsona' na c'om nn'aⁿ na laxmaⁿna' cwentaa' Ta Jesús, na ñequii'cheⁿ cwil'a'yo' yuu na cjaawee' ntyjeeⁿ, na cha'tso nnom ts'iaaⁿ na ya nleitquioo' cantyja 'naⁿ'yo' na cha'cwijom cwiwe' ntjom, na nncjaachuuñetina' 'o na yati nnta'jnaⁿ'yo' Ty'o̱o̱ts'om.
51001011	Jom tjacantyja cwiluiiñê najneiⁿ. Cwitaaⁿyâ na cantyja 'naaⁿ' jo' nñequiaaⁿ na jnda̱'yo' cha ñequio na t'maⁿ n'om'yo' ndo' na neiiⁿ' n'om'yo' nnda̱a̱ nnaⁿndyo' cha'tso nnom nawi' na cwiwinom'yo'.
51001012	Ndo' mati na nñe'quia'yo' na quianl'uaa' Tsotya̱a̱ya Ty'o̱o̱ts'om. Ee na jnda̱ tqueeⁿ na la'xmaaⁿya na nnto'ño̱o̱ⁿya cha'tso nnom na cwito'ñoom nn'aⁿ na macwjeeⁿ'eⁿ cwentaaⁿ'aⁿ na cwila'jomndyena cantyja na cwiluiiñê na matsa̱'ntjoom yuu na jeeⁿ caxuee.
51001013	Ndo' seicandyaañê jaa na ñet'o̱o̱ⁿya nacje 'naaⁿ' najaaⁿñe. Ndo' jnda̱ tjaa'ñê jaa nacje 'naaⁿ' na matsa̱'ntjom Jnaaⁿ, nquii na jeeⁿ candya' ts'oom,
51001014	cantyja na tue' juu, jo' cwilui'n'maaⁿndyo̱, na matseit'maⁿ ts'oom jnaaⁿya.
51001015	Tixocanda̱a̱ nnty'iaa' ts'aⁿ Ty'o̱o̱ts'om sa̱a̱ na nty'iaa nn'aⁿ Jnaaⁿ jla'no̱ⁿ'na chiuu cwiluiiñê. Juu m'aaⁿ najndyee cwitjo̱o̱cheⁿ na jl'ana cha'tso na niom.
51001016	Ñequio Cristo s'aa Ty'o̱o̱ts'om cha'tsoti na m'aⁿ cañoom'luee ñequio tsjoomnancue. Nt'om ya cwinty'iaanda̱a̱ya ndo' ñ'eeⁿ' nt'om na tileicanty'iaaya, cha'na cantyja na cwitsa̱'ntjom ángeles, ndo' cha'na joo na cwiluiitquiendye na nchii nn'aⁿ joo. Ñ'eⁿ Cristo s'aaⁿ cha'tsoñ'eⁿ, cha catseit'maaⁿ'ñena' juu cantyja 'naaⁿ cha'tso nmeiⁿ'.
51001017	M'aaⁿ Cristo cwitjo̱o̱cheⁿ na ncuaa cha'tso nmeiⁿ' ndo' cantyja 'naaⁿ' jom teinchu' cha'tso na seijndaa'ñê.
51001018	Nqueⁿ cwiluiiñê xqueⁿ tmaaⁿ' jaa nn'aⁿ na cwila'yuu'a ndo' cwiluiindyo̱ seiiⁿ'eⁿ. Cwitando̱o̱'a nc'e jom, nqueⁿ na tquiaa jndyee Ty'o̱o̱ts'om na tando'xcoom quii'ntaaⁿ l'oo. Cantyja 'naaⁿ cha'tso nmeiⁿ' maqueⁿna' jom na tjacantyja na cwiluiit'maⁿñê na cha'tso na cha'tso.
51001019	Ty'o̱o̱ts'om l'ueya ts'oom na catseixmaⁿ Cristo cha'tsoti na matseixmaaⁿ.
51001020	Ndo' mati nc'e Cristo l'ue ts'oom na nnc'omyaandye ñ'eⁿñê cha'tsoti na m'aⁿ, meiiⁿ jaa nn'aⁿ tsjoomnancue, ndo' mati joo na m'aⁿ cañoom'luee nc'e na tue' Cristo nnom ts'oom'naaⁿ.
51001021	Na ñejndyowana', meiⁿto̱ⁿ' ñet'om'yo' cantyja 'naaⁿ' Ty'o̱o̱ts'om, ndo' wjee'yo' jom xjeⁿ naquii' n'om'yo'cheⁿ nc'e natia na ñel'a'yo', sa̱a̱ je' jnda̱ tqueeⁿ 'o na cwiljoya ts'oom ñ'eⁿndyo',
51001022	nc'e na wi' na teinom Cristo na tueeⁿ'eⁿ cantyja na ts'aⁿ jom. S'aaⁿ naljo' cha nnda̱a̱ m'mo̱o̱ⁿ 'o nnom Tsotyeeⁿ na cwiluiindyo' cwentaaⁿ'aⁿ na meiⁿcwii tacwajndiindyo' ndo' tatjaa'naⁿ jnaⁿ'yo'.
51001023	Sa̱a̱ cantyja 'naⁿ'yo' macaⁿna' na caljoo'ndyo'tyeⁿ'yo' na cwila'yu'ya n'om'yo' ñ'eⁿñê cha'cwijom na njoom na wjaa nch'ioo' ts'oom. Tintjei'ndyo' na ntyjaa' n'om'yo' ñ'oom naya na jnda̱ jndye'yo' na mañequiaana' na cwilui'n'maaⁿndyo'. Juu ñ'oom'ñeeⁿ cwit'omna' cha'waa tsjoomnancue ndo' ja Pablo majuuna' mañequiaya nda̱a̱ nn'aⁿ.
51001024	Waa nawi' na mawino̱o̱ⁿya cwenta'yo', sa̱a̱ neiⁿya na ljo' matjo̱ⁿ ee cantyja 'naaⁿ' jo', ñequio seii'a matseicanda̱a̱'ñena' juu nawi' na teinom Cristo cwentaa nn'aⁿ tmaaⁿ' 'naaⁿ'aⁿ, na juu jo' seiiⁿ'eⁿ tseixmaⁿna'.
51001025	Ee nc'e ts'iaaⁿ na jnda̱ ty'iom Ty'o̱o̱ts'om ja, jo' na cwiluiindyo̱ ts'aⁿ na mandi'ntjom nda̱a̱ nn'aⁿ na macwjeeⁿ'eⁿ cwentaaⁿ'aⁿ. Cantyja 'naaⁿ' ts'iaaⁿ'ñeeⁿ seijndaa'ñê na mañequiaya ñ'oom naya 'naaⁿ'aⁿ nda̱a̱ nn'aⁿ meiⁿquiayuucheⁿ, ndo' mati mateijndeiina' 'o.
51001026	Jndye ndyu na jnda̱ teinom, ñet'oomnty'iu juu ñ'oom naya'ñeeⁿ sa̱a̱ je' ma'mo̱ⁿ Ty'o̱o̱ts'om juuna' nda̱a̱ nn'aⁿ cwentaaⁿ'aⁿ.
51001027	Ee tjaawee' ts'oom na matseicañeeⁿ nn'aⁿ cwentaaⁿ'aⁿ na juu na jeeⁿ cajnda na tseixmaⁿ Cristo na matseit'maaⁿ'ñena' jom, mati m'aaⁿ jo' cwenta' 'o. Juu ñ'oom wanty'iuu'ñeeⁿ, luaa ma'mo̱ⁿna': Cristo m'aaⁿñê naquii n'om'yo', na juu jo' mañequiaana' na cwicantyjaa' n'om'yo' na nla'jomndyo' na nluiit'maⁿñê.
51001028	Jâ cwilacandiiyâ cantyja 'naaⁿ' Cristo. Cwilajndo̱o̱'â n'om nn'aⁿ ndo' mati ñequio ñ'oom na xcweti cwit'mo̱o̱ⁿyâ nda̱a̱ cha'tso nn'aⁿ cha cantyja 'naaⁿ' Cristo nnc'omna na canda̱a̱'ndyena jo nnom Ty'o̱o̱ts'om.
51001029	Ee na luaa' waa ts'iaaⁿ na to'ño̱ⁿ, matseijndo̱ya na mats'aa juuna' ñequio najndeii na mañequiaa Cristo na matseixmaⁿya.
51002001	L'ue ts'o̱o̱ⁿ na caliu'yo' na jeeⁿ t'maⁿ waa na matseijndo̱ya cantyja 'naⁿ'yo', 'o ndo' mati nn'aⁿ na cwila'yu' na m'aⁿna tsjoom Laodicea, ndo' mati cha'tsondye nn'aⁿ na ticata'jnaaⁿ' ja,
51002002	matseijndo̱ cha nnc'om t'maaⁿndye n'om, ndo' cha tjoom' nc'om na wi' n'om nc'iaa na cwila'yu', ndo' na jndyeti na cwi'oola'no̱ⁿ' cantyja 'naaⁿ' ñ'oom wanty'iuu' na matseicandii Ty'o̱o̱ts'om na juuna' maquiiti Cristo cwiluiiñena'.
51002003	Ee cantyja 'naaⁿ' jom m'aⁿ nty'iu cha'tso na jndo̱' ts'om Ty'o̱o̱ts'om na jeeⁿ jnda laxmaⁿna' ñequio joo na mantyjiicheⁿ.
51002004	Matsjo̱o̱ ñ'oomwaa' nda̱a̱'yo' cha tiñe'quiandyo' na nñe'quiu'nn'aⁿna' 'o cwii ñ'oom na nla'neiⁿ nn'aⁿ nda̱a̱'yo' na nncjaachuuñena' 'o.
51002005	Ee meiiⁿ na tic'o̱o̱ⁿya quii'ntaaⁿ'yo', sa̱a̱ naquii' ts'o̱o̱ⁿya cha'cwijom na ñ'a̱ⁿya ñ'eⁿndyo' na jeeⁿ neiⁿya na maqua̱ⁿ cwenta na jeeⁿ xcwe cwil'a'yo' ndo' na cwila'yu'ya n'om'yo' ñ'eⁿ Ty'o̱o̱ts'om.
51002006	'O jnda̱ jla'ljo'yo' Cristo Jesús naquii' n'om'yo' na cwiluiiñê na matsa̱'ntjoom 'o. Jo' chii ñequii'cheⁿ c'om'yo' na cwila'jomndyo' ñ'eⁿñê.
51002007	C'om'tyeⁿ'yo' cantyja 'naaⁿ'aⁿ cha'xjeⁿ tyeⁿ m'aⁿ nch'ioo' ts'oom quii' tyuaa. Ndo' catsana'jnda̱'yo' cantyja na cwila'yu'yo' ñ'eⁿñê. Cal'a'yo' cha'xjeⁿ ñ'oom na t'mo̱ⁿ ts'aⁿ nda̱a̱'yo'. Ndo' ñequii'cheⁿ quia'yo' na jeeⁿ quianl'uaa' Ty'o̱o̱ts'om cha'tso nnom na matio'naaⁿñê 'o.
51002008	Cal'andyo' cwenta na tiñequiandyo' na nla'jomndyo' ñequio nn'aⁿ na cwinquio'nn'aⁿ nt'omcheⁿ ñequio ñ'oom na m'aaⁿ' n'omna, ñ'oom na matseiñ'eeⁿ'ñena' nn'aⁿ ee nchii cantyja 'naaⁿ' Cristo cwila'jomndyena, macanda̱ cwi'oola'jomndye chiuu na nquiu nquiee ndo' ñequio natia najnda̱ na cwitsa̱'ntjom tsjoomnancuewaañe.
51002009	Ee cha'tso na cwiluiiñe Ty'o̱o̱ts'om canda̱a̱'ñ'eⁿ tseixmaⁿ Cristo na tuiiñê na ts'aⁿ jom.
51002010	Cantyja 'naaⁿ' jom maqueⁿna' 'o na canda̱a̱'ndyo' jo nnom Ty'o̱o̱ts'om ee cwila'jomndyo' ñ'eⁿ Cristo na cwiluiiñê na catsa̱'ntjoom cha'tsondyeñ'eⁿ na nchii nn'aⁿ cwiluiindye na waa najnda̱ na cwitsa̱'ntjom.
51002011	Ndo' mati 'o jnda̱ tuii ñ'eⁿndyo' cwii na matseijomna' cha'cwijom na cwil'a nn'aⁿ judíos ñ'eⁿ yonom'ndaa ndana. Sa̱a̱ juu na s'aa Cristo ñ'eⁿndyo', nchii cwe' cjoo' seii' ts'aⁿ tuiina', jom macwji'n'maaⁿñê 'o cantyja 'naaⁿ' jnaⁿ na laxmaⁿ'yo' na teincoondyo' na nn'aⁿjnaⁿ 'o. Luaa' ts'iaaⁿ na mach'ee Cristo.
51002012	Quia na teits'oomndyo', tjacant'iuu'ndyo' ñequio Cristo. Ndo' mati cwitando'xco'yo' ñ'eⁿñê nc'e cwila'yu'yo' na waa najndeii na matseixmaⁿ Ty'o̱o̱ts'om na tquiaaⁿ na tando'xco juu.
51002013	Ncuee na jnda̱ teinom, ñejla'xmaⁿ'yo' l'oo nc'e jnaⁿ'yo' ndo' nc'e na tyooluii ñ'eⁿndyo' cha'na cwil'a nn'aⁿ judíos yonom'ndaa ndana. Sa̱a̱ je' je' mañequiaa Ty'o̱o̱ts'om na tjoom' cwitando'yo' ñequio Cristo na jnda̱ seit'maⁿ ts'oom jnaⁿ'yo'.
51002014	Juu na tyowaa na cho̱'jnaaⁿya nnom ljeii na matsa̱'ntjomna', na tyoqueⁿna' xjeⁿ 'naaⁿ'na' jaa, seicanduu' Ty'o̱o̱ts'om. S'aaⁿ na mawinom ts'oom ee na ty'ioom juuna' ts'oom'naaⁿ.
51002015	Cwe' nc'e na tue' Cristo cjoo' ts'oom'naaⁿ, jo' tju'cje Ty'o̱o̱ts'om cha'tsondye joo na waa najnda̱ na m'aⁿ jo nandye ndo' jlui'jnaaⁿ'ndye joo jo nda̱a̱ cha'tso na s'aaⁿ. Tjachuu Cristo joona nawi' ee na jnda̱ tantjoom.
51002016	Nc'e na luaa' s'aa Cristo, tiñequiandyo' na nntso cwii ts'aⁿ na tixcwe cwil'a'yo' cantyja 'naaⁿ' na cwicwa'yo' oo na cwiwe'yo' oo ñ'oom cantyja 'naaⁿ' cwii xuee na cwilue nn'aⁿ na jeeⁿ t'maⁿ tseixmaⁿ oo quia na m'aaⁿ chi'ndaa oo xuee na cwita'jndyeena.
51002017	Ee ñ'oommeiⁿ' cwe' ncwaaⁿ' juu na quia nndyo na manquii Cristo cwiluiiñê na canda̱a̱'.
51002018	Tiñe'quiandyo' na nntjeii' naⁿm'aⁿ' naya 'naⁿ'yo' na jeeⁿ jndana' na cwe' cwil'ayana na jeeⁿ nioom' n'omna ndo' na cwila't'maaⁿ'ndyena ángeles. Joona cwitii'ndyena cantyja 'naaⁿ ñ'oom na tyoonty'iaana na cantyja 'naaⁿ' jo' cwila's'andyena nc'e ñ'oom na m'aaⁿ' n'om nquieena.
51002019	Joo naⁿm'aⁿ' cwitjeii'ndyena cantyja 'naaⁿ' Cristo na cwiluiiñê xqueⁿ tmaaⁿ' nn'aⁿ na cwiluiindye seiiⁿ'eⁿ. Nc'e na mateix'eeⁿ tmaa'ⁿ nn'aⁿ cwentaa'aⁿ', 'oonajnda̱na ndo' macwjaa'ñena' joona cantyja 'naaⁿ'aⁿ cha'xjeⁿ tjat'uii cwii cwii nnom na tjacañjoom'ñe sei'ts'o 'naaⁿya cha'xjeⁿ na seijndaa'ñe Ty'o̱o̱ts'om.
51002020	'O jnda̱ tja̱'yo' ñequio Cristo, jo' chii je' tic'om'yo' nacje 'naaⁿ ñ'oom na maqueⁿna' xjeⁿ nn'aⁿ na la'xmaⁿna cantyja 'naaⁿ' tsjoomnancue. Quia jo' ¿chiuu na ndicwaⁿ cwil'a'yo' cha'na nn'aⁿ tsjoomnancue, na cwilañ'oom'ndyo' ñ'oom na maqueⁿna' xjeⁿ nn'aⁿ?
51002021	Cha'na ñ'oom na cwiluena: “Tiñe'quiu' luaa'. 'Naⁿwaa' ticwanaaⁿ na nlqui' meiⁿ tileiñ'oom'”.
51002022	Cha'tso ñ'oommeiⁿ' na cwiqueⁿ joona xjeⁿ nn'aⁿ, mat'uiina' 'naⁿ na cwintycwii na mawil'uee'ñe ts'aⁿ, ñequii'cheⁿ la'xmaⁿna' ñ'oom na cwiqueⁿ nn'aⁿ na matsa̱'ntjomna' ñequio ñ'oom na cwit'mo̱o̱ⁿ naⁿ'ñeeⁿ nda̱a̱ nn'aⁿ.
51002023	Na mayuu' mach'eena' ndoo' ntyjii ts'aⁿ na jndo̱' ts'om ts'aⁿ na luaa' ñ'oom tseineiⁿ ee cwit'mo̱o̱ⁿna' na jeeⁿ matseit'maaⁿ'ñe ndo' jeeⁿ maqueⁿ xjeⁿ seii', sa̱a̱ ñ'oom'ñeeⁿ meiⁿchjoo ticateijndeiina' juu na wjaa nacjoo joo na cwiqueⁿna' xjeⁿ juu na matsei'tjo̱o̱ñe nnom Ty'o̱o̱ts'om.
51003001	Quia jo' nc'e na jnda̱ macwitando'xco'yo' ñ'eⁿ Cristo, cal'ue'ya'yo' na nnto'ñoom'yo' 'naⁿ na niom cañoom'luee yuu na wacatyeeⁿ ntyjaa' ts'o̱ Ty'o̱o̱ts'om ntyjaya.
51003002	C'oom' n'om'yo' cantyja 'naaⁿ cwii cwii nnom na matseixmaⁿ cañoom'luee, nchii 'naⁿ na matseixmaⁿ tsjoomnancue.
51003003	Ee laxmaⁿ'yo' l'oo ndo' juu na cwita'ndo'yo' je', wanty'iuu' m'aaⁿna' ñ'eⁿ Cristo nc'e m'aaⁿ ñ'eⁿ Ty'o̱o̱ts'om.
51003004	Je' cwitando'yo' jo nnom Ty'o̱o̱ts'om nc'e wando' Cristo. Quia nleitquioo'nê, mati 'o nleitquioo'ndyo' ñ'eⁿñê ndo' nlajomndyo' na nluiit'maⁿñê.
51003005	Jo' chii cha'tso nmeiⁿ' na cwiqueⁿ n'om'yo' cha'xjeⁿ cwiqueⁿ n'om nn'aⁿ na tyoolayu', queⁿ'yo' cwenta na l'oo laxmaⁿna', cha'na na nc'oomya ts'aⁿ ñ'eⁿ cwiicheⁿ ts'aⁿ na nchii saaⁿ'aⁿ, nchii scoom'm, meiⁿ talajomndyo' ts'iaaⁿ na tilju' laxmaⁿ, meiⁿ tañequiandyo' ñequio joo na queeⁿ n'om seii'yo', meiⁿ tala'jomndyo' ñequio joo natia na l'ue n'om'yo', meiⁿ tila'queeⁿ n'om'yo' 'naaⁿ' cwiicheⁿ ts'aⁿ, na juu jo' ljo'yu jnaaⁿ' ts'aⁿ cha'xjeⁿ na matseit'maaⁿ'ñe cwii na nl'a nn'aⁿ.
51003006	Ee cwe' jnaaⁿ' nmeiⁿ', juu na jeeⁿ cwajndii matseiw'ii Ty'o̱o̱ts'om nnt'uiina' nn'aⁿ na cwilaquie' n'omna.
51003007	'O ndyu na teinom tyolaxmaⁿ'yo' natiameiⁿ',
51003008	sa̱a̱ je' je' tsacwintyje'yo' na cwil'a'yo' nmeiⁿ'. Talawjee'yo' nn'aⁿ, talaqueeⁿ n'om'yo' nt'omcheⁿ, talata̱a̱' n'om'yo' nn'aⁿ, tala'jnaⁿ'yo' joona, talaneiⁿ'yo' ñ'oomwi'.
51003009	Talaneiⁿ'yo' cantu nda̱a̱ nc'iaa'yo' ee jnda̱ tyuii' juu na tyolaxmaⁿ'yo' na cjee' xuee na cwila'yu'yo' ñ'eⁿ Jesucristo ñequio cwii cwii nnom na ñel'ajndyee'yo'.
51003010	Jnda̱ seichuii'xco'na' o' cantyja na tsam'aⁿ'yo', cwii na laxmaⁿ'yo' nc'e na tuiindyo'xco'yo', cha nluii'ndyo̱ Ty'o̱o̱ts'om, nqueⁿ na s'aaⁿ jaa, cha na ya ndo' canda̱a̱' nla'no̱o̱ⁿ'a cantyja 'naaⁿ'aⁿ.
51003011	Je' ticwjaa'ñê cwenta ljo' cwiluiindye nn'aⁿ, aa griego oo aa judío, aa jnda̱ tuii oo aa tyooluii ñ'eⁿñe cha'xjeⁿ cwil'a nn'aⁿ judíos ñ'eⁿ yonom'ndaa ndana, aa ts'aⁿ na cwe' ñetyjee'ya oo ts'aⁿjnda̱a̱ juu, aa moso na m'aaⁿtyeⁿ oo aa ts'aⁿ m'aaⁿ xjeⁿ 'naaⁿ'. Ñ'oom na macwjaa'ñê cwenta na nquii Cristo tjacantyja na t'maⁿ cwiluiiñê ndo' na m'aaⁿ naquii' n'o̱o̱ⁿya.
51003012	Jeeⁿ candya' ts'om Ty'o̱o̱ts'om 'o ndo' jnda̱ tjeiiⁿ'eⁿ 'o na cwiluiindyo' nn'aaⁿ'aⁿ. Jo' chii c'om'yo' na wi' n'om'yo' nn'aⁿ ndo' na ya nn'aⁿndyo' ñequio cha'tsondyena. C'om'cje'yo' nda̱a̱ nn'aⁿ, c'om'yo' na cwentandyo' ñequio cha'tso nn'aⁿ, c'om'yo' na m'aaⁿ nioomcheⁿ n'om'yo'.
51003013	C'om't'maaⁿ'ndyo' n'om'yo' ñequio nc'iaa'yo'. Ndo' cala't'maⁿ n'om'yo' joona quia cwila'tjo̱o̱ndyena nda̱a̱'yo'. Cal'a'yo' ñ'eⁿndyena cha'xjeⁿ s'aa Cristo na seit'maⁿ ts'oom 'o.
51003014	Ndo' cha'tso na cha'tso, c'om'yo' na canda̱a̱'ya m'aⁿ'yo' na wi' n'om'yo' nc'iaa'yo', ee juu jo' matseitjoom'na' cha'tso ndo' canda̱a̱' tseixmaⁿna'.
51003015	Nc'e Cristo cwiljoya ts'om Ty'o̱o̱ts'om ñ'eⁿndyo'. Quiandyo' na juu jo' nntsa̱'ntjomna' 'o ee cantyja 'naaⁿ'na' t'maaⁿ 'o na nlaxmaⁿ'yo' ñecwii ts'aⁿ cwiluiindyo'. Ndo' quia'yo' na quianl'uaaⁿ'aⁿ.
51003016	Cats'aana' na canda̱a̱'ya c'oom ñ'oom' Cristo naquii' n'om'yo', na cwit'mo̱ⁿ'yo' ndo' cwilajndo̱'yo' n'om nc'iaa'yo' na cwila'yu', na cwita'yo' salmos, luantsa ñequio nt'omcheⁿ na cwila't'maaⁿ'ndyo' jom, ndo' naquii' n'om'yo' na quianl'uaa' Ty'o̱o̱ts'om.
51003017	Ndo' meiⁿnquia na cwil'a'yo' oo na cwilaneiⁿ'yo', cal'a'yo' cha'tso jo' ñequio xuee' Ta Jesús na cwiñequia'yo' na quianl'uaa' Tsotya̱a̱ya Ty'o̱o̱ts'om nc'e jom.
51003018	'O yolcu na m'aⁿ s'aa'yo', cala'canda̱a̱'ndyo' nda̱a̱na, ee maxjeⁿ luaa' matsona' na cal'a yolcu na cwila'yu' ñequio Ta Jesús.
51003019	'O naⁿnom na m'aⁿ lcuu'yo', c'om'yo' na wi' n'om'yo' joona. Tal'a'yo' na cwe' cwila'tia'to'yo' joona.
51003020	'O nda nn'aⁿ, cala'canda̱a̱'ndyo' ñ'oom na cwitsa̱'ntjom tyendyee'yo' 'o. Ee jeeⁿ ya ntyjii Ta Jesús na cwil'a'yo' na ljo'.
51003021	'O naⁿnom na m'aⁿ nda'yo', tal'a'yo' ljo' na nlawjeena ñ'eⁿndyo' ee xeⁿ naljo' n'ndyena na ñe'cal'ana yuu na ncjaawee' nquiu'yo' ñ'eⁿndyena.
51003022	'O na m'aⁿ'tyeⁿ'yo' moso nda̱a̱ patrom 'naⁿ'yo', cala'canda̱a̱'ndyo'ñ'eⁿ'yo' nda̱a̱na. Nchii cwe' quia na cwiqueⁿna cwenta ljo' na cwil'a'yo' cha nnjaawee' n'omna ñ'eⁿndyo', ñequii'cheⁿ candye'ntjom'yo' nda̱a̱na na xcwee' n'om'yo' nc'e na nquia'yo' Nqueⁿ na matsa̱'ntjoom 'o.
51003023	Cha'tsoti na cwil'a'yo', caluiina' ñequio na xcwee'ya n'om'yo', cha'cwijom nnom nquii Ta Jesús cwindye'ntjom'yo', nchii cwe' nda̱a̱ nn'aⁿ.
51003024	Ee manquiu'ya'yo' na nñequiaa Ta Jesús na nnto'ñoom'yo' cwii na jeeⁿ jnda na nnda'yo'. Ee 'o nnom Cristo cwindye'ntjom'yo', jom cwiluiiñê patrom na tjacantyja na matsa̱'ntjoom 'o.
51003025	Sa̱a̱ ts'aⁿ na matsei'tjo̱o̱ñe, nntioml'uaaⁿ juu ñequio mañejuuti natia na mach'ee tsaⁿ'ñeeⁿ. Ee jom xocjaañ'oomñê ñ'eⁿ cwii ts'aⁿ sa̱a̱ cwiicheⁿ ticuee' ts'oom.
51004001	'O patrom na m'aⁿ moso 'naⁿ'yo' na cwindye'ntjomtyeⁿna nda̱a̱'yo', cal'a'yo' ñ'eⁿndyena ljo' na maty'iomyana' ee manquiu'ya'yo' cañoom'luee m'aaⁿ cwii na cwiluiiñe na matsa̱'ntjom 'o na nñequia'yo' cwenta nnoom.
51004002	Ticwintqueⁿ'yo' na ñequii'cheⁿ cwilaneiⁿ'yo' nnom Ty'o̱o̱ts'om. C'oom'ya n'om'yo' na cwil'a'yo' na ljo'. Ndo' ñequii'cheⁿ quia'yo' na quianl'uaaⁿ'aⁿ.
51004003	Mati calaneiⁿ'yo' nnoom cantyja 'naaⁿyâ cha' nncju'naaⁿñena' na nñequiaayâ ñ'oom'm na cwe' wanty'iu m'aaⁿna' na cantyja 'naaⁿ' juuna' m'aaⁿya w'aancjo.
51004004	Cataⁿ'yo' nnoom na xcwe nñequiaya ñ'oom'ñeeⁿ cha'xjeⁿ na matsona'.
51004005	Quia na m'aⁿ'yo' quii'ntaaⁿ nn'aⁿ na tyoola'yu', c'om'yo' na jndo̱'ya n'om'yo'. Ticwii cwii ndii' na maju'naaⁿñena' na nlaneiⁿ'yo' nda̱a̱na cantyja 'naaⁿ' Cristo, cal'a'yo' na ljo'.
51004006	Ñ'oom na cwilaneiⁿ'yo', ñequii'cheⁿ cats'aana' na cjawee' nquiu nn'aⁿ, cha ya nla'no̱ⁿ'yo' cwaaⁿ ñ'oom nnt'o̱'yo' nda̱a̱na.
51004007	Nquii ti'nn'aaⁿya Tíquico na jeeⁿ wi' ts'o̱o̱ⁿya, nntseicañeeⁿ 'o cantyja 'naⁿya. Jeeⁿ xcwee' ts'oom na mateijneiⁿ ja na mandi'ntjoom nnom Ta Jesús.
51004008	Macwe' jo' majño̱o̱ⁿya jom na m'aⁿ'yo' na nntsoom nda̱a̱'yo' chiuu waa na jo̱m'aaⁿya ndo' na nñequiaaⁿ na jnda̱'yo' naquii' na cwilayu'yo'.
51004009	Mati ñequio jom mawjaa Onésimo, cwii ncjo'yo' na jeeⁿ wi' ts'o̱o̱ⁿya jom na jeeⁿ xcwee' ts'oom ñ'eⁿ Ty'o̱o̱ts'om. Wendye joona nluena nda̱a̱'yo' cha'tso na cwiluii ljooñe.
51004010	Matseicwanom Aristarco na xmaⁿndyo'. M'aaⁿñê w'aancjo ñ'eⁿndyo̱. Mati Marcos tyjee Bernabé matseicwanoom na xmaⁿndyo'. Jnda̱ jndye'yo' ñ'oom xeⁿ na aa nncue'cañoom 'o cato'ñoom'yo' jom na xcwee' n'om'yo'.
51004011	Juu Jesús tsaⁿ na jnda̱ we xuee' Justo, matsoom na xmaⁿndyo'. Quii'ntaaⁿ nn'aⁿ judíos na cwila'yu' manda̱ ndyeendye joona cwiñequiana na t'maⁿ ts'o̱o̱ⁿ na cwiñequiaayâ ñ'oom na quiandye nn'aⁿ na nntsa̱'ntjom Ty'o̱o̱ts'om joona.
51004012	Juu Epafras, cwii ncjo'yo', matseicwanoom na xmaⁿndyo'. Cwiluiiñê ts'aⁿ na mandi'ntjom nnom Cristo Jesús. Ñequii'cheⁿ matseineiiⁿ nnom Ty'o̱o̱ts'om cantyja 'naⁿ'yo' na nncwintyje'tyeⁿ'yo' jo nnom ndo' ñequio na xcwee' n'om'yo' na nl'a'yo' yuu na l'ue ts'om.
51004013	Macwji'yuu'ndyo̱ cantyja 'naaⁿ'aⁿ na jeeⁿ majoo' ts'oom, ñequii'cheⁿ matseineiiⁿ nnom Ty'o̱o̱ts'om cantyja 'naⁿ'yo', 'o ndo' mati nn'aⁿ tsjoom Laodicea ñequio tsjoom Hierápolis.
51004014	Nquii Lucas, tyonasei, matseicwanoom na xmaⁿndyo'. Jeeⁿ jnda ntyjiiya ñ'eⁿñê. Ndo' mati tso Demas xmaⁿndyo'.
51004015	Candu'yo' na xmaⁿndye nn'aⁿ na cwila'yu' na m'aⁿ Laodicea. Mati xmaⁿñe Ninfas ñequio tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na cwitjomndye waⁿ'aⁿ.
51004016	Quia na jnda̱ jla'naⁿ'yo' cartawaañe, cala'cwanom'yo' juuna' na m'aⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ Laodicea cha na nla'naaⁿna juuna', ndo' mati 'o cala'naⁿ'yo' carta na matseicwano̱ⁿya na m'aⁿ joona.
51004017	Ndo' candu'yo' nnom Arquipo na matsjo̱o̱ queⁿñê na nntseicanda̱a̱'ñê ts'iaaⁿ na jnda̱ ty'iom Ta Jesús jom.
51004018	Mannco̱ Pablo ñequio ts'o̱o̱ya matseiljeiya na xmaⁿndyo'. Cjaañjoom' n'om'yo' na m'aaⁿya pra̱so. Quiaa Ty'o̱o̱ts'om na nto'noom'yo' naya na matseixmaaⁿ. Amén.
52001001	Ja Pablo matseiljeiya cartawaañe, ñequio Silvano ñ'eⁿ Timoteo, matseicwano̱ⁿya juuna' nda̱a̱' 'o tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ'yo' tsjoom Tesalónica, 'o na cwila'xmaⁿyo' cwentaa' Tsotya̱a̱ya Ty'o̱o̱ts'om ndo' mati Ta Jesucristo. Quiana na nnto'ñoom'yo' naya na cwila'xmaⁿna ndo' na nnda'yo' na tjaa ñomtiuu c'om'yo' jo nda̱a̱na.
52001002	Ñenquii'cheⁿ na cwiñe'quiaayâ na quianl'uaa' Ty'o̱o̱ts'om cantyja 'naⁿ'yo' na cha'tsondyo'. Cwijaañjoom' n'o̱o̱ⁿyâ 'o quia na cwilana̱a̱ⁿyâ nnoom.
52001003	Tyootsuu' n'o̱o̱ⁿyâ 'o jo nnom nquii Tsotya̱a̱ya na jeeⁿ xcwee' n'om'yo' na cwila'yu'ya n'om'yo'. Jo' chii jndye ts'iaaⁿ na ya cwileitquioo' na cwil'a'yo'. Ndo' jeeⁿ cwiqueⁿya n'om'yo' na cwitei'jndei'yo' nc'iaa'yo' nc'e na wi' n'om'yo' joona. Ndo' tîca'ndye'nc'uaa'ndyo' na wi' na cwitjom'yo' nc'e na ntyjaa' n'om'yo' Ta Jesucristo.
52001004	'O nn'aaⁿya, Ty'o̱o̱ts'om m'aaⁿ na candya' ts'oom 'o, ndo' manquiuuyaayâ na jnda̱ tjeii'ñê 'o cwentaaⁿ'aⁿ.
52001005	Ee quia tyoñequiaayâ ñ'oom nda̱a̱'yo' na macwji'n'maaⁿ'ñe Ty'o̱o̱ts'om nn'aⁿ, nchii cwe' tomti teil'uena' nc'e ñ'oom na tyolana̱a̱ⁿyâ sa̱a̱ nc'e najndeii na matseixmaⁿ Espíritu Santo ndo' na tquiaana' na jla'no̱ⁿ'yo' na juu ñ'oom'ñeeⁿ ñ'oom na mayuu' jo'. Ndo' ñequio na tyol'ua̱a̱yâ chiuu na nnteijndeiina' 'o.
52001006	Jo' chii mati 'o macwitsantyjo̱'yo' cha'xjeⁿ na cwil'aayâ. Ndo' maluaa', macwitsantyjo̱'yo' naxeⁿ' nquii Ta Jesucristo. Nc'e jo' na tquiaa Espíritu Santo na jeeⁿ neiⁿ'yo' meiiⁿ wi' ñel'a nn'aⁿ tsjom'yo' jnda̱ na to'ñoom'yo' ñ'oom naya na tyoñequiaayâ nda̱a̱'yo'.
52001007	Ndo' na luaa', tyolaxmaⁿ'yo' cwii na ma'mo̱ⁿna' nda̱a̱ nn'aⁿ ts'o̱ndaa Macedonia ñequio Acaya chiuu na nnc'oom'aⁿna.
52001008	Ee na m'aⁿ' 'o jnaⁿna' na tjanty'ee ñ'oom naya 'naaⁿ' Ta Jesucristo. Ndo' je' tachii macanda̱ ndyuaa'yo' Macedonia ñequio Acaya sa̱a̱ mati jndye joo jnda̱ manquiu nn'aⁿ na cwila'yu'ya n'om'yo' ñequio Ty'o̱o̱ts'om. Jo' chii meiⁿ tacaⁿtina' na nl'uuyâ ñ'oom cantyja 'naⁿ'yo' nda̱a̱ naⁿ'ñeeⁿ.
52001009	Ee manquieeti naⁿ'ñeeⁿ cwila'neiⁿna chiuu waa na sacajndo̱o̱'â 'o ndo' na ya to'ñoom'yo' jâ. Mati cwila'neiⁿna chiuu waa na jnda̱ 'ndye'yo' na tyola't'maaⁿ'ndyo' 'naⁿ na cwe' nn'aⁿ nl'a, ndo' je' naxeⁿ' Ty'o̱o̱ts'om macwitsantyjo̱'yo'. Je' jnda̱ macwindye'ntjom'yo' nnom nqueⁿ na wanoom'm, na macanda̱ jom cwiluiiñê Ty'o̱o̱ts'om.
52001010	Mati cwila'neiⁿ naⁿ'ñeeⁿ na cwimeiⁿndo'yo' na nncwjee'nnda' Jesús, Jnda Ty'o̱o̱ts'om na nnaaⁿ cañoom'luee, nquii na tquiaaⁿ na wando'xco jnda̱ na tue', nquii na macwji'n'maaⁿñe jaa na wi' na jeeⁿ cwajndii na quia nncwjee'cañoom.
52002001	'O nn'aaⁿya na cwila'yu'yo', mancjo'ti'yo' nquiu'yo' na ticwe' ts'iaaⁿ'ndyo na sacajndo̱o̱'â 'o.
52002002	'O manquiu'ya'yo' na jeeⁿ t'maⁿ jla'jnaaⁿ' nn'aⁿ tsjoom Filipos jâ ndo' jla'sei'na jâ, sa̱a̱ meiiⁿ na luaa', xcwe xjeⁿ na tjo̱o̱ⁿyâ nawi'waa', tquiaa Ty'o̱o̱ts'om na t'maⁿ n'o̱o̱ⁿyâ na tquiaayâ ñ'oom nda̱a̱'yo' cantyja na macwji'n'maaⁿñê añmaaⁿ nn'aⁿ.
52002003	Ee ñ'oom na cwiñequiaayâ cwiluiiñena' ñ'oom na mayuu', nchii ñ'oom na tijndaa'ya nquiuuyâ, ndo' nchii cwe' na ñe'cala'ntja̱a̱ⁿyâ nn'aⁿ, meiⁿ nchii na cwinquio̱'nn'aaⁿyâ nn'aⁿ.
52002004	Wandyo̱' waa cantyja 'naaⁿyâ, ee tjawee' ntyjii Ty'o̱o̱ts'om ñ'eⁿndyô̱ ndo' ty'ioom ts'iaaⁿ jâ na nñequiaayâ ñ'oom na macwji'n'maaⁿñê añmaaⁿ nn'aⁿ. Nchii cwil'aayâ ts'iaaⁿ'ñeeⁿ cha na nncjaawee' n'om nn'aⁿ ñ'eⁿndyô̱, sa̱a̱ cha nqueⁿ nncjaawee' ts'oom, ee jom nlqueeⁿ cwenta chiuu n'o̱o̱ⁿyâ.
52002005	'O manquiu'ya'yo' na tijoom ñejla'ca'naaⁿ'ndyô̱ nda̱a̱'yo', meiⁿ nchii tquio̱'nn'aaⁿyâ 'o na nntjeii'â tsjo̱'ñjeeⁿ luee'yo'. Ty'o̱o̱ts'om noom'm na ljo'.
52002006	Meiiⁿjom ndii' tyool'ua̱a̱yâ na nla't'maaⁿ'ndye nn'aⁿ jâ, meiⁿ nda̱a̱' 'o meiⁿ nda̱a̱ nt'omcheⁿ.
52002007	Jâ tyojndo̱o̱'â 'o ñequio na jnda nquiuuyâ ñ'eⁿndyo' cha'xjeⁿ cwii yuscu na jeeⁿ wi' ts'om ntseinda, ya cwenta mach'ee joona.
52002008	T'maⁿ waa na jeeⁿ wi' n'o̱o̱ⁿyâ 'o, nchii tomti neiiⁿyâ na tyoñequiaayâ ñ'oom naya 'naaⁿ' Ty'o̱o̱ts'om nda̱a̱'yo' sa̱a̱ mati chiuu waa na tyom'aaⁿyâ quii'ntaaⁿ'yo'. Luaa' waa nc'e na jeeⁿ jnda nquiuuyâ 'o.
52002009	'O nn'aⁿya na cwila'yu'yo' tyootsuu' n'om'yo' chiuu na tyola'jnda̱a̱yayâ na nnta'ntjo̱o̱ⁿyâ na tcaⁿna' jâ. Naxuee natsjom tyol'aayâ ts'iaaⁿ cha tîcatio̱o̱yâ xuu nacjo'yo' na nntei'xe'yo' jâ yocheⁿ na tyoñequiaayâ ñ'oom naya 'naaⁿ' Ty'o̱o̱ts'om nda̱a̱'yo'.
52002010	'O nn'aaⁿya na cwila'yu'yo', manquiu'yo' ndo' mati mantyjii Ty'o̱o̱ts'om chiuu ñet'o̱o̱ⁿyâ quii'ntaaⁿ'yo'. Tyola'canda̱a̱'ndyô̱ jo nnoom na tyol'aayâ yuu na maty'iomyana' ndo' meiⁿcwii ts'aⁿ xonda̱a̱ ntso na jla'tjo̱o̱ndyô̱ nda̱a̱'yo'.
52002011	'O manquiu'yo' chiuu waa na ñet'o̱o̱ⁿyâ quii'ntaaⁿ'yo' na tyom'aaⁿyâ cha'cwijom mach'ee ts'aⁿ ñequio ntseinda,
52002012	tyolana̱a̱ⁿyâ ñ'oom nda̱a̱'yo' na tyoñequiaana' na t'maⁿ n'om'yo', tyola'jndo̱o̱'â n'om'yo' na c'om'yo' cha'xjeⁿ na matsona' na c'om nn'aⁿ na maqueeⁿ'ñe Ty'o̱o̱ts'om na calajomndyena cantyja na matsa̱'ntjoom ndo' ñequio na matseit'maaⁿ'ñena' jom.
52002013	Quia tyondye'yo' ñ'oom naya 'naaⁿ' Ty'o̱o̱ts'om na tyoñequiaayâ nda̱a̱'yo' mana to'ñoom'yo' juuna'. Jo' na cwiñe'quiaayâ na quianl'uaaⁿ'aⁿ cantyja 'naⁿ'yo'. Ee jla'no̱ⁿ'yo' na ñ'oom' Ty'o̱o̱ts'om juuna' nchii ñ'oom na cwe' cwila'tiuu nn'aⁿ. Ndo' mayuu' na jo' juuna'. Jo' chii cwiwitquioo' ts'iaaⁿ na mach'eeⁿ naquii' n'om' 'o na cwila'yu'yo' ñ'eⁿñê.
52002014	'O nn'aaⁿya, ljo'waayu ñetjom'yo' cha'xjeⁿ ñetjoom ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ ndyuaa Judea. Ee nquiee nn'aⁿ tsjom'yo' ñeta'wi'na 'o cha'xjeⁿ tuii ndyuaa Judea, tyota'wi' nn'aⁿ judíos nc'iaana na cwilayu' ñequio Cristo Jesús.
52002015	Nn'aⁿ judíos'ñeeⁿ jla'cuee'na Ta Jesús, cha'xjeⁿ weloona tyola'cwjeena profetas ndo' mati jleintyjo̱ nn'aⁿ judíos jâ. Tiquil'ana yuu na cjaawee' ntyjeeⁿ ñ'eⁿndyena, ndo' m'aⁿna nacjoo cha'tsondye nn'aⁿ,
52002016	ee quia na ñe'calana̱a̱ⁿyâ ñequio nn'aⁿ na tachii judíos cha mati nnda̱a̱ nncwji'n'maaⁿñe Ty'o̱o̱ts'om joona, tiñe'quiandyena na nl'aayâ na ljo', ndo' na cwil'ana na luaa', cwila'cwaljoo'tina jnaaⁿna jo nnoom. Sa̱a̱ je' juu na jeeⁿ cwajndii na matseiw'eeⁿ nn'aⁿ mama t'uiina' joona.
52002017	'O nn'aaⁿya, cantyjati xuee na tjei'na' jâ quii'ntaaⁿ'yo', meiiⁿ taconty'iaayâ 'o sa̱a̱ ñequii'cheⁿ cwijaañjoom' n'o̱o̱ⁿyâ 'o chiuu cwitsam'aⁿ'ti'yo'. Jo' chii jeeⁿ cwicantyjaa' n'o̱o̱ⁿyâ na nntsaacajndo̱o̱nnda'â 'o.
52002018	Jeeⁿ ñe'catsaayâ na m'aⁿ'yo', majndeiiticheⁿ ja Pablo jndye ndii' s'aana' na ñe'cjo̱ sa̱a̱ seitsaaⁿ'ñe Satanás na nl'aayâ na ljo'.
52002019	¿Ljo' jo' na nñequiaana' na cwicantyjaa' n'o̱o̱ⁿyâ jo nnom Ty'o̱o̱ts'om, ndo' na nñequiaana' na neiiⁿyâ oo na nntantjo̱o̱ⁿyâ jo nnoom? ¿Aa nchii ma'o jo'? Ee ma'o cwiluiindyo' cha'tso nmeiⁿ' na nntseit'maaⁿ'ñena' ja jo nnom Ta Jesucristo quia na nndyonnaaⁿ'aⁿ.
52002020	Nc'e 'o, jo' matseit'maaⁿ'ñena' jâ ndo' mañequiaana' na neiiⁿyâ.
52003001	Quia tileicatseiquiiti ts'o̱o̱ⁿ na tjaa ñ'oom cantyja 'naⁿ'yo' seijndaa'ndyo̱ na nljoo'ndyo̱ na ñeⁿnnco̱ tsjoom Atenas.
52003002	Jo' chii jño̱o̱ⁿyâ juu nn'aaⁿya Timoteo na m'aⁿ'yo', jom cwiluiiñê mosoo' Ty'o̱o̱ts'om. Matseijomñê ñ'eⁿndyô̱ na cwiñe'quiaayâ ñ'oom naya 'naaⁿ' Cristo. Tjacanoom'm 'o na nñequiaaⁿ na t'maⁿ n'om'yo' ndo' na nnc'oom'jndeii' n'om'yo' cantyja na jnda̱ jla'yu'yo'.
52003003	Ee na l'ue n'o̱o̱ⁿyâ na meiⁿcwiindyo' 'o tintseilcwe'na' ts'om cwe' nc'e na wi' na cwitjom'yo'. Ee manquiu'yo' na maxjeⁿ mañequiaa Ty'o̱o̱ts'om na catjo̱o̱ⁿya nawi'meiⁿ'.
52003004	Ee quia tyom'aaⁿyâ ñ'eⁿndyo' t'mo̱o̱ⁿyâ nda̱a̱'yo' na maxjeⁿ nncwino̱o̱ⁿya nawi' ndo' jnda̱ macwiluii naljo' cha'xjeⁿ na manquiu'yo'.
52003005	Nc'e na tileicwiquiiti ts'o̱o̱ⁿ, jo' chii jño̱o̱ⁿya Timoteo na ncjacwax'eeⁿ aa ndicwaⁿ cwila'yu'ya n'om'yo' ñ'eⁿ Ty'o̱o̱ts'om ee nquiaya xeⁿ na aa jnda̱ s'aa tsaⁿjndii na jla'tjo̱o̱ndyo' ndo' jo' nnts'aana' na cwe' ts'iaaⁿ'ndyo ts'iaaⁿ na ñel'aayâ quii'ntaaⁿ'yo'.
52003006	Sa̱a̱ je' jnda̱ jndyolcweeⁿ'eⁿ na ñet'oom Tesalónica ndo' jeeⁿ ya ñ'oom jndyoñ'oom na cwilayu'ya n'om'yo' ñ'eⁿ Ty'o̱o̱ts'om ndo' na jnda nquiu'yo' jâ. Tsoom na ñequii'cheⁿ cwijaañjoom' n'om'yo' jâ ñequio na jnda nquiu'yo' ndo' jeeⁿ queeⁿ n'om'yo' na nnty'ia'yo' jâ cha'xjeⁿ ñe'canty'iaayâ 'o.
52003007	Jo' chii 'o nn'aⁿya, quii'ntaaⁿ cha'tso na matseijaa'ñena' nacjooyâ ñequio nawi' na cwiwino̱o̱ⁿyâ t'maⁿ waa na mañequiaana' na t'maⁿ n'o̱o̱ⁿyâ na cwiljoo'ndyo'tyeⁿ'yo' na cwila'yu'ya n'om'yo' ñ'eⁿ Ty'o̱o̱ts'om.
52003008	Ndo' na cwindya̱a̱yâ na cwiljoo'ndyo'tyeⁿ'yo' cantyja 'naaⁿ' Ta Jesús, mach'eena' cantyja 'naaⁿyâ cha'cwijom na cwiluiindyo̱xco̱o̱yâ.
52003009	Meiiⁿ ncjo̱o̱yâ tileicwijnda̱a̱yâ na cwiñe'quiaayâ na quianl'uaa' Ty'o̱o̱ts'om cantyja 'naⁿ'yo'. Quianl'uaaⁿ'aⁿ na waljoo'cheⁿ na neiiⁿyâ jo nnoom cantyja 'naⁿ'yo'.
52003010	Naxuee natsjom cwitaaⁿyâ nnom Ty'o̱o̱ts'om na nñequiaaⁿ na nnty'iaanda̱a̱yâ 'o na nla'canda̱a̱'ndyo̱tya̱a̱yâ yuu na cwimatseitjo̱o̱na' na cwila'yu'ya n'om'yo' ñ'eⁿñê.
52003011	Cwitaaⁿyâ na nquii Tsotya̱a̱ya Ty'o̱o̱ts'om ñequio Ta Jesucristo cateijndeiina jâ cha nnda̱a̱ nntsaacajndo̱o̱'nndaa'â 'o.
52003012	Mati cwitaaⁿyâ na cateijndeii Ta Ty'o̱o̱ts'om na nncjaaquiendyo' na m'aⁿ'yo' na wi' n'om'yo' cwii cwii ntyjee'yo'. Ndo' catseicwaljoo'tina' na wi' n'om'yo' cha'tso nt'omcheⁿ nn'aⁿ cha'xjeⁿ m'aaⁿ jâ na wi' n'o̱o̱ⁿyâ 'o.
52003013	Quiaaⁿ na nleijndeii' n'om'yo' cha nla'xmaⁿ'yo' na lju' n'om'yo' na canda̱a̱'ndyo' jo nnom Tsotya̱a̱ya Ty'o̱o̱ts'om quia na nncwjee'nnda' Ta Jesús ñequio cha'tsondye nn'aⁿ cwentaaⁿ'aⁿ.
52004001	Ndo' je' 'o nn'aaⁿya ñequio xuee' Ta Jesús cwitaaⁿyâ nda̱a̱'yo' ndo' cwitsa̱'ntjo̱o̱ⁿyâ 'o na c'om'yo' cha'xjeⁿ na jnda̱ t'mo̱o̱ⁿyâ na cal'a'yo' cha nncjaawee' ts'om Ty'o̱o̱ts'om ñ'eⁿndyo'.
52004002	Ndo' manquiu'ya'yo' ñ'oom'ñeeⁿ na tqua̱a̱ⁿtya̱a̱ⁿyâ nda̱a̱'yo' ñequio najndeii na matseixmaⁿ Ta Jesús.
52004003	Ee luaa waa na l'ue ts'om Ty'o̱o̱ts'om ñ'eⁿndyo' na calaxmaⁿ'yo' na lju' n'om'yo' cantyja 'naaⁿ'aⁿ meiⁿ tanc'om'ya'yo' ñequio nn'aⁿ na cwe' luaa',
52004004	ticwiindyo' 'o nn'aaⁿya, cala'no̱ⁿ'yo' na l'ue ts'om Ty'o̱o̱ts'om na c'om'yo' na yandyo' ñequio lcuu'yo', ndo' na cala't'maaⁿ'ndyo' joona,
52004005	nchii nnc'oom tsaⁿs'a ñequio scoom'm na ncwinom'na' ljo' mach'eeⁿ na tia na matseitioom ñ'eⁿñe cha'xjeⁿ cwil'a nn'aⁿ na tic'om nacje 'naaⁿ' Ty'o̱o̱ts'om.
52004006	Meiⁿcwii tsaⁿs'a tintseitjo̱o̱ñe nnom x'iaa' na nnc'oomya ñ'eⁿ scuu' tsaⁿ'ñeeⁿ meiⁿ tinquiu'nn'aⁿ cantyja 'naaⁿ' ñ'oommeiⁿ' ee jeeⁿ t'maⁿ na wi' nntseiquioo Ta Jesús nacjoo' ts'aⁿ na mach'ee cha'tso nmeiⁿ' cha'xjeⁿ na jnda̱ ñejla'candiiyâ 'o.
52004007	Ee nchii na tqueeⁿ'ñe Ty'o̱o̱ts'om jaa na nlajomndyo̱ cantyja 'naaⁿ' natia, sa̱a̱ jom l'ue ts'oom na c'o̱o̱ⁿya na lju' n'o̱o̱ⁿya jo nnoom.
52004008	Cwe' jo' xeⁿ m'aaⁿ ts'aⁿ na ticuee' ts'om ñ'oommeiⁿ' na cwit'mo̱o̱ⁿyâ nda̱a̱'yo', catsei'no̱ⁿ' tsaⁿ'ñeeⁿ na nchii cwe' ñ'oom na tqueⁿ nn'aⁿ mach'ee na til'ue. Juu mach'ee na til'ue ñ'oom na tqueⁿ nquii Ty'o̱o̱ts'om, na jom tquiaaⁿ Espíritu Santo naquii' n'o̱o̱ⁿyâ.
52004009	Cantyja 'naaⁿ' na c'om'yo' na wi' n'om ntyjee'yo' na cwila'yu', tacaⁿna' na cwinntseiljeiya ñ'oom'ñeeⁿ ee manquiiti Ty'o̱o̱ts'om ma'mo̱o̱ⁿ nda̱a̱'yo' na c'om'yo' na wi' n'om'yo' joona.
52004010	Ee 'o wi' n'om'yo' nn'aⁿ na cwila'yu' na m'aⁿ ts'o̱ndaa Macedonia. Sa̱a̱ cwitaaⁿyâ nda̱a̱'yo' na c'om'yo' na mat'maⁿti na wi' n'om'yo' joona.
52004011	Cala'jnda̱'yo' na tjoom' ñ'oom nnc'om'yo' ñ'eⁿ nc'iaa'yo'. Tacatii'ndyo' ñ'oom 'naaⁿna na ticatseixmaⁿna' na nla'jomndyo'. Cjoo' n'om'yo' na cal'a'yo' ts'iaaⁿ 'naⁿ'yo' cha'xjeⁿ ñ'oom na jnda̱ tqua̱a̱ⁿtya̱a̱ⁿyâ nda̱a̱'yo',
52004012	ee na nl'a'yo' na ljo', nn'aⁿ na tyoola'yu' nla't'maaⁿ'ndyena 'o meiⁿ xotseitjo̱o̱na' 'naⁿ na nleil'uee'ndyo'.
52004013	Ndo' je' 'o nn'aⁿya, tacal'ue n'o̱o̱ⁿyâ na mati ticala'no̱ⁿ'yo' chiuu nnts'aana' ñequio nn'aⁿ na jnda̱ tja̱ meiⁿ tanc'om'yo' na chjoo' n'om'yo' cha'xjeⁿ nt'omcheⁿ nn'aⁿ na tintyjaa' n'om Ty'o̱o̱ts'om.
52004014	Ndo' cha'xjeⁿ cwila'yuu'a na tue' Jesús ndo' na tando'xcoom, maluaa' cwila'yuu'a na cantyja 'naaⁿ' jom nñequiaa Ty'o̱o̱ts'om na joo nn'aⁿ na jnda̱ tja̱ na ñejla'yu' ñ'eⁿñê nnta'ndo'xcona.
52004015	Jo' chii cwil'uuyâ nda̱a̱'yo' ñ'oom na t'mo̱ⁿ nquii na cwiluiiñe na catsa̱'ntjom jaa na ndicwaⁿ cwitando̱o̱'a hasta xjeⁿ na nndyonnaaⁿ'aⁿ, xocwino̱o̱ⁿ'a nn'aⁿ na jnda̱ tja̱.
52004016	Ee manquiiti Jesús nnaaⁿ cañoom'luee, jndeii' ñ'oom na nntsa̱'ntjoom, ndo' nndyocueeⁿ, xjeⁿ'ñeeⁿ nleic'uaa jndyee' ángel na cwiluiitquieñe ndo' mati ndu 'naaⁿ' Ty'o̱o̱ts'om. Quia jo' joo nn'aⁿ na jnda̱ tja̱ na ñejla'yu' ñ'eⁿ Jesús, joona najndyee nnta'ndo'xcona.
52004017	Jnda̱ jo' jaa na ndicwaⁿ cwitando̱o̱'a xjeⁿ'ñeeⁿ ñe'naaⁿ' nncjaachuuna' jaa ñ'eⁿndyena quii' nchquiu na nntjomndyo̱ ñequio Ta Jesús quii' jndye ndo' nnc'o̱o̱ⁿtya̱a̱ⁿya ñ'eⁿñê.
52004018	Jo' chii ñequio ñ'oommeiⁿ' quia'yo' na t'maⁿ n'om nn'aⁿ'yo' na cwila'yu'.
52005001	'O nn'aaⁿya, cantyja 'naaⁿ' cwaaⁿ xuee oo cwaaⁿ xjeⁿ na nndyonnda' Ta Jesús, meiⁿ ticaⁿna' na nntseiljeiya.
52005002	Ee manquiu'ya'yo' nncue'ntyjo̱ xuee na nndyonnda' Ta Jesús xjeⁿ na tic'om c'ee nn'aⁿ na nluii na ljo'. Matseijomna' cha'na quia na macwjee' tsaⁿnch'ue.
52005003	Xcwe xjeⁿ quia cwilue nn'aⁿ: “Je' tjaa'naⁿ tia', tjaa'naⁿ na teincuu'”, majuu xjeⁿ'ñeeⁿ ñejomto nquioo nawi' t'maⁿ nacjoona cha'xjeⁿ quia na manaⁿna' na maquiina' yuscu na manntseincuii, meiⁿ tjaa'naⁿ na cwii nnda̱a̱ nndyaandye nn'aⁿ juu nawi'ñeeⁿ.
52005004	Sa̱a̱ 'o nn'aⁿya, ticalaxmaⁿ'yo' cantyja 'naaⁿ' na jaaⁿñe, jo' chii juu xuee na nncwjee'nnda' Ta Jesús xocatseijomna' juuna' cantyja 'naⁿ'yo' cha'na quia na nncwjee' tsaⁿnch'ue waa' ts'aⁿ.
52005005	Jaa la'xmaaⁿya cantyja 'naaⁿ' naxuee. Tila'xmaaⁿya cantyja 'naaⁿ' natsjom oo cantyja 'naaⁿ' najaaⁿñe.
52005006	Jo' chii maty'iomna' na c'o̱o̱ⁿya na wando' n'o̱o̱ⁿya ndo' queⁿndyo̱cheⁿncjo̱o̱ya xjeⁿ cantyja 'naaⁿya jo nnom Ty'o̱o̱ts'om. Ee ticatsona' na c'o̱o̱ⁿya cha'cwijom na cwindaaya cha'na nt'omcheⁿ nn'aⁿ na tyoola'yu'.
52005007	Ee nn'aⁿ na cwinda, natsjom cwindana, ndo' nn'aⁿ na cwicandyee, natsjom cwindyeena,
52005008	sa̱a̱ nc'e na cwilaxmaaⁿya cantyja 'naaⁿ' naxuee, cwa queⁿndyo̱cheⁿncjo̱o̱ xjeⁿ, cha'waati xuee c'o̱o̱ⁿya cha'na ts'aⁿ na canda̱a̱' xqueⁿ. Matsona' na cata'ñoom'ndyo̱ cheⁿncjo̱o̱ya ñequio na cwilayu'ya n'o̱o̱ⁿya ñ'eⁿ Ty'o̱o̱ts'om ndo' ñequio juu na m'aaⁿya na wi' n'o̱o̱ⁿya nn'aⁿ ñequio juu na ntyjaa' n'o̱o̱ⁿ na nncwji'n'maaⁿñe Ty'o̱o̱ts'om añmaaⁿya cha'xjeⁿ mawañoom' tjaⁿxqueⁿxjo xqueⁿ sondaro.
52005009	Ee nchii seijndaa'ñe Ty'o̱o̱ts'om na nnt'uiityeeⁿ jaa naquii' nawi' t'maⁿ. Sa̱a̱ tqueeⁿ jaa na nndaaya na nlui'n'maaⁿndyo̱ nc'e nquii Ta Jesucristo.
52005010	Jom tueeⁿ'eⁿ cwentaaya cha tjoom' na nntando̱o̱'a ñ'eⁿñê quia na nndyonnaaⁿ'aⁿ, meiiⁿ na ndicwaⁿ tando̱o̱'a ndo' meiiⁿ na aa jnda̱ tja̱a̱ya.
52005011	Jo' chii cwii ndo' cwiindyo' quia'yo' na t'maⁿ n'om ntyjee'yo' na nc'oonajnda̱na cha'xjeⁿ na cwil'a'yo'.
52005012	'O nn'aⁿya, cwitaaⁿyâ na cala'tmaaⁿ'ndyo' nn'aⁿ na cwil'a ts'iaaⁿ 'naaⁿ' Ty'o̱o̱ts'om quii'ntaaⁿ'yo' na cwijndoo'na ts'iaaⁿ 'naaⁿ'aⁿ ndo' na cwila'jndo̱'na n'om'yo'.
52005013	Maty'iomna' na cala't'maaⁿ'ndyo' naⁿ'ñeeⁿ ñequio na jnda nquiu'yo' joona, ee joona jeeⁿ cwila'jnda̱na naquii' ts'iaaⁿwaa'. C'om'yo' na tjoom' ñ'oom ñequio nc'iaa'yo' na tjaa ndia' cacho'yo' ñ'eⁿndyena.
52005014	Ndo' cwila'jndeii' ndyua̱a̱yâ nda̱a̱'yo' 'o nn'aⁿya, na cala'tia'yo' nn'aⁿ'yo' na tiñe'cal'a ts'iaaⁿ. Quia'yo' na t'maⁿ n'om nn'aⁿ na leic'om t'maaⁿ'ndye n'om. Cateijndei'yo' nn'aⁿ na tijnda̱na na tila'yu'ya n'omna. C'om' nioomcheⁿ n'om'yo' ñequio cha'tsondye nn'aⁿ.
52005015	Xeⁿ tis'a cwil'a nn'aⁿ 'o, cal'andyo' cwenta na tinl'a'yo' wi' joona. 'O xuii' cal'a'yo', 'o ñequii'cheⁿ cal'a'yo' yuu na ya ñ'eⁿ nn'aⁿ, meiiⁿ mancjo'ti'yo' oo meiiⁿ ñ'eⁿ meiⁿquia ts'aⁿ.
52005016	Ñequii'cheⁿ c'om'yo' na neiⁿnco n'om'yo'.
52005017	Tintsawi'ntyje'yo' na cwilaneiⁿ'yo' nnom Ty'o̱o̱ts'om.
52005018	Cha'tso na mach'eena' ñequiondyo' quia'yo' na quianl'uaa' Ty'o̱o̱ts'om ee luaa' l'ue ts'oom ñ'eⁿndyo' 'o na cwila'yu'yo' ñ'eⁿ Cristo Jesús.
52005019	Tila'tsaaⁿ'ndyo' ts'iaaⁿ na mach'ee Espíritu Santo quii'ntaaⁿ'yo'.
52005020	Joo ñ'oom na cwiñequia nn'aⁿ na ma'mo̱ⁿ Ty'o̱o̱ts'om nda̱a̱na, til'a'yo' na ticuee' n'om'yo' ñ'oom'ñeeⁿ.
52005021	Cha'tso ñ'oommeiⁿ' catjei'yo' cwenta aa xcwe joona', ndo' ñ'oom na cwiwitquioo' na xcwe, caljoo'ndyo'tyeⁿ'yo' ñequio joona'.
52005022	Cala'tquio̱o̱'ndyo' ñequio cha'tso nnom natia.
52005023	Manquiiti Ty'o̱o̱ts'om, nqueⁿ na mañequiaaⁿ na tjaa ñomtiuu m'aaⁿ ts'aⁿ jo nnoom, jom queⁿño̱o̱ⁿ 'o na canda̱a̱'ndyo'. Cwañom'm cha'waa espíritu 'naⁿ'yo', ñequio añmaaⁿ'yo' ndo' seii'yo' cha caljoo' joona' na meiⁿcwii jnaⁿ tilaxmaⁿna' hasta xjeⁿ na nncwjee'nnda' Jesucristo na cwiluiiñê na matsa̱'ntjoom jaa.
52005024	Nquii Ty'o̱o̱ts'om na macwaaⁿ 'o cwiluiiñê na mayom'm, maxjeⁿ nntseicana̱a̱ⁿ cha'tso nmeiⁿ' cantyja 'naⁿ'yo'.
52005025	'O nn'aaⁿya ñequii'cheⁿ calaneiⁿ'yo' cantyja 'naaⁿyâ nnom Ty'o̱o̱ts'om.
52005026	Quia'yo' na xmaⁿndye cha'tso nn'aaⁿya na m'aⁿ ñ'eⁿndyo' na cwitaⁿ'yo' lueena.
52005027	Ñequio na jndeii ts'iaaⁿ na matseixmaⁿya na tquiaa Ta Jesucristo matio̱o̱ya xuuwaañe nacjo'yo' na cala'naⁿ'yo' cartawaa na nndye cha'tsondye nn'aaⁿya na cwila'yu'.
52005028	Nquii Ta Jesucristo cwentaaya quiaaⁿ na nla'xmaⁿ'yo' naya na matseixmaaⁿ.
53001001	Ñ'eⁿ Silvano ndo' ñ'eⁿ Timoteo, ja Pablo matseiljeiya cartawaañe na matseicwano̱ⁿya juuna' na m'aⁿ' 'o tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ tsjoom Tesalónica, na cwila'xmaⁿ'yo' cwentaa' Tsotya̱a̱ya Ty'o̱o̱ts'om ndo' Jesucristo na cwiluiiñê na matsa̱'ntjoom jaa.
53001002	Nquii Tsotya̱a̱ya Ty'o̱o̱ts'om ñequio Jesucristo, quiana na canda̱a̱'ya nto'ñoom'yo' naya na la'xmaⁿna ñequio na meiⁿcwii ñomtiuu tinc'om'yo' jo nda̱a̱na.
53001003	'O nn'aⁿya, ñequii'cheⁿ macaⁿna' na nñequiaayâ na quianl'uaa' Ty'o̱o̱ts'om cantyja 'naⁿ'yo', ndo' maty'iomyana' na cwil'aayâ na ljo' ee wjaawixcweti na cwila'yu'ya n'om'yo' ñ'eⁿñê ndo' nc'e cwii ndo' cwiindyo' wi'ti n'om'yo' ntyjee'yo'.
53001004	Hasta quii'ntaaⁿ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ cwilana̱a̱ⁿyâ cantyja 'naⁿ'yo'. Cwitjei's'aayâ 'o na m'aⁿ' nioom'cheⁿ n'om'yo' meiiⁿ na jndye nnom nawi' na cwiwinom'yo' ndo' na cwintyjo̱ nn'aⁿ 'o sa̱a̱ cwit'mo̱ⁿ'yo' na cwila'yu'ya n'om'yo' ñ'eⁿ Ty'o̱o̱ts'om.
53001005	Nc'e na luaa' cwil'a'yo', ma'mo̱ⁿna' na jeeⁿ xcwe macwji' Ty'o̱o̱ts'om cwenta cantyja 'naⁿ'yo'. Ee matsa̱a̱ⁿ'a̱ⁿ 'o na la'xmaⁿ'yo' na nntsaquiee'ndyo' yuu na matsa̱'ntjoom. Nc'e na ljo', je' cwiwinom'yo' nawi'.
53001006	Ty'o̱o̱ts'om mach'eeⁿ na maty'iomyana' na joo nn'aⁿ na cwita'wi' 'o je', nlco'weeⁿ'eⁿ joona.
53001007	Ndo' mati 'o na wi' na cwitjom'yo' nñequiaaⁿ na nnta'jndya̱a̱yâ ñ'eⁿndyo' majuu xuee quia na nleitquioo'ñennda' Ta Jesús. Ee mats'ia jo' na nnaaⁿ cañoom'luee nndyocueeⁿ. Nleitquioo'ñê naquii' ntsaachom ñequio ángeles cwentaaⁿ'aⁿ na jeeⁿ jnda̱.
53001008	Nñoom na nnt'ueeⁿ nn'aⁿ na ticala'xmaⁿna cwentaa' Ty'o̱o̱ts'om meiⁿ tical'añ'oomndyena ñ'oom na tseixmaⁿ Ta Jesús na macwji'n'maaⁿñê añmaaⁿ nn'aⁿ.
53001009	Naⁿ'ñeeⁿ tixocantycwii na nnt'uiityeⁿna' joona. Ndo' tquia nncwji'ndyo̱na' joona ñequio yuu na nnc'oom Jesucristo na nluiit'maⁿñê ndo' ñequio najndeii na matseixmaaⁿ.
53001010	Nluii na ljo' juu xuee quia na nñoom na nla't'maa'ndye nn'aⁿ 'naaⁿ'aⁿ jom, na cha'tsondye nn'aⁿ na cwila'yu'na ñ'eⁿñê nncjaawee' n'omna, mati ñ'eⁿ' 'o na jnda̱ macwila'yu'yo' ñ'oom na tyoñequiaayâ cantyja 'naaⁿ'aⁿ.
53001011	Jo' chii ñequii'cheⁿ cwilana̱a̱ⁿyâ nnom Ty'o̱o̱ts'om cantyja 'naⁿ'yo'. Cwitaaⁿyâ nnom nqueⁿ na jnda̱ tqueeⁿ 'o na cala'xmaⁿ'yo' cwentaaⁿ'aⁿ na ñequii'cheⁿ nncjaawee' ts'oom ñ'eⁿndyo'. Mati cwitaaⁿyâ na nñequiaaⁿ cantyja najneiⁿ naquii' n'om'yo' cha nnda̱a̱ nla'canda̱'ndyo' cha'tso ñ'oom na ya na cwiqueⁿ n'om'yo', ndo' na nntseicanda̱a̱'ñena' cha'tso ts'iaaⁿ na ya na cwil'a'yo' nc'e na cwila'yu'ya n'om'yo' ñ'eⁿñê.
53001012	Nc'e na luaa', nntseit'maaⁿ'ñena' xuee' Ta Jesús cantyja 'naⁿ'yo', ndo' mati nntseit'maaⁿ'ñê 'o nc'e naya na matseixmaⁿ nquii Ty'o̱o̱ts'om na cwila't'maaⁿ'ndyo̱ ndo' cantyja 'naaⁿ' Ta Jesucristo.
53002001	'O nn'aaⁿya, cantyja 'naaⁿ' na nncwjee'nnda' Ta Jesucristo cwentaaya ndo' na nntjomndyo̱ yuu na m'aaⁿ, cwitaaⁿyâ nda̱a̱'yo'
53002002	na tilachui'yo' chiuu m'aaⁿ' n'om'yo' ñ'oomwaa' meiⁿ tiñequiandyo' cantyja cwii nnom na quia nluii nntseicaty'uena' 'o oo cwii ñ'oom na mañequiaa ts'aⁿ cantyja 'naaⁿ' jo' oo cwii carta na waa ñ'oom na jâ jla'cwano̱o̱ⁿyâ juuna' na matsona' na jnda̱ tue'ntyjo̱ xjeⁿ na nncwjeeⁿ'eⁿ.
53002003	Meiⁿcwii tiñe'quiandyo' na nnquiu'nn'aⁿ ñ'oomwaa' 'o ee cwitjo̱o̱cheⁿ na nncue'ntyjo̱ xuee'ñeeⁿ maxjeⁿ nla'wendye nn'aⁿ nacjoo' Ty'o̱o̱ts'om ndo' nleitquioo'ñe juu tsaⁿs'a na jeeⁿ tiaa', majndaa' na nntsuuñê nnts'aa Ty'o̱o̱ts'om.
53002004	Jom nncjaⁿ nacjoo cha'tso na la'xmaⁿ cwentaa' Ty'o̱o̱ts'om ñequio cha'tso nnom na cwila't'maaⁿ'ndye nn'aⁿ. Jo' chii ncjaaqueⁿ'eⁿ naquii' wats'om t'maⁿ 'naaⁿ' Ty'o̱o̱ts'om. Nncwjeeⁿ'eⁿ ñ'oom na jom cwiluiiñê nquii Ty'o̱o̱ts'om ndo' cala't'maaⁿndye nn'aⁿ jom.
53002005	¿Aa ticjaañjoom' n'om'yo' na jnda̱ tsjo̱o̱ya ñ'oommeiⁿ' nda̱a̱'yo' quia na ñet'o̱o̱ⁿya ñ'eⁿndyo'?
53002006	Ndo' macwila'no̱ⁿ'ya'yo' 'ñeeⁿ na matseitsaaⁿ'ñeya tsaⁿ'ñeeⁿ cha na ticwitquioo'ñe cwitjo̱o̱cheⁿ na nncue'ntyjo̱ xjeⁿ na ntyjii Ty'o̱o̱ts'om.
53002007	Ee juu ts'iaaⁿ' natia na wanty'iuu' m'aⁿna' je' mach'eena' quii'ntaaⁿ nn'aⁿ, na maje'ndyo macanda̱ macaⁿna' na nleindyo̱o̱ nqueⁿ na matseitsaaⁿ'ñê na nnc'oom tsaⁿ'ñeeⁿ.
53002008	Quia ljo'cheⁿ nleitquioo'ñe juu tsaⁿ'ñeeⁿ na waljoo'cheⁿ na tia ts'aⁿñe. Ndo' nquii Ta Jesús quia na nncwjeeⁿ'eⁿ ñequio najndeii na neiⁿncoo' nacaxuee na cwiluiiñê, nntseicueeⁿ'eⁿ tsaⁿ'ñeeⁿ ñequio jndye 'ñom.
53002009	Juu tsaⁿ'ñeeⁿ na wi'ñeti nñoom ñequio najndeii na matseixmaⁿ Satanás. Nnquiu'nn'aaⁿ nn'aⁿ ñequio ts'iaaⁿ na nnts'aaⁿ ndo' ñequio jndye nnom 'naaⁿ na meiⁿjom tiquinty'iaa nn'aⁿ.
53002010	Nntseineiiⁿ cha'tso nnom ñ'oom na wi' na nñequiu'nn'aaⁿ nn'aⁿ na jnda̱ teijndaa' na nntsuundye. Ee joona tînquiandyena na nnquioo na jnda nquiuna ñ'oom na mayuu' na nncwji'n'maaⁿñena' joona.
53002011	Nc'e na luaa', 'ndii Ty'o̱o̱ts'om na cwe' ñ'oom cantu nñe'quiu'nn'aⁿna' joona ndo' nla'yu'na ñ'oom na tiyuu',
53002012	s'aaⁿ na luaa' cha nnt'uiityeⁿna' cha'tsondye nn'aⁿ jnaaⁿ' na ti'cato'ñoomna ñ'oom na mayuu' ee neiiⁿtina na nl'ana natia.
53002013	'O nn'aaⁿya na jeeⁿ candya' ts'om Ta Jesús, jeeⁿ maty'iomyana' na ñequii'cheⁿ nñequiaayâ na quial'uaa' Ty'o̱o̱ts'om cantyja 'naⁿ'yo' ee cwitjo̱o̱cheⁿ na nncuaa tsjoomnancue tjeii'ñê 'o na nlui'n'maaⁿndyo'. Ndo' tqueⁿño̱o̱ⁿ 'o cantyja 'naaⁿ'aⁿ nc'e Espíritu, ndo' teil'uee'ñê ñ'oom na mayuu' na jnda̱ macwila'yu'yo'.
53002014	Ee ñequio juu ñ'oom naya na tyoñequiaayâ nda̱a̱'yo', jo' na tcwaaⁿ 'o cha nnda̱a̱ nla'jomndyo' cantyja na cwiluiit'maⁿñe Jesucristo na cwiluiiñê na matsa̱'ntjoom jaa.
53002015	Jo' chii 'o nn'aⁿya, caljoo'ndyo'tyeⁿ'yo' ñequio ñ'oom na ñet'mo̱o̱ⁿyâ nda̱a̱'yo' ñequio carta na jla'cwano̱o̱ⁿyâ na m'aⁿ'yo', tintsuu' n'om'yo' joona'.
53002016	Nquii Jesucristo na cwiluiiñê na matsa̱'ntjoom jaa ndo' nquii Tsotya̱a̱ya Ty'o̱o̱ts'om na jom nc'e naya na matseixmaaⁿ m'aaⁿ na jeeⁿ wi' ts'oom jaa mañequiaaⁿ na ticantycwii na m'aaⁿya na t'maⁿ n'o̱o̱ⁿya ñequio na cwicantyjaa'ya n'o̱o̱ⁿya jom,
53002017	quiaaⁿ na nla'xmaⁿ'yo' na t'maⁿ n'om'yo' ndo' na nnc'om' jnda̱'yo' cantyja 'naaⁿ'aⁿ cha cha'tso na cwilaneiⁿ'yo' ñequio na cwil'a'yo' nla'xmaⁿ joona' na ya.
53003001	'O nn'aⁿya, ñ'oom na macanda̱, calaneiⁿ'yo' nnom Ty'o̱o̱ts'om cantyja 'naaⁿyâ na tyuaa' nt'om ñ'oom cantyja 'naaⁿ' Ta Jesús cha'tso joo, ndo' nnts'aana' na jnda nquiu nn'aⁿ juuna' cha'xjeⁿ na tuii ñ'eⁿndyo' 'o.
53003002	Ndo' mati cataⁿ'yo' na nndyaandyô̱ ljo' na ñe'cal'a nn'aⁿ na tia nn'aⁿndye ñ'eⁿndyô̱ na quie' n'omna ee ticha'tso nn'aⁿ cwilayu'ya n'omna ñ'eⁿ Ty'o̱o̱ts'om.
53003003	Sa̱a̱ cwiluiiñê na mayom'm ndo' nñequiaaⁿ na nntsaanajnda̱'yo' cantyja 'naaⁿ'aⁿ ndo' na nncwañoom'm 'o ljo' ñe'cats'aa nquii tsaⁿjndii 'o.
53003004	Jâ cwicantyjaa' n'o̱o̱ⁿyâ Ty'o̱o̱ts'om cantyja 'naⁿ'yo' ee 'o cwila'canda̱'yo' ñ'oom na ñet'mo̱o̱ⁿyâ nda̱a̱'yo'. Ndo' nquiuuyâ na ntsal'a'ti'yo' cha'xjeⁿ na cwitsa̱'ntjo̱o̱ⁿyâ 'o.
53003005	Nqueⁿ na cwiluiiñê na matsa̱'ntjoom, cateijneiⁿ 'o na nnc'om'yo' na wi' n'om'yo' nn'aⁿ cha'xjeⁿ m'aaⁿ na candya' ts'oom joona, ndo' na nnc'om nioomcheⁿ n'om'yo' nawi' na cwiwinom'yo' cha'xjeⁿ tyom'aaⁿ jom quia na teinoom nawi' t'maⁿ.
53003006	'O nn'aaⁿya, ñequio xuee' Ta Jesucristo cwitsa̱'ntjo̱o̱ⁿyâ na catjei'ndyo' ñequio ts'aⁿ na matseiyu' na tiñe'cats'aa ts'iaaⁿ meiⁿ tiñe'tseijomñe ñequio ñ'oom na ñet'mo̱o̱ⁿya nda̱a̱'yo'.
53003007	Sa̱a̱ 'o manquiu'yo' na matsona' na cal'a'yo' cha'na ñel'aayâ. Ee quia na ñet'o̱o̱ⁿyâ quii'ntaaⁿ'yo', meiⁿjom ndii' tîcanty'ia'yo' na tîcal'aayâ ts'iaaⁿ.
53003008	Ee jâ tîcato'ño̱o̱ⁿyâ naya luee'yo' na cwe'yu. Ñetqueⁿndyô̱ na ñel'aayâ ts'iaaⁿ, ñetantjo̱o̱ⁿyâ 'naⁿ na ñetcaⁿna' jâ. Naxuee natsjom ñejla'jnda̱a̱yâ cha ticatua̱a̱'â xuu nacjoo' meiⁿcwiindyo' 'o na nnteix'ee jâ.
53003009	Meiiⁿ na maty'iomna' na cataaⁿyâ nda̱a̱'yo' ljo' na ñetcaⁿna' jâ sa̱a̱ tîcal'aayâ na ljo'. Ee ntyjaa' n'o̱o̱ⁿyâ na cal'o̱o̱ndyo' cha'xjeⁿ na cwil'aayâ.
53003010	Ee quia ñet'o̱o̱ⁿyâ quii'ntaaⁿ'yo' tquia̱ⁿtya̱a̱ⁿyâ ñ'oom nda̱a̱'yo' juu ts'aⁿ na tiñe'cats'aa ts'iaaⁿ, meiⁿ ticatsona' na nlcwaaⁿ'aⁿ.
53003011	Sa̱a̱ cwindya̱a̱yâ na ñ'eeⁿ' nt'omndyo' 'o na tiquil'a'yo' ts'iaaⁿ, cwe' cwiqueⁿndyo' na cwitii'ndyo' ljo' mach'eena' nt'omcheⁿ ntyjee'yo'.
53003012	Nda̱a̱ nn'aⁿ na nmeiiⁿ' m'aⁿ, nc'e najndeii na matseixmaⁿ Ta Jesucristo, cwitsa̱'ntjo̱o̱ⁿyâ ndo' cwijñoom' ntyua̱a̱yâ 'o na cal'a'yo' ts'iaaⁿ na nntantjom'yo' 'naⁿ na macaⁿna' 'o.
53003013	Ndo' 'o, nn'aaⁿya, ticwintqueⁿ'yo' na cwil'a'yo' yuu na maty'iomyana'.
53003014	Queⁿ'yo' cwenta 'ñeeⁿ juu ts'aⁿ na tiñe'catseicanda̱ ñ'oom na cwil'uuyâ nda̱a̱'yo' nacjoo' cartawaañe. Ticala'quii'ndyo' ñ'eⁿ tsaⁿ'ñeeⁿ cha nlco'tiana' ntyjeeⁿ.
53003015	Sa̱a̱ tinc'om ndiaa'ndyo' ñ'eⁿñê, 'o cala'jndo̱'yo' ts'oom cha'xjeⁿ cwii ts'aⁿ na matseiyu'.
53003016	Nqueⁿ na matsa̱'ntjoom na tseixmaaⁿ na tjaa ñomtiuu c'oom ts'aⁿ jo nnoom quiaaⁿ na 'o tjaa ñomtiuu c'om'yo' na cha'waa xjeⁿ ñequio cha'tso na cwiwinom'yo'.
53003017	Ja Pablo, nnco̱ matseiljeiya xueya nacjoo' cartawaañe cha'xjeⁿ quits'aa cha'tso carta 'naⁿya.
53003018	Juu naya na matseixmaⁿ Jesucristo, c'oomna' ñequio cha'tsondyo'. Amén.
54001001	Nnco̱ Pablo cwiluiindyo̱ apóstol cwentaa' Jesucristo. Nquii Ty'o̱o̱ts'om na cwiluiiñê na macwji'n'maaⁿñê jaa sa̱'ntjoom na matseixmaⁿya na ljo' ñequio Ta Jesucristo na cantyja 'naaⁿ' jom m'aaⁿya na cwicantyjaa' n'o̱o̱ⁿya.
54001002	Matseiljeiya cartawaañe na matseicwano̱ⁿya na m'aaⁿ' 'u Timoteo, na cwiluiindyu' jndaaya nc'e na matseiyu'ya ts'om' ñ'eⁿ Ty'o̱o̱ts'om. Ntyjaa' ts'o̱o̱ⁿ nquii Tsotya̱a̱ya Ty'o̱o̱ts'om ñequio Cristo Jesús na cwiluiiñê na matsa̱'ntjoom jaa na ñequiana na nnco'ñom' naya na la'xmaⁿna ñequio na m'aⁿna nawi' n'omna nn'aⁿ ndo' na meiⁿcwii ñomtiuu tinc'oom' jo nda̱a̱na.
54001003	Cha'xjeⁿ na tsjo̱o̱ya njom' quia na jluii'a Macedonia na caljoo'ndyu' Éfeso na catsa̱'ntjom' nt'omcheⁿ nn'aⁿ na ticat'mo̱o̱ⁿna ñ'oom na tiyuu',
54001004	tilqueⁿ' cwenta ñ'oom na cwe' cuento laxmaⁿna' ñequio ñ'oom cantyja 'naaⁿ weloo nn'aⁿ na ñet'om teiyo ee ñ'oommeiⁿ' cwil'ana' na cwe' cwila'ñ'eeⁿ' ndyuee nn'aⁿ meiⁿ ticateijndeiina' ts'aⁿ na nntseiyu'ya ts'om ñ'eⁿ Ty'o̱o̱ts'om.
54001005	Ts'iaaⁿ' ñ'oom'ñeeⁿ na sa̱'ntjo̱ⁿya na c'o̱o̱ⁿya na wi' n'o̱o̱ⁿya cwii ndo' cwii nn'aⁿ ñequio na lju' n'o̱o̱ⁿya na m'aaⁿ'ya n'o̱o̱ⁿya ñequio na xcwee' n'o̱o̱ⁿya na cwila'yu'ya n'o̱o̱ⁿya ñ'eⁿ Ty'o̱o̱ts'om.
54001006	Ñ'eeⁿ nn'aⁿ jnaaⁿ' ñ'oom'ñeeⁿ na jnda̱ tju'tya'na' joona cantyja 'naaⁿ' ñ'oom na mayuu', ñ'oom na cwe' ts'iaaⁿ'ndyo cwila'jomndyena.
54001007	Ñe'calaxmaⁿna nn'aⁿ na cwit'mo̱o̱ⁿ ljeii 'naaⁿ' Ty'o̱o̱ts'om na matsa̱'ntjomna' meiiⁿ ticala'no̱ⁿna ljo' tseicandii ñ'oom na cwila'neiⁿna cantyja 'naaⁿ'na', meiⁿ ljo' na ma'mo̱ⁿ ñ'oom na cwiñequiana ñequio na t'maⁿya n'omna.
54001008	Manquiuuya na jeeⁿ l'ue ljeii na tqueⁿ Moisés xeⁿ mawil'uee'ñe ts'aⁿ juuna' cha'xjeⁿ na seijndaa'ñe Ty'o̱o̱ts'om.
54001009	Macaⁿna' na cjaanjoom' n'o̱o̱ⁿya na nchii teijndaa' ljeii na qui cwentaa nn'aⁿ na cwil'a na maty'iomyana'. Teijndaa' juuna' cwentaa nn'aⁿ na quie' n'om, cwentaa nn'aⁿ na ticatuee'ndyecje, cwentaa nn'aⁿ na tia cwil'a, nn'aⁿ na laxmaⁿ jnaⁿ, cwentaa nn'aⁿ na ticala't'maaⁿ'ndye Ty'o̱o̱ts'om oo cwiicheⁿ nnom na matseit'maaⁿ'ñe ts'aⁿ, teijndaa' juuna' cantyja 'naaⁿ nn'aⁿ na cwila'cwjee tye ndyeena ndo' mati cwentaa cha'tsondye nn'a na cwila'cwjee nn'aⁿ,
54001010	cwentaa nn'aⁿ na cwe' m'aⁿya ñequio nn'aⁿ, cwentaa naⁿnom na m'aⁿ ñequio tyjenom, cwentaa nn'aⁿ na cwila'jnda ntyje nn'aⁿndyena, cwentaa nn'aⁿ na cwilaneiⁿ cantu, cwentaa nn'aⁿ na tyeⁿ cwiqueⁿ ñ'oom na nlacanda̱ sa̱a̱ tiquil'a, ljeii'ñeeⁿ m'aⁿna' na mat'uiina' meiⁿquia na wjaana' nacjoo' ñ'oom na xcwe na cwit'mo̱o̱ⁿ nn'aⁿ.
54001011	Juu ñ'oom xcwewaa' ñecwii xjeⁿ matseicandiina' ñequio ñ'oom na jeeⁿ jnda'na' cantyja na cwilui'n'maaⁿndye nn'aⁿ. Nquii Ty'o̱o̱ts'om na tjacantyja na t'maⁿ cwiluiiñê maty'ioom ts'iaaⁿ ja na mañequiaya ñ'oom'ñeeⁿ nda̱a̱ nn'aⁿ.
54001012	Mañequiaya na quianl'uaa' Ta Jesucristo cwentaaya na mañequiaaⁿ najndeii' ts'o̱o̱ⁿ na maqueeⁿ cwenta na cwiluiindyo̱ ts'aⁿ na matseicanda̱ na macwjaa'ñê ja naquii' ts'iaaⁿ 'naaⁿ'aⁿ.
54001013	Jaach'ee xuee tyotseina̱ⁿya ñ'oom ntjeiⁿ nacjoom'm, ñetco̱'wi'a nn'aⁿ na cwila'yu' ñ'eⁿñê, ndo' tyotseijnaaⁿ'a jom. Sa̱a̱ ty'oom Ty'o̱o̱ts'om na wi' ts'oom ñ'eⁿndyo̱, ee xjeⁿ'ñeeⁿ meiⁿ tyootseiyu'a meiⁿ tîcaljeii na tixcwe tyots'aa.
54001014	Juu naya na matseixmaⁿ Jesucristo, tquiaaⁿ na canda̱a̱'ya matseixmaⁿya juuna' ndo' t'mo̱o̱ⁿ na jeeⁿ wi' ts'oom ja ndo' jndaya na matseiyu'ya ts'o̱o̱ⁿ ñ'eⁿñê, joona' na cwila'xmaaⁿya nc'e na cwila'jomndyo̱ ñ'eⁿñê.
54001015	Ñ'oomwaa ñ'oom na mayuu' juuna', ndo' matsona' na cha'tsondye nn'aⁿ cala'yu'na juuna': jndyo Cristo Jesús tsjoomnancue cha nncwji'n'maaⁿ'ñê nn'aⁿ jnaⁿ, quii'ntaaⁿ joona ja cwiluiindyo̱ ts'aⁿ na t'maⁿti ñeseitjo̱o̱ndyo̱ nnoom.
54001016	Luaa waa na ty'oom Ty'o̱o̱ts'om na wi' ts'oom ñ'eⁿndyo̱ cha cantyja 'naⁿya m'mo̱ⁿ Jesucristo na m'aaⁿ na nioom'cheⁿ ts'oom. Ndo' cantyja 'naaⁿya waa na ma'mo̱ⁿna' chiuu nc'om nn'aⁿ na nla'yu' ñ'eⁿñê cha nnto'ñoomna na ticantycwii na cwita'ndo' añmaaⁿna.
54001017	Nc'e na luaa', cha'waati xuee cala't'maaⁿ'ndyo̱ nqueⁿ na ticantycwii na cwiluiiñê na matsa̱'ntjoom, nqueⁿ na wanoom'm ndo' na wanoom'm, nqueⁿ na leicanda̱a̱ nty'iaa ts'aⁿ jom, na macanda̱ nqueⁿ cwiluiiñê Ty'o̱o̱ts'om ndo' na jndo̱' ts'oom.
54001018	'U jndaaya Timoteo, luaa ñ'oom na matsa̱'ntjo̱ⁿya 'u. Ts'iaaⁿ 'naaⁿ' Ty'o̱o̱ts'om matseijomna' cha'cwijom tia'. C'oom' na ti'maaⁿ' ts'om' na matseijndu' naquii' ts'iaaⁿ 'naaⁿ'aⁿ. Catsa' na ljo' na matseiyu'ya' ts'om' ñ'eⁿñê ndo' ñequio na tico'tiana' ntyji' nc'e na matseicanda̱' cha'xjeⁿ ñ'oom na ñejlue nn'aⁿ na cwila'yu' cantyja 'naⁿ' quia na jla'neiⁿna ñ'oom na t'mo̱ⁿ Ty'o̱o̱ts'om naquii' n'omna.
54001019	Ñ'eeⁿ' nn'aⁿ na tila'ñ'oomndye na maco'tiana' nquiuna, ndo' nc'e na ljo', juu na cwila'yu'ya n'omna ñ'eⁿ Ty'o̱o̱ts'om, jnda̱ tyuii'na'.
54001020	Luaa' tseixmaⁿ Himeneo ñequio Alejandro. Jo' chii jnda̱ tio̱o̱ya joona l'o̱ Satanás, cha cala'no̱ⁿ'na na tantjeii'na ñ'oom ntjeiⁿ nacjoo' Ty'o̱o̱ts'om.
54002001	Najndyee matseijndo̱'a ts'om' na maty'iomna' na cataaⁿya nnom Ty'o̱o̱ts'om 'naⁿ na macaⁿna' jaa, ndo' calana̱a̱ⁿya nnoom cwentaa cha'tsondye nn'aⁿ. Quiaaya na quianl'uaaⁿ'aⁿ cantyja 'naaⁿna.
54002002	Laxmaaⁿya na cataaⁿya nnoom cantyja 'naaⁿ cha'tsondye nn'aⁿ na cwiluiindye gobiernom, ñequio joo nn'aⁿ na laxmaⁿ naⁿmaⁿn'iaaⁿ cha nnda̱a̱ nnc'o̱o̱ⁿya na ya m'aaⁿya, tjaa'naⁿ ndia', na xcwee' n'o̱o̱ⁿya ñ'eⁿ Ty'o̱o̱ts'om ndo' tjaa'naⁿ ñ'oom tia cwila'neiⁿ nn'aⁿ cantyja 'naaⁿya.
54002003	Maty'iomyana' na luaa' cal'aaya. Ndo' nquii Ty'o̱o̱ts'om na macwji'n'maaⁿñê jaa cjaawee' ts'oom na ljo',
54002004	ee l'ue ts'oom na cha'tsondye nn'aⁿ nlui'n'maaⁿndye ndo' na nnta'jnaaⁿ'na ñ'oom na mayuu'.
54002005	Ñecwii Ty'o̱o̱ts'om m'aaⁿ ndo' ñe'cwii m'aaⁿ na matseiljoyaañe jom ñ'eⁿ nn'aⁿ, manquii Jesucristo na ts'aⁿ jom.
54002006	Ee tquiaañê na tueeⁿ'eⁿ cha ntioom na cho'jnaⁿ cha'tsondye nn'aⁿ cha nnda̱a̱ nlui'n'maaⁿndyena, teitquioo' na jo' quia na tue'ntyjo̱ xjeⁿ.
54002007	Nc'e na luaa', ty'ioom ts'iaaⁿ ja na cwiluiindyo̱ ts'aⁿ na mañequiaa ñ'oom cantyja 'naaⁿ'aⁿ ndo' ts'aⁿ na majñoom ts'iaaⁿ 'naaⁿ'aⁿ, na ca'mo̱o̱ⁿya nda̱a̱ nn'aⁿ na nchii judíos ñ'oom na xcweti na cala'yu'ya n'omna, ñ'oom na mayuu' matseina̱ⁿ, nchii cwe' cantu.
54002008	Meiⁿyuucheⁿ joo na cwitjomndye nn'aⁿ l'ue ts'o̱o̱ⁿ cala'neiⁿ naⁿnom nnom Ty'o̱o̱ts'om na nlawena lueena ñequio na xcwee' n'omna. Tic'omna na wjeena nc'iaana, meiⁿ ticañjom n'omna ñ'oom na nquiuna ñequio nc'iaana.
54002009	Ndo' mati yolcu l'ue ts'o̱o̱ⁿ na cwee'na liaa na cwe' na ya xjeⁿ na nchii jeeⁿcheⁿ tycwi' nchii liaa jnda. Cal'ana xjeⁿ cha'tso cantyja 'naaⁿna. Ticwinom'na' na nla'chjoomndyena soonqueⁿna, meiⁿ ticwinom'na' na nla'chjoomndyena ñ'eⁿ 'naⁿ na cwiluiina' ñequio s'om cajaⁿ oo ñequio ta̱' perla na jeeⁿ jnda.
54002010	Sa̱a̱ yolcu na cwiñequiaandye na nntsa̱'ntjom Ty'o̱o̱ts'om joona, cal'ana cha'tso nnom ts'iaaⁿ na ya, ee macanda̱ cantyja 'naaⁿ joo jo' ntyjii Ty'o̱o̱ts'om cha'cwijom matseichjoomñena' joona.
54002011	Matsona' na candyecheⁿ yolcu ñ'oom na cwit'mo̱o̱ⁿ nn'aⁿ ndo' na catuee'ndyecjena:
54002012	ee tyooñequiaya na nnt'mo̱o̱ⁿ yolcu quia na cwitjomndye nn'aⁿ meiⁿ na nlqueⁿna xjeⁿ tsaⁿs'a. L'ue ts'o̱o̱ⁿ na cwe' candyecheⁿna.
54002013	Ee najndyee s'aa Ty'o̱o̱ts'om Adán, jnda̱ chii s'aaⁿ Eva,
54002014	ndo' nchii Adán tquiu'nn'aⁿna', tquiu'nn'aⁿna' yuscu'ñeeⁿ, ndo' jnda̱ na tquiu'nn'aⁿna' juu, jo' seijndaa'ñena' na waa jnaaⁿ'aⁿ.
54002015	Sa̱a̱ nlui'n'maaⁿndye yolcu xeⁿ cwila'canda̱a̱'ndye na mañequiaa Ty'o̱o̱ts'om na c'om ndana ndo' m'aⁿna na cwila'yu'ya n'omna ñ'eⁿñê, ñequio na m'aⁿna na jnda nquiuna nt'omcheⁿ ndo' na 'oom'aⁿna na lju' n'omna.
54003001	Luaa ñ'oom na mayuu': xeⁿ m'aaⁿ ts'aⁿ na macantyjaa' ts'oom na nluiitquieñê jo nnom tmaaⁿ' na macwji' Ty'o̱o̱ts'om cwentaaⁿ'aⁿ, jeeⁿ xcwe na macantyjaa' ts'oom.
54003002	Jo' chii ts'aⁿ na jnda̱ ty'oomna' na cwiluiitquieñe quii' ts'iaaⁿ 'naaⁿ' Ty'o̱o̱ts'om, matsa̱'ntjomna' na tjaa'naⁿ ñ'oom cjoom'm. Ñecwii scoom'm m'aaⁿ. Ts'aⁿ na xcwe matseitiuu jom. Ts'aⁿ na maqueⁿñe cwenta ndo' na cwiluiiñê ts'aⁿ na jnda nquiu nn'aⁿ. Matsona' na ñequii'cheⁿ m'aaⁿc'eeñê na nnteix'eeⁿ nn'aⁿ na cwe' cwiquieya waⁿ'aⁿ, ndo' 'naⁿ'aⁿ na m'mo̱o̱ⁿ nda̱a̱ nn'aⁿ,
54003003	ticatsona' na tsaⁿcandii jom, meiⁿ na nl'ueeⁿ ndia'. Macaⁿna' ts'aⁿ na yats'aⁿñe jom, ts'aⁿ na xiom'ñe ñequio nn'aⁿ, na tintseiqueeⁿ ts'oom s'om.
54003004	Maty'iomna' na ya maqueeⁿ xjeⁿ nn'aⁿ waⁿ'aⁿ, mati cwila'canda̱a̱'ndye ntseinaaⁿ nnoom, ndo' cwila't'maaⁿ'ndyena jom,
54003005	ee xeⁿ ti'naⁿ'aⁿ na nlqueeⁿxjeⁿ nn'aⁿ waⁿ'aⁿ, tixocanda̱a̱ nnteix'eeⁿ tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
54003006	Nc'e na ljo', ts'aⁿ na nluiitquieñe jo nda̱a̱ nn'aⁿ tmaaⁿ' cwentaa' Ty'o̱o̱ts'om ticatsona' na jom ts'aⁿ na nmeiiⁿndyo tioñe l'o̱ Ty'o̱o̱ts'om, tints'aana' na nnc'oom' ts'oom na jeeⁿ t'maⁿ cwiluiiñê, ndo' na ljo' ntseijndaa'ñena' cantyja 'naaⁿ'aⁿ na waa jnaaⁿ'aⁿ cha'xjeⁿ jnaⁿ na t'uiina' tsaⁿjndii.
54003007	Mati macaⁿna' na waa ñ'oom ya cantyja 'naaⁿ'aⁿ quii'ntaaⁿ nn'aⁿ na tyoola'yu', cha ticalui'jnaaⁿ'ñê ndo' na ncjaañ'oom tsaⁿjndii jom xjeⁿ 'naaⁿ'.
54003008	Mati cantyja 'naaⁿ nn'aⁿ na cwindye'ntjom quii' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, matsona' na macanda̱ ñ'oom ya nquiu nn'aⁿ cantyja 'naaⁿna, ndo' cwila'canda̱a̱'ndyena ñ'om ndyueena. Tinc'omna na nn'aⁿ candyee joona, meiⁿ tinc'omna na queeⁿ n'omna s'om na nchii jndyaa' 'naaⁿna.
54003009	Maty'iomna' cantyja 'naaⁿna na cwiljoo'ndyetyeⁿna ñequio ñ'oom na xcwe na cwila'yuu'a cantyja 'naaⁿ' Cristo na meiⁿcwii ñomtiuu cantyja 'naaⁿ'na'.
54003010	Najndyee macaⁿna' na nlqueⁿ nn'aⁿ cwenta aa cwila'canda̱a̱'ndye naⁿ'ñeeⁿ ndo' xeⁿ teitquioo' na ya cwil'ana, quia jo' ya nndye'ntjomna nnom tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
54003011	Mati matsona' lcuu naⁿ'ñeeⁿ cuaa ñ'oom ya cantyja 'naaⁿna, nchii la'xmaⁿna nn'aⁿ na cwila'tjom cantu, xcwe cantyja 'naaⁿna ndo' cwila'canda̱a̱'ndyena cantyja 'naaⁿ cha'tso.
54003012	Matsona' na cwii tsaⁿs'a na mandi'ntjom, ñecwii scoom'm ndo' ya maqueeⁿ xjeⁿ ntseinaaⁿ ñequio cha'tsondye nn'aⁿ waⁿ'aⁿ.
54003013	Nn'aⁿ na cwindye'ntjom naquii' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, xeⁿ na ya cwil'ana ts'iaaⁿ'ñeeⁿ quia jo' nnquioo na jnda nquiu naⁿ'ñeeⁿ joona. Ndo' mati nñequiaana' na ti'maaⁿ' n'omna na nntjei'yuu'ndyena na cwila'yu'ya n'omna ñequio Cristo Jesús.
54003014	Ntyjaa' ts'o̱o̱ⁿ na tyuaa' nncjo̱cando̱o̱'a 'u, jo' chii matseiljeiya ñ'oommeiiⁿ
54003015	cha xeⁿ na nntseitsaaⁿ'ñena' na nncjo̱, quia jo' mantyji'jndaa'ndyu' chiuu matsa̱'ntjomna' na nnc'oom' quii'ntaaⁿ nn'aⁿ na cwila'yu' na la'xmaⁿna tmaaⁿ' cwentaa' Ty'o̱o̱ts'om na wando', na juu jo' cwiluiiñena' tax'ee w'aa ñ'oom na mayuu'.
54003016	Ñ'oom na mayuu', juu ñ'oom wanty'iuu' m'aaⁿna' cantyja 'naaⁿ' na cwila't'maaⁿ'ndyo̱, jeeⁿ t'maⁿ tseixmaⁿna', matsona': Teitquioo'ñe Cristo tsjoomnancue na ts'aⁿ jom, cantyja 'naaⁿ' Espíritu teijndaa' na tjaa jnaⁿ tseixmaaⁿ, nty'iaa ángeles jom. Nda̱a̱ nn'aⁿ jndye njoomnancue tyoñequia nn'aⁿ ñ'oom cantyja 'naaⁿ'aⁿ, nn'aⁿ cha'waa tsjoomnancue tyola'yu'na ñ'eⁿñê, cañoom'luee to'ñom Ty'o̱o̱ts'om jom.
54004001	Ma'mo̱ⁿjndaa'ñe Espíritu Santo na ncuee na macanda̱ nt'om nn'aⁿ nntjeii'ndye cantyja na matseiyu'ya ts'om ts'aⁿ ñ'eⁿ Cristo, na nla'jomndyena ñequio jndye espíritu na cwinquio'nn'aⁿ, ndo' ñ'eⁿ ñ'oom na cwila'cwanom naⁿjndii.
54004002	Nn'aⁿ na tixcwe 'oom'aⁿ na cantundyena nl'ana na luaa'. Nc'e natia na cwil'ana, juu na m'aaⁿ' n'omna leica'mo̱ⁿna' nda̱a̱na na tixcwe 'oom'aⁿna.
54004003	Cwilue naⁿ'ñeeⁿ na ticwanaaⁿ na ncoco ts'aⁿ, ndo' na niom nantquie na cwitsa̱'ntjomna na ticwanaaⁿ na nlcwa' ts'aⁿ, meiiⁿ na mañequiaa Ty'o̱o̱ts'om joona' na jaa nn'aⁿ na cwila'yuu'a cwiwil'uee'ndyo̱ joona' ndo' cwiñe'quiaaya na quianl'uaaⁿ'aⁿ, ndo' mati nn'aⁿ na cwita'jnaaⁿ' ñ'oom na mayuu'.
54004004	Ee cha'tso na tqueeⁿ, ya laxmaⁿ joona', meiⁿ ticatsona' na c'o̱o̱ⁿya na ticuee' n'o̱o̱ⁿya joona' na nñequiaaya na quianl'uaaⁿ'aⁿ cantyja 'naaⁿna',
54004005	ee cantyja 'naaⁿ' ñ'oom'm ñequio na cwilana̱a̱ⁿya nnoom, jo' na maqueⁿlju'na' joona'.
54004006	Xeⁿ na m'mo̱ⁿ' ñ'oommeiⁿ' nda̱a̱ nn'aⁿ na cwila'yu', nntseixmaⁿ' cwii mosoo' Jesucristo na canda̱a̱' wjaawijndu' cantyja 'naaⁿ' ñ'oom na cwila'yuu'a ñequio ñ'oom na xcweti m'aaⁿ na matseijomndyu'.
54004007	Tintseiñ'oom'ndyu' ñ'oom na tiyuu'na' na cwe' ts'iaaⁿ'ndyo na ticjaawee' ts'om Ty'o̱o̱ts'om. Queⁿya ts'om' na matseit'maaⁿ'ndyu' jom.
54004008	Waa na mateijndeiina' ts'aⁿ quia na matseits'eiiñê na maleinoom. Sa̱a̱ t'maⁿti mateijndeiina' jom quia na matseijneiⁿ na matseit'maaⁿ'ñê Ty'o̱o̱ts'om. Ee quia na cwila't'maaⁿ'ndyo̱ jom jndye mateijndeiina' jaa cha'waa xuee na m'aaⁿya tsjoomnancue ndo' mati na nnc'o̱o̱ⁿya na ticantycwii na cwitando̱o̱'a.
54004009	Ñ'oommeiⁿ' jeeⁿ xcwe cwit'mo̱o̱ⁿna', jo' chii cha'tsondye nn'aⁿ macaⁿna' na cato'ñoomna joona'.
54004010	Ee jaa nn'aⁿ na cwila'yuu'a cwila'jnda̱a̱ya ts'iaaⁿ 'naaⁿ' Ty'o̱o̱ts'om ndo' cwiñe'quiandyo̱ na wi' cwitjo̱o̱ⁿya ee na m'aaⁿya na ntyjaa'tyeⁿ n'o̱o̱ⁿya ñ'eⁿ nqueⁿ na wanoom'm. Cha'tsondye nn'aⁿ nnda̱a̱ nlui'n'maaⁿndye cantyja 'naaⁿ'aⁿ ndo' majndeiiticheⁿ cwilui'n'maaⁿndye joo nn'aⁿ na cwila'yu' ñ'eⁿñê.
54004011	Ca'mo̱ⁿ' ñ'oommeiⁿ' nda̱a̱ nn'aⁿ. Catsa̱'ntjom' na cala'canda̱a̱'ndyena joona'.
54004012	Tiñequiaandyu' na ticuee' n'om nn'aⁿ 'u cwe' ee na titquiendyu'. Cantyja na matseineiⁿ', catseixmaⁿ' cwii na m'mo̱ⁿna' nda̱a̱ nn'aⁿ na cwila'yu' chiuu na nnc'oom'aⁿna, ndo' mati cantyja chiuu na wjaam'aaⁿndyu' nda̱a̱ nn'aⁿ, ndo' cantyja na m'aaⁿ' na wi' ts'om' joona, ndo' cantyja na matsei'yu'ya' ts'om' ñ'eⁿ Ty'o̱o̱ts'om, ndo' cantyja na lju' nquiu nn'aⁿ cantyja 'naⁿ'.
54004013	Cwitjo̱o̱cheⁿ na nncua̱cano̱o̱ⁿya na m'aaⁿ', queⁿndyu' na catsei'naⁿ' ñ'oom' Ty'o̱o̱ts'om na jnda̱ teiljeii nda̱a̱ nn'aⁿ. Cwil'uee'ndyu' juuna' cha nñequiaana' na t'maⁿ n'omna ndo' ca'mo̱ⁿ' juuna' nda̱a̱na.
54004014	Joo najndeii na tseixmaⁿ Ty'o̱o̱ts'om na tquiaaⁿ na matseixmaⁿ' cha nnda̱a̱ nndi'ntjom' nnoom ya ya cwil'uee'ndyu' joona'. Ee jnda' joona' quia tioo nn'aⁿ na cwiluiitquiendye lueena nacjo' ndo' jla'neiⁿna ñ'oom cantyja 'naⁿ' na t'mo̱ⁿ Ty'o̱o̱ts'om naquii' n'omna.
54004015	Ñequio na xcwee' ts'om' queⁿndyu' naquii' ñ'oommeiⁿ', cha jo nda̱a̱ cha'tsondye nn'aⁿ nleitquioo' na xcweti wjaam'aaⁿ'.
54004016	Cats'aandyu' cwenta cantyja 'naⁿ' ndo' cantyja ñ'oom na ma'mo̱o̱ⁿ'. Ticwinchqueⁿ' na mache' ts'iaaⁿ 'naaⁿ' Ty'o̱o̱ts'om. Ee xeⁿ luaa' nlqueⁿndyu' nchii macanda̱ nncu' nlui'n'maaⁿndyu' mati nn'aⁿ na cwindye ñ'oom na mañequiaa'.
54005001	Cwii ts'aⁿ na jnda̱ tquieñe, tintseitia' jom. Catseijndo̱' ts'oom cha'cwijom na cwiluiiñe tsotye'. Ndo' nn'aⁿ na cje m'aⁿ, catsa' ñ'eⁿndyena cha'cwijom na cwiluiindyena nt'iu' nncu'.
54005002	Nda̱a̱ yolcu na jnda̱ tquiendye, catseineiⁿ' ñ'eⁿndyena na cha'na tso'ndyo'. Ndo' ñ'eⁿ yolcu na cje m'aⁿ, catsa' na cha'na nt'iu' nncu' sa̱a̱ ñequio na meiⁿcwii tjaa'naⁿ na matseitiuu' ñ'eⁿndyena.
54005003	Cal'uee'ndyu' chiuu nntei'jndei'yo' yolcu na jnda̱ ljondye na mayuu'cheⁿ tjaa 'ñeeⁿ na nnda̱a̱ nntei'x'ee joona.
54005004	Ee cwii yuscu na jnda̱ ljoñe xeⁿ m'aⁿ ntseinaaⁿ oo ntseindacantyjoom macaⁿna' najndyee cala'no̱ⁿ' naⁿ'ñeeⁿ na jndei'na' na joona catei'x'eena jom ee cha'cwijom chojnaⁿna nnoom na seiqueeⁿ joona. Jeeⁿ xcwe na nl'ana na ljo' ndo' cjaawee' ntyjii Ty'o̱o̱ts'om.
54005005	Juu yuscu na jnda̱ ljoñe na tue' saa' ndo' na mayuu' tjaa'naⁿ nn'aaⁿ'aⁿ na nntei'x'ee jom, m'aaⁿ tsaⁿ'ñeeⁿ na macanda̱ nquii Ty'o̱o̱ts'om na macantyjaa' ts'oom. Jo' chii naxuee ndo' natsjom macaaⁿ nnom.
54005006	Sa̱a̱ yuscu na jnda̱ ljoñe na mach'ee cantyja na neiⁿnco tsjoomnancuee, meiiⁿ na ndi wanoom'm, sa̱a̱ jo nnom Ty'o̱o̱ts'om matseijomna' jom cha'cwijom ts'oo.
54005007	Ñ'oommeiⁿ' catsa̱'ntjom' nn'aⁿ na cwila'yu' na cala'canda̱a̱'ndyena joona' cha xocuaa ñ'oom na tis'a cwil'ana.
54005008	Ee ts'aⁿ na tic'oom' ts'om cantyja 'naaⁿ' nn'aaⁿ' na tjawitquio̱o̱', majndeiiticheⁿ nn'aaⁿ' nquii, tsaⁿ'ñeeⁿ macwji'ñê na matseiyu'ya ts'oom ñ'eⁿ Ty'o̱o̱ts'om ndo' na ljo' mach'eeⁿ wi'ñetyeeⁿ nchiiti ts'aⁿ na tyootseiyu'.
54005009	Quia cwiwiljeii ncuee yolcu na jnda̱ ljondye, macanda̱ cala'ljei'yo' xuee' yuscu na jnda̱ jnda̱a̱' ndyeen'aaⁿ chuu' ndo' na macanda̱ ñ'eⁿ saa' ñet'oom.
54005010	Macaⁿna' na waa ñ'oomya cantyja 'naaⁿ'aⁿ, na ya seiqueeⁿ ntseinaaⁿ, tyotseiljoom nn'aⁿ na cwe' tyoquieya waⁿ'aⁿ, mati tyoju'ñe cjeeⁿ na tyondi'ntjoom nda̱a̱ nn'aⁿ na cwila'yu'ya n'om, ndo' tyoteijneiⁿ nn'aⁿ na wi' cwiwinom, ñequii'cheⁿ tyojoo'ya ts'oom na ñes'aaⁿ cha'tso nnom naya.
54005011	Sa̱a̱ yolcu na jnda̱ ljondye na titquiendye, tintseiljei' ncueena, ee quia na wjaachuuna' joona na neiⁿnco nquiuna na ñec'omnnda'na na we ca'na quia jo' ñe'c'unconnda'na. Ndo' jo' nntjeii'ndyena na macanda̱ Cristo cwicantyjaa' n'omna.
54005012	Ndo' na luaa', matseijndaa'ñena' na cwila'tjo̱o̱ndyena na tyoola'canda̱na na macanda̱ Cristo m'aⁿna na quit'maⁿ n'omna.
54005013	Ndo' mati cwe' w'aa ndo' w'aa nc'iaana cwi'oona, ndo' na ljo', cwila'nchqueeⁿ'ndyena. Ndo' nchii macanda̱ jo', mati cantundyena, cwitii'ndyena ljo' cwitjoom nt'omcheⁿ nn'aⁿ, cwila'neiⁿna ñ'oom na ticatsona' na nluena.
54005014	Nc'e na luaa' waa, jo' na l'ue ts'o̱o̱ⁿ na yolcu na jnda̱ ljondye na cje m'aⁿna, c'unconnda'na, c'om ndana, cateix'eena w'aana meiⁿ tinquiana na wanaaⁿ na nla'neiⁿ nn'aⁿ ñ'oom wi' nacjoo nn'aⁿ na cwila'yu'.
54005015	Ee ñ'eeⁿ' yolcu na jnda̱ ljondye na jnda̱ tjeii'ndyena cantyja 'naaⁿ' Cristo na cwilajomndyena cantyja ñaaⁿ' Satanás.
54005016	Cwii tsaⁿscu na matseiyu', xeⁿ quii'ntaaⁿ nn'aaⁿ'aⁿ na jnda̱ teitquio̱o̱' m'aⁿ yolcu na jnda̱ ljondye, macaⁿna' na cateix'eeⁿ yolcu'ñeeⁿ cha ticaⁿna' na joo nn'aⁿ tmaaⁿ' cwentaa' Ty'o̱o̱ts'om cateix'eena yolcu'ñeeⁿ.
54005017	Nn'aⁿ na cwiluiitquiendye na ya cwilei'choondyena tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, matsona' na canda̱a̱' cala't'maaⁿ'ndye nn'aⁿ joona. Majndeiiticheⁿ nquieena na laxmaⁿna na cwiñequiana ñ'oom' Ty'o̱o̱ts'om ndo' na cwit'mo̱o̱ⁿna juuna'.
54005018	Ee waa ñ'oom' Ty'o̱o̱ts'om na teiljeii na matsona': “Tincwjaa'ndyu' bosa 'ndyoo quioo'jndyo na mach'ee ts'iaaⁿ.” Ndo' mati waa cwiicheⁿ ñ'oom na matsona': “Naⁿntjom laxmaⁿna na nnto'ñoomna na cwitantjomna.”
54005019	Quia na waa ñ'oom nacjoo' cwii ts'aⁿ na cwiluiitquieñe nda̱a̱ nn'aⁿ na cwila'yu', tintseiñ'oom'ndyu' ñ'oom'ñeeⁿ xeⁿ tjaa'naⁿ we oo ndyee ts'aⁿ na nncwji'yuu'ñe juuna'.
54005020	Sa̱a̱ nn'aⁿ na cwiluiitquiendye quii' ts'iaaⁿ 'naaⁿ' Ty'o̱o̱ts'om, xeⁿ cwila'tjo̱o̱ndyena meiⁿ tiñe'ca'ndyena na ljo' cwil'ana, catseitia' joona jo nda̱a̱ nn'aⁿ na cwila'yu' cha' catseicaty'uena' joona.
54005021	Jo nnom Ty'o̱o̱ts'om ñequio Ta Jesucristo, ndo' jo nda̱a̱ ángeles na cwiluiindye cwentaa' Ty'o̱o̱ts'om, catseicanda̱a̱'ndyu' ñ'oommeiⁿ', meiⁿ tintsa' na wja'ñ'oomndyu' ñ'eⁿ cwii ts'aⁿ sa̱a̱ cwiicheⁿ tineiⁿ'.
54005022	Tintseicjeendyu' na nndio' l'o̱' cjoo' cwii ts'aⁿ na nluiitquieñe ts'iaaⁿ 'naaⁿ' Ty'o̱o̱ts'om, cha xeⁿ waa na matseitjo̱o̱ñê tixocats'aana' na nnt'uii jnaaⁿ'aⁿ 'u. 'U cwji'ndyu' cantyja 'naaⁿ' cha'tso nnom natia.
54005023	Quia na wi' tsia', nchii ñequii'cheⁿ ndaatioo ma'ua'. Mati c'ua' chjoowi' winom.
54005024	Nt'om nn'aⁿ mañoom' cwiwitquioo' na cwila'tjo̱o̱ndye cwii tjo̱o̱cheⁿ na nnt'uiina' joona sa̱a̱ nt'omcheⁿ nn'aⁿ nda̱nquia cwiwitquioo' naljo' laxmaⁿna.
54005025	Ndo' maljo'yu waa cantyja 'naaⁿ' ts'aⁿ na mach'ee yuu naya, mañoom' cwiwitquioo' na ya mach'eeⁿ, ndo' ts'iaaⁿ ya na cwil'a nn'aⁿ meiiⁿ titquioo'na', sa̱a̱ nda̱nquia nleitquioo'na'.
54006001	Cha'tsondye nn'aⁿ na cwindye'ntjomtyeⁿ nda̱a̱ patrom, matsona' na cala't'maaⁿ'ndyena patrom 'naaⁿna ñequio na xcwee' n'omna cha tincju'naaⁿñena' na ñoomñoom ñ'oom nlaneiⁿ nn'aⁿ nacjoo' Ty'o̱o̱ts'om ndo' mati nacjoo' ñ'oom na cwit'mo̱o̱ⁿya.
54006002	Ndo' quia la'xmaⁿ patrom 'naaⁿna nn'aⁿ na cwila'yu', jeeⁿ matsona' na cala't'maaⁿ'ndyena naⁿ'ñeeⁿ ee na nn'aaⁿndyena nc'e na cwila'yu'na. Maty'iomna' na yati candye'ntjomna nda̱a̱ naⁿ'ñeeⁿ. Ee ts'iaaⁿ 'naaⁿ naⁿ'ñeeⁿ cwil'ana ndo' cwiluiindyena na nn'aaⁿndyena na wi' n'om ntyjeendyena nc'e tjom na cwila'yu'na. Ca'mo̱ⁿ' ndo' quiaa' ñ'oommeiⁿ' nda̱a̱ nn'aⁿ.
54006003	Xeⁿ m'aaⁿ cwii ts'aⁿ na ñomquiati ñ'oom na ma'mo̱o̱ⁿ na juu ñ'oom'ñeeⁿ titseijomna' ñequio ñ'oom na xcweti cantyja 'naaⁿ' Ta Jesucristo na ticateijndeiina' na wjaaquieñe ts'aⁿ cantyja 'naaⁿ'aⁿ,
54006004	jom matseis'aañê sa̱a̱ meiⁿchjoo ticatsei'no̱o̱ⁿ'o̱ⁿ, cwe' jndyeto matseineiiⁿ cantyja 'naaⁿ' ñ'oom na nquiu nn'aⁿ judíos ndo' matseintja'ñê ñ'eⁿ nn'aⁿ cantyja 'naaⁿ n'oom'ñeeⁿ. Jo' na cwinaⁿna' na cwila'ta̱a̱' n'om nn'aⁿ nc'iaana, ndo' m'aⁿna na jndoondye ntyjeena, cwila'jnaaⁿ'ndyena, ndo' tiya m'aaⁿ' n'omna cantyja 'naaⁿ nc'iaana,
54006005	jo' chii tileicantycwii na cwila'ntja'ndye nn'aⁿ na tajo'ndyo cwicwila'tiuuna, na tatîcata'jnaaⁿ'na ñ'oom na mayuu'. Cwila'tiuuyoona na ñ'oom 'naaⁿ' Ty'o̱o̱ts'om na matseiyu' ts'aⁿ cwiluiiñena' cwii nnom na nleityañe ts'aⁿ.
54006006	Ñ'oom na mayuu' na ts'aⁿ na matseiyu' ñequio Ty'o̱o̱ts'om, cantyja 'naaⁿ' jo' matseixmaⁿ cwii na jndati nchiiti na nleityañe ts'aⁿ tsjoomnancue. Sa̱a̱ macaⁿna' na caljoya ts'oom ñequio cha'tso na jnda̱ jnaaⁿ'aⁿ nnom Ty'o̱o̱ts'om.
54006007	Ee tjaa'naⁿ ljo' tquio̱cho̱o̱ya tuiindyo̱ tsjoomnancue ndo' tjaa'naⁿ ljo' ya nntsaacho̱o̱,
54006008	xeⁿ niom na cwicwaa'a ndo' niom liaaya, maty'iomna' ñequio nmeiⁿ' caljoya n'o̱o̱ⁿya.
54006009	Ee nn'aⁿ na ñe'cwityandye, mat'uiina' joona cha'cwijom cwii teinco', na jndye nnom na ntjeiⁿ na matsei'ndaa'na' joona na matiomna' joona na nnt'uiiwi'na' na nntsuundyena.
54006010	Ee juu na matseicandya' ts'om ts'aⁿ s'om, tseixmaⁿna' x'ee cha'tso nnom natia. Ndo' m'aⁿ nn'aⁿ nc'e na queeⁿ n'omna s'om jnda̱ maju'taaⁿñena' joona cantyja na cwila'yu'ya cwii n'omna ñ'eⁿ Ty'o̱o̱ts'om ndo' jndye nnom nawi' jnda̱ mamanchjena' joona.
54006011	Sa̱a̱ 'u je' na cwiluiindyu' cwentaa' Ty'o̱o̱ts'om, cwji'ndyu' cantyja 'naaⁿ' nmeiiⁿ'. Cja'ntyjo̱' cantyja 'naaⁿ cha'tso na maty'iomyana'. Quiaandyu'ñ'eⁿ' cantyja 'naaⁿ' Ty'o̱o̱ts'om, na nntseiyu'ya' ts'om' ñ'eⁿñê, na c'oom' na wi' ts'om' nn'aⁿ, meiiⁿ wi' matjom' sa̱a̱ ti'ndiinc'uaa'ndyu', c'oom nioom'cheⁿ ts'om' ñequio nn'aⁿ.
54006012	Catseijndu' cha nla'yu' nn'aⁿ. Tyeⁿcaljoo'ndyu' cantyja na mañequiaa Ty'o̱o̱ts'om na matseixmaⁿ' na ticantycwii na wando' añmaⁿ 'naⁿ' ee macwe' jo' tqueeⁿ'ñê 'u, ndo' na tjei'yuu'ndyu' cantyja 'naaⁿ' na matseiyu'ya' ts'om' nda̱a̱ jndyendye nn'aⁿ.
54006013	Jesucristo ya ñ'oom tjei'yuu'ñê jo nnom Poncio Pilato. Jo' chii jo nnoom ñequio jo nnom Ty'o̱o̱ts'om na mañequiaa na cwita'ndo' cha'tso, luaa ñ'oom na matsa̱'ntjo̱ⁿya 'u Timoteo,
54006014	na catseicanda̱' ñ'oom na maqua̱ⁿya njom', tintseichui' joona' cha ticaⁿna' na ndi'tia'. Catseicanda̱' joona' hasta xjeⁿ na nncwjee'nnda' Jesucristo.
54006015	Quia na ntyjii Ty'o̱o̱ts'om na jnda̱ tue'ntyjo̱ xjeⁿ, nnts'aaⁿ na nntseicanda̱a̱'ñena' na luaa' ee macanda̱ nqueⁿ cwiluiiñê na tjacantyja na matsa̱'ntjoom. Jom tseixmaaⁿ Rey nda̱a̱ cha'tsondye nn'aⁿ na tjacantyja na cwitsa̱'ntjom, jom cwiluiiñê na matsa̱'ntjoom cha'tsondye nn'aⁿ na cwitsa̱'ntjom.
54006016	Manda̱ nqueⁿ m'aaⁿ ndo' m'aaⁿ na tijoom cueeⁿ'eⁿ. M'aaⁿ yuu caxuee yuu na leicanda̱a̱ nntseindyoo'ñe ts'aⁿ. Tjaa 'ñeeⁿ juu na jnda̱ nty'iaa' jom meiⁿ xonda̱a̱ nty'iaa' ts'aⁿ jom. Tseixmaaⁿ na ñequii'cheⁿ catseit'maaⁿ'ñena' jom ndo' najndeii na matsa̱'ntjoom. Amén.
54006017	Nn'aⁿ na tyandye, catsa̱'ntjom' na ticatjeii's'andyena meiⁿ tilacantyjaa' n'omna juu na tyandyena, ee tijndaa' aa nljotyeⁿna' lueena. Cantyjaa' n'omna nquii Ty'o̱o̱ts'om na jeeⁿ canda̱a̱' mañequiaaⁿ cha'tso 'naⁿ na nnteijndeiina' jaa.
54006018	Catsa̱'ntjom' joona na cal'ana naya nn'aⁿ, jo' na nncuaa na tyandyena na majndye nnom na ya cwil'ana, na tic'omna na ntycwiina, 'naⁿ na niom lueena, catei'jndeiina nn'aⁿ.
54006019	Ee na nl'ana na ljo', nla'wena cwii nnom na tyandyena, na juuna' matseijomna' x'ee ñ'oom na nnc'o̱na' ñ'eⁿndyena 'io cha, ndo' na nla'xmaⁿna na ticantycwii na cwita'ndo'na.
54006020	'U Timoteo, cateixe' ñ'oom naya 'naaⁿ' Ty'o̱o̱ts'om na jnda̱ to'ñom'. Tintseiñ'oom'ndyu' ñ'oom na cwilue nn'aⁿ na cwe' cwila'ñ'eeⁿ'to ndyuee, na tileicwijndaa'. Meiⁿ tintseiñ'oom'ndyu' ñ'oom na wjaana' nacjoo' ñ'oom na mayuu' na cwilue nn'aⁿ na tjacantyja na yana' meiiⁿ na tiyuu' juuna'
54006021	ee ñ'eeⁿ nn'aⁿ na nmeiiⁿ' laxmaⁿ ndo' na ljo', jnda̱ tju'taaⁿñena' joona na cwilayu'ya n'omna. Quiaa Ty'o̱o̱ts'om na nncoñom' naya na matseixmaaⁿ.
55001001	Ja Pablo cwiluiindyo̱ apóstol 'naaⁿ' Jesucristo, Ty'o̱o̱ts'om ty'ioom tsiaaⁿwaañe ja nc'e na l'ue ts'oom, cha'xjeⁿ ñ'oom na jnda̱ tsoom na mañequiaaⁿ na cwita'ndo' añmaaⁿ nn'aⁿ na cwilajomndyena ñ'eⁿ Cristo Jesús.
55001002	Matseiljeiya cartawaañe na matseicwano̱ⁿya juuna' na m'aaⁿ' 'u jndaaya Timoteo na jeeⁿ wi' ts'o̱o̱ⁿya. L'ue ts'o̱o̱ⁿ na nquii Tsotya̱a̱ya Ty'o̱o̱ts'om ndo' Ta Jesucristo cwentaaya nntio'naaⁿndyena 'u ñequio naya na la'xmaⁿna, ñequio na wi' n'omna 'u tjaañomtiuu c'oom' jo nda̱a̱na.
55001003	Naxuee ndo' natsjom quia na matseina̱ⁿya nnom Ty'o̱o̱ts'om, ñequii'cheⁿ quijaañjoom' ts'o̱o̱ⁿya 'u. Mandi'ntjo̱ⁿya nnoom ñequio na meiⁿcwii titia ntyjii cha'xjeⁿ tyol'a nn'aⁿ tsjaaⁿ na tuiindyo̱.
55001004	Ñequii'cheⁿ macjaañjoom' ts'o̱o̱ⁿya na tiomna' ndaa n'om njom' quia na to̱ⁿ'ndyo̱ ndo' jeeⁿ ñe'canty'iannda'a 'u cha nñequiaana' na neiⁿya.
55001005	Macjaañjoom' ts'o̱o̱ⁿ na jeeⁿ xcwe matsei'yu'ya' ts'om' ñ'eⁿ Ty'o̱o̱ts'om. Najndyee tyotseiyu' tso'ndyo' tsaⁿtquiee Loida mati nquii tso'ndyo' Eunice ndo' mantyjiijndaa'ndyo̱ na mati 'u.
55001006	Quia na tio̱o̱ l'o̱o̱ya nacjo', jnda' juu najndeii na matseixmaⁿ Ty'o̱o̱ts'om cha nnda̱a̱ nndi'ntjom' nnoom. Cwil'uee'ndyu' juu naya'ñeeⁿ.
55001007	Nchii Ty'o̱o̱ts'om mañequiaaⁿ na m'aaⁿya na nquiaaya. Jom mañequiaaⁿ na laxmaaⁿya najndeii na matseixmaaⁿ ñequio na c'o̱o̱ⁿya na wi' n'o̱o̱ⁿya nn'aⁿ ndo' mati na queⁿndyo̱ cheⁿncjo̱o̱ xjeⁿ cantyja 'naaⁿya.
55001008	Ja wa'njo̱o̱ⁿ w'aancjo, sa̱a̱ tinc'oom' na jnaⁿ' na nncwji'yuu'ndyu' cantyja 'naaⁿ' nqueⁿ na cwiluiiñê na matsa̱'ntjoom jaa, meiⁿ tinc'oom' na jnaⁿ' cantyja 'naⁿya. Ñequio najndeii na mañequiaa Ty'o̱o̱ts'om, catseijomndyu' nawi' na cwiwino̱o̱ⁿya nc'e juu ñ'oom na cwiñequiaaya na macwji'n'maaⁿñê nn'aⁿ.
55001009	Jnda̱ tjei'n'maaⁿñê jaa ndo' maqueeⁿ'ñê jaa na calaxmaaⁿya nn'aⁿ na maqueⁿño̱o̱ⁿ cwentaaⁿ'aⁿ nchii cwe' nc'e cwii nnom na jnda̱ ñel'aaya, sa̱a̱ nc'e na luaa' jnda̱ seijndaa'ñê ndo' na m'aaⁿ na wi' ts'oom jaa nc'e cwilajomndyo̱ ñ'eⁿ Cristo Jesús ee cwii tjo̱o̱cheⁿ na ncuaa tsjoomnancue, m'aaⁿ na candya' ts'oom jaa.
55001010	Je' ma'mo̱o̱ⁿ na candya' ts'oom jaa na jnda̱ jndyo nquii na macwji'n'maaⁿ'ñe jaa, Jesucristo. Jom seityueeⁿ'eⁿ na jndeii na matseixmaⁿ juu na mach'ee na cwiwje nn'aⁿ. Cantyja 'naaⁿ' juu ñ'oom naya na cwiñequiaaya cwito'ñoom nn'aⁿ na ticantycwii na cwita'ndo'na.
55001011	Ty'o̱o̱ts'om ty'ioom ts'iaaⁿ ja na nñequiaya ñ'oom naya 'naaⁿ'aⁿ ndo' na cwiluiindyo̱ ts'aⁿ na majñoom ts'iaaⁿ 'naaⁿ'aⁿ na ca'mo̱o̱ⁿya juuna' nda̱a̱ nn'aⁿ na nchii judíos.
55001012	Nc'e na luaa' jo' chii mawino̱o̱ⁿya nawi'meiiⁿ, sa̱a̱ tic'o̱o̱ⁿ na jnaaⁿ'a na ljo' ee mawajnaⁿ'a nqueⁿ na ntyjaa' ts'o̱o̱ⁿ ndo' ntyjiijndaa'ndyo̱ na waa najndeii na matseixmaaⁿ na mach'eeⁿ cwenta juu na m'aaⁿya na quit'maⁿ ts'o̱o̱ⁿya jom hasta xuee quia na nncu'xeeⁿ nn'aⁿ.
55001013	Ñ'oom na xcweti na jnda̱ jndi' na tyoñequiaya njom', queⁿ' juuna' jo njom' cwii na ma'mo̱ⁿna' chiuu na ncjaam'aaⁿ' na matsei'yu'ya' ts'om' ndo' na c'oom' na wi' ts'om' nn'aⁿ nc'e na cwilajomndyo̱ ñ'eⁿ Cristo Jesús.
55001014	M'aaⁿ Espíritu Santo quii' n'o̱o̱ⁿya, ñequio na mateijñeiⁿ jaa catsa' cwenta ñ'oom na jeeⁿ xcwe na mañequiaa Ty'o̱o̱ts'om lua̱a̱ya.
55001015	Cha'xjeⁿ na jnda̱ jndi' cha'tsondye nn'aⁿ ndyuaa Asia jnda̱ 'ndyena ja. Quii'ntaaⁿ joona ñ'eⁿ Figelo ñequio Hermógenes.
55001016	C'oom Ty'o̱o̱ts'om nawi' ts'oom nn'aaⁿ' Onesíforo ee jndye ndii' teijneiⁿ ja ndo' meiⁿ tîc'oom na jnaaⁿ'aⁿ na m'aaⁿya pra̱so.
55001017	Ee quia na tyjeeⁿ'eⁿ ñjaaⁿ Roma tyoqueⁿñê na tyol'ueeⁿ ja hasta xjeⁿ na nljeiiⁿcheⁿ ja.
55001018	Xuee quia na nncu'xeⁿ Ty'o̱o̱ts'om nn'aⁿ quiaaⁿ na nnc'oom na wi' ts'oom juu. 'U ntyji' na jeeⁿ t'maⁿ teijneiⁿ jâ tsjoom Éfeso.
55002001	Quia jo' 'u jndaaya, c'oom'jndeii' ts'om' cantyja 'naaⁿ' naya na laxmaaⁿya nc'e na cwilajomndyo̱ ñ'eⁿ Cristo Jesús.
55002002	'U jnda̱ ñejndi' ñ'oom na tyoñequiaya nda̱a̱ jndyendye nn'aⁿ, ñ'oom'ñeeⁿ caty'iom' ts'iaaⁿ nn'aⁿ na cwicantyjaa' n'om Ty'o̱o̱ts'om na nnt'mo̱o̱ⁿna joona' nda̱a̱ nt'omcheⁿ nn'aⁿ.
55002003	'U cwiluiindyu' sondaro 'naaⁿ' Jesucristo. Jo' chii catseiquii ts'om' nawi' na mawi'noom' ee na mandi'ntjom nnoom.
55002004	Tixocatii'ñe cwii sondaro ts'iaaⁿ na tseixmaⁿ tsjoomnancue, ee l'ue ts'oom na nquii ts'aⁿ na matsa̱'ntjom jom c'oom na ya ntyjii ñ'eñê.
55002005	Ndo' maljoyu cantyja 'naaⁿ' cwii ts'aⁿ na maleinom na ñecwantjom, tixocwantjoom xeⁿ ticatseicaña̱a̱ⁿ ñ'oom na cwiqueⁿna nnoom.
55002006	Ndo' mati ts'aⁿ na mach'ee ts'iaaⁿ jnda̱a̱ tseixmaaⁿ na jom nleil'uee'ñe jñeeⁿ na cwiwe' ntjoom'm.
55002007	Yaya c'oom' ts'om' cantyja 'naaⁿ' ndyee nnom ñ'oommeiⁿ' na matsjo̱o̱ quia jo' nquii Ty'o̱o̱ts'om nñequiaaⁿ na nntsei'no̱ⁿ' joona'.
55002008	Cjaañjoom' ts'om' cantyja 'naaⁿ' Jesucristo. Tuiiñê tsjaaⁿ rey David na jndyowicantyjoo', tando'xcoom jnda̱ na tueeⁿ'eⁿ. Luaa' ñ'oom na mañequia nda̱a̱ nn'aⁿ na cantyja 'naaⁿ' juuna' macwji'n'maaⁿñe Ty'o̱o̱ts'om nn'aⁿ.
55002009	Nc'e na mañequiaya ñ'oom nayawaañe jo' na wi' matjo̱ⁿ, ndo' jnaaⁿ' jo' na chu'tyeⁿndyo̱ ñ'eⁿ l'uaancjo cha'xjeⁿ cwii ts'aⁿ na t'maⁿ jnaaⁿ', sa̱a̱ ñ'oom naya 'naaⁿ' Ty'o̱o̱ts'om xocanda̱a̱ nla'tyeⁿ nn'aⁿ juuna'.
55002010	Jo' chii matseiquii ts'o̱o̱ⁿ cha'tso na matjo̱ⁿ cha nnteijndeiina' nn'aⁿ na macwji' Ty'o̱o̱ts'om cwentaaⁿ'aⁿ cha mati nnto'ñoomna na macwji'n'maaⁿñê joona nc'e Cristo Jesús, juu jo' na jeeⁿ jndana' ndo' na ticantycwii na matseixmaⁿ ts'aⁿ juuna'.
55002011	Ñ'oomwaa jeeⁿ mayuu' juuna': Xeⁿ la'xmaaⁿya l'oo cantyja 'naaⁿ' Jesucristo mati nntando̱o̱'a ñequioñê,
55002012	xeⁿ cwila'jomndyo̱ nawi' na tjoom, mati nla'jomndyo̱ cantyja na matsa̱'ntjoom, sa̱a̱ xeⁿ cwitjei'ndyo̱ cantyja 'naaⁿ'aⁿ, mati nncwji'ñê cantyja 'naaⁿya.
55002013	meiⁿ xeⁿ jaa tila'canda̱a̱ya sa̱a̱ jom ñequii'cheⁿ na matseicaña̱a̱ⁿ, ee tixocanda̱a̱ nncwji'ñe cheⁿnqueⁿ cantyja na matseixmaaⁿ.
55002014	Catseilcwii'ndyu' ñ'oommeiiⁿ nda̱a̱ nn'aⁿ. Ñequio na ndo' Ty'o̱o̱ts'om catsa̱'ntjom' na tacala'ntja'ndyena na cwe' cantyja 'naaⁿ ñ'oom na niom naquii' ntaaⁿ'yo' ee tjaa 'ñeeⁿ mateijndeiina', ndo' yacheⁿ matseiñ'eeⁿ'ñena' nn'aⁿ na cwindye.
55002015	Catseijndu' naquii' ts'iaaⁿ na mache' cha nncjaawee' ntyjii Ty'o̱o̱ts'om ñ'eⁿndyu', quia jo' xocats'aana' na tia ntyji' ee cwiluiindyu' mosoom'm na xcwe mandi'ntjom nnoom. Catsei'no̱ⁿ' chiuu ma'mo̱ⁿ ñ'oom na mayuu' ndo' xcwe ca'mo̱ⁿ' juuna'.
55002016	Tintseijomndyu' ñ'oom na cwe' ts'iaaⁿ'ndyo na cwila'neiⁿ nn'aⁿ na cwe' cwila'ñ'eeⁿ'to ndyuee. Ee naⁿ'ñeeⁿ yacheⁿ wjaachuuna' joona na 'ool'atina natia.
55002017	Ndo' mati ñ'oom na cwit'mo̱o̱ⁿna wjaanty'eena' quii'ntaaⁿ nn'aⁿ cha'cwijom cwii tycu. Maluaa' mach'eena' ñequio ñ'oom na ma'mo̱ⁿ Himeneo ñequio Fileto,
55002018	joona jnda̱ to̱ⁿ'ndyena ñequio ñ'oom na mayuu', ee cwiluena na jnda̱ teinom na nlcwinnda' nn'aⁿ na jnda̱ tja̱, ndo' na laa'ti' ñ'oom na cwiñequiana, matseityuii'na' na cwila'yu'ya n'om nt'omcheⁿ nn'aⁿ.
55002019	Sa̱a̱ jnda̱ tqueⁿtyeⁿ Ty'o̱o̱ts'om ñ'oom na matseijomna' cha'na tsiaⁿtsjo̱', na teiljeiina': “Mawajnaaⁿ'ya Ty'o̱o̱ts'om cha'tsondye nn'aⁿ na cwiluiindye cwentaaⁿ'aⁿ”, ndo' mati waa cwiicheⁿ ñ'oom'm na matsona': “Cha'tsondye nn'aⁿ na cwilcwii'na xuee' Ty'o̱o̱ts'om, catjeii'ndyena cantyja 'naaⁿ' natia.”
55002020	Waa' cwii tsaⁿtya, jndye nnom 'naⁿ niom na cwiwil'ue. Nt'om joona' tuii ñequio s'om cajaⁿ ndo' s'om xuee, sa̱a̱ nt'om tuiina' ñ'eⁿ n'oom oo ts'ocachu. Nt'om joona' cwiwil'uena' ts'iaaⁿ na ya sa̱a̱ nt'om joona' cwiwil'uena' ts'iaaⁿ na cwe' cwantindyo.
55002021	Cha na nnda̱a̱ nleil'uee'ñe Ty'o̱o̱ts'om jaa cwii ts'iaaⁿ na jnda, macaⁿna' na cala'xmaaⁿya na lju' n'o̱o̱ⁿya, na cwitjei'ndyo̱ cantyja 'naaⁿ' natia, quia jo' nnda̱a̱ nleil'uee'ñê jaa cwii ts'iaaⁿ na ya juuna'.
55002022	Tica'ndiindyu' na wjaañ'oomna' 'u ñ'eⁿ natia na cwila'queeⁿ n'om nn'aⁿ na cje m'aⁿ. Catseijomndyu' ñequio nn'aⁿ na 'oom'aⁿ cantyja na maty'iomyana', ñequio nn'aⁿ na cwila'yu'ya n'om ñ'eⁿ Ty'o̱o̱ts'om, ñequio nn'aⁿ na m'aⁿ na wi' n'om ntyjee, ñequio nn'aⁿ na ya m'aⁿ ñ'eⁿ nt'omcheⁿ tjaa'naⁿ ndia' cachona.
55002023	Tintseijomndyu' ñequio ñ'oom na cwe' cwila'ñ'eeⁿ'to ndyuee nn'aⁿ na tjaa ljo' mateijndeiina' ee ntyji'ya' na cwe' jnaaⁿ' jo' na cwila'ntja'ndye nn'aⁿ.
55002024	Ee ts'aⁿ na mandi'ntjom nnom Ty'o̱o̱ts'om, ticatsona' na nntii'ñe ndia'. Jom matsona' na c'oom na ya ts'aⁿñe ñequio cha'tsondye nn'aⁿ, ndo' tseixmaaⁿ ts'aⁿ na 'naaⁿ' m'mo̱ⁿ nda̱a̱ nn'aⁿ, tintseitioom na ndioomndye nn'aⁿ na cwila'tjo̱o̱ndye nnoom.
55002025	Nn'aⁿ na cwila'wendye nacjoom'm macaⁿna' na m'mo̱o̱ⁿ nda̱a̱na ñequio na nioom' ts'oom na ntyjaa' ts'oom na nnts'aa Ty'o̱o̱ts'om na nlcwe' n'omna ndo' na nla'no̱ⁿ'na ñ'oom na mayuu',
55002026	cha nntseijndo̱'na' n'omna ndo' na nndyaandyena cantyja 'naaⁿ' juu teinco' na seijndaa'ñe tsaⁿjndii na maleichom joona pra̱so na cwil'ana yuu na l'ue ts'oom.
55003001	Catsei'no̱ⁿ' na ncuee na macanda̱ wi'ti nntjoom nn'aⁿ.
55003002	Ee quia ljo'cheⁿ nnc'om nn'aⁿ na cwila'neiiⁿ'ndye cheⁿnquieena. Neiiⁿna s'om. Cwila't'maaⁿ'ndye cheⁿnquieena. Cwila's'andyena, cwila'lcundyena. Cwit'mo̱o̱ⁿna na ticuee' n'omna nquii Ty'o̱o̱ts'om. Xola'canda̱na ñ'oom na cwilue lotyena, londyeena. L'o̱na cwe' na wi' n'om naⁿ'ñeeⁿ joona. Xocala't'maaⁿ'ndyena ñ'oom na cwila'yu' nn'aⁿ ñequio Ty'o̱o̱ts'om.
55003003	Tixoc'omna na wi' n'omna nc'iaana, l'o̱na meiiⁿ wi' cwitjoom naⁿ'ñeeⁿ. Cwila'tjomna cantu, tixoqueⁿndye cheⁿnquieena xjeⁿ cantyja 'naaⁿna. Jeeⁿ wi'ndyena ñequio nn'aⁿ, macwi'oona nacjoo' cha'tso na la'xmaⁿ na ya.
55003004	Cwil'ueena yuu na nlco'wi'na' nc'iaana nc'e cwe' ljoljo na ya m'aⁿna ñ'eⁿ naⁿ'ñeeⁿ. M'aⁿna na ti'maaⁿ' n'omna. Cwitjeii'yandye cheⁿnquieena. Cwil'ueena yuu na tomti na nñequiaana' na neiiⁿ nquieena nchii yuu na l'ue ts'om Ty'o̱o̱ts'om.
55003005	Cwil'ana na ndoo' jeeⁿ cwila't'maaⁿ'ndyena sa̱a̱ cantyja na cwil'ana macwji'na' na waa najndeii ñ'oom na cwila'jomndyena. Tintseiquii'ndyu' ñequio nn'aⁿ na nmeiiⁿ' cwil'a.
55003006	Naⁿ'ñeeⁿ laxmaⁿna nn'aⁿ na cwiquie l'aa nn'aⁿ, ndo' cwinquioo'nn'aⁿna yolcu na jeeⁿ cwila'tjo̱o̱ndye, na joona m'aⁿna xjeⁿ 'naaⁿ' na queeⁿ n'omna,
55003007	ñe'quii'cheⁿ ñe'candye yolcu'ñeeⁿ meiⁿnquia ñ'oom na cwit'mo̱o̱ⁿ nn'aⁿ sa̱a̱ tileicala'no̱ⁿ'na cwaaⁿ ñ'oom na mayuu'.
55003008	Ndo' cha'xjeⁿ naⁿcalua' Janes ñequio Jambres jla'wendyena nacjoo' Moisés, mati naⁿm'aⁿ' cwilawendyena nacjoo' ñ'oom na mayuu', la'xmaⁿna nn'aⁿ na ntjeiⁿ nqueⁿ, ndo' joona cantyja na matseiyu'ya ts'om ts'aⁿ ñ'eⁿ Ty'o̱o̱ts'om, macwji'ndyo̱na' joona.
55003009	Sa̱a̱ nn'aⁿ na nmeiiⁿ' cwinquio'nn'aⁿ xocwiyo na luaa' cwil'ana ee cha'xjeⁿ jla'no̱ⁿ' nn'aⁿ na joo we naⁿ'ñeeⁿ na tyola'wendyena nacjoo' Moisés tyom'aⁿna na ntjeiⁿ nqueⁿna, mati cha'tso nn'aⁿ nnc'ooliu na majo'ti laxmaⁿ naⁿm'aⁿ'.
55003010	Sa̱a̱ mawajnaⁿ'ya' chiuu tseixmaⁿ ñ'oom na ma'mo̱o̱ⁿ, ntyji' chiuu waa ts'iaaⁿ na teijnoomya, ñequio na matseiyu'ya cwii ts'o̱o̱ⁿya, ndo' na m'aaⁿ nioomcheⁿ ts'o̱o̱ⁿ, ntyji' chiuu waa na jnda ntyjiiya Ty'o̱o̱ts'om, ndo' na wi'ts'o̱o̱ⁿya nn'aⁿ, ndo' mati na tica'ndiinc'uaa'ndyo̱,
55003011	mantyji' na tyontyjo̱ nn'aⁿ ja ndo' nawi' na tyowino̱o̱ⁿ. Mantyji' chiuu tjo̱ⁿ tsjoom Antioquía, Iconio ndo' Listra, ta'wi' nn'aⁿ ja jo' jo'. Sa̱a̱ seicandyaañe Ty'o̱o̱ts'om ja cantyja 'naaⁿ cha'tso nmeiⁿ'.
55003012	Ee ñ'oom na mayuu' na cha'tsondye nn'aⁿ na ñe'c'omna na xcwee' n'omna cantyja 'naaⁿ' Cristo Jesús, maxjeⁿ wi' ncwinomna.
55003013	Ee nn'aⁿ na wi'ndye ndo' nn'aⁿ na cwinquio'nn'aⁿ, yacheⁿ cwajndiiti nñequio'nn'aⁿndye ntyjeena.
55003014	Sa̱a̱ 'u je' c'om'tyeⁿ' cantyja 'naaⁿ' cha'tso na jnda̱ sei'naⁿ' ndo' na matsei'no̱ⁿ' na mayuu'na', ee mawajnaⁿ'ya' 'ñeeⁿ joona na t'mo̱o̱ⁿna juuna' njom'.
55003015	Ee xjeⁿ na cachjoondyu'cheⁿ tajnaⁿ' ñ'oom' Ty'o̱o̱ts'om na teiljeiina' tandyo xuee. Juuna' matseijndo̱'na' ts'om' ndo' mañequiaana' na nlui'n'maaⁿndyu' nc'e na matsei'yu'ya ts'om' ñequio Cristo Jesús.
55003016	Cha'tso ljeii 'naaⁿ' Ty'o̱o̱ts'om teiljeiina' jndye ñ'oom' nqueⁿ ndo' ts'iaaⁿ'na' na ma'mo̱ⁿna' nnom ts'aⁿ, ndo' na nntseitia'na' ts'aⁿ quia tixcwe wjaam'aaⁿ, ndo' na nlco'xcwena' ts'aⁿ, mati na m'mo̱ⁿna' nnom ts'aⁿ na c'oom cantyja na maty'iomyana',
55003017	cha ts'aⁿ na cwiluiiñe cwentaa' Ty'o̱o̱ts'om canda̱a̱'ya m'aaⁿ c'eeñê na nnts'aaⁿ cwii cwii nnom ts'iaaⁿ na ya.
55004001	Jo nnom nquii Ty'o̱o̱ts'om ñequio nnom Jesucristo na nncwjee'cañoom na cwiluiiñê rey na nncu'xeeⁿ nn'aⁿ na nndita'ndo' ndo' nn'aⁿ na jnda̱ tja̱, mat'io̱ⁿya ts'iaaⁿmeiiⁿ 'u,
55004002	na catseineiⁿ' ñ'oom naya 'naaⁿ' Ty'o̱o̱ts'om nda̱a̱ nn'aⁿ. C'omc'eendyu' na nntsa' ts'iaaⁿwaa' meiiⁿ naaⁿ ticanaaⁿndyu', cwil'uee'ndyu' juuna' cha nñe'quiandye nn'aⁿ, cha nntseitia'na' ts'aⁿ na tixcwe m'aaⁿ, ndo' na nñequiaana' na t'maⁿ ts'om ts'aⁿ ndo' na m'mo̱ⁿ' nda̱a̱ nn'aⁿ ñequio na nioom'cheⁿ ts'om'.
55004003	Ee nncue'ntyjo̱ xjeⁿ na taxola'ñ'oom'ndye nn'aⁿ ñ'oom na xcweti ma'mo̱ⁿna' sa̱a̱ ñ'oom na ñe'candye nquieena nl'uee nquiana nn'aⁿ na nt'mo̱o̱ⁿ ñ'oom'ñeeⁿ nda̱a̱na.
55004004	Tañe'candyena ñ'oom na mayuu', cwe' ñ'oom na cwila'jndaa'ndye cheⁿnquieena jo' ñe'candyena.
55004005	Sa̱a̱ 'u je', tintseiñ'eeⁿ'ñena' 'u, caljoya ts'om' meiiⁿ wi' na matjom', cjoo' ts'om na mañequiaa' ñ'oom naya na cantyja 'naaⁿ' jo' cwilui'n'maaⁿndye nn'aⁿ. Catseicanda̱a̱'ndyu' ts'iaaⁿ na matseixmaⁿ'.
55004006	Mawjaawindyoo' xjeⁿ na nla'cuee' nn'aⁿ ja, cha'cwijom cwila'cuee'na quioo' na cwila't'maaⁿ'ndyena Ty'o̱o̱ts'om, mawaa mawaa xjeⁿ na nnc'io̱.
55004007	Ja jnda̱ ñeseijndo̱yaya naquii' ts'iaaⁿ 'naaⁿ' Ty'o̱o̱ts'om. Jnda̱ seicanda̱a̱'ndyo̱ cantyja na macaⁿna' na cats'aaya. Tîcatseitjo̱o̱ya na matseiyu'ya cwii ts'o̱o̱ⁿya ñ'eⁿñê.
55004008	Je' macanda̱ cwimeiⁿndo̱'a na nco'ño̱ⁿya juu na nntseit'maaⁿ'ñena' ja nc'e na matseijomndyo̱ cantyja 'naaⁿ' na maty'iomyana' na nquii Ta Jesús nñequiaaⁿ juuna' no̱o̱ⁿya, jom cwiluiiñê jwe na xcwe macu'xeeⁿ, meiⁿ nchii macanda̱ nennco̱ nñequiaaⁿ na nndaya juu naya'ñeeⁿ sa̱a̱ mati nñequiaaⁿ jo' nda̱a̱ cha'tso nn'aⁿ na cwimeiⁿndoo'na na nncwjee' nnaaⁿ'aⁿ.
55004009	Catseijndu' na cjee nncwje'cañoom' ja,
55004010	ee Demas jnda̱ 'ñeeⁿ ja, tjaaⁿ Tesalónica, neiiⁿ'tyeⁿ 'naⁿ na tseixmaⁿ tsjoomnancue. Crescente tjaaⁿ ndaandyuaa Galacia ndo' Tito tjaaⁿ ndaandyuaa Dalmacia.
55004011	Macanda̱ Lucas ndicwaⁿ m'aaⁿ ñ'eⁿndyo̱. Quia nndyo' candyo'ñ'oom' Marcos ee t'maⁿ nnda̱a̱ nnteijneiⁿ ja ts'iaaⁿ na waa.
55004012	Ndo' Tíquico jño̱o̱ⁿya jom tsjoom Efeso.
55004013	Quia na nndyo' candyo'ñ'oom' liaatco 'naⁿya na 'ndiya waa' Carpo tsjoom Troas. Mati candyo'chu' libro 'naⁿya majndeiiticheⁿ nom 'naⁿya na chu'lcwiina'.
55004014	Alejandro, tsaⁿ na macwja' ncjo jeeⁿ t'maⁿ nawi' s'aaⁿ ja. Sa̱a̱ nquii Ta Ty'o̱o̱ts'om nnts'aaⁿ na nnjoom na ljo' s'aaⁿ.
55004015	Mati 'u re, cats'aandyu' cwenta ñ'eⁿñê ee matseijneiⁿ na wjaⁿ nacjoo' ñ'oom naya na cwit'mo̱o̱ⁿya.
55004016	Najndyee na tjo̱meintyja̱a̱'a jo nda̱a̱ naⁿman'iaaⁿ ñjaaⁿ na ntseinchu'a ñ'oom na waa nacjoya, tjaa 'ñeeⁿ na seijomñe ñ'eⁿndyo̱. Cha'tsondyena 'ndyena ja. Ntyjaa' ts'o̱o̱ⁿ na ticwjaa'ñe Ty'o̱o̱ts'om jnaaⁿna na luaa' l'ana.
55004017	Sa̱a̱ teijndeii Ta Jesús ja, tquiaaⁿ najndo̱ cha na jo nda̱a̱ cha'tsondye nn'aⁿ na tyoola'yu' jnda̱ tquiaya ñ'oom cantyja 'naaⁿ' na macwji'n'maaⁿñe Ty'o̱o̱ts'om añmaaⁿ nn'aⁿ. Laa'ti' waa na seicandyaañe Ta Jesús ja nawi' na mawaa xjeⁿna nnt'uiityeⁿna' ja,
55004018	ndo' nntseicandyaañetyeeⁿ ja cha'tso nnom nawi' ndo' nnts'aaⁿ cwenta ja na nntseijomndyo̱ cantyja 'naaⁿ' na matsa̱'ntjoom cañoom'luee. Ñecwii tco caluiit'maⁿñê. Amén.
55004019	Xmaⁿñe nomnn'aaⁿya Prisca ñequio saaⁿ'aⁿ Aquila, mati nn'aⁿ waa' Onesíforo.
55004020	Ljoo'ñe Erasto Corinto, ndo' 'ndiya Trófimo tsjoom Mileto na weeⁿ'eⁿ.
55004021	Xeeⁿ nnda̱a̱ nntsa' candyo cwii tjo̱o̱cheⁿ na nntsaquia̱a̱'a ncueeteiⁿ. Juu Eubulo, Pudente, Lino, ñequio Claudia ñequio cha'tsondye nn'aⁿ na cwilayu' ñjaaⁿ cwila'cwanomna na xmaⁿndyu'.
55004022	Ta Jesucristo c'oomñê ñ'eⁿndyu'. Ndo' Ty'o̱o̱ts'om catio'naaⁿñê cha'tsondyo' 'o. Mantyjati luaa'.
56001001	Ja Pablo cwiluiindyo̱ mosoo' Ty'o̱o̱ts'om, ndo' mati apóstol 'naaⁿ' Jesucristo cha joo nn'aⁿ na jnda̱ tjeii'ñê na cwila'yu'ya n'om nnta'jnaaⁿ'na ñ'oom na mayuu' na wjaañ'oomna' ts'aⁿ na nntseijomñe ñ'eⁿ Ty'o̱o̱ts'om,
56001002	na cantyja 'naaⁿ' jo' cwicantyjaa' n'o̱o̱ⁿya na nndaaya na ticantycwii na cwitando̱o̱'a. Nquii Ty'o̱o̱ts'om na tijoom nñequiu'nn'aaⁿ tqueⁿtyeeⁿ ñ'oom'm na nlaxmaaⁿya na ljo' cwitjo̱o̱cheⁿ na nluii tsjoomnancue.
56001003	Ndo' quia tue'ntyjo̱ xjeⁿ, t'mo̱o̱ⁿ ñ'oom naya 'naaⁿ'aⁿ, cwiluii naljo' cantyja 'naaⁿ' ñ'oom na mañequia nc'e nquii Ty'o̱o̱ts'om na macwji'n'maaⁿñê jaa sa̱'ntjoom na cats'aa ts'iaaⁿwaa'.
56001004	Matseiljeiya cartawaañe na matseicwano̱ⁿya na m'aaⁿ' 'u Tito, cwiluiindyu' jndaaya na mayuu'cheⁿ nc'e mañejuu na cwila'yu'ya n'o̱o̱ⁿya, na ntyjaa' ts'o̱o̱ⁿya nquii Tsotya̱a̱ya Ty'o̱o̱ts'om ñequio Jesucristo na macwji'n'maaⁿñê jaa, canda̱a̱'ya nñequiana na nnco'ñom' naya na la'xmaⁿna.
56001005	Quia na 'ndiya 'u ndyuaaxencwe Creta, s'aa naljo' na nntseijndaa'ndyu' ts'iaaⁿ na ticwityuaa'a na nntseijndaa'ndyo̱ na quia nncjacanda̱a̱' jo', ndo' na nleijndaa' nn'aⁿ na nluiitquiendye nda̱a̱ nn'aⁿ cwii cwii tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
56001006	Macaⁿna' na cwii ts'aⁿ na nluiitquieñe quii'ntaaⁿ nn'aⁿ na cwila'yu' c'oom na tjaa'naⁿ ñ'oom cjoom'm, na ñe'cwii scoom'm, ndo' cwila'yu' ntseinaaⁿ na tjaa'naⁿ ñ'oom cantyja 'naaⁿna na ti'ya 'oom'aⁿna oo na tiñe'la'nda̱na nnom tsotyena.
56001007	Ee ts'aⁿ na matseixmaⁿ na cando' ts'iaaⁿ quii'ntaaⁿ nn'aⁿ tmaaⁿ' na macwji' Ty'o̱o̱ts'om cwentaaⁿ'aⁿ, ts'iaaⁿmeiⁿ' chuu xqueeⁿ. Jo' chii matsona' na jeeⁿ xcwe c'oom jo nda̱a̱ nn'aⁿ. Ticatsona' na ts'aⁿ na jeeⁿ s'añe, jmeiⁿ'ñe, nchii tsaⁿ'uu, nchii tsaⁿmal'ue tia', nchii queeⁿ ts'om s'om na nchii jndyaa' 'naaⁿ'.
56001008	Matsona' na catseixmaⁿ ts'aⁿ na matseiñ'oom'ñe nn'aⁿ na cwiñequia ñ'oom' Ty'o̱o̱ts'om na cwe' cwiquieya waa', ts'aⁿ na neiiⁿ' cha'tso na ya laxmaⁿ, na tseixmaⁿ na jndo̱' ts'om, na wjaam'aaⁿ cantyja 'naaⁿ' na maty'iomyana', na xcwee' ts'om jo nnom Ty'o̱o̱ts'om ndo' na maqueⁿñe cheⁿnquii xjeⁿ.
56001009	Macaⁿna na caljoo'ñetyeeⁿ cantyja 'naaⁿ' ñ'oom na mayuu' na jnda̱ t'mo̱o̱ⁿ nn'aⁿ nnoom, cha mati nnda̱a̱ nntseijno̱o̱ⁿ'o̱ⁿ n'om nt'omcheⁿ nn'aⁿ ñequio ñ'oom na jeeⁿ xcwe ndo' na nñequiandye nn'aⁿ na cwi'oo nacjoo' ñ'oom' Ty'o̱o̱ts'om.
56001010	Ee jndye nn'aⁿ m'aⁿ na tiñe'catuee'ndyecje, majndeiiticheⁿ quii'ntaaⁿ nn'aⁿ na cwilue najndei'na' na caluii 'naaⁿ ntjaaⁿ naⁿnom, jndye ñ'oom na cwe' cwila'neiⁿtona' na cwinquio'nn'aⁿna' nn'aⁿ.
56001011	Macaⁿna' na catseicheⁿ' joona ee cwila'ndaa'na n'om nn'aⁿ hasta cha'waañ'eⁿ na cwii w'aa nn'aⁿ. Ee cwit'mo̱o̱ⁿna ñ'oom na meiⁿchjoo ticaty'iomyana' cwe' ee na ñe'cata'ntjomna.
56001012	Cwii nquiee nn'aⁿ ndyuaa xeⁿncwe Creta na tyoñequiaa ñ'oom tioñ'oom nn'aⁿ ndyuaaⁿ'aⁿ, tsoom: “Nn'aⁿ ndyuaa Creta, cwe' nn'aⁿ cantundye, tia nn'aⁿndye, cwe' ñecwa'to, ntqueeⁿna.”
56001013	Ndo' ñ'oom na tsoom cantyja 'naaⁿ naⁿ'ñeeⁿ, mayuu' jo'. Jo' chii jndeii' ñ'oom catsu' nda̱a̱na, cha xcwe nnc'omna cantyja na cwila'yu'ya n'omna.
56001014	Ndo' mati cha tila'ñ'oom'ndye naⁿ'ñeeⁿ cuento na cwe' cwila'jndaa'ndye cheⁿnquiee nn'aⁿ judíos, meiⁿ ñ'oom na cwiqueⁿ nn'aⁿ na ticuee' n'om ñ'oom na mayuu'.
56001015	Nn'aⁿ na laxmaⁿ na lju' n'om, cha'tso na m'aaⁿ' n'omna laxmaⁿna' na lju'. Sa̱a̱ joo na m'aaⁿ' quii' nqueⁿ nn'aⁿ na tyoolayu' ñequio joo na m'aaⁿ' n'omna, tilju' laxmaⁿ jo'.
56001016	Ee meiiⁿ na cwiluena na cwita'jnaaⁿ'na Ty'o̱o̱ts'om, sa̱a̱ joo na cwil'ana cwit'mo̱o̱ⁿna' na tiyuu'. Laxmaⁿna nn'aⁿ na tiann'aⁿndye, nn'aⁿ na cwilawendye nacjoo' Ty'o̱o̱ts'om, meiⁿcwii leicanda̱a̱ nl'ana yuu na ya.
56002001	Sa̱a̱ 'u je', ñ'oom na mañequiaa', ñequii'cheⁿ catseijomna' ñequio ñ'oom na jeeⁿ xcwe na cwit'mo̱o̱ⁿyâ cantyja 'naaⁿ' Ty'o̱o̱ts'om.
56002002	Naⁿnom na tquiendye, ca'mo̱ⁿ' nda̱a̱na na c'omna na xcwe cwil'ana, c'omna na macanda̱ ñ'oom ya nquiu nn'aⁿ cantyja 'naaⁿna, nn'aⁿ na xcwe m'aⁿ na cwila'yu'ya n'om, m'aⁿna na jnda nquiuna nc'iaana na cwila'yu', ndo' na cwila'quii n'omna nawi' na cwiwinomna.
56002003	Nda̱a̱ yolcu na tquiendye, catsu' na cal'ana yuu na matseit'maaⁿ'ñena' Ty'o̱o̱ts'om. Tala'neiⁿna cantu nacjoo ntyjelcuna, meiⁿ nchii na cwicandyeena. Calaxmaⁿna cwii na ma'mo̱ⁿna' nda̱a̱ nt'omcheⁿ,
56002004	cat'mo̱o̱ⁿna nda̱a̱ ntyjelcuna na titquiendye na c'om na wi' n'om s'aa ñ'eⁿ nda,
56002005	ndo' cal'a cheⁿnquieena xjeⁿ cantyja 'naaⁿna, na lju' m'aⁿna jo nnom Ty'o̱o̱ts'om, ya cwitei'x'eena l'aana, ya nn'aⁿndyena ñequio cha'tso, na cwila'canda̱a̱'ndyena jo nda̱a̱ s'aana, cha cantyja 'naaⁿna tala'neiⁿ nn'aⁿ ñ'oomwi' nacjoo' ñ'oom' Ty'o̱o̱ts'om.
56002006	Nda̱a̱ naⁿnom na titquiendye catsu' na cal'a cheⁿnquieena xjeⁿ cantyja 'naaⁿna,
56002007	ndo' 'u cha'tso cantyja 'naⁿ', catseixmaⁿ' cwii na ma'mo̱ⁿna' nda̱a̱na chiuu na c'omna ee na xcwe na wja'm'aaⁿ'. Catsa' naljo' ñequio na xcwee' ts'om',
56002008	xcwe catseineiⁿ' cha xonquiaana' na nlue nn'aⁿ na tiyuu' ñ'oom na matsei'neiⁿ'. Ee naljo' nn'aⁿ na ñe'c'oo nacjooya nntseijnaaⁿ'na' joona, xocanda̱a̱ nliuna ñ'oomwi' na nluena nacjooya.
56002009	Nda̱a̱ nn'aⁿ na cwindye'ntjomtyeⁿ, catsu' na catuee'ndyecjena nda̱a̱ patrom 'naaⁿna. Cala'canda̱na na nncjaawee' nquiu patrom 'naaⁿna joona meiⁿ nchii nnc'oot'o̱o̱na ljo' cwilue naⁿ'ñeeⁿ.
56002010	Meiⁿ tinty'ueena, cat'mo̱o̱ⁿna na cwila'canda̱a̱na nda̱a̱ naⁿ'ñeeⁿ, cha cantyja 'naaⁿna nleitquioo' na jeeⁿ neiⁿncoo' tseixmaⁿ ñ'oom naya 'naaⁿ' nquii Ty'o̱o̱ts'om na macwji'n'maaⁿñê jaa.
56002011	Ee juu naya na matseixmaⁿ Ty'o̱o̱ts'om na cantyja 'naaⁿ' jo' cwicalui'n'maaⁿndye nn'aⁿ cwiwitquioo'na' nda̱a̱ cha'tso nn'aⁿ,
56002012	juu naya'ñeeⁿ ma'mo̱ⁿna' nda̱a̱ya na catjei'ndyo̱ cantyja 'naaⁿ cha'tso natia laxmaⁿ, ñequio cha'tso na queeⁿ n'om seii'a, na qua̱ⁿ cheⁿncjo̱o̱ xjeⁿ cha nnc'o̱o̱ⁿya quii'ntaaⁿ nn'aⁿ cwii na nncjaawee' ntyjii Ty'o̱o̱ts'om,
56002013	yocheⁿ na cwimeiⁿndo̱o̱'a na nntseicanda̱a̱'ñena' ñ'oom na jnda̱ tsoom na nnts'aaⁿ na nncwjee'nnda' Ty'o̱o̱ts'om Jesucristo nquii na tjacantyja t'maⁿ cwiluiiñe na macwji'n'maaⁿñê jaa.
56002014	Nqueⁿ tquiaañe cheⁿnqueⁿ na tueeⁿ'eⁿ cwentaaya cha na nncwji'n'maaⁿñê jaa quii' cha'tso nnom natia, ndo' cha na canda̱a̱'ñ'eⁿ nntseiljoom'm naquii' n'o̱o̱ⁿya, na nlqueeⁿ jaa na cwilaxmaaⁿya cwentaaⁿ'aⁿ, na queeⁿ n'o̱o̱ⁿya na nl'aaya yuu na ya.
56002015	Ñ'oommeiⁿ' ca'mo̱ⁿ' nda̱a̱ nn'aⁿ. Ñequio joona' catseijndo̱' n'omna, ndo' quia na macaⁿna' na catseitia' joona, catsa' na ljo' ñequio najndeii na matseixmaⁿ'. Tiñequiaa' na nnts'aa ts'aⁿ na ticuee' ts'oom 'u.
56003001	Catseilcwii'ndyu' nda̱a̱na na catuee'ndyecjena nnom gobiernom ñequio nt'omcheⁿ naⁿman'iaaⁿ, calacanda̱a̱'ndyena ndo' c'omc'eendyena na nl'ana yuu naya.
56003002	Meiⁿcwiindyena tala'neiⁿna ñ'oomwi' nacjoo' x'iaana. Calaxmaⁿna nn'aⁿ na tjatia' cachona ñequio nt'omcheⁿ, ya nn'aⁿndyena ñequio cha'tso. Cat'mo̱o̱ⁿna na nioom' n'omna ñequio cha'tsondye nn'aⁿ.
56003003	Ee xuee na ñejndyowana' mati jaa ñet'o̱o̱ⁿya na ntjeiⁿ ljo' ñel'aaya, na quie' n'o̱o̱ⁿya jo nnom Ty'o̱o̱ts'om. Tyolaxmaaⁿya nn'aⁿ na jnda̱ tsuundye. Tyondya̱'ntjo̱ⁿtya̱a̱ⁿ nda̱a̱ cha'tso nnom na queeⁿ n'om seii'a ñequio na jeeⁿ neinco nquiuuya. Tyolajomndyo̱ ñequio natia. Tyolata̱a̱' n'o̱o̱ⁿya, jndoo nn'aⁿ jaa ndo' jndo̱o̱ya joona.
56003004	Sa̱a̱ nquii Ty'o̱o̱ts'om na macwji'n'maaⁿñê jaa, t'mo̱o̱ⁿ na jeeⁿ ya mach'eeⁿ ndo' na candya' ts'oom nn'aⁿ,
56003005	tjei'n'maaⁿñê jaa, nchii nc'e na ñel'aaya yuu na maty'iomyana', sa̱a̱ nc'e na wi' ts'oom jaa. Tjei'n'maaⁿñê jaa na seiljoom'm jaa na tuiindyo̱xco̱o̱ cha cantyja 'naaⁿ' Espíritu nlaxmaaⁿya nn'aⁿ na cwita'ndo' xco.
56003006	Cantyja 'naaⁿ' Jesucristo na macwji'n'maaⁿñê jaa, canda̱a̱'ya jnda̱ tquiaa Ty'o̱o̱ts'om Espíritu Santo quii' n'o̱o̱ⁿya,
56003007	cha na nnda̱a̱ nnto'ño̱o̱ⁿya juu na ntyjaa'ya n'o̱o̱ⁿya na ticantycwii na cwitando̱o̱'a nc'e na jnda̱ jndyaandyo̱ jnaaⁿya nc'e naya na matseixmaaⁿ.
56003008	Ñ'oomwaa' ñ'oom na mayuu' juuna', tintseitsaaⁿ'ndyu' na matseineiⁿ' joona' nda̱a̱ nn'aⁿ na cwila'yu'. Cjoo' n'omna na nl'ana cha'xjeⁿ na maty'iomyana' ee jeeⁿ ya na nluii naljo' ndo' cwitei'jndeiina' cha'tsondye nn'aⁿ.
56003009	Sa̱a̱ cwji'ndyu' cantyja 'naaⁿ ñ'oom na cwila'ñ'eeⁿ' ndyuee nn'aⁿ, ñ'oom na cwilaneiⁿna cantyja 'naaⁿ nn'aⁿ na ñet'om teiyo, ñ'oom na cañ'eeⁿ' cantyja 'naaⁿ' ljeii na tqueⁿ Moisés na cantyja 'naaⁿ' jo' cwila'ntja'ndyena, ee nmeiⁿ' jeeⁿ cwe' ts'iaaⁿ'ndyo, ticateijndeiina' nn'aⁿ.
56003010	Xeⁿ na m'aaⁿ 'ñeeⁿ juu quii' ntaaⁿ'yo' na mach'ee na cwito̱ⁿ'ndye nn'aⁿ tmaaⁿ' na macwji' Ty'o̱o̱ts'om cwentaaⁿ'aⁿ, cwaⁿ' tsaⁿñeeⁿ cwii oo we ndii', sa̱a̱ xeⁿ titseiñ'oom'ñê 'u, tañequiaa' na nntseijomñê quia cwitjomndyo',
56003011	ee macaⁿna' na catsei'no̱ⁿ' na tixcwe m'aaⁿ tsaⁿ'ñeeⁿ jo nnom Ty'o̱o̱ts'om ndo' tseixmaaⁿ jnaⁿ, ndo' juuna' matseijndaa'ñena' na nnt'uiina' jom.
56003012	Quia na njño̱o̱ⁿya Artemas oo Tíquico na m'aaⁿ', queⁿndyu' na nncja'ndo' ja tsjoom Nicópolis, ee jnda̱ seijndaa'ndyo̱ na nnc'o̱o̱ⁿya jo' jo' ncuee na teiⁿ.
56003013	Ndo' cateijndei' Apolos ñ'eⁿ ti'Zenas, tsaⁿ na matsei'no̱ⁿ' ljeii na tqueⁿ Moisés. Catsa' cwanti na nnda̱a̱ nntsa' na nnteijndei' joona na nnc'oonquiana ñ'oom' Ty'o̱o̱ts'om, cha meiⁿcwii ticatseitjo̱o̱na' joona.
56003014	Mati catsu' nda̱a̱ nn'aaⁿya na cwila'yu' na queⁿndyena na cal'ana cha'tso nnom na maty'iomyana' cha nnda̱a̱ nntei'jndeiina nn'aⁿ na matseitjo̱o̱na' joo. Cal'ana na ljo' cha nlaxmaⁿna nn'aⁿ na ya nn'aⁿndye.
56003015	Cha'tsondye nn'aⁿ na m'aⁿ ñ'eⁿndyo̱ cwiluena na xmaⁿndyu'. Mati 'u catsu' na xmaⁿndye nn'aⁿ na wi' n'om jaa na tjoom' cwila'yu'ya n'o̱o̱ⁿya. Ty'o̱o̱ts'om catio'naaⁿñê cha'tsondyo'. Amén.
57001001	Ja Pablo na m'aaⁿya w'aancjo nc'e Cristo Jesús, ñequio ti'nn'aⁿya Timoteo matseiljeiya cartawaa na matseicwano̱ⁿ na m'aaⁿ' Filemón, 'u na matsei'jomndyu' ts'iaaⁿ 'naaⁿ' nqueⁿ.
57001002	Xmaⁿndye nn'aⁿ na cwitjomndye wa', mati xmaⁿñe nomnn'aaⁿya Apia ñequio Arquipo na mati matseijomñê na cwilajnda̱a̱yâ naquii' ts'iaaⁿ 'naaⁿ' Ty'o̱o̱ts'om.
57001003	Nquii Tsotya̱a̱ya Ty'o̱o̱ts'om ñequio Ta Jesucristo quiana na canda̱a̱'ya nnto'ñoom'yo' naya na la'xmaⁿna ndo' mati na meiⁿ cwii ñomtiuu tic'om'yo' jo nda̱a̱na.
57001004	Ñequii'cheⁿ mañequiaya na quial'uaa' Ty'o̱o̱ts'omya na mañjom ts'o̱o̱ⁿya 'u na matseina̱ⁿya nnoom.
57001005	Ee jnda̱ jndiiya na jeeⁿ jnda ntyji' Ta Jesús ndo' matseiyu'ya ts'om' ñ'eⁿñê ndo' na wi' ts'om' cha'tsondye nn'aⁿ na jnda̱ tqueⁿlju' Ty'o̱o̱ts'om n'om.
57001006	Macaⁿ'a nnom Ty'o̱o̱ts'om na cha'xjeⁿ matseijomndyu' na cwila'yu'ya cwii n'o̱o̱ⁿya, na nncue'ntyjo̱ xjeⁿ na canda̱a̱' nntseino̱ⁿ' cha'tso na matio'naaⁿñe Ty'o̱o̱ts'om jaa nc'e Cristo Jesús.
57001007	'U nn'aⁿya, juu na m'aaⁿ' na jnda ntyji' nn'aⁿ mañequiaana' na neiⁿya ndo' quianl'ua' na cantyja 'naaⁿ' juuna', nn'aⁿ na cwilayu', cwiñ'omt'maaⁿ'ndye n'om.
57001008	Nc'e na cwiluiindyo̱ apóstol 'naaⁿ' Cristo ja, jo' chii wanaaⁿ na nntsjo̱o̱ yuu na ntyjii na maty'iomyana' na catsa',
57001009	sa̱a̱ xcweti ntyjii na nlcaaⁿ'a cwii ñ'omwi' ts'om nc'e na wi' n'o̱o̱ⁿ ntyja̱a̱. Ee mannco̱tquia̱ Pablo je' m'aaⁿya pra̱so nc'e na tseixmaⁿya cwentaa' Cristo Jesús,
57001010	macaⁿ'a cwii naya'ñeeⁿ cantyja 'naaⁿ' juu ti'jndaaya Onésimo, na tuiiñexcoom ñjaaⁿñe yuu na m'aaⁿya w'aancjo.
57001011	Ñet'oomna' ndoo' ntyji' na til'ueñê, sa̱a̱ je' jnda cwiluiiñê cantyja 'naⁿ' ndo' mati ja.
57001012	Matseilcwa̱'a jom na m'aaⁿ'. Je' coñom'nnda' jom cha'cwijom ntyji' na nnco'ñom' nnco̱.
57001013	Ja ya ntyjii xeⁿ na ljoo'ñê ñjaaⁿñe ñ'eⁿndyo̱ cha nndi'ntjoom no̱o̱ⁿ yocheⁿ na m'aaⁿya pra̱so nc'e na mañequiaya ñ'oom naya 'naaⁿ' Ty'o̱o̱ts'om.
57001014	Sa̱a̱ tiñe'cats'aa na ljo' na nchii ñ'om'ndyo', ee juu naya na nntsa' ja nntsa' juuna' nc'e na l'ue ts'om', nchii cwe' na jndeii' 'ndyo̱.
57001015	Nnda̱a̱ nnts'aana' na tquiaa Ty'o̱o̱ts'om na jleinoom 'u cwantindyo xuee cha quia na nlo'ñom'nnda' jom, tajom cwii cato̱ⁿ'ndyo' ñ'eⁿñê.
57001016	Ee je' tachii maco'ñom' cwe' cwii moso na ndi'ntjomtyeⁿ njom'. Jom cwiluiiñê cwii nn'aaⁿya na wi' n'o̱o̱ⁿya. Mayuu' ja jnda ntyjiiya ñ'eⁿñê ndo' majndeiiticheⁿ 'u je' nnc'oom' na wi' ts'om' jom, cwii ndii' nc'e na ts'aⁿ jom cha'na jaa ndo' jnda̱ we nc'e na cwiluiiñê cwii nn'aaⁿya na m'aaⁿñê cwentaa' Ta Jesucristo.
57001017	Jo' chii xeⁿ ntyji' na tjoom' cwilayuu'a, co'ñom' jom cha'xjeⁿ ntyji' maco'ñom' ja.
57001018	Ndo' xeⁿ waa cwii nata̱' na s'aaⁿ, oo xeⁿ chujnaaⁿ njom', cwjaa'ndyu' na nnco̱ cho̱jnaⁿ.
57001019	Maja Pablo, matseiljeiya xueeya, ja nndio̱o̱ⁿ, meiⁿ na ticatsjo̱o̱ya njom' na chujnaⁿ' no̱o̱ⁿ na cwiluiindyu' cwentaa' Ty'o̱o̱ts'om.
57001020	Jo' chii 'u re nn'aⁿya na matseiyu', tintsa' na tiñe'quiaa' naya na macaⁿ'a. Nc'e na cwiluiindyo̱ tjom na cwilayu'a ñequio Cristo, quiaa' na t'maⁿ ts'o̱o̱ⁿ.
57001021	Matseiljeiya cartawaa na matseicwano̱ⁿya na m'aaⁿ' ee ntyjiiyaya na nntseicanda̱' ñ'oom na macaⁿ'a, ndo' na t'maⁿticheⁿ nntsa' nchii cwe' tomti na macaⁿ'a.
57001022	Ndo' cwiicheⁿ na macaⁿ'a njom', catseijndaa'ndyu' cwii cuarto wa' yuu na nnc'o̱o̱ⁿya, ee ntyjaa' ts'o̱o̱ⁿya na nncua̱caño̱o̱ⁿnnda'a 'o nc'e na cwilaneiⁿ'yo' nnom Ty'o̱o̱ts'om cantyja 'naⁿya.
57001023	Matseicwanom Epafras na xmaⁿndyu'. M'aaⁿ pra̱so ñjaaⁿñe ñ'eⁿndyo̱ nc'e na laxmaaⁿya cwentaa' Cristo Jesús.
57001024	Mati Marcos, Aristarco, Demas ñequio Lucas, nn'aaⁿya na cwila'jomndye ñ'eⁿndyo̱ ts'iaaⁿ 'naaⁿ' Ty'o̱o̱ts'om.
57001025	Quiaa Ta Jesucristo na canda̱a̱' nnto'ñoom'yo' naya na matseixmaaⁿ.
58001001	Ncuee na ñejndyowa jndye ndii' ndo' jndye nnom ñ'oom teil'uee'ñe Ty'o̱o̱ts'om na tyotseineiiⁿ nda̱a̱ weloo welooya ñequio ñ'oom ndyuee profetas na tyola'neiⁿna chiuu na quia nluii.
58001002	Sa̱a̱ je' ncuee na macanda̱, jnda̱ mamatseineiiⁿ nda̱a̱ya ñequio ñ'oom 'ndyoo Jnaaⁿ. Cha'tsoti na niom, ñ'eⁿ juu quia tqueeⁿ joona', ndo' seijndaa'ñê na cha'tso joo jo' calaxmaⁿna' cwentaa' juu.
58001003	Ty'o̱o̱ts'om t'maⁿ cwiluiiñê, ndo' juu na neiⁿncoo' na caxuee na cwiluiiñê, maljo' cwiluiiñe Jnaaⁿ. Cha'xjeⁿ na matseixmaⁿ Ty'o̱o̱ts'om, maluaa' t'maⁿ matseixmaⁿ Jnaaⁿ. Manquiityeeⁿ t'maⁿ ñ'oom matseixmaaⁿ, jo' na waa waati tsjoomnancue ñequio cha'tso na niom cañoom'luee. Cantyja na tueeⁿ'eⁿ teijndaa' na matseilju' Ty'o̱o̱ts'om cha'tso jnaaⁿya. Jnda̱ na teinom na tueeⁿ'eⁿ quia jo' tjawacatyeeⁿ ntyjaa' ts'o̱ Ty'o̱o̱ts'om ntyjaya cañoom'luee.
58001004	Nquii Jnda Ty'o̱o̱ts'om t'maⁿti ñ'oom tseixmaaⁿ nchiiti ángeles, ee jnda̱ tqueⁿna' jom na t'maⁿti ts'iaaⁿ tseixmaaⁿ, nchiiti joona.
58001005	Ee tijoom ñetso Ty'o̱o̱ts'om nnom cwii ángel: 'U cwiluiindyu' Jndaaya; je' majndaa' na cwiluiindyo̱ tsotye'. Meiⁿ cwii ndii' tîquitso Ty'o̱o̱ts'om cantyja 'naaⁿ' cwii ángel: Ja nntseixmaⁿya tsotyeeⁿ ndo' juu nntseixmaⁿ jndaaya.
58001006	Ndo' quia na t'mo̱ⁿ Ty'o̱o̱ts'om Jnaaⁿ na ñequiicheⁿ tuiiñe nda̱a̱ nn'aⁿ tsjoomnancue, tsoom: Cha'tsondye ángeles 'naaⁿ' Ty'o̱o̱ts'om cala't'maaⁿ'ndyena juu.
58001007	Sa̱a̱ luaa ñ'oom tso Ty'o̱o̱ts'om cantyja 'naaⁿ ángeles: Mats'aa na cjeendyena cha'na jndye. Joona cwindye'ntjomna no̱o̱ⁿ ndo' matseijomna' joona cha'na ntsaachom.
58001008	Nmeiiⁿ' tsoom cantyja 'naaⁿ' ángeles, sa̱a̱ nnom Jnaaⁿ tsoom: 'U Ty'o̱o̱ts'om, juu cantyja na matsa̱'ntjom', m'aaⁿ ndo' m'aaⁿna' juu jo' m'aaⁿna' cantyja na maty'iomyana'.
58001009	'U neiⁿ' na cwil'a nn'aⁿ yuu na ya, ndo' jeeⁿ jndo' natia na cwil'ana, Nc'e na ljo', nquii Ty'o̱o̱ts'om na matseit'maaⁿ'ndyu', jnda̱ tjeiiⁿ'eⁿ' 'U, ndo' mañequiaaⁿ na neiⁿ'ti'cheⁿ 'u, nchiiti nc'ia'.
58001010	Mati matso Ty'o̱o̱ts'om: 'U Ta, quia na jnaⁿjndyeecheⁿ cha'tso, 'U tqueⁿ' tsjoomanancue; manncu'ti' tqueⁿ' ljo̱'luee.
58001011	Cha'tso nmeiⁿ' nntsuuna', sa̱a̱ 'u m'aaⁿ' ndo' m'aaⁿndyu'. Nleindyo joona' cha'na liaa.
58001012	Nntseilcwiindyu' joona' cha'xjeⁿ mach'ee ts'aⁿ ñ'eⁿ cwii liaa, nntseijndyoondyu' joona' cha'xjeⁿ ts'aⁿ nntseijndyooñê liaⁿ'aⁿ. Sa̱a̱ 'u ñecwiixjeⁿ: ticantycwii xuee chu'.
58001013	Sa̱a̱ meiⁿjom ndii' tyootso Ty'o̱o̱ts'om nnom cwii ángel: Cajmaⁿ' ñjaaⁿñe jo ntyjaa' ts'o̱o̱ ntyjaya hasta xjeⁿ na nntsa̱'a nn'aⁿ na jndoo 'u na la'xmaⁿna ts'oom na ntyjo nc'e'.
58001014	Ee cha'tso ángeles cwiluiindyena na cwindye'ntjomna nnom Ty'o̱o̱ts'om na majñoom joona na cateijndeiina nn'aⁿ na cwicandaa na nlui'n'maaⁿndye añmaaⁿna.
58002001	Nc'e na jeeⁿ t'maⁿ cwiluiiñe Cristo, jo' chii macaⁿna' na jaa nn'aⁿ na cwila'yuu'a ñ'eⁿ Ty'o̱o̱ts'om qua̱ⁿtya̱a̱cheⁿ cwenta ñ'oom na cwindya̱a̱ya, tints'aana' na n'ndya̱a̱ya joona'.
58002002	Ljeii na matsa̱'ntjomna' na tquiaa Ty'o̱o̱ts'om tandyo xuee ñequio luee ángeles, tyeⁿ tyoqueⁿna' xjeⁿ nn'aⁿ, ndo' cha'xjeⁿ na maty'iomyana' tyot'uiina' nn'aⁿ na waa jnaⁿ tyolaxmaⁿ ndo' tyola'tjo̱o̱ndyena nnom juuna'.
58002003	Nc'e na luaa' waa, ¿chiuu nl'aa na nndyaandyo̱ xeⁿ tila'ñ'o̱o̱ⁿ'ndyo̱ juu na macwji'n'maaⁿñe Ty'o̱o̱ts'om nn'aⁿ na jeeⁿ jnda tseixmaⁿ juuna'? Juu jo' tyotseicandii jndyee nquii Ta Jesús cantyja 'naaⁿ'na', ndo' nn'aⁿ na tyondye na seineiiⁿ, tyot'mo̱o̱ⁿna juuna' nda̱a̱yâ.
58002004	Ndo' mati tjei'yuu'ñe Ty'o̱o̱ts'om cantyja 'naaⁿ' ñ'oom'ñeeⁿ na s'aaⁿ 'naaⁿ quii'ntaaⁿ nn'aⁿ, ñequio nt'omcheⁿ nnom na jeeⁿ tyojaawee' n'omna, ñequio ts'iaaⁿ na tixocaluiina' cantyja 'naaⁿ' najndeii nquii ts'aⁿ, ñequio cwii nnom ts'iaaⁿ na cwicandaana na mach'ee Espíritu Santo cha'xjeⁿ na l'ue ts'oom.
58002005	Juu tsjoomnancue na quia ncuaa na cwilana̱a̱ⁿya cantyja 'naaⁿ'na', nchii tju'cje Ty'o̱o̱ts'om juuna' nacje 'naaⁿ ángeles.
58002006	Ee waa ñ'oom naquii' libro Salmos na seineiⁿ David nnom Ty'o̱o̱ts'om. Tsoom: ¿Ljo'to cwiluiindye nn'aⁿ tsjoomnancue na jeeⁿ m'aaⁿ' ts'om' joona? Ndo' ¿ljo' cwiluiindyena na mache' cwenta joona?
58002007	Cwe' cwantindyo xuee tqueⁿ' joona na ticue'ntyjo̱ na t'maⁿ cwiluiindyena ñequio ángeles. Sa̱a̱ matseiwe'ndye' joona na matsei't'maaⁿ'ndyu' joona,
58002008	cha'tsoti na tqueⁿ', tju'cje' joona' nacje 'naaⁿ' ts'aⁿ. Ndo' na tju'cjeeⁿ cha'tsoti tjaa'naⁿ na 'ñeeⁿ na quia nnc'omna' nacje 'naaⁿ' ts'aⁿ. Sa̱a̱ meiⁿ na luaa' tsoom, tyoonty'iaaya cha'tsoti na m'aⁿna' nacjee 'naaⁿ' ts'aⁿ.
58002009	Sa̱a̱ cwinty'iaaya Jesús, na cwe' cwantindyo xuee na tqueⁿ Ty'o̱o̱ts'om na ticuee'ntyjo̱ na t'maⁿ cwiluiiñê cha'na ángeles, je' canda̱a̱'ya matseit'maaⁿ'ñena' jom nc'e na teinoom nawi' na tueeⁿ'eⁿ, cha cantyja 'naaⁿ' naya na matseixmaⁿ Ty'o̱o̱ts'om, tueeⁿ'eⁿ cwentaa cha'tsondye nn'aⁿ.
58002010	Cha'tsoti na m'aⁿ, m'aⁿ nc'e na tqueⁿ Ty'o̱o̱ts'om ndo' laxmaⁿ cwentaaⁿ'aⁿ. Jom l'ue ts'oom na cha'tsondye nn'aⁿ na cwiluiindyena ntseinaaⁿ, cala'jomndyena na matseit'maaⁿ'ñena' jom. Nc'e na ljo', seijndaa'ñê na tquiina' Jesús cha nntseixmaⁿ na canda̱a̱'ñe, nquii na macwji'n'maaⁿñe nn'aⁿ.
58002011	Ee jaa nn'aⁿ na la'xmaaⁿya na lju' n'o̱o̱ⁿya ñecwii Tsotya̱a̱ya ñequio nquii na maqueⁿ jaa na lju' n'o̱o̱ⁿya. Nc'e na ljo' tijnaaⁿ' Jnda Ty'o̱o̱ts'om na nntseicajñoom jaa ntyjee nqueⁿ.
58002012	Ee naquii' libro Salmos teiljeii ñ'oom na tsoom: 'U Tsotya̱ya, nntseina̱ⁿya cantyja 'naⁿ' nda̱a̱ cha'tso ndyentyjo̱ na cwila'yu' ñ'eⁿndyo̱. Ñequio luantsa nntseit'maaⁿ'ndyo̱ 'u ñ'eⁿndye joona yuu na cwitjomndyena.
58002013	Ndo' waa cwiicheⁿ ñ'oom na teiljeii na tsoom: Ñequii'cheⁿ nntseicantyjaa'tyeⁿ ts'o̱o̱ⁿya Ty'o̱o̱ts'om. Ndo' mati waa cwiicheⁿ ñ'oom na tsoom: Luaa ja ñequio ntseindaaya na jnda̱ tquiaa Ty'o̱o̱ts'om l'o̱o̱.
58002014	Ndo' cha'xjeⁿ ntseinda we ts'aⁿ laxmaⁿna mañecwii sei' ñequio niom' mati tyotseixmaⁿ Jesús sei' ñequio niom' cha'xjeⁿ laxmaⁿ nn'aⁿ cha cantyja na nncueeⁿ'eⁿ nnda̱a̱ nntseityueeⁿ'eⁿ najndeii na mach'ee na cwiwje nn'aⁿ, manquii tsaⁿjndii jo'.
58002015	Ndo' na luaa', jnda̱ seicandyaañê cha'tsondye nn'aⁿ na cha'waa xuee chuuna na la'xmaⁿna cha'cwijom moso na mandi'ntjomtyeⁿ na m'aⁿna na nquiaana na nncwjena.
58002016	Ee ñ'oom na mayuu' tachii cwe' ángeles na jndyoteijneiⁿ, sa̱a̱ jndyoteijneiⁿ nn'aⁿ tsjaaⁿ Abraham na jndyoteincoo'.
58002017	Ndo' cha na nluii na ljo', tcaⁿna' na ñecwii xjeⁿ tseixmaaⁿ ñequio ntyjeeⁿ, cha jo nnom Ty'o̱o̱ts'om nntseixmaaⁿ cwii tyee na tjacantyja na t'maⁿ cwiluiiñê, na matseicana̱a̱ⁿ ndo' na m'aaⁿ na wi' ts'oom nc'iaaⁿ'aⁿ cha nnda̱a̱ nntseit'maⁿ ts'om Ty'o̱o̱ts'om nn'aⁿ jnaⁿ na laxmaⁿna nc'e na tueeⁿ'eⁿ cwentaana.
58002018	Ee cha'xjeⁿ na tjoom nawi' ndo' tyocantyjaa'ñena' na catseitjo̱o̱ñê, jo' chii je' nnda̱a̱ nnteijneiⁿ nn'aⁿ na maqueⁿna' xjeⁿ joona na nla'tjo̱o̱ndyena.
58003001	Jo' chii, 'o nn'aⁿya na jnda̱ tjei'ndyo̱ Ty'o̱o̱ts'om 'o, na jnda̱ tqueeⁿ'ñê 'o na la'xmaⁿ'yo' nn'aaⁿ'aⁿ, c'oom'ya n'om'yo' cantyja 'naaⁿ' Cristo Jesús, na cwiluiiñê apóstol ndo' mati tyee na tjacantyja cantyja 'naaⁿ'yo' na cwila'yu'yo' ñ'eⁿñê.
58003002	Tyotseicana̱a̱ⁿ nnom Ty'o̱o̱ts'om na ty'iom ts'iaaⁿ jom cha'xjeⁿ tyotseicanda̱ Moisés quii' waa' Ty'o̱o̱ts'om.
58003003	Sa̱a̱ Jesús t'maⁿti tseixmaaⁿ na nluiit'maⁿñê nchiiti Moisés cha'xjeⁿ ts'aⁿ na mach'ee w'aa cwiluiit'maⁿñetyeⁿ nchiiti w'aa na s'aaⁿ.
58003004	Cwii cwii w'aa majndaa' ts'aⁿ na s'aa juuna', sa̱a̱ cha'tso na niom, Ty'o̱o̱ts'om s'aa joo jo'.
58003005	Tyotseixmaⁿ Moisés moso quii' waa' Ty'o̱o̱ts'om. Tyotseicaña̱a̱ⁿ ts'iaaⁿ na ty'iom jom. Ts'iaaⁿ na tyoch'eeⁿ tyocwji'yuu'ñê nda̱a̱ naⁿ'ñeeⁿ ñ'oom na secandii jom.
58003006	Sa̱a̱ Cristo na cwiluiiñê jnda Ty'o̱o̱ts'om, matseicana̱a̱ⁿ quii' waa' Ty'o̱o̱ts'om. Jaa laxmaaⁿya w'aa'ñeeⁿ xeⁿ tica'ndya̱a̱ nc'uaa'ndyo̱o̱ na m'aaⁿya na jom quit'maⁿ n'o̱o̱ⁿ ndo' na cwicantyjaa'tyeⁿ n'o̱o̱ⁿya jom.
58003007	Jo' chii cha'xjeⁿ matso Espíritu Santo naquii' ñ'oom' Ty'o̱o̱ts'om na teiljeii: Xuee je', xeⁿ cwindye'yo' ñ'oom na matseineiⁿ Ty'o̱o̱ts'om,
58003008	tala'quie' n'om'yo' cha'xjeⁿ ñel'a nn'aⁿ'yo' nn'aⁿ Israel, na tyola'wendyena nacjoo' Ty'o̱o̱ts'om ndo' tyoqueⁿna xjeⁿ jom quia na tyom'aⁿna ndyuaa yuu tjaa nn'aⁿ c'om.
58003009	Jo' jo' weloo welo'yo' tyoqueⁿna xjeⁿ 'naaⁿna ja meiiⁿ wenn'aaⁿ ndyu tyonty'iaana ts'iaaⁿ t'maⁿ na tyots'aaya quii'ntaaⁿna,
58003010	macwe' jo' seiw'iiya naⁿ'ñeeⁿ. Ndo' tsjo̱o̱ya: “Naⁿm'aⁿ' ñenquii'cheⁿ cwila'tjo̱o̱ndyena no̱o̱ⁿ. Tîcantyjaa' n'omna ja. Meiⁿ tiñe'cala'no̱ⁿna' chiuu waa na l'ue ts'o̱o̱ⁿ na c'omna.”
58003011	Ndo' tio̱o̱ ñ'oom wi' cjoona nc'e na jeeⁿ seiw'iiya joona na tijoom nnc'ooquiee'ndyena yuu na seijndaa'ndyo̱ na nnta'jndyeena.
58003012	Jo' chii 'o nn'aⁿya, cal'andyo' cwenta na tjaa meiⁿ cwiindyo' 'o na nntseixmaⁿ jnaⁿ na ticatseiyu' ñ'eⁿ nquii Ty'o̱o̱ts'om na wando'.
58003013	'O je' 'io ndi 'io quia'yo' na t'maⁿ n'om nc'iaa'yo' yocheⁿ na ndicwaⁿ wanaaⁿ na matseineiⁿ ñ'oom' Ty'o̱o̱ts'om na teiljeii cantyja 'naaⁿ'na', cha tjaa 'ñeeⁿ juu quii'ntaaⁿ'yo' na nñequiu'nn'aⁿ jnaⁿ juu na mati nntseiquie' ts'om.
58003014	Ee cha nnda̱a̱ nlaxmaaⁿya cwentaa' Cristo, macaⁿna' na caljoo'ndyo̱tya̱a̱ⁿya cantyja 'naaⁿ'aⁿ cha'xjeⁿ quia na to̱o̱'a na cwicantyjaa' n'o̱o̱ⁿya jom hasta na macanda̱.
58003015	Cha'xjeⁿ ñ'oom na matsona': Xeⁿ xuee je' cwindye'yo' ñ'oom na matseineiⁿ Ty'o̱o̱ts'om, talaquie' n'om'yo' cha'xjeⁿ l'a nn'aⁿ Israel quia tyola'wendyena nacjoom'm.
58003016	¿Cwaaⁿ nn'aⁿ na tyola'wendye jnda̱ na jndyena jndyee' Ty'o̱o̱ts'om? Manquieeti nn'aⁿ na tjei' Moisés ndyuaa Egipto.
58003017	Mawax'a̱tya̱, ¿'ñee naⁿ'ñeeⁿ na tyotseiw'eeⁿ joona wenn'aaⁿ ndyu? Ñequio joo na tyolaxmaⁿ jnaⁿ na tja̱ ndyuaa yuu tjaa nn'aⁿ c'om.
58003018	Ndo' ¿'ñeeⁿ naⁿ'ñeeⁿ na tso Ty'o̱o̱ts'om ñ'oomtyeⁿ na w'iina' na tijoom xuee nnc'ooquiee'ndye yuu na nñequiaaⁿ na nnta'jndyeena? Tsoom na ljo' nda̱a̱ joo nn'aⁿ na tîcalacanda̱a̱'ndye.
58003019	Ndo' na luaa' waa, ma'mo̱ⁿtyeⁿnquiona' nda̱a̱ya nc'e na tîcala'yu' naⁿ'ñeeⁿ, jo' na seicu'na' na nnc'ooquie'na ndyuaa'ñeeⁿ.
58004001	Jo' chii ndicwaⁿ waa ñ'oom na tso Ty'o̱o̱ts'om na wanaaⁿ na nntsaaquia̱a̱'a na nnta'jndya̱a̱ya na m'aaⁿ. Jo' chii cal'aaya cwenta na tintseicu'na' na nt'omndyo' 'o taxocanda̱a̱ nlajomndyo' cantyja 'naaⁿ' jo'.
58004002	Ee je' macwindya̱a̱ya ñ'oom naya 'naaⁿ' Ty'o̱o̱ts'om cha'na joo nn'aⁿ Israel. Sa̱a̱ tjaa'naⁿ na teijndeii ñ'oom'ñeeⁿ joona, ee tîcala'yu'ya n'omna quia tyondyena juuna'.
58004003	Sa̱a̱ jaa na cwila'yuu'a nntsaquia̱a̱'a yuu na nnta'jndya̱a̱ya cha'xjeⁿ jnda̱ tso Ty'o̱o̱ts'om: Xjeⁿ na w'iiya joona tsjo̱o̱ na tijoom ñequia na nnc'ooquiee'ndyena yuu na tsjo̱o̱ na nnta'jndyeena. Waa cwii taⁿ' ñ'oom' Ty'o̱o̱ts'om na teiljeii na matseineiⁿna' cantyja 'naaⁿ' xuee na jnda̱ ntquiee': Xjeⁿ na tqueeⁿ tsjoomnancue tjacanda̱a̱' ts'iaaⁿ na s'aaⁿ.
58004004	Sa̱a̱ waa cwiicheⁿ taⁿ' ñ'oom' Ty'o̱o̱ts'om na teiljeii cantyja 'naaⁿ' xuee na jnda̱ ntquiee'. Matsona': Xuee jnda̱ yom tjacanda̱a̱' cha'tso ts'iaaⁿ na s'aa Ty'o̱o̱ts'om. Xuee jnda̱ ntquiee' tacaⁿna' na nnts'aatyeeⁿ ts'iaaⁿ, tajñeeⁿ.
58004005	Ndo' mati waa cwiicheⁿ ñ'oom'm na teiljeii na ma'mo̱ⁿna' cantyja 'naaⁿ' juu ñ'oom'ñeeⁿ. Matsona': Tijoom xuee nñequia na nnc'ooquie'na ndyuaa yuu na mats'aa naya na nnta'jndyeena cantyja 'naⁿya.
58004006	Ndicwaⁿ wanaaⁿ na nt'om nn'aⁿ nnc'ooquiee'ndyena yuu na nnta'jndyeena ee nn'aⁿ na tyondye jndyee ñ'oom na macwji'n'maaⁿñe Ty'o̱o̱ts'om nn'aⁿ tîc'ooquiee'ndyena jo' jo' nc'e na tyola'tjo̱o̱ndyena.
58004007	Nc'e naljo' ma'mo̱ⁿxco Ty'o̱o̱ts'om cwiicheⁿ xuee na matseicajndyuna' xuee je'. Tjacaa jndye ndyu quia jo' ñequio 'ndyoo David seineiiⁿ ñ'oom'm na jnda̱ teiljeii: Xuee je' xeⁿ nndye'yo' jñeeⁿ'eⁿ, tilaquie' n'om'yo'.
58004008	Ee xeⁿ jnda̱a̱ tquiaa Josué yuu na nnta'jndyee nn'aⁿ Israel, tixocatseineiⁿ Ty'o̱o̱ts'om cantyja 'naaⁿ' cwiicheⁿ xuee.
58004009	Jo' chii nn'aⁿ cwentaa' Ty'o̱o̱ts'om ndicwaⁿ waa na nnta'jndyeena cantyja 'naaⁿ'aⁿ,
58004010	ee ts'aⁿ na nncjaquiee' yuu na mawajndye Ty'o̱o̱ts'om, nncwajndye cantyja na mach'ee cha'xjeⁿ nqueⁿ tajñeeⁿ ts'iaaⁿ na s'aaⁿ.
58004011	Jo' chii matsona' na calajnda̱a̱ya na nntsaquia̱a̱'a yuu na nnta'jndya̱a̱ya cha tjameiⁿcwii ts'aⁿ na nntseijomna' na tintseiyoom'm cha'na nn'aⁿ Israel.
58004012	Ee juu ñ'oom' Ty'o̱o̱ts'om wando'na' ndo' waa najndeii na matseixmaⁿna'. Ta̱a̱ticheⁿ juuna' nchiiti cwii xjo na we ntyja ta̱a̱. Mawindi' juuna' na mato̱o̱ⁿ'ñena' añmaaⁿ' ts'aⁿ ñequio espíritu 'naaⁿ' ts'aⁿ. Matseicano̱o̱ⁿna' ñ'oom na ñjoomticheⁿ na m'aaⁿ' ts'om ts'aⁿ ndo' macu'xeⁿna' ñomtiuu na m'aaⁿ' ts'om ts'aⁿ.
58004013	Na cha'tso na jnda̱ tqueⁿ Ty'o̱o̱ts'om, tjaa meiⁿcwii na nnda̱a̱ nncwanty'iu jo nnoom, ee cha'tsoñ'eⁿ m'aⁿ xueena' jo nnom nqueⁿ na nñequiandyo̱ cwenta.
58004014	Nquii Jesús Jnda Ty'o̱o̱ts'om cwiluiiñê tyee na tjacantyja cwentaaya. Jnda̱ tjaqueⁿ'eⁿ cañoom'luee, jo' chii macaⁿna' na caljoo'ndyo̱tya̱a̱ⁿya cantyja 'naaⁿ' na cwila'yu'ya n'o̱o̱ⁿya ñ'eⁿñê.
58004015	Ee m'aaⁿ na wi' ts'oom jaa cha'tso na tijo'ndyo na la'xmaaⁿya. Ee teinoom cha'tso na mach'eena' xjeⁿ jaa na cwila'tjo̱o̱ndyo̱ nnom Ty'o̱o̱ts'om, sa̱a̱ meiⁿcwii tîcatseitjo̱o̱ñê.
58004016	Jo' chii ñequio na t'maⁿya n'o̱o̱ⁿya calacandyoo'ndyo̱ tio 'naaⁿ' Tsotya̱a̱ya Ty'o̱o̱ts'om cha nnto'ño̱o̱ⁿya na wi' ts'oom jaa ñequio naya na matseixmaaⁿ na nnteijndeiina' jaa quia na macaⁿna'.
58005001	Cwitjeii'ndye nn'aⁿ cwii ts'aⁿ na nluiiñe tyee na tjacantyja cwiluiit'maⁿñe quii'ntaaⁿna. Cwity'iomna ts'iaaⁿ jom na meiⁿntyjeeⁿ'eⁿ jo nnom Ty'o̱o̱ts'om cwentaana, na nñequiaa tsaⁿ'ñeeⁿ 'naⁿ na cwiñequiana nnoom ñequio quioo' na cwila'cwjeena na cwila't'maaⁿ'ndyena jom.
58005002	Ndo' nc'e juu tyee'ñeeⁿ ñecwiixjeⁿ matseitjo̱o̱ñe cha'xjeⁿ joona, jo' chii nnda̱a̱ nc'oom na wi' ts'oom nc'iaaⁿ'aⁿ na leicala'no̱ⁿ'na chiuu waa na matsa̱'ntjom Ty'o̱o̱ts'om nc'e mati jom cwiluiiñe ts'aⁿ na matseitjo̱o̱ñe,
58005003	ndo' nc'e na matseixmaaⁿ na ljo', jo' chii matseicueⁿ'eⁿ quioo' na mañequiaaⁿ nnom Ty'o̱o̱ts'om cwentaa jnaaⁿ'aⁿ cha'xjeⁿ mati cwentaa nn'aⁿ tmaaⁿ' na matseixmaaⁿ.
58005004	Meiⁿ tjaa 'ñeeⁿ juu na cwe' l'ue cheⁿnquii ts'om na caluiit'maⁿñe na nnc'oom ts'iaaⁿ tyee'ñeeⁿ. Maxjeⁿ nquii Ty'o̱o̱ts'om nnty'ioom ts'iaaⁿ'ñeeⁿ juu cha'xjeⁿ na ty'ioom juuna' Aarón.
58005005	Maluaa' waa cantyja 'naaⁿ' Cristo, nchii ty'iomñe cheⁿnqueⁿ ts'iaaⁿ na cwiluiiñê tyee na tjacantyja, nquii Ty'o̱o̱ts'om seit'maaⁿ'ñe jom na catseixmaaⁿ ts'iaaⁿ'ñeeⁿ, ee manquiityeeⁿ tsoom: 'U cwiluiindyu' jndaaya. Xuee je' majndaa' na cwiluiindyo̱ tsotye'.
58005006	Ndo' mati waa cwiicheⁿ ñ'oom'm na teiljeii na matsoom: 'U ñequii'cheⁿ na cwiluiindyu' tyee cha'xjeⁿ ts'iaaⁿ na tyotseixmaⁿ Melquisedec.
58005007	Xjeⁿ na tando' Cristo nnom tsjomnancue jndeii tyotseineiiⁿ nnom Ty'o̱o̱ts'om, hasta tyoquiaa ndaannoom na tyoch'eeⁿ ty'oo nnom nquii na waa najndeii na matseixmaⁿ na tintseicuee'na' jom na tyuaa', ndo' nc'e na tyotseicaña̱a̱ⁿ, jo' chii jndii Ty'o̱o̱ts'om ñ'oom 'ñom.
58005008	Ndo' nc'e na luaa', meiiⁿ na cwiluiiñe Cristo Jnda Ty'o̱o̱ts'om sa̱a̱ ljeiiⁿ na tcaⁿna' na catseicanda̱a̱'ñê jo nnom,
58005009	ndo' cwii na jnda̱ tqueⁿna' na cwiluiiñê na canda̱a̱'ñê, seijndaa'ñena' na cha'tso nn'aⁿ na cwila'canda̱a̱'ndye joo nnoom, mañequiaaⁿ na la'xmaⁿna na ticantycwii na cwicalui'n'maaⁿndyena
58005010	ee tqueⁿ Ty'o̱o̱ts'om jom tyee na tjacantyja na cwiluiit'maⁿñe, cha'na ts'iaaⁿ na tyotseixmaⁿ juu tyee Melquisedec.
58005011	Jndye ñ'oom niom na matsona' na catsjo̱o̱ya nda̱a̱'yo' cantyja 'naaⁿ' ts'iaaⁿ na matseixmaⁿ tyee'ñeeⁿ sa̱a̱ mach'eena' na jndei'na' na nntseiteinco̱o̱'a juuna' nda̱a̱'yo' ee 'o jeeⁿ nc'uaa' cwila'no̱ⁿ'yo'.
58005012	Jaach'ee xuee cwila'yu'yo' ñ'eⁿ Ty'o̱o̱ts'om, jo' chii matsona' na je' cwiluiindyo' nn'aⁿ na cwit'mo̱o̱ⁿ ñ'oom' Ty'o̱o̱ts'om nda̱a̱ nt'omcheⁿ, sa̱a̱ 'o ndicwaⁿ macaⁿna' na catseineiⁿxco ts'aⁿ nda̱a̱'yo' ñ'oom'm na tijndei'tina' na nntsei'no̱ⁿ' ts'aⁿ, 'o ndaatsuu macaⁿna' nchii nantquie na canda̱a̱'.
58005013	Ndo' nn'aⁿ na cwe' ndaatsuu macaⁿna' joo, matseijomna' joona cha'cwijom yo'ndaa na ndicwaⁿ cwintei', ti'naaⁿ naⁿ'ñeeⁿ na ntjeii'na cwenta cantyja 'naaⁿ' ñ'oom na jndei'tina'.
58005014	Sa̱a̱ nantquie na canda̱a̱', tseixmaⁿ juuna' cwentaa nn'aⁿ na canda̱a̱' cwila'no̱ⁿ' ñ'oom' Ty'o̱o̱ts'om. M'aaⁿna' cwentaa nn'aⁿ na ya cwitjeii' cwenta yuu na maty'iomyana' ndo' yuu na ticat'iomyana'.
58006001	Jo' chii tsatsatya̱a̱ya naquii' ñ'oom' Ty'o̱o̱ts'om cha nla'xmaaⁿya nn'aⁿ na jnda̱ tquiee n'om. Ca'ndya̱a̱ya cwii ntyja ñ'oom na cwe' we'yandyo na cwit'mo̱o̱ⁿ nn'aⁿ cantyja 'naaⁿ' Cristo, nchii macanda̱ tomti nlana̱a̱ⁿya ñ'oom na calcwe' ts'om ts'aⁿ jnaaⁿ'aⁿ, ndo' mati ñ'oom na cwji'ñe ts'aⁿ cantyja na mach'eeⁿ na titseicantyjaa' ts'oom na cantyja 'naaⁿ' jo' nlui'n'maaⁿñê, ndo' ñ'oom na macaⁿna' na catseiyu'ya ts'om ts'aⁿ ñ'eⁿ Ty'o̱o̱ts'om,
58006002	ndo' ñ'oom cantyja 'naaⁿ' na cwiwits'oomndye nn'aⁿ, ndo' ñ'oom cantyja 'naaⁿ' na cwitioo nn'aⁿ lueena nacjoo' x'iaana quia cwitaⁿ nn'aⁿ na cwil'uee'ñe Ty'o̱o̱ts'om juu, ndo' ñ'oom cantyja 'naaⁿ' na cwitando'xco nn'aⁿ na jnda̱ tja̱ ndo' ñ'oom cantyja 'naaⁿ' na ticantycwii na nnt'uiiwi'na' nn'aⁿ na nncu'xeⁿ Ty'o̱o̱ts'om.
58006003	Ndo' xeⁿ nñequiaa Ty'o̱o̱ts'om na nnt'mo̱o̱ⁿyâ nda̱a̱'yo' ñ'oom na nnteijndeiina' na nntseiquieeñena' n'om'yo' cantyja 'naaⁿ'aⁿ, maxjeⁿ nl'aayâ.
58006004	Ee nn'aⁿ na cwila'jomndye cantyja 'naaⁿ' nquii na cwiluiiñe naxuee ndo' jnda̱ jliuna na juu na mañequiaa Ty'o̱o̱ts'om na cwicandaana, jeeⁿ ya juu jo' ndo' cwito'ñoomna Espíritu Santo,
58006005	ndo' jnda̱ jliuna na jeeⁿ ya ñ'oom' Ty'o̱o̱ts'om ndo' najndeii na cwiluiiñê cha'waa ndyu ndo' ndyu na cwindyona',
58006006	ndo' jnda̱ na tajnaaⁿ'na cha'tso nmeiⁿ', xeⁿ cwitjeii'ndyena cantyja 'naaⁿ' Ty'o̱o̱ts'om, xonda̱a̱ nlcwe'nnda' n'omna, ee na luaa' l'ana cwity'ioomxcona Jnda Ty'o̱o̱ts'om ts'oom'naaⁿ na cwilui'jnaaⁿñê nda̱a̱ cha'tso nn'aⁿ.
58006007	Nn'aⁿ na luaa' la'xmaⁿ, matseijomna' joona cha'na tyuaa na ya cwiwicandi' ndaaluaa' na cwiquioo cjoo'na', xeⁿ ya cwiwe' ntjom na nleil'uee'ñe ts'aⁿ na tyoch'ee ts'iaaⁿ, ma'mo̱ⁿna' na matio'ñaaⁿñe Ty'o̱o̱ts'om tyuaa'ñeeⁿ,
58006008	sa̱a̱ xeⁿ cwe' n'oomnioom ñequio l'o̱o̱nioom cwi'oom tyuaa'ñeeⁿ, cwiwitquioo' na maju'wi' Ty'o̱o̱ts'om tyuaa'ñeeⁿ ndo' na macanda̱ njñom ts'aⁿ chom juuna'.
58006009	Sa̱a̱ 'o nn'aⁿya na jeeⁿ wi' n'o̱o̱ⁿyâ, meiiⁿ na luaa' waa ñ'oom na cwil'uuyâ nda̱a̱'yo', jndaa'ya nquiuuyâ na titseijomna' 'o cha'na tyuaa na til'uena'. Niom na cwit'mo̱o̱ⁿna' na m'aⁿ'yo' nato na macwji'n'maaⁿñe Ty'o̱o̱ts'om nn'aⁿ.
58006010	Ee Ty'o̱o̱ts'om cwiluiiñê na maty'iomyana', meiⁿ xocatsuu' ts'oom na jnda nquiu'yo' jom na ñeteijndei'yo' nn'aⁿ na cwila'yu' ñ'eⁿñê ndo' ndicwaⁿ cwil'a'yo' na ljo'.
58006011	L'ue n'o̱o̱ⁿyâ na cwii cwiindyo' 'o hasta xuee na macanda̱ ñequii'cheⁿ nnt'mo̱ⁿ'yo' na m'aⁿ'yo' na wi' n'om' ntyjee'yo' na cwila'yu' cha nnda'yo' juu na cwicantyjaa' n'om'yo' nnom Ty'o̱o̱ts'om.
58006012	Til'ue n'o̱o̱ⁿyâ na nnc'om'yo' na ntqueⁿ'yo' sa̱a̱ calajnda̱'yo' na nluii'ndyo'tyeⁿ'yo' cha'xjeⁿ tyol'a nn'aⁿ na tyoñ'omt'maaⁿ'ndyena n'omna na nnto'ñoomna cha'tso na jnda̱ tso Ty'o̱o̱ts'om na nñequiaaⁿ nda̱a̱na.
58006013	Quia na tso Ty'o̱o̱ts'om ñ'oom nnom Abraham waa na nnts'aaⁿ, tjaa 'ñeeⁿ cwiicheⁿ na t'maⁿti cwiluiiñe cha'na jom na cantyja 'naaⁿ' xuee' juu nnda̱a̱ nntseityeⁿtyeeⁿ ñ'oom'm. Jo' chii tqueⁿtyeⁿñe cheⁿnqueⁿ ñ'oom'm nnom tsaⁿ'ñeeⁿ.
58006014	Tsoom nnom: “Na mayuu'cheⁿ t'maⁿ nntio̱'naaⁿndyo̱ 'u ndo' nnts'aa na nleijndyendye nn'aⁿ tsjaaⁿ 'naⁿ' na nncjawintyjoo'.”
58006015	Tyom'aaⁿ Abraham na jeeⁿ t'maⁿ ts'oom na ñeteinom'm na nluii na ljo', ndo' jnaaⁿ'aⁿ cha'xjeⁿ na tso Ty'o̱o̱ts'om nnoom.
58006016	Quia na ntyjaa' ts'om ts'aⁿ na cala'yu' nn'aⁿ na nntseicanda̱a̱'ñê ñ'oom na jnda̱ tsoom nnom cwii x'iaaⁿ'aⁿ na nnts'aaⁿ, malcweeⁿ'eⁿ nquii Ty'o̱o̱ts'om na queⁿya cwenta na nchii cantu matseineiiⁿ. Ndo' na ljo' mach'eeⁿ, meiⁿchjoo xonquiaana' na nntseineiⁿti ts'aⁿ cantyja 'naaⁿ' ñ'oom'ñeeⁿ.
58006017	Jo' chii l'ue ts'om Ty'o̱o̱ts'om na nleitquioo'ya nda̱a̱ nn'aⁿ na manto'ñoomna juu na nndaana na jnda̱ tsoom na nnto'ñoomna, ee na nntseicanda̱a̱'ñê ñ'oom na jnda̱ tqueⁿtyeeⁿ, meiⁿ xocatseichueeⁿ'eⁿ ñ'oom na jnda̱ tsoom. Jo' chii cha na m'mo̱ⁿna' na mayuu' juu ñ'oom'ñeeⁿ, seityeⁿñê cheⁿnqueⁿ ñ'oomtyeⁿ nacjoom'm.
58006018	Cantyja 'naaⁿ we nnom ñ'oommeiiⁿñe na xocwijndyoona' meiⁿ xonquiu'nn'aⁿ Ty'o̱o̱ts'om cantyja 'naaⁿ joona', jaa cwito'ño̱o̱ⁿya cwii na mañequiaana' na t'maⁿ n'o̱o̱ⁿya na xotseichuii'na' nc'e cwila'quit'maⁿ n'o̱o̱ⁿya juu na cwicantyjaa' n'o̱o̱ⁿya jom.
58006019	Ndo' juu na m'aaⁿya na cwicantyjaa' n'o̱o̱ⁿya jom, matseixmaⁿna' cwii na tyeⁿ matseiljona' añmaaⁿya cantyja 'naaⁿ'aⁿ. Juu jo' meiⁿ tixocatyuii'na', m'aaⁿ ndo' m'aaⁿna'. Macjaquiee'na' naxeⁿ' liaa na ntyja quii' wats'om cañoom'luee,
58006020	yuu na jnda̱ tjaquiee' Jesús cantyja 'naaⁿya. Ndo' na luaa', maqueⁿna' jom na cwiluiiñê tyee na tjacantyja cantyja 'naaⁿya, na mañecwii ts'iaaⁿ matseixmaaⁿ cha'xjeⁿ ñeseixmaⁿ Melquisedec.
58007001	Nquii Melquisedec tyom'aaⁿ rey nda̱a̱ nn'aⁿ tsjoom Salem ndo' mati tyotseixmaaⁿ tyee cwentaa' Ty'o̱o̱ts'om na m'aaⁿ na ndyeticheⁿ. Quia na jndyolcwe' Abraham jnda̱ na tantjoom tia' ñ'eⁿ nt'omcheⁿ nn'aⁿ na cwitsa̱'ntjom, tjacatjomñe Melquisedec jom, tcaⁿ tsaⁿ'ñeeⁿ na catio'naaⁿñe Ty'o̱o̱ts'om jom.
58007002	Ndo' cha'tso 'naⁿ na tjei' Abraham luee nn'aⁿ ñ'eⁿ na s'aaⁿ tia', tquiaaⁿ diezmo cantyja 'naaⁿ joo jo' nnom Melquisedec. Xuee' Melquisedec ma'mo̱ⁿna' na cwiluiiñê ts'aⁿ na matsa̱'ntjom cha'xjeⁿ na maty'iomyana' ndo' xuee' tsjoom Salem ma'mo̱ⁿna' na tjaa tia' nn'aⁿ tsjoom'ñee, jo' ma'mo̱ⁿna' na tyoluiiñê ts'aⁿ na ya matsa̱'ntjoom naⁿ'ñeeⁿ na tjaa tia' cachona.
58007003	Tijndaa' meiⁿ tsotyeeⁿ, meiⁿ tsoñeeⁿ, meiⁿ cwaaⁿ nn'aⁿ tsjaaⁿ na tuiiñê. Tijndaa' cwaaⁿ na tuiiñê, meiⁿ cwaaⁿ na tueeⁿ'eⁿ. Ndo' na ljo' ñequii'cheⁿ matseijomna' jom cha'na nquii Jnda Ty'o̱o̱ts'om, ñequii'cheⁿ matseixmaaⁿ tyee.
58007004	C'oom' n'om'yo' na jeeⁿ t'maⁿ tyoluiiñe Melquisedec na nquii weloo welooya Abraham, cha'tso na tjeiiⁿ'eⁿ luee nn'aⁿ na ñequio s'aaⁿ tia', tquiaaⁿ diezmo nnom.
58007005	Cantyja 'naaⁿ' ljeii na tqueⁿ Moisés, nquiee ntyee na cwiluiindye tsjaaⁿ Leví na jndyowicantyjoo', matsa̱'ntjom ljeii'ñeeⁿ na quia nn'aⁿ judíos diezmo nda̱a̱na, meiiⁿ na nn'aaⁿndyena ndo' mati cwiluiindye ntyee'ñeeⁿ tsjaaⁿ 'naaⁿ' Abraham.
58007006	Sa̱a̱ juu Melquisedec, meiⁿ nchii cwiluiiñê tsjaaⁿ Leví jom, to'ñoom cwenta diezmo l'o̱ Abraham, tsaⁿ na jnda̱ tso Ty'o̱o̱ts'om nnom chiuu nnts'aaⁿ. Ndo' tcaⁿ Melquisedec na catio'naaⁿñe Ty'o̱o̱ts'om Abraham.
58007007	Ee ñ'oom na mayuu' ts'aⁿ na t'maⁿti cwiluiiñe matio'naaⁿñê ts'aⁿ na cjeti tseixmaⁿ.
58007008	Cantyja 'naaⁿ' na waa quii'ntaaⁿ nn'aⁿ judíos, nn'aⁿ na cwito'ñoom diezmo, joona nn'aⁿ na cwiwje, sa̱a̱ ñ'oom' Ty'o̱o̱ts'om na jnda̱ teiljeii matseineiⁿna' cantyja 'naaⁿ' Melquisedec na cha'cwijom na ndicwaⁿ wanoom'm.
58007009	Jo' chii nnda̱a̱ nntso ts'aⁿ na joo ntyee na la'xmaⁿna tsjaaⁿ Leví na je' cwito'ñoomna diezmo, mati tquiana diezmo cantyja 'naaⁿna nnom Melquisedec nc'e nquii Abraham.
58007010	Ee quia na tquiaa Abraham diezmo nnom Melquisedec xjeⁿ na tjacatjomñe tsaⁿ'ñeⁿ jom, meiiⁿ na tyooluiiñe Leví sa̱a̱ cantyja na macwji' Ty'o̱o̱ts'om cwenta, nc'e nquii Abraham, jo' maty'iomna' na tquiaa Leví diezmo.
58007011	To'ñoom nn'aⁿ Israel ljeii na matsa̱'ntjomna' cantyja 'naaⁿ' ntyee tsjaaⁿ Leví na joona tsjaaⁿ Aarón na jndyowicantyjoo'. Quia jo' ts'iaaⁿ na ñel'a ntyee'ñeeⁿ, xeⁿ nnda̱a̱ nlqueⁿna' ts'aⁿ na canda̱a̱'ñe jo nnom Ty'o̱o̱ts'om, maxjeⁿ taxocaⁿna' na nnc'oom cwiicheⁿ tyee na nchii cha'na ts'iaaⁿ na ñeseixmaⁿ Aarón sa̱a̱ nlcaⁿna' cwii tyee na nntseixmaⁿ ts'iaaⁿ cha'na juu na ñeseixmaⁿ Melquisedec.
58007012	Ee quia na cwileijndyoo ts'iaaⁿ na la'xmaⁿ ntyee, mati macaⁿna' na nleijndyoo ljeii na matseijndaa'ñena' ts'iaaⁿ na cwil'ana.
58007013	Ndo' nquii na cwiluiiñe na matsa̱'ntjom jaa na cantyja 'naaⁿ' matseineiⁿ ñ'oom' Ty'o̱o̱ts'om na teiljeii, jom tuiiñê tsjaaⁿ cwiicheⁿ tmaaⁿ' nn'aⁿ Israel, ndo' cantyja 'naaⁿ' tmaaⁿ'ñeeⁿ, tjaa meiⁿ ncwii ts'aⁿ na jnda̱ ñet'oom tyee.
58007014	Ee maxjeⁿ majndaa'ya na nquii na cwiluiiñe na matsa̱'ntjom jaa, tuiiñe tsjaaⁿ tmaaⁿ' Judá, ndo' quia seineiⁿ Moisés cantyja 'naaⁿ' ts'iaaⁿ ntyee, ticwjaa'ñê ñ'oom cantyja 'naaⁿ nn'aⁿ tmaaⁿ'ñeeⁿ.
58007015	Ndo' majndaa'ya na ljo' quia cwiwitquioo' na juu tyee cantyja 'naaⁿya matseijomna' jom cha'na Melquisedec,
58007016	na nchii ñeseixmaaⁿ tyee nc'e na mawaa ljeii na matseijndaa'ñena' cwaaⁿ tsjaaⁿ nn'aⁿ nla'xmaⁿna ntyee, sa̱a̱ nc'e na waa najndeii na wando' na tijoom catyuii'.
58007017	Ee matso Ty'o̱o̱ts'om na ljo' cantyja 'naaⁿ' Cristo: 'U ñequii'cheⁿ matseixmaⁿ' tyee cha'xjeⁿ ts'iaaⁿ na tyotseixmaⁿ Melquisedec.
58007018	Jo' chii ñ'oom na teijndaa'jndyee na tyotsa̱'ntjomna', 'ndiina', nc'e na tijndeiina' na nlui'n'maaⁿñe ts'aⁿ cantyja 'naaⁿ'na', ticwil'uena'.
58007019	Ee ljeii na tqueⁿ Moisés meiⁿcwii ts'aⁿ tîqueⁿna' na canda̱a̱'ñe jo nnom Ty'o̱o̱ts'om. Sa̱a̱ waa cwiicheⁿ na matseinoomñe juuna' na la'xmaaⁿya cwii na canda̱a̱'ti na mañequiaana' na cwicantyjaa' n'o̱o̱ⁿya na cantyja 'naaⁿ' juu jo' matseicandyoo'ñena' jaa na m'aaⁿ Ty'o̱o̱ts'om.
58007020	Ndo' t'mo̱o̱ⁿ na mayuu' na ljo' nc'e ñ'oomtyeⁿ na seineiiⁿ. Nt'omcheⁿ ntyee na ñet'om, quia na t'omna ts'iaaⁿ, tjaa'naⁿ ñ'oomtyeⁿ tuaa cantyja 'naaⁿna.
58007021	Sa̱a̱ cantyja 'naaⁿ' Ta Jesús ty'iomna' ts'iaaⁿ tyee jom ñequio ñ'oomtyeⁿ ee matso ñ'oom' Ty'o̱o̱ts'om na teiljeii: Nquii na matsa̱'ntjom seineiiⁿ ñ'oomtyeⁿ meiⁿ xotseichueiiⁿ'eⁿ na seitioom: “'U ñequii'cheⁿ nntseixmaⁿ' ts'iaaⁿ tyee cha'xjeⁿ ts'iaaⁿ na tyotseixmaⁿ Melquisedec.”
58007022	Nc'e juu ñ'oomtyeⁿwaa', ma'mo̱ⁿndyeyuna' na Jesús waa ñ'oom na canda̱a̱'ti cantyja 'naaⁿ'aⁿ, nchiiti juu na tyowaajndyee.
58007023	Jeeⁿ jndyendye ntyee na tyom'aⁿ najndyee, ee leicaljoo'ndye ts'iaaⁿ'ñeeⁿ nc'e na tyowjena,
58007024	sa̱a̱ nc'e na ticue' Jesús, jo' chii tjaa'naⁿ cwiicheⁿ ts'aⁿ tjaquiee' ts'iaaⁿ tyee na matseixmaaⁿ.
58007025	Jo' chii canda̱a̱'ya nnda̱a̱ nncwji'n'maaⁿñê cha'tsondye nn'aⁿ na cwila'candyoo'ndyena na m'aaⁿ Ty'o̱o̱ts'om cantyja 'naaⁿ'aⁿ, ee ticantycwii na wanoom'm ndo' na macaaⁿ nnom cantyja 'naaⁿna.
58007026	Jo' chii canda̱a̱'ya cwiluiiñe Jesús tyee na tjacantyja na macaⁿna' jaa. Jom lju' ts'oom, tyootseitjo̱o̱ñê, juu na cwajndii tjaa'naⁿ na t'aa'na' jom, tiquich'eeⁿ cha'na cwil'a nn'aⁿ jnaⁿ, je' matseit'maaⁿ'ñena' jom nandyeti cañoom'luee.
58007027	Meiⁿ ticaⁿna' na cats'aaⁿ cha'na tyol'a nt'omcheⁿ ntyee na tjacantyja tyoluiit'maⁿndye, na 'io ndii 'io tyola'cwjeena quioo' na tyoñequiana jooyo' nnom Ty'o̱o̱ts'om, najndyee cwentaa jnaaⁿ nquieena ndo' nda̱ jo' mati cwentaa jnaaⁿ nn'aⁿ. Sa̱a̱ xuii' na s'aa Jesús, ñejomndii' tquiaañe cheⁿnqueⁿ na tueeⁿ'eⁿ, cwii na macanda̱.
58007028	Ljeii na tqueⁿ Moisés tqueⁿna' nn'aⁿ ts'iaaⁿ ntyee na ticanda̱a̱' la'xmaⁿna. Sa̱a̱ ñ'oom na nda̱nquia tqueⁿtyeⁿ Ty'o̱o̱ts'om maty'iomna' ts'iaaⁿ nquii Jnaaⁿ na tjaa yuu ntycwii na tseixmaaⁿ na canda̱a̱'ñê.
58008001	Cantyja 'naaⁿ' ñ'oomwaa na matseina̱ⁿ cantyja 'naaⁿ ntyee, luaa ñ'oom na t'maⁿti tseixmaⁿna' na cha'tso. Cristo matseixmaaⁿ tyee na tjacantyja na cwiluiit'maⁿñê cwentaaya. Jnda̱ tjaaⁿ cañoom'lueecheⁿ. Je' mawacatyeeⁿ ntyjaa' ts'o̱ Ty'o̱o̱ts'om ntyjaya na macwiluiit'maⁿñê,
58008002	na mamandi'ntjoom naquii' yuu na tjacantyja na lju' tseixmaⁿna', juu na s'aa nquii Ty'o̱o̱ts'om, nchii nn'aⁿ l'a jo'.
58008003	Cwii cwii tyee na tjacantyja na t'maⁿ cwiluiiñe cwity'ioomna ts'iaaⁿ jom na nntseicueⁿ'eⁿ quioo' ndo' na ñequiaaⁿ jooyo' nnom Ty'o̱o̱ts'om cwentaa nn'aⁿ. Nc'e na luaa', mati tcaⁿna' na waa na nñequiaa Jesucristo.
58008004	Xeⁿ na ndi m'aaⁿ tsjoomnancue, meiⁿ xoc'oomna' jom na nntseixmaaⁿ tyee, ee m'aⁿ ntyee ljooñe na cwinequia quioo' nnom Ty'o̱o̱ts'om cha'xjeⁿ matseijndaa'ñe ljeii na tqueⁿ Moisés.
58008005	Wats'om yuu na cwindye'ntjom ntyee'ñeeⁿ, cwe' tseixmaⁿna' ncwaaⁿ' na jlui'tsjaaⁿ' juu na waa cañoom'luee. Nquiuuyaaya na cwe' ncwaaⁿ' jo' ee quia to̱' Moisés na nnts'aaⁿ wats'omliaa, matso Ty'o̱o̱ts'om nnoom: “Queⁿ' queⁿ' cwenta na catsa' juuna' cha'xjeⁿ na t'mo̱o̱ⁿya njom' quia t'oom' sjo̱ Sinaí.”
58008006	Sa̱a̱ nquii tyee na tjacantyja cwentaaya, mach'eeⁿ ts'iaaⁿ yuu na xcweti cwiwit'maaⁿ', matseitjoom nn'aⁿ ñequio Ty'o̱o̱ts'om nc'e cwii ñ'oomtyeⁿ na xcwetina', na cajndati ñ'oom chuuna' na tso Ty'o̱o̱ts'om na nntseicana̱a̱ⁿ.
58008007	Juu ñ'oomtyeⁿ na seijndaa'ñe jndyee Ty'o̱o̱ts'om, xeⁿ tqueⁿna' na canda̱a̱'ndye nn'aⁿ, quia jo' tîcaⁿna' cwiicheⁿ ñ'oom.
58008008	Sa̱a̱ ljeii Ty'o̱o̱ts'om na juu ñ'oom'ñeeⁿ tîqueⁿna' nn'aⁿ na canda̱a̱'ndye jo nnoom, jo' chii tsoom: Matso nquii Ta: Mancue'ntyjo̱ xjeⁿ na nlqua̱a̱ⁿxco̱ ñ'oomtyeⁿ ñequio nn'aⁿ Israel ndo' ñequio nn'aⁿ Judá.
58008009	Juu ñ'oom'ñeeⁿ tixotseijomna' ñequio ñ'oomtyeⁿ na seijndaa'ndyo̱ ñequio weloona, quia na t'uiya lueena na tjeii'a joona ndyuaa Egipto; sa̱a̱ nc'e na tîcala'canda̱a̱'ndyena ñ'oom'ñeeⁿ, jo' chii 'ndiya joona, luaa' matso nqueⁿ na matsa̱'ntjoom.
58008010	Juu ñ'oomtyeⁿ na nntseijndaa'ndyo̱ ñequio nn'aⁿ Israel quia na nncue'ntyjo̱ xjeⁿ, luaa nntseixmaⁿna' matso nquii na matsa̱'ntjom: Ñ'oom 'naⁿya na matsa̱'ntjomna', nncwjaa'ndyo̱ joona' naquii' nqueⁿna, ndo' nntseiljeiya joona' naquii' n'omna. Ja nntseixmaⁿya Ty'o̱o̱ts'om cwentaana ndo' joona nla'xmaⁿna nn'aⁿya.
58008011	Quia ljo'cheⁿ tixocaⁿna' na ca'mo̱ⁿ cwii cwii ts'aⁿ nda̱a̱ nc'iaa', oo nda̱a̱ nn'aaⁿ'aⁿ oo nda̱a̱ nt'omcheⁿ, cha nnta'jnaaⁿ'na nqueⁿ na cwiluiiñê na matsa̱'ntjoom, ee xjeⁿ'ñeeⁿ cha'tsondye nn'aⁿ nnta'jnaaⁿ'na ja, meiiⁿ ts'aⁿ na tit'maⁿ cwiluiiñe, meiiⁿ ts'aⁿ na tjacantyja na matsa̱'ntjom.
58008012	Ndo' natia na cwil'ana nntseit'maⁿ ts'o̱o̱ⁿ ndo' xocañjomti ts'o̱o̱ⁿya jnaaⁿna.
58008013	Quia na matseineiⁿ Ty'o̱o̱ts'om cantyja 'naaⁿ' cwii ñ'oomtyeⁿ xco, ma'mo̱ⁿna' na jnda̱ tquieeñe ñ'oom na tyowaa jndyee ndo' juu na jnda̱ tquiee tseixmaⁿna', mawaa xjeⁿ na nntsuuna'.
58009001	Juu ñ'oomtyeⁿ na tqueⁿjndyee Ty'o̱o̱ts'om ñequio nn'aⁿ Israel, jndaa' seijndaa'ñena' chiuu nla't'maaⁿ'ndyena jom ndo' na nl'ana cwii w'aaliaa.
58009002	Juu cuarto na cwe' we'yandyo cantyja 'naaⁿ' w'aaliaa'ñeeⁿ tyomeintyjee' xjo na tyocantyjoo chom ndo' ñ'eⁿ cwii meiⁿsa yuu na tyocantyjo ntyoo'. Cuarto'ñeeⁿ jndyuna' Cuarto Lju'.
58009003	Naxeⁿ' liaa na ntyja na jnda̱ we, tyowaa cwiicheⁿ cuarto na jndyuna' na Lju'ticheⁿ Tseixmaⁿ.
58009004	Naquii' cuarto'ñeeⁿ tyowaa tio s'om cajaⁿ yuu tyola'co ntyee suu ndo' cwii castom na tcweeñ'eⁿna' s'om cajaⁿ. Ts'om castom'ñeeⁿ tyowaa cwii xuaa na tuiina' ñ'eⁿ s'om cajaⁿ na too'cheⁿ ñjom maná ndo' mati ñ'eⁿ ts'oom l'eii 'naaⁿ' Aarón na jndei'na' ndo' ñjom lcaa' ljo̱' na chona' ljeii ñ'oomtyeⁿ na seijndaa'ñe Ty'o̱o̱ts'om ñ'eⁿndyena.
58009005	Nacjoo' castom'ñeeⁿ tyocantyjo we querubines na tuii ñequio s'om cajaⁿ. Joona' cwit'mo̱o̱ⁿna' na m'aaⁿ Ty'o̱o̱ts'om ñequio nn'aⁿ. Ndyeyu nacjoo' tscaa' na ta̱' 'ndyoo castom'ñeeⁿ, tjom lquii querubines'ñeeⁿ yuu cwiñequia ntyee nioom quioo' na jnda̱ jla'cwjeena cha catseit'maⁿ ts'om Ty'o̱o̱ts'om jaa nn'aⁿ Israel. Jndye ñ'oom maniom na cwit'mo̱o̱ⁿ cwii cwii nmeiⁿ', sa̱a̱ ticaⁿna' na nlana̱a̱ⁿyâ cantyja 'naaⁿ joona' na maje'ndyo.
58009006	Quia na jnda̱ teijndaa' cha'tso nmeiⁿ', nquiee ntyee 'io ndi 'io tyo'ooquie'na cuarto na we'yandyo na tyol'ana ts'iaaⁿ na la'xmaⁿna.
58009007	Sa̱a̱ cuarto na jnda̱ we, macanda̱ tyojaaquiee' nquii tyee na tjacantyja cwiluiit'maⁿñe, ndo' ñejom ndii' na cwii cwii chu. Tyojaachom nioom quioo' na cwila'cwjee nn'aⁿ na cwila't'maaⁿ'ndyena Ty'o̱o̱ts'om. Niom'ñeeⁿ tyoñequiaaⁿ cwentaa' jnaaⁿ' nqueⁿ ndo' mati cwentaa jnaaⁿ nn'aⁿ.
58009008	Ndo' na luaa' tuaa, ma'mo̱ⁿ Espíritu Santo na yocheⁿ na tyowaa wats'om liaa'ñeeⁿ, ticwanaaⁿ na nncjaquiee' meiⁿquia ts'aⁿ cuarto na lju'ticheⁿ tseixmaⁿna'.
58009009	Cha'tso nmeiⁿ' la'xmaⁿna' cwii na ma'mo̱ⁿna' nda̱a̱ya ncuee meiiⁿñe, ee 'naⁿ na tyoñequia nn'aⁿ ñequio quioo' na tyola'cwjeena na cwila't'maaⁿ'ndyena Ty'o̱o̱ts'om, ts'iaaⁿ'ñeeⁿ tîcanda̱a̱ nlqueⁿna' joona na la'xmaⁿna na canda̱a̱'ndyena jo nnom Ty'o̱o̱ts'om.
58009010	Ñ'oom'ñeeⁿ cwe' t'uiina' cantyja 'naⁿ na cwicwa'na ndo' na cwiwena ñequio nt'omcheⁿ nnom na maqueⁿlju'na' joona. Sa̱a̱ cwe' tomti la'xmaⁿna' cwii na matsa̱'ntjomna' chiuu na nc'omna, ndo' joo ñ'oommeiⁿ' ñequii'cheⁿ tyowaa najnda̱na' hasta xjeⁿ na seichuii' Ty'o̱o̱ts'om chiuu nla't'maaⁿ'ndye nn'aⁿ jom.
58009011	Sa̱a̱ jnda̱ jndyo Cristo na cwiluiiñê tyee na tjacantyja cantyja 'naaⁿ' cha'tso naya na maniom. Juu wats'om yuu na mandi'ntjoom, yati ndo' canda̱a̱'ti tseixmaⁿna', meiⁿ nchii nn'aⁿ l'a juuna' ee nchii tseixmaⁿna' cantyja 'naaⁿ' tsjoomnancue.
58009012	Jnda̱ tjaqueⁿ'eⁿ yuu na lju'ticheⁿ wats'om cañoom'luee, sa̱a̱ nchii cha na nñequiaaⁿ nioom canch'ioo ñequio nioom quioo'ndyo nch'u, jom tquiaaⁿ nioom' nqueⁿ, meiⁿ ticaⁿna' na nnts'aannaaⁿ'aⁿ na ljo' ndo' nc'e jo', seijndaa'ñê na la'xmaaⁿya na ticatycwii na cwicalui'n'maaⁿndyo̱.
58009013	Ñ'oom na mayuu' quia tyolacanda̱a̱ndye ntyee nioom quioo'ndyo ñequio nioom canch'ioo nacjoo nn'aⁿ ñequio tsjaa' na tcoñe casondyecu, tyowaa najndeii na tyola'xmaⁿ ts'iaaⁿmeiⁿ' na tqueⁿ lju'na' nn'aⁿ cha nnda̱a̱ nla't'maaⁿ'ndyena Ty'o̱o̱ts'om.
58009014	Ndo' nc'e na luaa' waa, juu nioom' Cristo mat'maⁿti waa najndeii na matseixmaⁿna', ee cantyja 'naaⁿ' najndeii na matseixmaⁿ Espíritu Santo na ticantycwii na m'aaⁿ, Cristo tquiaañe cheⁿnqueⁿ nnom Ty'o̱o̱ts'om na seijomna' jom cha'na quioo' na canda̱a̱'ñe ndo' nioom' jom matseilju'na' na m'aaⁿ'tyeⁿ n'o̱o̱ⁿya cantyja 'naaⁿ' joo ts'iaaⁿ na wjaachuuna' jaa na nncwja̱a̱ya cha nnda̱a̱ nndya̱'ntjo̱o̱ⁿya nnom Ty'o̱o̱ts'om na wando'.
58009015	Nc'e na luaa', tquiaañe Cristo na tueeⁿ'eⁿ cha cantyja 'naaⁿ' cwii ñ'oom xco na matseijndaa'ñê nnda̱a̱ nntseitjoom nn'aⁿ ñequio Ty'o̱o̱ts'om, ndo' na ljo' nnda̱a̱ nntseit'maⁿ ts'oom nn'aⁿ jnaaⁿna na ñel'ana quia tyom'aⁿna nacje 'naaⁿ' ñ'oomtyeⁿ na tyowaajndyee ndo' cha joo nn'aⁿ na ma'maⁿ Ty'o̱o̱ts'om nnda̱a̱ nnto'ñoomna juu naya na tijoom ntycwii na jnda̱ tsoom na nñequiaaⁿ nda̱a̱ naⁿ'ñeeⁿ.
58009016	Quia matseiljeii ts'aⁿ tsom na matseijndaa'ñena' cwii na l'ue ts'om, ñ'oom na chuu tsom'ñeeⁿ, tjaa'naⁿ najndeiina' yocheⁿ na ndicwaⁿ wando' tsaⁿ'ñeeⁿ.
58009017	Ee tsom na seiljeii ts'aⁿ na ma'mo̱ⁿna' chiuu waa na matseijndaa'ñe, tjaa'naⁿ najndeii tsom'ñeeⁿ yocheⁿ na wando' tsaⁿ'ñeeⁿ, xeⁿ jnda̱ tueeⁿ'eⁿ quia jo' waa najndeii na matseixmaⁿna'.
58009018	Nc'e na ljo', ñ'oom na teijndaa' najndyee mati tqueⁿtyeⁿna' cwe' ñ'eⁿ nioom quioo'.
58009019	Ee quia na jnda̱ sei'naaⁿ' Moisés cha'tso ljeii na matsa̱'ntjomna' nda̱a̱ nn'aⁿ Israel, quia jo' seityeeⁿ soo wee cwii ts'oom hisopo, seicanaⁿ'aⁿ soo'ñeeⁿ quii' nioom catsondyench'u ñequio nioom canch'ioo na tjoom'na' ñ'eⁿ ndaatioo, jnda̱ jo' seicanda̱a̱ñê niom'ñeeⁿ tsom na chuu ljeii'ñeeⁿ ndo' mati nn'aⁿ Israel.
58009020	Ndo' tsoom nda̱a̱na: “Cantyja 'naaⁿ' niom'waa ma'mo̱ⁿna' na cwiljotyeⁿ ñ'oom na matsa̱'ntjomna' na matseijndaa'ñe Ty'o̱o̱ts'om ñ'eⁿndyo'.”
58009021	Ndo' mati seicanda̱a̱ñê niom'ñeeⁿ wats'omliaa ñequio cha'tso 'naⁿ na cwiwil'ue jo' jo' na cwila't'maaⁿ'ndyena Ty'o̱o̱ts'om.
58009022	Cantyja 'naaⁿ' ljeii na matsa̱'ntjomna', mandyo na cha'tsoti 'naⁿ maqueⁿlju'na' ñequio niom', ndo' xeⁿ ticwe' niom', ticatseit'maⁿ ts'om Ty'o̱o̱ts'om jnaaⁿ nn'aⁿ.
58009023	Ndo' na luaa', jo' chii tcaⁿna' na cwe' nioom quioo' cha queⁿlju'na' joo 'naⁿ na teil'ue quii' wats'omliaa na joona' jlui'tsjaaⁿ'na' joo 'naⁿ na niom cañoom'luee, sa̱a̱ joo 'naⁿ'ñeeⁿ tcaⁿna' na cue' cwii na canda̱a̱'ti.
58009024	Ee Cristo, nchii tjaqueⁿ'eⁿ wats'om na ñel'a nn'aⁿ, cwii na cwe' jlui'tsjaaⁿ'na' wats'om na mayuu'cheⁿ na waa cañoom'luee. Jom tjaqueⁿ'eⁿ cañoom'luee yuu na matioom'ñê ñ'oom 'naaⁿya jo nnom Ty'o̱o̱ts'om.
58009025	Nchii tjaqueⁿ'eⁿ cañoom'luee na jndye ndii' na nncueeⁿ'eⁿ cwentaa nn'aⁿ, cha'xjeⁿ quich'ee tyee na cwiluiitquieñe jo nda̱a̱ nn'aⁿ judíos na chu ndo' chu mawjaaqueⁿ'eⁿ cuarto na macanda̱ na lju' tseixmaⁿna' na nñequiaaⁿ nioom quioo'.
58009026	Ee xeⁿ na ljo' tcaⁿna', quia jo' jndye ndii' xjeⁿ na tqueⁿ Ty'o̱o̱ts'om tsjoomnancue, nlcaⁿna' na cue' Cristo. Sa̱a̱ ncueemeiiⁿ na mawjaantycwii cantyja 'naaⁿ' tsjoomnancue, ñejomndii' teitquioo'ñe Cristo, na tquiaañê na tueeⁿ'eⁿ na nntseicanoom'm jnaaⁿ nn'aⁿ.
58009027	Ndo' cha'xjeⁿ na majndaa' na ñejom ndii' nncwja̱a̱ya na cha'tsondyo̱, ndo' jnda̱ jo' nncu'xeⁿ Ty'o̱o̱ts'om jaa,
58009028	maluaa' ñejomndii' na tquiaañe Cristo na tueeⁿ'eⁿ cha nntseinoom'm jnaaⁿ jndyendye nn'aⁿ. Nda̱ jo' nleitquioo'ñê na nnda̱ we, nchii cwe' na nntseijndaa'ñê cantyja 'naaⁿ jnaaⁿ nn'aⁿ, sa̱a̱ na nncwji'n'maaⁿñê nn'aⁿ na cwicantyjaa' n'om jom.
58010001	Juu ljeii na tqueⁿ Moisés matseijomna' juuna' cwe' cwii ncwaaⁿ' joo naya na tseixmaⁿ Cristo na quia nnto'ño̱o̱ⁿya, nchii tseixmaⁿna' cwii na nlqueⁿna' ts'aⁿ na canda̱a̱'ñe jo nnom Ty'o̱o̱ts'om. Nc'e na luaa', juu ljeii'ñeeⁿ tijoom canda̱a̱ nlqueⁿna' na canda̱a̱' la'xmaⁿ nn'aⁿ na chu ndo' chu cwilacandyoo'ndyena na m'aaⁿ Ty'o̱o̱ts'om.
58010002	Ee cantyja 'naaⁿ' ljeii'ñeeⁿ, xeⁿ waa na nnda̱a̱ nlqueⁿna' ts'aⁿ na tjaa jnaⁿ tseixmaaⁿ, quia jo' jnda̱ 'ndye nn'aⁿ Israel na cwila'cwjeena quioo' cha nntseit'maⁿ ts'om Ty'o̱o̱ts'om joona.
58010003	Sa̱a̱ nc'e na chu ndo' chu ñejla'cwjeena quioo' cha catseit'maⁿ ts'om Ty'o̱o̱ts'om jnaⁿ na laxmaⁿna, na luaa' ñel'ana yacheⁿ s'aana' na tjañjoom' n'omna na ndicwaⁿ laxmaⁿna jnaⁿ,
58010004	ee tijoom jndaa nlju'ñe ts'aⁿ jnaaⁿ'aⁿ cwe' ee na cwiquioo nioom quioondyo ñequio canch'ioo.
58010005	Macwe' jo' quia jndyo Cristo tsjoomnancue, tsoom nnom Ty'o̱o̱ts'om: Tileiquiaana' na nljoya ntyji' na cwe' quioo' cwila'cwjee nn'aⁿ, ñequio 'naⁿ na cwiñe'quiana na cwila't'maaⁿ'ndyena 'u. Jo' chii tquiaa' na ts'aⁿ ja cha nnc'io̱ cwentaa nn'aⁿ cha nntseit'maⁿ ts'om' jnaⁿ na la'xmaⁿna.
58010006	Tineiⁿ' na cwila'cona quioo' ñequio nt'omcheⁿ na cwil'ana naya 'U cha nnda̱a̱ nntseit'maⁿ ts'om' jnaaⁿna.
58010007	Jo' chii tsjo̱o̱: “Luaa ja Ta, waa ñ'oom na teiljeii cantyja 'naⁿya na matsona': 'U Ty'o̱o̱ts'om, jnda̱ jndyo̱o̱ na nnts'aaya yuu na l'ue' ts'om', cha'xjeⁿ ñ'oom na teiljeii cantyja 'naⁿya nacjoo' libro.”
58010008	Najndyee tso Cristo na tineiiⁿ' Ty'o̱o̱ts'om quioo' na cwila'cwjeena na cwila'cona nnom tio, ñequio nt'omcheⁿ nnom na cwil'ana naya jom meiiⁿ juu ljeii na matsa̱'ntjomna' ñequio najndei'na' matsona' na cal'ana naljo'.
58010009	Jnda̱ jo' tsoom: “Jnda̱ jndyo̱o̱ na nnts'aa yuu na l'ue ts'om'.” Ñ'oomwaa' ma'mo̱ⁿna' na matseityueeⁿ'eⁿ ñ'oom na cwila'cwjee nn'aⁿ quioo' cha nntseit'maⁿ ts'oom jnaaⁿna ndo' macwjaa'ñê ñ'oom xco na jnda̱ we na ñejom ndii' nncue' Cristo cwentaa jnaaⁿ nn'aⁿ.
58010010	Jnda̱ tqueⁿ Ty'o̱o̱ts'om jaa na lju' n'o̱o̱ⁿya nc'e s'aa Jesucristo cantyja na l'ue ts'oom, na tquiaañe cheⁿnqueⁿ na tueeⁿ'eⁿ cwentaaya, ñejom tuii na ljo' cwentaa cha'tsondyo̱ñ'a̱a̱ⁿ.
58010011	Ntyee cwentaa nn'aⁿ judíos na ñet'om nacje 'naaⁿ' ñ'oom najndyee na tacatyeeⁿtyeⁿ, 'io ndi 'io mañe'joo mañe'joo ts'iaaⁿ tyol'ana na tyola'cwjeena quioo' cha nntseit'maⁿ ts'om Ty'o̱o̱ts'om joona. Sa̱a̱ tijoom canda̱a̱ na nntseicanduu' Ty'o̱o̱ts'om jnaaⁿ nn'aⁿ cantyja 'naaⁿ jo'.
58010012	Sa̱a̱ Cristo ñejom ndii' tquiaañê nnom Ty'o̱o̱ts'om na cueeⁿ'eⁿ cha nnda̱a̱ nlju'ndyo̱ cantyja 'naaⁿ' jnaaⁿya. Jnda̱ jo' tjawacatyeeⁿ ntyjaa' ts'o̱ Ty'o̱o̱ts'om ntyjaya yuu na matseit'maaⁿ'ñena' jom.
58010013	Je' meinom'm hasta xjeⁿ na nntsa̱' Ty'o̱o̱ts'om nn'aⁿ na jndoo jom na nntseijomna' naⁿ'ñeeⁿ cha'cwijom ts'oom na ntyjo nc'eeⁿ,
58010014	ee ñejom ndii' na tquiaañê na tueeⁿ'eⁿ, ndo' nc'e na ljo', juu na canda̱a̱' na maqueⁿna' na lju' n'om nn'aⁿ na cwicantyjaa' n'omna jom, ticantycwiina'.
58010015	Ndo' mati nquii Espíritu Santo macwji'yuu'ñê na ljo' nda̱a̱ya, na tsoom:
58010016	Nqueⁿ na matsa̱'ntjoom tsoom: “Luaa ñ'oom na nlqua̱a̱ⁿxco̱ ñ'eⁿ nn'aⁿ Israel jnda̱ na tjacaa jndye ntyu. Nlqua̱a̱ⁿya ñ'oom na matsa̱'ntjomna' quii' n'omna, ndo' nntseiljeiya joona' naquii' nqueⁿna.”
58010017	Jnda̱ jo' tsotyeeⁿcheⁿ: Meiⁿ xocjaañjoom'ti ts'o̱o̱ⁿya jnaaⁿna ñequio natia na cwil'ana.
58010018	Jo' chii quia jnda̱ seit'maⁿ ts'om Ty'o̱o̱ts'om jnaaⁿ nn'aⁿ, tacaⁿtina' na cwiicheⁿ nncue'nnda'.
58010019	Jo' chii 'o nn'aⁿya na cwila'yu'yo' ñ'eⁿ Ty'o̱o̱ts'om, cwiñ'o̱o̱ⁿt'maaⁿ'ndyo̱ n'o̱o̱ⁿya na ndyeyu macwitsaaquia̱a̱'a yuu na tseixmaⁿ na lju'ticheⁿ na m'aaⁿ. Ee nioom' Jesucristo mañequiaana' na wanaaⁿ na cal'aaya na ljo'.
58010020	Cwitsquia̱a̱ya jo' jo' cantyja 'naaⁿ' nato xco. Juuna' mañequiaana' na ticantycwii na wando' ts'aⁿ. Cristo seijndaa'ñê natowaa' quia na tjaa'ñe ts'aⁿ lantsa tsei'ntsqueeⁿ'eⁿ. Na luaa' tjoom matseijomna' cha'cwijom quia na t'ioo' liaa tco na ñentyja yuu na tyowjaaquiee' tyee cuarto na macanda̱ na lju'ticheⁿ.
58010021	Jesús cwiluiiñê tyee cwentaaya na tjacantyja na cwiluiit'maⁿñê na matsa̱'ntjoom nn'aⁿ na cwiluiindye cwentaa' Ty'o̱o̱ts'om.
58010022	Jo' chii jndei'na' na cala'candyoo'ndyo̱ na m'aaⁿ Ty'o̱o̱ts'om ñequio na xcwee'ya n'o̱o̱ⁿya, ñequio na canda̱a̱'ya na cwila'yu'ya n'o̱o̱ⁿya ñ'eⁿñê, ee jnda̱ seiljoom'm jaa naquii' n'o̱o̱ⁿya cha tinc'o̱o̱ⁿya na maco'tiana' nquiuuya na nntsaantyjaa'a jom, na jnda̱ tmaaⁿ jaa na cha'waandyo̱ ñequio cwii na matseijomna' ndaatioo lju'.
58010023	Caljoo'ndyo̱tya̱a̱ⁿya ñequio ñ'oom na cwicantyjaa' n'o̱o̱ⁿya. Til'aaya na we waa cantyja 'naaⁿ'na'. Ee ñ'oom na jnda̱ tso Ty'o̱o̱ts'om nda̱a̱ya na nnts'aaⁿ, maxjeⁿ nntseicanda̱a̱'ñê.
58010024	Mati la'xmaaⁿya na cateijndeiiya nn'aaⁿya na cwila'yu' cha na cantyja 'naaⁿ' jo' nntseiqueeⁿna' n'omna na mati nnc'omna na wi' n'omna nc'iaana, ndo' na cal'ana yuu na ya.
58010025	Tacal'aaya na ticala'jomndyo̱ quia cwitjomndye nn'aⁿ na cwila'yu'. M'aⁿ nn'aⁿ na cwil'a na ljo' sa̱a̱ jaa quiaaya na t'maⁿ n'om cha'tsondye nn'aⁿ na cwila'yu'. Majndeiiticheⁿ je' na cwinty'iaaya na wjaawindyoo' na nncwjee'nnda' nquii Ta Jesús.
58010026	Ee xeⁿ cwil'aayaaya na nla'tjo̱o̱ndyo̱ nnom Ty'o̱o̱ts'om ndo' macwita'jnaaⁿ'a ñ'oom na mayuu', tjaa'naⁿ cwiicheⁿ nnom na nnc'o̱ juuna' ñequiondyo̱ cantyja 'naaⁿ' jnaⁿ na cwil'aatya̱a̱ya.
58010027	Xeⁿ cwil'aaya na ljo', macanda̱ meiⁿndoo'na' na nncu'xeⁿ Ty'o̱o̱ts'om jaa, ee waa cwii na matseicaty'uena' ee ncuaa chom na jeeⁿ w'ii na nnt'uiina' nn'aⁿ na cwi'oo nacjoom'm.
58010028	Tyowaa na teiyo na meiⁿquia ts'aⁿ na tiñe'catseicanda̱ ñ'oom na tqueⁿ Moisés, cwe' ñequio ñ'oom 'ndyoo meiiⁿ ñe'we ndyee ts'aⁿ na ntyjii na ljo' mach'ee tsaⁿ'ñeeⁿ, seijndaa'ñena' na cueeⁿ'eⁿ. Maxjeⁿ tjaa 'ñeeⁿ nnc'oom na wi' ts'om tsaⁿ'ñeeⁿ.
58010029	Nc'e na luaa' waa, c'oom'ya n'om'yo' cwanti na wi'ti nntjom cwii ts'aⁿ na matseiyu' na mach'eeya jnaaⁿ'. Cha'cwijom macandyueeⁿ Jnda Ty'o̱o̱ts'om. Mach'eeⁿ na ticuee' ts'oom na juu nioom' Jesús na maqueⁿtyeⁿna' ñ'oom xco na matseijndaa'ñê, s'aaⁿ na cwe' cwantindyo niom'ñeeⁿ ndo' juuna' maqueⁿna' jom na tseixmaaⁿ cwentaa' Ty'o̱o̱ts'om. Matseijnaaⁿ' tsaⁿ'ñeeⁿ nquii Espíritu na cwiluiiñe Ty'o̱o̱ts'om na jom jeeⁿ wi' ts'oom juu.
58010030	Ee manquiuuya na tso Ty'o̱o̱ts'om: “Ja tseixmaⁿya na nntioom nn'aⁿ no̱o̱ⁿya cantyja na cwila'tjo̱o̱ndyena. Cha'tso na nnjoom, nnco̱ nnts'aa na nntioomna.” Ndo' mati waa cwiicheⁿ ñ'oom na tsoom: “Nquii Ta Ty'o̱o̱ts'om nncu'xeeⁿ nn'aaⁿ'aⁿ cantyja na jnda̱ jla'tjo̱o̱ndyena nnoom.”
58010031	Jeeⁿ cwajndii nlco'wi'na' ts'aⁿ na nncju'na' juu l'o̱ Ty'o̱o̱ts'om na wando'.
58010032	Cjaañjoom'ya n'om'yo' ncuee na ñejndyocaana', quia na to̱'yo' na cwila'yu'yo' ñ'eⁿ Ty'o̱o̱ts'om, tyola'quiiyaya n'om'yo' na jeeⁿ wi' tyotjom'yo' na la'xmaⁿ'yo' cwentaaⁿ'aⁿ.
58010033	Ñ'eeⁿ'ndyo 'o na tyocalui'jnaaⁿ'ndyo' l'a nn'aⁿ ndo' na tyota'wi'na 'o jo nda̱a̱ nt'omcheⁿ, ndo' nt'omndyo' 'o tyoteijndei'yo' nn'aⁿ'yo' na cwila'yu' na teinomna nawi'ñeeⁿ.
58010034	Mati t'om'yo' na wi' n'om'yo' nn'aⁿ'yo' na cwila'yu' na too'ndyena w'aancjo, teijndei'yo' joona 'naⁿ na ñetcaⁿna'. Ndo' quia tjeii' nn'aⁿ 'naⁿ'yo' nc'e na cwila'yu'yo', tyom'aⁿ'yo' na neiⁿ'yo' meiiⁿ na tjom'yo' na ljo'. Ee cwila'no̱ⁿ'yo' na cañoom'luee waa cwii nnom na jndati tseixmaⁿna', na tixontycwiina'.
58010035	Jo' chii nc'e na nmeiⁿ' jnda̱ teinom'yo', tica'ndyenc'uaa'ndyo' na cwicantyjaa' n'om'yo' Ty'o̱o̱ts'om, ee juuna' matseijndaa'ñena' na nnto'ñoom'yo' cwii na jeeⁿ jnda tseixmaⁿ.
58010036	Macaⁿna' na cala'quii n'om'yo' nawi' na cwiwinom'yo'. Ee na nl'a'yo' na ljo', nla'jomndyo' ñequio na l'ue ts'om Ty'o̱o̱ts'om ndo' na nnda̱a̱ nñequiaaⁿ na nnto'ñoom'yo' cha'tso na jnda̱ tsoom na nnts'aaⁿ.
58010037	Ee waa ñ'oom'm na teiljeii cantyja 'naaⁿ' Cristo na matsona': Nqueⁿ na waa ñ'oom na nncwjeeⁿ'eⁿ, mawaa mawaa xjeⁿ na nncwjee'cañoom. Tayo mancwjeeⁿ'eⁿ.
58010038	Ts'aⁿ na maqua̱ⁿ na tjaa jnaⁿ tseixmaⁿ, nnc'oom cantyja 'naⁿya nc'e na matseiyu'ya ts'oom ñ'eⁿndyo̱; sa̱a̱ xeⁿ lcwe'ntyaaⁿ'aⁿ cantyja 'naⁿya, xoc'o̱o̱ⁿya na neiⁿya jom.
58010039	Sa̱a̱ jaa ticala'xmaaⁿya cha'na nn'aⁿ na cwitjeii'lcwee'ndye na cantyja 'naaⁿ' jo' cwitsuundye. Jaa la'xmaaⁿya nn'aⁿ na cwila'yu'ya n'o̱o̱ⁿya ñ'eⁿ Ty'o̱o̱ts'om, ndo' na ljo' maqueeⁿ jaa na cwicalui'n'maaⁿndyo̱.
58011001	Ts'aⁿ na matseiyu'ya ts'om ñ'eⁿ Ty'o̱o̱ts'om, majndaa'ya ntyjii na nlo'ñom ljo' na macantyjaa' ts'om jo nnoom. Ndo' mati maniom 'naⁿ meiiⁿ na tyoonty'iaa nda̱a̱ya.
58011002	Nc'e na tyola'yu'ya n'om weloo nn'aⁿ Israel, jo' chii tjawee' ntyjii Ty'o̱o̱ts'om ñ'eⁿndyena.
58011003	Cantyja na cwila'yu'ya n'o̱o̱ⁿ ñ'eⁿ Ty'o̱o̱ts'om, cwila'no̱o̱ⁿ'a na tqueeⁿ tsjoomnancue ñequio tsjo̱'luee. Ndo' teil'uee'ñê 'naⁿ na xocanda̱a̱ nty'iaa' ts'aⁿ joona' na tqueeⁿ 'naⁿ na niom na cwinty'iaaya je'.
58011004	Abel tyotseiyu'ya ts'oom. Nc'e na ljo' xcweti seit'maaⁿ'ñê juu, nchiiti Caín. Ndo' nc'e na ljo' tyotseixmaaⁿ, tso Ty'o̱o̱ts'om na tjaa jnaaⁿ'aⁿ ndo' 'naⁿ na tyoñequiaaⁿ tjawee' ts'om. Ndo' na tyotseiyu'ya ts'oom, meiiⁿ na jnda̱ tueeⁿ'eⁿ ndicwaⁿ matseijno̱o̱ⁿ'o̱ⁿ n'o̱o̱ⁿya.
58011005	Mati Enoc tyotseiyu'ya ts'oom ñ'eⁿ Ty'o̱o̱ts'om. Wanoom'm quia na tjañ'oom jom cañoom'luee, ticueeⁿeⁿ. Taticaliu nn'aⁿ jom, ndo' cwitjo̱o̱cheⁿ na nncjaañ'oom jom, ñ'oom' Ty'o̱o̱ts'om na teiljeii matsona' na tjaawee' ntyjii ñ'eⁿñê.
58011006	Xocjaawee' ntyjii Ty'o̱o̱ts'om ñ'eⁿ ts'aⁿ xeⁿ ticatseiyu'ya ts'om ñ'eⁿñê, ee cha na nntseicandyoo'ñena' ts'aⁿ ñ'eⁿñê, macaⁿna' na catseiyu' na m'aaⁿ ndo' na t'maⁿ naya nnts'aaⁿ juu na xcweti mal'ue jom.
58011007	Nquii Noé, nc'e na tyotseiyu'ya ts'oom ñ'eⁿ Ty'o̱o̱ts'om, quia na seicandii jom na nluii cwii na tijoom ñenty'iaa nn'aⁿ na tuii, seicanda̱a̱'ñê ndo' s'aaⁿ w'aandaa cha nlui'n'maaⁿndye nn'aⁿ waⁿ'aⁿ. Ndo' nc'e na tyotseiyoom'm, t'mo̱o̱ⁿ na nn'aⁿ tsjoomnancue la'xmaⁿ jnaⁿ sa̱a̱ nqueⁿ jlui'n'maaⁿñê nc'e na tyotseiyu'ya ts'oom ñ'eⁿñe.
58011008	Mati Abraham tyotseiyu'ya ts'oom ñ'eⁿ Ty'o̱o̱ts'om. Jo' chii quia na t'maⁿ jom, seicaña̱a̱ⁿ. Jlueeⁿ'eⁿ tsjom'm na wjaⁿ ndyuaa na macanaaⁿ'aⁿ. Tjaaⁿ meiⁿ ticaljeiiⁿ yuu wjaayom.
58011009	Ndo' nc'e na tyotseiyu'ya ts'oom, ñeseijomna' jom na tyom'aaⁿ tyuaa'ñeeⁿ cha'na ts'aⁿ na cwe' tyjee'ya, ndo' juuna' tyuaa na macanaaⁿ'aⁿ na tquiaa Ty'o̱o̱ts'om. Cwe' l'aaliaa tyom'aaⁿ jo' jo' ndo' majo'ti Isaac ñ'eⁿ Jacob na mañejuu ñ'oom tsoom na nndaana na nnts'aaⁿ.
58011010	Ee tyomeindoo'nty'iaañe Abraham na nncjaⁿ yuu waa tsjoom na jeeⁿ tyeⁿ tsiaⁿtsjo̱' ñ'eⁿ tuiina' na seijndaa'ñe nquii Ty'o̱o̱ts'om ndo' ñenqueⁿ s'aaⁿ juuna'.
58011011	Mati nc'e na tyotseiyu'ya ts'om Sara, meiiⁿ na jnda̱ teinoom' xjeⁿ na nc'oom jnaaⁿ, ndo' mati nquii Abraham jnda̱ tquieñeñ'eeⁿ, ty'oom Sara najneiⁿ na nnc'oom jnaaⁿ nc'e na tyotseiyoom'm na tixotseitjo̱o̱ñe Ty'o̱o̱ts'om na nntseicanda̱a̱'ñe ñ'oom na tso nnoom na nnts'aa.
58011012	Nc'e na jeeⁿ ndya' tquieñe Abraham matseijomna' jom cha'cwijom cwii ts'oo. Sa̱a̱ meiiⁿ na ljo', tue'ntyjo̱ na jndyendye nda ntseindacantyjoom cha'na jndyendye cancjuu na m'aⁿ tsjo̱'luee, oo cha'na tei' 'ndyoo ndaaluee, cwii na xocanda̱a̱ nncuncho ts'aⁿ.
58011013	Cha'tsondye naⁿm'aⁿ' tja̱na meiⁿ tîcato'ñoomna na jnda̱ tso Ty'o̱o̱ts'om nda̱a̱na na nndaana, sa̱a̱ nc'e na tyola'yu'ya n'omna, nty'iaatquiana joona' na jnda̱ tso Ty'o̱o̱ts'om na nndaana ndo' tyom'aⁿna na neiiⁿna ee jla'no̱ⁿ'yana na la'xmaⁿna nn'aⁿ na cwe' m'aⁿyana ljooñe, cwe' cwiwinomyana tsjoomnancue.
58011014	Ndo' nn'aⁿ na cwilue na ljo', cwit'mo̱o̱ⁿndyeyuna na cwil'ueena cwii joo na tseixmaⁿna' tsjoomna.
58011015	Ee xeⁿ cwe' na tyeⁿ ñjom n'omna ndyuaa yuu na jnaⁿna, tijndei'na' na nnc'oolcwee'na jo' jo'.
58011016	Sa̱a̱ tyola'queeⁿ n'omna na lquiena cwii joo na yati yuu na m'aaⁿ Ty'o̱o̱ts'om. Jo' chii tijnaaⁿ'aⁿ na cwiluena na cwiluiiñê Ty'o̱o̱ts'om cwentaana, ee jnda̱ seijndaa'ñê cwii tsjoom yuu na nnc'omna.
58011017	Tue'ntyjo̱ na ñe'caljeii Ty'o̱o̱ts'om chiuu ts'om Abraham ñ'eⁿñê. Jo' chii nc'e na matseiyu'ya ts'oom ñ'eⁿñe, tjañ'oom jnaaⁿ na ñecwiiñe na nnts'aaⁿ ñ'eⁿñe cha'xjeⁿ cwila'cwjee nn'aⁿ quioo' na cwila't'maaⁿ'ndyena Ty'o̱o̱ts'om. Ljoya ts'oom na s'aaⁿ naljo' ee ntyjii jndaa'ñê na jnda̱ tso Ty'o̱o̱ts'om nnoom chiuu nnts'aa.
58011018	Ñ'oom na jnda̱ tso nnoom: “Cantyja 'naaⁿ' Isaac jeeⁿ ndya' jndyendye nda ntseindacantyjo' nnc'om.”
58011019	Ee sei'no̱ⁿ' Abraham meiiⁿ na cue' Isaac, sa̱a̱ waa najndeii na matseixmaⁿ Ty'o̱o̱ts'om na nncwando'xco juu. Ndo' cantyja na seicanda̱a̱'ñê, maty'iomna' na to'ñomnnaaⁿ'aⁿ jnaaⁿ, cha'cwijom na tue' tsaⁿ'ñeeⁿ, jnda̱ chii tando'nnda'.
58011020	Mati tyotseiyu'ya ts'om Isaac ñ'eⁿ Ty'o̱o̱ts'om. Ndo' tio'naaⁿñe ntseinaaⁿ Jacob ñ'eⁿ Esaú cantyja 'naaⁿ' ndyu na wjaa wjaatina'.
58011021	Mati Jacob tyotseiyu'ya ts'oom ñ'eⁿ Ty'o̱o̱ts'om ee quia na mawaa xjeⁿ na nncueeⁿ'eⁿ, seit'maaⁿ'ñê Ty'o̱o̱ts'om xjeⁿ na tio'naaⁿñê we ntseinda José cwe' ts'ooml'eii cwintyjee'ñê.
58011022	Mati José tyotseiyu'ya cwii ts'oom ñ'eⁿ Ty'o̱o̱ts'om. Quia na mancueeⁿ'eⁿ seineiiⁿ nda̱a̱ nn'aaⁿ'aⁿ nn'aⁿ Israel na nncwji'lcwe' Ty'o̱o̱ts'om joona ndyuaa Egipto. Ndo' sa̱'ntjoom quia na nluii na ljo', c'oochona ndei' sei'ts'o 'naaⁿ'aⁿ.
58011023	Ndo' mati nn'aⁿ na ndana Moisés tyola'yu'ya n'omna ñ'eⁿ Ty'o̱o̱ts'om. Jo' chii jnda̱ na tuiiñê, tanty'iuuna jom ndyee chi', ee tqueⁿna cwenta nchii cwe' meiⁿquia ts'aⁿ ndana, meiⁿ tîcatyuena na sa̱'ntjom rey na cwje cha'tsondye yo'ndaa na naⁿnom.
58011024	Ndo' mati nquii Moisés tyotseiyu'ya ts'oom ñ'eⁿ Ty'o̱o̱ts'om. Ee quia na jnda̱ tue'ntyjo̱ choom'm tatinquiaañê na nlue nn'aⁿ na jom tsoñeeⁿ yuscu jnda Faraón'ñeeⁿ.
58011025	Ee tjawee'ti ts'oom na matseijomñê ñequio nn'aⁿ na cwiluiindye cwentaa' Ty'o̱o̱ts'om meiiⁿ wi' tyotjoomna, nchiiti na nntseijomñê cantyja 'naaⁿ' jnaⁿ na cwila'neiiⁿ'ndye nn'aⁿ.
58011026	Ee sei'no̱o̱ⁿ'o̱ⁿ na jndati tseixmaⁿna' quia cwicalui'jnaaⁿ'ñe ts'aⁿ nc'e na matseixmaⁿ cwentaa' Cristo, nchiiti na jnda la'xmaⁿ s'om cajaⁿ ñequio nt'omcheⁿ na jeeⁿ cajnda na tyoniom Egipto quia jo'. Jom tyoqueⁿtyeeⁿ cwenta juu na jndati na nnco'ñoom na nñequiaa Ty'o̱o̱ts'om nnoom.
58011027	Ndo' nc'e na tyotseiyu'ya ts'om Moisés, jlueeⁿ'eⁿ ndyuaa Egipto, meiⁿ tinquiaⁿ'aⁿ na matseiw'ii tyo na matsa̱'ntjom ndyuaa'ñeeⁿ jom, tî'ndiinc'uaa'ñê ee nty'iaaⁿ'aⁿ nquii na nñequiaa naya na nnaaⁿ'aⁿ.
58011028	Nc'e na tyotseiyu'ya ts'oom ñ'eⁿ Ty'o̱o̱ts'om, tqueeⁿ xuee Pascua ndo' sa̱ntjoom na cala'canda̱a̱ndye nn'aⁿ Israel niom' we ntyja ndyueel'a l'aana cha tintseicuee' ángel meiⁿcwii tsaⁿs'a na tuiiñejndyee w'aa'ñeeⁿ nda nn'aⁿ Israel.
58011029	Nc'e na tyola'yu'ya n'om nn'aⁿ Israel ñ'eⁿ Ty'o̱o̱ts'om, jo' chii teinomna Ndaaluee Wee na s'aana' cha'cwijom tyuaatcwii. Sa̱a̱ nn'aⁿ Egipto quia na l'ana na ljo', seitjomnnda'na' ndaa, mana tja̱na.
58011030	Macantyja 'naaⁿ' na tyola'yu'ya n'om nn'aⁿ Israel, jo' chii taniaⁿljo̱' tsjoom Jericó tquiaana' jo nda̱a̱na jnda̱ na tyowintcoomndyena ndiocheⁿ tsjoom'ñeeⁿ ntquiee' xuee.
58011031	Mati sculjaa' Rahab tyotseiyu'ya ts'oom ñ'eⁿ Ty'o̱o̱ts'om. Nc'e na teijneiⁿ nn'aⁿ Israel na ty'equeⁿ cwenta chiuu waa tsjoom'ñeeⁿ, jo' chii ticueeⁿ'eⁿ quia tja̱ nn'aⁿ tsjoom'm na tyoola'yu'.
58011032	Ndo' cwaaⁿ nt'omcheⁿ nn'aⁿ na jo̱tseina̱ⁿtya̱ cantyja 'naaⁿ' na cwila'yu'ya n'om ñ'eⁿ Ty'o̱o̱ts'om. Ee tileicju'naaⁿñena' na nntseina̱ⁿya cantyja 'naaⁿ' Gedeón, Barac, Sansón, Jefté, David, Samuel, ndo' ñequio joo profetas.
58011033	Ee na tyola'yu'ya n'om naⁿ'ñeeⁿ ñ'eⁿ Ty'o̱o̱ts'om, jo' chii tyola'tyuii'na n'iaaⁿ nt'omcheⁿ ndyuaa, tju'cjena' naⁿ'ñeeⁿ nacje 'naaⁿ nn'aⁿ Israel. Nt'omndye joona tyotsa̱'ntjomna nn'aⁿ ndyuaa'ñeeⁿ cantyja na maty'iomyana'. Nt'omndye joona na tyola'yu'na ñ'eⁿ Ty'o̱o̱ts'om jndaana na seicanda̱a̱'ñê ñ'oom'm na jnda̱ tsoom na nnts'aaⁿ. Ndo' juu Daniel na tyotseiyu'ya ts'om ñ'eⁿ Ty'o̱o̱ts'om, jndyaañê na tîcatquii liom jom quia tuee' nn'aⁿ jom ts'om tsue'w'aa quioo'ñeeⁿ,
58011034	ndo' nt'omndye joona nc'e na tyola'yu'ya n'omna, jo' chii tîcwjena quia tioom nn'aⁿ joona ntom' na waljoo'cheⁿ na jmeiⁿ' chom, jlui'n'maaⁿndyena. Nt'omndye joona jndyaandyena quia teijndaa' na nla'cwjee nn'aⁿ joona ñequio xjo. Ndo' nt'omndye naⁿ'ñeeⁿ na ñeteiwiina s'aana' na tco'yana' joona nc'e na tyola'yu'ya n'omna ñ'eⁿ Ty'o̱o̱ts'om. Ndo' nt'omcheⁿ nn'aⁿ jndaana na jeeⁿ jnda̱na quia tyowaa ndia', hasta jleintyjo̱na meiⁿcheⁿ sondaro nc'e na tyola'yu'ya n'omna ñ'eⁿñê.
58011035	Nt'om yolcu nc'e na tyola'yu'ya n'omna ñ'eⁿ Ty'o̱o̱ts'om, tando'nnda' nn'aaⁿna na jnda̱ tja̱. Sa̱a̱ nt'om nn'aⁿ na tyola'yu'ya n'omna ñ'eⁿñê, l'a nn'aⁿ na tja̱nioomndyena ñequio na cwajndii tyoquiina' joona. L'o̱na meiiⁿ tyolue naⁿ'ñeeⁿ nda̱a̱na na nndyaandyena xeⁿ nntjeii'ndyena cantyja 'naaⁿ'aⁿ. Ee jla'no̱ⁿ'na meiiⁿ na nncwjena, sa̱a̱ ntyjaa' n'omna na nlcwinnda'na na xcweti na nnta'ndo'na ñ'eⁿñê.
58011036	Ndo' nt'om nn'aⁿ jeeⁿ tyolajnaaⁿ' nn'aⁿ joona na quit'maⁿ n'omna Ty'o̱o̱ts'om, nt'om tyola'sei'yaya nn'aⁿ jnaaⁿ' na tyolayu'ya n'omna ñ'eⁿ jom, ñ'eeⁿndyena na tyochu'tyeⁿndye l'uaancjo ndo' ñ'eeⁿndyena na tyotioom nn'aⁿ joona l'aancjo.
58011037	Ndo' nt'om nn'aⁿ na tyola'yu'ya n'omna, tyola'cwjee nn'aⁿ joona ñ'eⁿ ljo̱'. Nt'om joona to̱ⁿ'ndyexcwena l'a nn'aⁿ ñ'eⁿ xjo sierra, oo ñ'eⁿ xjo espada. Nt'omndye joona cwe' ntjaⁿ canmaⁿ ñequio ntjaⁿ canch'ioo tyocwee'na. Tyom'aⁿna na nty'iaandyeñ'eⁿna, wi' tyotjoomna ndo' cwajndii tyol'a nn'aⁿ ñ'eⁿndyena.
58011038	Nn'aⁿ tsjoomnancue meiⁿchjoo ticala'xmaⁿna na nnc'om naⁿ'ñeeⁿ quii'ntaaⁿna, cwe' jnaaⁿ' jo' joona meiⁿ cwe' tijndaa' yuu nnc'omna, aa quii' ntsjo̱, aa ndyuaa yuu tjaa nn'aⁿ c'om, aa quii' lue'ljo̱' ñequio lue'ndyuaa.
58011039	Cha'tsondye naⁿm'aⁿ' na tyola'yu'ya n'omna ñ'eⁿ Ty'o̱o̱ts'om jndaa' na tjawee' ntyjeeⁿ ñ'eⁿndyena. Sa̱a̱ tîcandaana ñ'oom na jnda̱ tsoom nda̱a̱na na nnts'aaⁿ,
58011040	ee waa cwii na yati na jnda̱ seijndaa'ñe Ty'o̱o̱ts'om na nla'xmaaⁿya cha ñequii'cheⁿ nla'xmaⁿna na canda̱a̱'ndyena ñ'eⁿndyo̱.
58012001	Jeeⁿ t'maⁿ tmaaⁿ' naⁿ'ñeeⁿ na jnda̱ t'mo̱o̱ⁿndyena na cwila'yu'ya n'omna ñ'eⁿ Ty'o̱o̱ts'om. Jo' chii catjei'ndyo̱ cantyja 'naaⁿ' cwii cwii nnom na matseitsaaⁿ'ñena' na tsantyjo̱o̱ya cantyja 'naaⁿ'aⁿ ndo' mati cantyja 'naaⁿ' jnaⁿ na maju'tya'na' jaa. Ñequio na t'maⁿya n'o̱o̱ⁿya cjoo' n'o̱o̱ⁿya na nntsantyjo̱o̱ya naxeⁿ' Jesucristo.
58012002	Ñequii'cheⁿ canty'iaatya̱a̱ⁿya nnom Jesús ee cantyja 'naaⁿ' jom cwinaⁿ na cwila'yu'ya n'o̱o̱ⁿya ñ'eⁿ Ty'o̱o̱ts'om ndo' juu jo' nntseicanda̱a̱'ñena' cantyja 'naaⁿ' jom. Cwajndii tjoom na ty'ioom nn'aⁿ jom ts'oom'naaⁿ, sa̱a̱ ticwjaa'ñê cwenta na seijnaaⁿ'na' jom na tueeⁿ'eⁿ jo' ee ntyjiicheeⁿ xeⁿ jnda̱ teinom nawi'ñeeⁿ, nnc'oom na neiiⁿ'eⁿ. Jnda̱ jo' tjawacatyeeⁿ ntyjaa' tio 'naaⁿ' Ty'o̱o̱ts'om ntyjaya.
58012003	Jo' chii c'oom'ya n'om'yo' cantyja 'naaⁿ' na s'aa Jesús na tyotseiquii ts'oom ñequio nn'aⁿ jnaⁿ na tyo'oo nacjoom'm cha tila'nchqueeⁿ'ndyo' meiⁿ ticantycwii na t'maⁿ n'om'yo' na wi' na cwiwinom'yo'.
58012004	Ee meiiⁿ na cwila'jnda̱'yo' nacjoo jnaⁿ, sa̱a̱ tyootjom'yo' na nla'cwjee nn'aⁿ 'o.
58012005	¿Aa jnda̱ tsuu' n'om'yo' ñ'oom na matseijndo̱' Ty'o̱o̱ts'om n'om'yo' na cwiluiindyo' ntseinaaⁿ? Ee naquii' n'oom'm na teiljeii matsona': 'U jndaaya, tintiom ts'om' quia macwja' Ty'o̱o̱ts'om 'u, tintycwii na t'maⁿ ts'om' quia matseitiaaⁿ'aⁿ 'u.
58012006	Ee matseijno̱o̱ⁿ'o̱ⁿ n'om nn'aⁿ na wi' ts'oom, ndo' ts'aⁿ na macwjaa'ñê cwentaaⁿ'aⁿ na cwiluiiñe jnaaⁿ, matseiseiiⁿ'eⁿ tsaⁿ'ñeeⁿ. Luaa' ñ'oom tso Ty'o̱o̱ts'om.
58012007	Jo' chii cala'quii n'om'yo' quia matseiseiiⁿ'eⁿ 'o ee na nl'a'yo' naljo' m'mo̱ⁿna' na macwjaa'ñê na 'o cwiluiindyo' ntseinaaⁿ, ¿aa m'aaⁿ 'ñeeⁿ tiqui'maⁿ jnda?
58012008	Ee xeⁿ tiqui'maⁿ Ty'o̱o̱ts'om 'o cha'xjeⁿ quich'eeⁿ ñequio nt'omcheⁿ ntseinaaⁿ, ma'mo̱ⁿna' na nchii ntseinaaⁿ 'o, la'xmaⁿ'yo' nn'aⁿ na tijndaa' tsotyena.
58012009	Ee quia ñet'o̱o̱ⁿya na nch'uundyo̱, tyo'maⁿ lotya̱a̱ya jaa sa̱a̱ tyotue'ndyo̱cja̱a̱ nda̱a̱na. Ndo' na luaa', chiuuti nntue'ndyo̱cja̱a̱ jo nnom Tsotya̱a̱ya na m'aaⁿ cañoom'luee cha nntando̱o̱'a cantyja 'naaⁿ'aⁿ.
58012010	Nquiee lotya̱a̱ya cantyjati na jla'no̱ⁿ'na tyo'maⁿna jaa quia na tcaⁿna', ndo' mati nquii Ty'o̱o̱ts'om ma'maaⁿ jaa cha nlco'yana' jaa ndo' na nlqueⁿna' na lju' n'o̱o̱ⁿ cha'xjeⁿ nqueⁿ.
58012011	Ñ'oom na mayuu' ticjaawee' n'o̱o̱ⁿya quia matseiseiiⁿ'eⁿ jaa, wi' nquiuuya, sa̱a̱ xeⁿ cwila'no̱o̱ⁿ'a chiuu waa na ñeca'mo̱o̱ⁿ nda̱a̱ya, nntantyjo̱o̱ⁿya na ya m'aaⁿya jo nnoom.
58012012	Jo' chii yuu na teijndyaa luee'yo' ñequio ndei'cantye'yo', c'om'yo' na jnda̱'yo'.
58012013	Cala'jnda̱'yo' na nnc'om'yo' nato yuu cha juu ts'aⁿ na jnda̱ t'uo̱o̱ x'ee nda̱a̱ nlco'xcwena' jom, meiⁿ ticwinioom'm.
58012014	Cjoo' n'om'yo' na tinc'om'ndiaa'ndyo' ñequio meiⁿcwii ts'aⁿ. Mati c'om'yo' na lju' n'om'yo' jo nnom Ty'o̱o̱ts'om, ee ts'aⁿ na ticatseixmaⁿ na lju' ts'om, tixocuee' na m'aaⁿ.
58012015	Queⁿ'ndyo'ya'yo' cwenta na tjaa 'ñeeⁿ 'o na titseijomñe cantyja 'naaⁿ' naya na matseixmaⁿ Ty'o̱o̱ts'om, tints'aana' na nntseijomna' tsaⁿ'ñeeⁿ cwii ts'o̱o̱ na jana' na matsei'ndaa'na' nn'aⁿ xeⁿ nleil'uee'ndyena juuna', hasta nnda̱a̱ nncwjena.
58012016	Meiⁿcwiindyo' 'o tinc'oom'ñe ñequio cwiicheⁿ ts'aⁿ na cwe' luaa' meiⁿ ticats'aa ts'aⁿ na ticajnda ntyjeeⁿ joo naya na seijndaa'ñe Ty'o̱o̱ts'om cha'xjeⁿ s'aa Esaú, ee na jom tuiiñejñeeⁿ, jo' chii we ndii' 'naaⁿ' tsotyeeⁿ nnaaⁿ'aⁿ sa̱a̱ cwe' cwii nantquie ñ'eⁿ seijndyooñê juu naya'ñeeⁿ.
58012017	Ndo' manquiu'yo' na nda̱nquia quia na tcaaⁿ na catio'naaⁿñe tsotyeeⁿ jom, tîcatseiyu' tsotyeeⁿ. Taticatseichuii' tsotyeeⁿ ñ'oom na tso meiiⁿ na jeeⁿ tyot'ioom.
58012018	'O tyootjom'yo' cha'na tjoom nn'aⁿ Israel. Joona ty'entyjaa'na sjo̱ Sinaí quia tquiaa Ty'o̱o̱ts'om ljeii naqui nda̱a̱na. Juu sjo̱'ñeeⁿ tyowaa chom na tyo'oowandii'ndye. Quia waa cwe' na jo̱o̱ⁿñe, quia waa jaaⁿ ntom ndo' jndeii tyom'aaⁿ jndye,
58012019	meiⁿ tyoondye'yo' jndyee' ntu na tyondye naⁿ'ñeeⁿ meiⁿ jndyee' nquii Ty'o̱o̱ts'om. Quia na jndye naⁿ'ñeeⁿ jñeeⁿ'eⁿ, l'ana ty'oo na tintseineiⁿtyeeⁿ nda̱a̱na.
58012020	Ee tileicala'ñ'oom'ndyena ñ'oom na sa̱'ntjom Ty'o̱o̱ts'om, na tsoom: “Meiiⁿ ts'aⁿ ndo' meiiⁿ quioo', xeⁿ nnto̱' na nncjaawa sjo̱waañe, cala'cwje'yo' joo ñ'eⁿ ljo̱' oo ñ'eⁿ lantsa.”
58012021	Juu na teitquioo' nda̱a̱na, jeeⁿ cwajndii seicaty'uena' hasta tso nquii Moisés: “Cwiteindyo̱ na jeeⁿ macaty'ua̱.”
58012022	Sa̱a̱ 'o cwila'candyoo'ndyo' na m'aaⁿ Sjo̱ Sión, tsjoom' nquii Ty'o̱o̱ts'om na wando', juu Jerusalén na m'aaⁿna' cañoom'luee, ndo' m'aⁿ meiⁿ meiⁿcheⁿ ángeles na cwila'jomndyena na cwila't'maaⁿ'ndyena jom,
58012023	Cwila'candyoo'ndyo' na m'aⁿ tmaaⁿ' nn'aⁿ na cwiluiindyena cwentaa' Ty'o̱o̱ts'om na jnda̱ teiljeii ncueena libro cañoom'luee. 'O cwila'candyoo'ndyo' na m'aaⁿ nqueⁿ na cwiluiiñê na macu'xeeⁿ cha'tsondye nn'aⁿ, cwila'candyoo'ndyo' na m'aⁿ espíritu na laxmaⁿ nn'aⁿ na jnda̱ tqueeⁿ na tjaa jnaⁿ la'xmaⁿna.
58012024	'O cwila'candyoo'ndyo' na m'aaⁿ Jesús na seijndaa'ñê ñ'oomtyeⁿ xco, 'o cwila'candyoo'ndyo' na m'aaⁿ niom' na maqueⁿlju'na' jaa, na juuna' yati waa ñ'oom cantyja 'naaⁿ'na', nchiiti nioom' Abel na tcwe'.
58012025	Jo' chii cal'andyo' cwenta na nchii na ticala'ñ'oom'ndyo' nqueⁿ na matseineiiⁿ nda̱a̱ya. Ee xeⁿ tîcandyaandye naⁿ'ñeeⁿ na jndyena na seineiⁿ Ty'o̱o̱ts'om nda̱a̱na xjeⁿ ljoocheⁿ tsjoomnancue, majndeiiticheⁿ jaa na cwindya̱a̱ na matseineiⁿ nqueⁿ na m'aaⁿ cañoom'lueecheⁿ, tixocandyaandyo̱.
58012026	Xjeⁿ'ñeeⁿcheⁿ jndyee' Ty'o̱o̱ts'om s'aana' na teincwii' tyuaa sa̱a̱ je' matsoom: “Cwiicheⁿ cwii ndii' nchii cwe' nntseiteincwii'a tyuaa, mati tsjo̱'luee.”
58012027	Ñ'oom'ñeeⁿ “cwiicheⁿ cwii ndii'” ma'mo̱ⁿna' na nquiño̱o̱ⁿ tsjoomnancue ñequio tsjo̱'luee na tqueeⁿ cha nljoo'ndyetyeⁿ cha'tso na maqueeⁿ na tixocateincwii'na'.
58012028	Juu na matsa̱'ntjom Ty'o̱o̱ts'om na cwila'jomndyo̱, tjaa'naⁿ cwii nnom na nntseiteincwii'na' juuna'. Cwa quiaaya na quianl'uaaⁿ'aⁿ cantyja 'naaⁿ jo' ndo' cala't'maaⁿ'ndyo̱ jom ñequio na xcwee' n'o̱o̱ⁿya ndo' mati ñequio na jnda nquiuuya.
58012029	Ee nquii Ty'o̱o̱ts'om na cwila't'maaⁿ'ndyo̱, cwiluiiñê chom na matseindyueeñena' cha'tso.
58013001	Ñequii'cheⁿ c'om'yo' na wi' n'om'yo' nc'iaa'yo' na cwila'yu' nc'e cwiluiindyo' na nn'aaⁿndyo'.
58013002	Tintsuu' n'om'yo' na nntei'xe'yo' nn'aⁿ na cwila'yu' na cwe' cwiquieya na m'aⁿ'yo'. Ee nt'om nn'aⁿ na jnda̱ ñel'a na ljo', maángeles jnda̱ ñetei'x'eena, meiiⁿ ticaliuna na ljo'.
58013003	Cjaañjoom' n'om'yo' nn'aⁿ'yo' na cwila'yu' na m'aⁿna w'aancjo. C'oom' n'om'yo' cantyja 'naaⁿna na cha'cwijom ncjo'yo' m'aⁿ'yo' jo' jo' ñ'eⁿndyena, mati cantyja 'naaⁿ nn'aⁿ na wi' cwiwinomna na cha'cwijom nncjo'yo' wi' cwiwinom'yo'.
58013004	Cala'canda̱'yo' cantyja na tma'co'yo'. Nquii tsaⁿs'a c'oom na macanda̱ ñequio scoom'm. Nquii yuscu macanda̱ c'oom ñequio saaⁿ'aⁿ. Quia jo' m'aⁿ lju'na jo nnom Ty'o̱o̱ts'om cantyja na m'aⁿna na we ca'na. Ee nncu'xeeⁿ joo nn'aⁿ na cwe' cwim'aⁿya ñequio nc'iaa.
58013005	Tila'queeⁿ n'om'yo' s'om. Caljoya n'om'yo' cwanti na cwileiñ'om'ti'yo'. Ee manquiiti Ty'o̱o̱ts'om jnda̱ tsoom: “Tijoom nntseitjo̱o̱ na nñequiaya na macaⁿna' 'u. Tijoom 'ndiya 'u.”
58013006	Manc'e na luaa' cwiñ'o̱o̱ⁿt'maaⁿ'ndyo̱ n'o̱o̱ⁿya na cwila'jomndyo̱ na cwil'uuya ñ'oom na tso juu ts'aⁿ na seiljeii Salmos. Tsoom: Nquii Ta Ty'o̱o̱ts'om mateijneiⁿ ja. Jo' chii tixocaty'ua̱ ljo' cwii nnom na nnda̱a̱ nnts'aa ts'aⁿ ñ'eⁿndyo̱.
58013007	Cjaañjoom' n'om'yo' nquiee nn'aⁿ na ñetuiitquiendye na tyot'mo̱o̱ⁿna ñ'oom' Ty'o̱o̱ts'om nda̱a̱'yo'. C'oom' n'om'yo' cantyja 'naaⁿ' na tyola'canda̱a̱'ndyena ndo' cala'yu'ya n'om'yo' ñ'eⁿñê cha'xjeⁿ tyol'a joona.
58013008	Jesucristo ñecwii xjeⁿ cwiluiiñê xuee wja, je' ndo' cha'tsoti ndyu.
58013009	Tiñequiandyo' na nt'omcheⁿ nnom ñ'oom na ñomquiana' na cwiñequia nn'aⁿ na nnc'oochoondyena' 'o xjeⁿ 'naaⁿna'. Ee xcweti na nntsanajnda̱a̱ya cantyja 'naaⁿ' naya na matseixmaⁿ Ty'o̱o̱ts'om, nchii cwe' aa cwicwaa'a oo aa ticwaa'a cwii nnom nantquie, ee joo jo' meiⁿ ticateijndeiina' nn'aⁿ jo nnoom.
58013010	'O manquiu'yo' naquii' wats'om 'naaⁿ nn'aⁿ judíos waa tio yuu na cwindye'ntjom ntyee. Cwicwa'na cantyja 'naaⁿ' jo', sa̱a̱ jaa xuii', cwila't'maaⁿ'ndyo̱ cantyja na jñoom Cristo ts'oom'naaⁿ, juuna' tseixmaⁿna' tio cwentaaya, ndo' nquiee ntyee'ñeeⁿ, tila'xmaⁿna na nlcwa'na cantyja 'naaⁿ'na'.
58013011	Juu tyee na tyoluiitquieñe na tyoch'ee ts'iaaⁿ wats'om 'naaⁿ nn'aⁿ judíos, tyojaachom nioom quioo' na jnda̱ seicwjeⁿ. Tyojaaqueⁿ'eⁿ ñ'eⁿ juuna' naquii' cuarto na tjacantyja na lju' tseixmaⁿ, cha nnda̱a̱ nntseit'maⁿ ts'om Ty'o̱o̱ts'om jnaaⁿ cha'tsondye nn'aⁿ judíos. Sa̱a̱ jo ndo' nnom tsjoom tyola'coñ'eⁿna joo quioo'ñeeⁿ.
58013012	Jo' chii mati Jesús tquiaañê na jla'cuee' nn'aⁿ jom jo ndo' nnom tsjoom Jerusalén. Tioo nioom'm jo' jo' cha queⁿlju'na' jaa jo nnom Ty'o̱o̱ts'om.
58013013	Manc'e jo' catsaaya na m'aaⁿ Jesús nnom tsjoom na cwila'jomndyo̱ juu na jlui'jnaaⁿ'ñê.
58013014	Sa̱a̱ jaa na m'aaⁿya tsjoomnancuewaañe, tjaa'naⁿ cwii tsjoom na m'aaⁿtyeⁿna' yuu ya nnc'o̱o̱ⁿtya̱a̱ⁿya. Jaa cwil'ua̱a̱tcuundyo̱ juu tsjoom na quia nncwjee'.
58013015	Jo' chii ñequii'cheⁿ la'xmaaⁿya na cala't'maaⁿ'ndyo̱ Ty'o̱o̱ts'om cantyja 'naaⁿ' Jesucristo, cwii na jeeⁿ cjaawee' ntyjeeⁿ na nl'uuya: Caluiit'maⁿndyu'.
58013016	Tintsuu' n'om'yo' na nl'a'yo' naya nt'omcheⁿ nn'aⁿ. Cateijndei'yo' nt'om nc'iaa'yo' 'naⁿ na matsei'tjo̱o̱na' joona. Ee na mach'ee ts'aⁿ nmeiⁿ' jndati ntyjii Ty'o̱o̱ts'om, nchiiti quia matseicuee' ts'aⁿ quioo' na matseit'maaⁿ'ñe jom.
58013017	Cala'canda̱a̱'ndyo' nda̱a̱ nn'aⁿ na cwiluiitquiendye jo nda̱a̱'yo'. Cala'ñ'oom'ndyo' na cwitsa̱'ntjomna ee cwiqueⁿna cwenta cantyja 'naaⁿ'yo' ndo' nñequiana cwenta nnom Ty'o̱o̱ts'om cantyja 'naaⁿ' ts'iaaⁿ na cwil'ana. Na nla'canda̱a̱'ndyo' jo nda̱a̱na nquioo na neiiⁿna ts'iaaⁿ na cwil'ana, nchii na nnc'omna na chjoo' n'omna.
58013018	Calaneiⁿ'yo' nnom Ty'o̱o̱ts'om cantyja 'naaⁿyâ. M'aaⁿyâ na titia nquiuuyâ jo nnoom ndo' l'ue n'o̱o̱ⁿyâ na ñequii'cheⁿ cal'aayâ cha'tso cha'xjeⁿ na maty'iomyana'.
58013019	Cataⁿ'yo' nnom Ty'o̱o̱ts'om na nñequiaaⁿ na tyuaa' nnda̱a̱ nncjo̱cando̱o̱'nnda'a 'o.
58013020	Nquii Ty'o̱o̱ts'om na mañequiaaⁿ na meiⁿcwii ñomtiuu tic'o̱o̱ⁿya jo nnoom, na tquiaaⁿ na tando'xco Ta Jesucristo, nqueⁿ na cwiluiinê na mateix'eeⁿ canmaⁿ ntsmeiiⁿ'eⁿ na tqueⁿtyeeⁿ ñ'oomxco ñ'eⁿ nioom'm,
58013021	quiaaⁿ cha'tso na macaⁿna' 'o cha nla'xmaⁿ'yo' na canda̱a̱'ndyo' jo nnoom na nl'a'yo' yuu na l'ue ts'oom. Cats'aaⁿ ñequiondyô̱ yuu na l'ue ts'oom nc'e Jesucristo. Ñequii'cheⁿ catseit'maaⁿ'ñena' jom. Caluii na ljo'.
58013022	'O nn'aⁿya na cwilayu'yo', macaⁿ'a na candye'yo' ñ'oommeiⁿ' na mañequiaana' na t'maⁿ n'om'yo'. Ee chjoowi' ñ'oomwaañe na matseicwano̱ⁿya na m'aⁿ'yo', titco juuna'.
58013023	Caliu'yo' na m'aaⁿcandyaañe juu nn'aaⁿya Timoteo. Xeⁿ nleityuaaⁿ'aⁿ na nncwjee'cañoom ja, nntsaaya ñe'cwi ñ'eⁿñê quia na jo̱cando̱o̱'a 'o.
58013024	Candu'yo' na xmaⁿndye cha'tso nn'aⁿ na cwiluiitquiendye tmaaⁿ' na cwitjomndyo'. Mati xmaⁿndye cha'tso nn'aⁿ na cwiluiindye cwentaa' Ty'o̱o̱ts'om jo' jo'. Joo nn'aⁿ ndyuaa Italia na cwila'yu' cwila'cwanomna na xmaⁿndyo'.
58013025	Quiaa Ty'o̱o̱ts'om na canda̱a̱' na nto'ñoom'yo' naya na matseixmaaⁿ.
59001001	Ja Santiago na cwiluiindyo̱ mosoo' Ty'o̱o̱ts'om ndo' Ta Jesucristo. Matseicwano̱ⁿya na xmaⁿndyo' 'o nn'aⁿ na canchoo'we ntmaaⁿ' jaa nn'aⁿ Israel na jnda̱ t'oom'ndyo' cha'waa tsjoomnancue.
59001002	'O nn'aⁿya na cwila'yu'yo', matsona' na c'om'yo' na neiⁿ'yo' cantyja 'naaⁿ' cwii cwii nnom nawi' na cwiwinom'yo'.
59001003	Ee manquiu'yo' quia maqueⁿna' xjeⁿ juu na cwila'yu'ya n'om'yo' ñ'eⁿ Ty'o̱o̱ts'om, matseijndaa'ñena' na nnc'om' niom'cheⁿ n'om'yo'.
59001004	Ndo' quiandyo' na juu na m'aaⁿ niomcheⁿ n'om'yo', cats'aana' na canda̱a̱'ndyo' jo nnom Ty'o̱o̱ts'om cha nla'xmaⁿ'yo' nn'aⁿ na wjaaquieendye cantyja na cwila'yu' na meiⁿncwii titseitjo̱o̱na' 'o.
59001005	Xeⁿ m'aaⁿ cwiindyo' 'o na matseitjo̱o̱na' na jndo̱' ts'om, caⁿ juuna' nnom Ty'o̱o̱ts'om, ee jom nchii cwe' xjeⁿ nñequiaaⁿ nda̱a̱'yo' meiⁿ tiquitseitiaaⁿ'aⁿ ts'aⁿ na macaⁿ.
59001006	Ndo' quia cwitaⁿ'yo' nnoom, cal'a'yo' naljo' na cwila'yu'ya cwii n'om'yo' ñ'eⁿñê tinc'om'yo' na we waa m'aaⁿ' n'om'yo', ee ts'aⁿ na luaa' m'aaⁿ' ts'om, matseijomna' juu cha'cwijom nmo̱ⁿ ndaaluee, na lomañjaaⁿ maleiñ'oomñe jndye juuna'.
59001007	Ts'aⁿ na laa'ti' m'aaⁿ' ts'om tintseitiuu na nñequiaa Ty'o̱o̱ts'om ñ'oom na macaⁿ.
59001008	Ee jom xuee je' matseitioom cwii nnom, sa̱a̱ 'io jnda̱ xuii' na m'aaⁿ' ts'oom, jo' chii tiñe'cwii nnom na wjaam'aaⁿ.
59001009	Nn'aaⁿya na nty'iaa'ñe macaⁿna' na c'oom na neiiⁿ'eⁿ na matseiwendye Ty'o̱o̱ts'om jom.
59001010	Ndo' tsaⁿtya na matseiyu' macaⁿna' na c'oom na neiiⁿ'eⁿ xeⁿ na maju'cje Ty'o̱o̱ts'om jom. Ee tsaⁿtya matseijomna' jom cha'na ljaa' 'naaⁿ' tscojnda̱a̱ na tiyo ntyjana'.
59001011	Ee quia na nlui' ñe'quioom' ndo' xeⁿ jnda̱ teijmeiⁿ'ya, nlcaaⁿ tscojnda̱a̱ ndo' mati ljaa' 'naaⁿ'na' cwiquiaa, mana cwintycwii na jeeⁿ neiⁿncoo'na'. Maluaa' matseijomna' cwii tsaⁿtya, cwintycwiiñê naquii' cha'tso ts'iaaⁿ 'naaⁿ'aⁿ.
59001012	Mañequiaana' na neiiⁿ' ts'aⁿ quia na cwinaⁿñe na maqueⁿna' xjeⁿ juu ndo' ticats'aa jnaⁿ. Ee quia na jnda̱ jnaⁿñe nnco'ñom na ticantycwii na nncwando' ee jnda̱ tso Ty'o̱o̱ts'om na nñequiaaⁿ jo'. Matseijomna' juuna' cha'cwijom corona na nnto'ñoom nn'aⁿ na wi' n'om jom.
59001013	Quia na mach'eena' ts'om ts'aⁿ na ñe'cats'aaⁿ cwii nnom natia, tintseitioom na Ty'o̱o̱ts'om mach'ee na ljo' ee jom tyooch'eena' ntyjeeⁿ na ñe'cats'aaⁿ natia, meiⁿ titseijndaa'ñê na cats'aa ts'aⁿ naljo'.
59001014	Sa̱a̱ mach'eena' xjeⁿ ts'aⁿ quia na mañequiaañê nnom juu natia na matseiqueeⁿ ts'oom, ndo' juu na matseiqueeⁿ ts'oom mawjaañ'oomna' jom xjeⁿ 'naaⁿ'na'.
59001015	Ndo' quia na jnda̱ jnda̱a̱ s'aa ñ'omtiuu 'ñaaⁿ' ts'aⁿ na cats'aaⁿ yuu na l'ue ts'omna', quia jo' mana wjaañ'oomna' ts'aⁿ na nntsuuñê.
59001016	'O nn'aⁿya na cwila'yu'yo' na jeeⁿ wi' ts'o̱o̱ⁿya 'o, tañequiandyo' na nñequiu'nn'aⁿna' 'o na nla'tiuu'yo' na nquii Ty'o̱o̱ts'om mach'eeⁿ na cwila'tjo̱o̱ndyo̱ nnoom.
59001017	Nquii Tsotya̱a̱ya Ty'o̱o̱ts'om na m'aaⁿ nandye mañequiaaⁿ cha'tso nnom na cwito'ño̱o̱ⁿya na jeeⁿ ya laxmaⁿna' ndo' canda̱a̱'na'. Jom ñecwii xjeⁿ cwiluiiñê, meiⁿ tyootseichuii'ñê cha'xjeⁿ cwichuii' ncwaⁿ'.
59001018	Nqueⁿ nc'e na l'ue ts'oom, tqueeⁿ jaa na tuiindyo̱xco̱o̱ quia jla'yuu'a ñ'oom'm na cwiluiiñena' na mayuu'. S'aaⁿ na ljo' cha nlqueⁿna' jaa cha'cwijom ntjom na cwiwe'jndyee quii'ntaaⁿ cha'tso na jnda̱ tqueeⁿ.
59001019	'O nn'aⁿya na cwila'yu'yo' na wi' ts'o̱o̱ⁿya, ticwiindyo' 'o catseiqueeⁿna' ts'om na candiiya ñ'oom' Ty'o̱o̱ts'om. Tinc'oom na jeeⁿ cjee 'ndyoo na ndoo' mantyjii ljo' ma'mo̱ⁿna'. Meiⁿ nchii na nntseiteincuu'ñe na nntseiw'ii x'iaa'.
59001020	Ee quia na matseiw'ii ts'aⁿ x'iaaⁿ'aⁿ, tyooch'eeⁿ yuu na maty'iomyana' na l'ue ts'om Ty'o̱o̱ts'om na cal'aaya.
59001021	Cwe' nc'e jo', cha'tso na cwajndii na la'xmaⁿ nn'aⁿ ñequio cha'tso na waljoo'cheⁿ na tia na cwil'ana, catjei'ndyo' cantyja 'naaⁿ nmeiⁿ'. Ndo' ñequio na cwitue'ndyo'cje'yo' jo nnom Ty'o̱o̱ts'om, cala'ljo'yo' ñ'oom'm na jnda̱ jnoom'm naquii' n'om'yo', na cantyja 'naaⁿ' juuna' nnda̱a̱ nluin'maaⁿndyo'.
59001022	Sa̱a̱ tjaa yuu mateijndeiina' na cwe' mandii ts'aⁿ ñ'oom naya, xeⁿ nchii macaⁿna' na nnts'aaⁿ ljo' na matsona', ee xeⁿ tical'a'yo' naljo' cwinquio'nn'aⁿndyo' cheⁿncjo'yo'.
59001023	Ee ts'aⁿ na cwe' tomti mandii ñ'oom'ñeeⁿ ndo' ticats'aa ljo' na matsona' matseijomna' tsaⁿ'ñeeⁿ cha'na ts'aⁿ na manty'iaa' nnom ñ'eⁿ tsjo̱'jnom.
59001024	Tsaⁿ'ñeeⁿ ntyjeeⁿ chiuu waaⁿ xjeⁿ na manty'iaaⁿ'aⁿ tsjo̱'jnom, sa̱a̱ quia na n'ñeeⁿ na manty'iaaⁿ'aⁿ juuna' mana cwitsuu' ts'oom chiuu waaⁿ.
59001025	Sa̱a̱ tsaⁿ na tyeⁿ ñjom ts'om ñ'oom na mandii, ndo' maqueⁿya cwenta chiuu xcwe matsa̱'ntjom ljeii na matseicandyaañena' jaa ndo' tyeⁿ meiⁿntyjee' na matseicanda̱ chiuu matsa̱'ntjomna', tsaⁿ'ñeeⁿ nnc'oom na neiiⁿ'eⁿ cantyja 'naaⁿ' cha'tso na mach'eeⁿ.
59001026	Xeⁿ m'aaⁿ cwii ts'aⁿ quii'ntaaⁿ'yo' na matseitiuu na macanda̱ juu jeeⁿ xcwe mach'ee sa̱a̱ ticats'aa xjeⁿ tsaa, quia jo' manquiu'nn'aⁿñe cheⁿnquii, ndo' ñ'oom na matseitiuu jo' tjaa yuu l'uena'.
59001027	Jo nnom Ty'o̱o̱ts'om, ñ'oom na xcweti ndo' lju' tseixmaⁿ na cwila'yuu'a, luaa matsona': Cateijndeii ts'aⁿ ndyeñeeⁿ' na jnda̱ tja̱ tyendyee, ndo' yolcu na jnda̱ ljondye na tja̱ s'aa, cateijndeii ts'aⁿ joona nawi' na cwitjoomna ndo' tintseiquii'ñe ñequio natia na matseixmaⁿ tsjoomnancue.
59002001	'O nn'aⁿya na cwila'yu'yo' ñequio Ta Jesucristo, jom tjacantyja na cwiluiit'maⁿñê. L'ue ts'oom na til'a'yo' na cwe' jndaa' nn'aⁿ na cwila't'maaⁿ'ndyo'.
59002002	Nnts'aana' na wjaaquiee' cwii ts'aⁿ yuu na cwitjomndyo' na ndii' tseix'ii s'om cajaⁿ ts'o̱ ndo' cwee liaa na ya. Ndo' mati wjaaquiee' cwii ts'aⁿ na cwee liaa na cwantindyo,
59002003	sa̱a̱ 'o nla'ñ'oom'ndyo'ti'yo' ts'aⁿ na cwee liaa na ya, ndo' nndu'yo' nnoom: “Cajmaⁿ' ljoo yuu na yati”, sa̱a̱ nnom ts'aⁿ na jñeeⁿ'ñe nndu'yo': “Luaa' cwintyje'”, oo “Luaa' cajmaⁿ' nomtyuaa”,
59002004	ndo' na luaa' cwil'a'yo' cwit'mo̱ⁿ' cheⁿncjo'yo' na cwe' jndaa' 'ñeeⁿ na cwiluiit'maⁿñeti quii'ntaaⁿ'yo', ndo' naljo' ma'mo̱ⁿna' na tis'a cwila'tiuu'yo', tixcwe cwitjei'yo' cwenta.
59002005	'O nn'aⁿya na cwila'yu'yo' na jeeⁿ wi' ts'o̱o̱ⁿya, candye'yo' ñ'oomwaa: Nn'aⁿ tsjoomnancue na nty'iaandye, jnda̱ tjei' Ty'o̱o̱ts'om joona na laxmaⁿna na tyandyena nc'e na cwila'yu'ya n'omna ñ'eⁿñê, nc'e na candya' n'omna jom, nnto'ñoomna cantyja na matsa̱'ntjoom cha'xjeⁿ na jnda̱ tqueeⁿ na nnts'aaⁿ.
59002006	Sa̱a̱ 'o je', yacheⁿ cwil'a'yo' na catseijnaaⁿ'na' ndyeñeeⁿ' ndo' ¿aa nchii manaⁿtya cwinchjeena 'o? Ndo' joona cwilei'cho xjeⁿ'naaⁿna 'o jo nda̱a̱ naⁿmaⁿn'iaaⁿ.
59002007	Ndo' aa chii majoo naⁿtya cwila'neiⁿna ñ'oomntjeiⁿ nacjoo' xuee nqueⁿ na jeeⁿ jnda tseixmaⁿna' na cantyja 'naaⁿ' juu jo' matseicajndyuna' 'o.
59002008	Waa ljeii na tjacantyja na matsa̱'ntjomna'. Luaa matsona': “C'oom' na wi' ts'om' x'ia' cha'xjeⁿ na jnda ntyji' ñequio nncu'.” Xeⁿ na mayuu'cheⁿ cwila'canda̱'yo' ljeii'ñeeⁿ, quia jo' ya cwil'a'yo'.
59002009	Sa̱a̱ xeⁿ cwe' jndaa' 'ñeeⁿ na cwila't'maaⁿ'ndyo'ti'yo', mach'eena' na waa jnaⁿ'yo' ee cwila'tjo̱o̱ndyo' jo nnom ljeii 'naaⁿ' Ty'o̱o̱ts'om na matsa̱'ntjomna'.
59002010	Ee xeⁿ matseicanda̱a̱'ñe ts'aⁿ cha'tso ljeii'ñeeⁿ, sa̱a̱ matseitjo̱o̱ñe cantyja 'naaⁿ' cwii joona', matseijndaa'ñena' na waa jnaaⁿ'aⁿ jo nda̱a̱ cha'tso ljeii'ñeeⁿ.
59002011	Ee nquii Ty'o̱o̱ts'om na tso: “Tinc'oom'ya' ñequio cwiicheⁿ ts'aⁿ”, majom matsoom: “Tintseicue' ts'aⁿ.” Jo' chii xeⁿ na tyooche' na cwe' m'aaⁿ'ya' ñ'eⁿ cwiicheⁿ ts'aⁿ, sa̱a̱ nntseicue' ts'aⁿ, maxjeⁿ jnda̱ seitjo̱o̱ndyu' nnom cha'waa ljeii'ñeeⁿ.
59002012	Jo' chii macaⁿna' na cal'andyo' cwenta ñ'oom na cwila'neiⁿ'yo', ndo' ljo' na cwil'a'yo', cha'xjeⁿ cwil'a nn'aⁿ na maxjeⁿ nquiu na meiⁿchiuucheⁿ nleijndaa' ñ'oom 'naaⁿ nnts'aa ljeii na matseicandyaañena' jaa.
59002013	Ndo' nn'aⁿ na tîc'om na jnda nquiu nc'iaa, quia na nntu'xeⁿndye nn'aⁿ, tjaa'naⁿ 'ñeeⁿ nnc'oom na wi' ts'om joona. Sa̱a̱ nn'aⁿ na t'om na wi' n'om nc'iaa, naⁿ'ñeeⁿ nlui'yana quia na nntu'xeⁿndye nn'aⁿ.
59002014	'O nn'aⁿya na cwila'yu'yo' na jeeⁿ wi' ts'o̱o̱ⁿya, ¿yuu l'ue na nntso ts'aⁿ na matseiyu'ya ts'oom ñ'eⁿ Ty'o̱o̱ts'om, sa̱a̱ tjaa na mach'eeⁿ na ma'mo̱ⁿna' na ljo'? Na luaa' ts'oom, ¿aa nnda̱a̱ nlui'n'maaⁿñê?
59002015	Cal'uu, xeⁿ m'aaⁿ cwii nn'aaⁿya na tsaⁿs'a oo tsaⁿscu na matseitjo̱o̱na' liaana ndo' nantquie na nlcwa'na na ticwii xuee,
59002016	ndo' cwiindyo' 'o nntso nda̱a̱na: “Catsa'to'yo'.” Ty'o̱o̱ts'om catio'naaⁿñê 'o na nlcwee'yo' liaa ndo' na nlcwa'cjaacjo'yo', sa̱a̱ xeⁿ tinquiaa' ljo' na macaⁿna' joona, ¿yuu nnteijndeii ñ'oom na luaa' tsu' nda̱a̱na?
59002017	Maluaa' cantyja 'naaⁿ' ñ'oom na matseiyu'ya ts'om' ñ'eⁿñê xeⁿ tjaa'naⁿ ts'iaaⁿ coch'eena' ñ'eⁿndyu' quia jo' ma'mo̱ⁿna' na ticwando'na' naquii' ts'om'.
59002018	Nnts'aacheⁿna' na cwiindyo' 'o nntso: “'U matseiyu'ya ts'om' ñ'eⁿ Ty'o̱o̱ts'om ndo' ja mats'aa yuu na maty'iommyana'.” Xeⁿ na ljo', ca'mo̱ⁿ' na matseiyu'ya ts'om' ñ'eⁿñê meiⁿ tyoowitquioo' ñequio na mache', ndo' ja ñequio ljo' na mats'aaya m'mo̱o̱ⁿya na matseiyu'ya ts'o̱o̱ⁿya ñ'eⁿñê.
59002019	'U matseiyu' na ñecwii Ty'o̱o̱ts'om m'aaⁿ, ya na ljo' mache', mati naⁿjndii maluaa' cwila'yu'na ndo' cwiteindyena na nquiaana.
59002020	Tintsa' na cwe' ntjeiⁿndyu'to', queⁿ'ya' cwenta. Na cwe' na nntso ts'aⁿ na matseiyu'ya ts'oom ñ'eⁿ Ty'o̱o̱ts'om, sa̱a̱ cantyja na mach'eeⁿ tyoowitquioo' na mayuu' na ljo', quia jo' juu na matseiyu'ya ts'om', matseixmaⁿna' ts'oo.
59002021	Cjaañjoom' n'om'yo' ljo' na s'aa welooya Abraham, jo' na tqueⁿ Ty'o̱o̱ts'om jom na tacatseixmaaⁿ jnaⁿ ee na tquiaaⁿ ti'jnaaⁿ Isaac na cue' cwentaa' Ty'o̱o̱ts'om.
59002022	Queⁿ' cwenta ñ'oomwaa' cantyja 'naaⁿ' Abraham, cantyja na s'aaⁿ ma'mo̱ⁿna' na tyotseiyu'ya ts'oom ndo' juu jo' matseicanda̱a̱'ñena' cantyja na luaa' s'aaⁿ.
59002023	Ndo' na luaa' s'aaⁿ seicanda̱a̱'ñena' ñ'oom' Ty'o̱o̱ts'om na teiljeii na matsona': “Tyotseiyu'ya ts'om Abraham ñequio Ty'o̱o̱ts'om, jo' na tqueⁿna' jom na tjaa jnaⁿ cwicotseixmaaⁿ, ndo' seicajndyuna' jom ts'aⁿ na jeeⁿ ya ñ'oom juu ñequio Ty'o̱o̱ts'om.”
59002024	Ndo' na ljo', ¿aa cwiqueⁿ'yo' cwenta? Nchii tomti maco'ñom Ty'o̱o̱ts'om ts'aⁿ cwe' cantyja na matseiyu'ya ts'om ñ'eⁿñê sa̱a̱ mati cantyja na mach'ee.
59002025	Majo'ti tuii ñequio sculjaa' na jndyu Rahab, tqueⁿ Ty'o̱o̱ts'om jom na tacatseixmaaⁿ jnaⁿ nc'e ljo' na s'aaⁿ, na tquiaaⁿ waⁿ'aⁿ na ljoo'ndye nn'aⁿ na ty'equeⁿ cwenta chiuu m'aⁿ nn'aⁿ tsjom'm, ndo' jñoom joona cwiicheⁿ nato.
59002026	Ee cha'xjeⁿ cha'waa seii' ts'aⁿ xeⁿ ticuaa espíritu 'naaⁿ'na', maxjeⁿ ts'oo juuna', majo'ti matseijomna' na matseiyu'ya ts'om ts'aⁿ, ts'oo juuna' xeⁿ ticañ'eⁿ na mach'ee ts'aⁿ.
59003001	Tinc'om'yo' na jeeⁿ jndyendyo' na ñe'cat'mo̱ⁿ'yo' nda̱a̱ nn'aⁿ, ee manquiu'yo' na jaa na cwit'mo̱o̱ⁿya majaa'ti m'aaⁿna' nacjooya quia na nleijndaa' jnaaⁿya ñ'eⁿ nn'aⁿ.
59003002	Cha'tsondyo̱ jndye nnom niom na ticjaacanjoom' na cwil'aaya, sa̱a̱ xeⁿ m'aaⁿ cwii ts'aⁿ na maqueⁿñe xjeⁿ cha'tso na matseineiⁿ, tsaⁿ'ñeeⁿ matseixmaaⁿ ts'aⁿ na yañe jom, ee maqueⁿñe cheⁿnqueⁿ xjeⁿ cantyja 'naaⁿ'aⁿ.
59003003	Cwitjaa'ndyo̱ xjo frenom naquii' 'ndyoo caso cha nñequiaañeyo' cantyja na cwitsa̱'ntjo̱o̱ⁿya. Ndo' na luaa' cwil'aaya nnda̱a̱ nlqua̱a̱ⁿya xjeⁿ cha'waañeyo'.
59003004	Mati queⁿ'yo' cwenta cantyja 'naaⁿ' w'aandaa, meiiⁿ na jeeⁿ t'maⁿna' ndo' jeeⁿ jndeii jndye na mantquie juuna', ndo' ts'oom pala' na ñequio wjaañ'oom ts'aⁿ juuna' jeeⁿ cachjoona', sa̱a̱ nnda̱a̱ nncjaañ'oom ts'aⁿ w'aandaa'ñeeⁿ meiⁿyuucheⁿ na l'ue ts'om ts'aⁿ.
59003005	Maluaa' mach'eena' ñequio tsaa ts'aⁿ na matseixmaⁿna' cwii na tjacañjoom'ñe ts'aⁿ, meiiⁿ na jeeⁿ cachjoona' sa̱a̱ teinom'na' na jndye ljo' nnda̱a̱ nnts'aana'. Cwii chom cachjoo sa̱a̱ nnda̱a̱ nntseicona' cwii jnda̱a̱ t'maⁿ.
59003006	Ndo' tsaa ts'aⁿ tseixmaⁿna' ntsaachom. Juuna' too'cheⁿna' ñequio cha'tso nnom natia ndo' waa najndeii na matseixmaⁿna' na matsei'ndaa'na' cha'waa cantyja na wjaam'aaⁿ ts'aⁿ. Juuna' nnda̱a̱ nncju'na' na nlei'ndaa'ñ'eⁿ chiuu ya na m'aaⁿ ts'aⁿ, ee chom b'io matseic'uaa juuna'.
59003007	Ts'aⁿ nnda̱a̱ nntseixioom'm cha'tso quioo', cha'na: quioo' quii'jnda̱a̱ na wjee, cantsaa, canduu, ndo' quioo' na m'aⁿ ts'om ndaaluee, ndo' maxjeⁿ macwila'xiom' nn'aⁿ quioo'm'aⁿ'.
59003008	Sa̱a̱ tsaa ts'aⁿ meiⁿcwii ts'aⁿ xocanda̱a̱ nntseixiom' juuna', ee juuna' matseixmaⁿna' cwii natia na xonda̱a̱ nts'aa ts'aⁿ xjeⁿ.
59003009	Ñequio juuna' cwila't'maaⁿ'ndyo̱ Tsotya̱a̱ya Ty'o̱o̱ts'om ndo' mañ'eⁿ juuna' cwitua̱a̱'a ñ'oomwi' nacjoo nn'aⁿ na s'aaⁿ na tuiindye cha'xjeⁿ na waa nqueⁿ.
59003010	Ñequio 'ndyoo ts'aⁿ matseit'maaⁿ'ñê Ty'o̱o̱ts'om ndo' mañequio juuna' majoom'm n'oomwi' nacjoo' ts'aⁿ. 'O nn'aⁿya na jeeⁿ wi' ts'o̱o̱ⁿya, meiⁿchjoo ticaty'iomyana' na luaa' cwiluii.
59003011	¿Aa nnda̱a̱ nnts'aana' cwii xo̱' na cwinaaⁿ' ndaatiooya majo' jo' cwinaaⁿ' ndaatioo na ja?
59003012	'O nn'aⁿya na cwila'yu'yo' na jeeⁿ wi' ts'o̱o̱ⁿya, cwii ts'oom higuera xocanda̱a̱ nnaⁿ' ta̱ aceitunas juuna', meiⁿ ts'o̱o̱ ta̱uva xonnaⁿ' ta̱ higos juuna'.
59003013	Xeⁿ na m'aaⁿ cwii ts'aⁿ quii'ntaaⁿ'yo' na jndo̱' ts'om, ndo' t'maⁿ matsei'no̱ⁿ', ca'mo̱o̱ⁿ na ljo' ñequio na c'oom na yats'aⁿñê, c'oom na nioom' ts'oom ee jo' na m'mo̱ⁿna' na jndo̱' ts'oom.
59003014	Sa̱a̱ xeⁿ quii' n'om'yo' laxmaⁿ'yo' cwii na matsei'ndaa'na' 'o cha'cwijom cwii na ja jnaaⁿ' na jeeⁿ xuee'yo' ndo' jeeⁿ cwila'jnda̱'yo' na nluii t'maⁿndyo', quia jo' tintjei'yo' cwenta na jndo̱' n'om'yo', ee na cwilaxmaⁿ'yo' na ljo' maty'iomna' na cantundyo' ndo' cwitjei'ndyo' ñequio ñ'oom na mayuu'.
59003015	Ee ts'aⁿ na luaa' waa na jndo̱' ts'om nchii na m'aaⁿ Ty'o̱o̱ts'om cwinaⁿna', m'aaⁿna' cantyja 'naaⁿ' tsjoomnancue, tseixmaⁿna' na jndo̱' n'om nn'aⁿ, laxmaⁿna' cwentaa' tsaⁿjndii.
59003016	Ee yuu na m'aⁿ nn'aⁿ na ta̱a̱' n'om nc'iaa, ndo' jeeⁿ xueena, jo' jo' cwe' cañ'eeⁿ'to m'aⁿna, ndo' niom cha'tso nnom natia.
59003017	Sa̱a̱ juu na jndo̱' n'om nn'aⁿ na mañequiaa Ty'o̱o̱ts'om, m'aⁿ nn'aⁿ na lju' n'omna jo nnoom ndo' nda̱a̱ nn'aⁿ, m'aⁿna na tjaa'naⁿ tia' cachona, m'aⁿna na yann'aⁿndye ñequio nc'iaana, ndyaandyena, wi' n'omna nt'omcheⁿ nn'aⁿ, cwil'ana yuu na ya, jndaa' m'aaⁿ' n'omna chiuu cwi'oom'aⁿna, ndo' xcwee' n'omna ljo' cwil'ana.
59003018	Ndo' nn'aⁿ na cwita'ya nc'iaa na cho tia', na luaa' cwil'ana cwinomna cwii na nnts'aana' cha'cwijom cwiwe' ntjom ndo' cantyja 'naaⁿ' naljo', jndye ncue' nnts'aana' na maty'iomyana'.
59004001	¿Yuu cwinaⁿ ndia', ndo' yuu cwinaⁿ na cwila'ntja'ndyo' ñ'eⁿ nc'iaa'yo'? Cwinaⁿ joona' naquii' n'om'yo' nc'e natia na queeⁿ n'om seii'yo'.
59004002	'O tjo̱o̱ndyo' cwii nnom, sa̱a̱ tileicuaana' luee'yo', jo' na nla'cue'yo' ts'aⁿ, ndo' queeⁿ n'om'yo' na nncuaa cwii nnom 'naⁿ luee'yo', sa̱a̱ tileicuaana', jo' na cwino̱ⁿ'yo' mana matseiwena' tia'. Tileicuaa ljo' na l'ue n'om'yo' ee na tyootaⁿ'yo' nnom Ty'o̱o̱ts'om.
59004003	Ndo' xeⁿ na cwitaⁿ'yo' sa̱a̱ tileicato'ñoom'yo', mach'eena' na ljo' ee tixcwe cwitaⁿ'yo', ee 'o ñe'quiom 'naⁿ luee'yo' cha na nla'catsuu'yo' joona' yuu na queeⁿ n'om seii'yo'.
59004004	Nty'iaandyo' 'o nn'aⁿ na tixcwe cwil'a'yo'. ¿Aa ticaliu'yo' na ts'aⁿ na m'aaⁿ na ya ñ'oom juu ñequio tsjoomnancue mach'eena' na jnoom'm Ty'o̱o̱ts'om?
59004005	Manc'e jo' chii luaa tso ñ'oom' Ty'o̱o̱ts'om na teiljeii: “Nquii Espíritu na jnda̱ tquiaa Ty'o̱o̱ts'om na c'oomñê quii' n'o̱o̱ⁿya na m'aaⁿ na candya' ts'oom jaa, canda̱a̱'ya waa na xueeⁿ jaa.”
59004006	Sa̱a̱ Ty'o̱o̱ts'om mateijndeiityeeⁿ jaa ñequio naya na matseixmaaⁿ. Ee cha'na matso ñ'oom'm na teiljeii: “Ty'o̱o̱ts'om m'aaⁿ nacjoo nn'aⁿ na cwilas'andye, cwila'lcundye, sa̱a̱ mateijneiⁿ nn'aⁿ na cwituee'ndyecje.”
59004007	Jo' chii catue'ndyo'cje'yo' jo nnom Ty'o̱o̱ts'om cha nnaⁿndyo' ñequio tsaⁿjndii ndo' nleinoom 'o.
59004008	Cala'candyoo'ndyo' na m'aaⁿ Ty'o̱o̱ts'om quia jo' nntseicandyoo'ñê na m'aⁿ'yo'. 'O na laxmaⁿ'yo' jnaⁿ, calalju'yo' luee'yo' ndo' 'o na ñe'c'om'yo' na wi' n'om'yo' Ty'o̱o̱ts'om ndo' mañejuu xjeⁿ mati cwila'candya' n'om'yo' tsjoomnancue, na luaa' laxmaⁿ'yo', calalju'yo' n'om'yo'.
59004009	Co'tiana' nquiu'yo', catyuee'yo' ndo' cata'tio'yo' na cwila'tjo̱o̱ndyo'. Na cwinco'yo' na neiⁿnco n'om'yo', catseicwaqueⁿna' jo' na chjoo' n'om'yo' na cwila'tjo̱o̱ndyo'.
59004010	Catue'ndyo'cje'yo' jo nnom Ta Ty'o̱o̱ts'om cha na jom nnts'aaⁿ na nntseiwendyena' 'o.
59004011	'O nn'aⁿya, tintio'ñ'oom'yo' ntyjee'yo'. Ee ts'aⁿ na nntio'ñ'oom oo matseijndaa'ñe jnaaⁿ' x'iaa', wjaⁿ nacjoo' ljo' na ma'mo̱ⁿ ljeii, ndo' matseijndaa'ñe ljo' tis'a matseixmaⁿ ljeii. Ee xeⁿ na 'u matseijndaa'ndyu' na tijo'ndyo ljo' matso ljeii quia jo' mach'eena' na 'u cwiluiindyu' ts'aⁿ na matseijndaa'ñe ljo' tijo'ndyo matseineiⁿ ljeii, nchii cwiluiindyu' ts'aⁿ na matseicanda̱a̱'ñe ljo' na matsona'.
59004012	Ee ñecwii m'aaⁿ na tquiaa ljeii na matsa̱'ntjomna' ndo' manquiityeeⁿ tseixmaaⁿ na nncu'xeeⁿ na aa cwila'tjo̱o̱ndye nn'aⁿ cantyja 'naaⁿ'na' ndo' manquiityeeⁿ nnda̱a̱ nncwji'n'maaⁿñê oo nncu'xeeⁿ 'u. Sa̱a̱ 'u je', ¿ljo' cwiluiindyu' na jeeⁿ ñe'cu'xeⁿ' x'ia'?
59004013	Candye'yo' ñ'oom na matsjo̱o̱ luaa, 'o nn'aⁿ na quindu'yo': “'Iocha luaa', nntsaaya tsjoomwaa oo tsjoomwaa', jo' jo' nnc'o̱o̱ⁿya cwii chu na nla'jndaa ndo' nnda̱a̱ na nntantjo̱o̱ⁿ s'om.”
59004014	Ndo' meiⁿ cwe' ticaliu'to'yo' aa cwintando'yo' 'iochati. 'O matseijomna' cha'na nchquiuts'o na chjoowi'taⁿ'ndyo na cwiwitquioo'na' xeⁿ jnda̱ mana cwitsuna'.
59004015	'O luaa macaⁿna' nndu'yo': “Xeⁿ Ty'o̱o̱ts'om l'ue ts'oom na ndicwaⁿ tando̱o̱'tya̱a̱ya, quia jo' nl'aaya nmeiiⁿ oo nt'omcheⁿ.”
59004016	Sa̱a̱ 'o nchaa l'uu ljo' cwindu'yo', 'o ndicwaⁿ cwilaneiⁿ'yo' ñ'ooms'a, ñ'oomscu, ndo' cha'tso ñ'oom na macwji's'añe oo na macwji'scuñe ts'aⁿ tia laxmaⁿna'.
59004017	Jo' chii meiⁿquia ts'aⁿ na mantyjii na cats'aa yuu na maty'iomyana', ndo' ticats'aa, maxjeⁿ jnaⁿ tseixmaⁿ tsaⁿ'ñeeⁿ.
59005001	¡Candye'yo' ñ'oommeiiⁿ 'o naⁿtya! ¡Catyuee'yo' ndo' cala'xua'yo' cantyja na cwajndii nntjom'yo' na nlco'wi'na' 'o!
59005002	Ee 'naⁿ na tyandyo', jnda̱ tei'ndaa'na', ndo' lia'yo' na jndati jnda̱ tcwa' canty'ua.
59005003	S'om cajaⁿ ndo' s'om xuee 'naⁿ'yo' jnda̱ t'oom ntsa̱a̱na', ndo' joo tsa̱a̱'ñeeⁿ nntjei'yuu'ndyena' na tia na cwil'a'yo', ndo' nla'tyuii'ñ'eⁿna' 'o cha'xjeⁿ mach'ee chom. Ñejla't'ue'yo' 'naⁿ'yo' na ñ'eⁿ cwileityandyo' cwentaa' ndyumeiiⁿñe.
59005004	S'om na tîcatiom'l'ua'yo' nn'aⁿ na ñel'a ts'iaaⁿ 'naⁿ'yo' cwiñequiana' jnaⁿ'yo' na tis'a cwil'a'yo'. Ndo' Ta Ty'o̱o̱ts'om jnda̱ jñeeⁿ ñ'omndyuee naⁿntjoom'yo' na ñel'a ts'iaaⁿ 'naⁿ'yo'.
59005005	Nnom tyuaawaa jeeⁿ neiⁿncoo' m'aⁿ'yo' ndo' cwil'a'yo' cha'xjeⁿ na 'o l'ue n'om'yo', cwila'ca'meiiⁿndyo' cha'cwijom quioo' na nntseicuee' ts'aⁿ. Ndo' jnda̱ tue'ntyjo̱ xuee na nncwje'yo'.
59005006	Cwil'a'yo' na cat'uiityeⁿ w'aancjo nn'aⁿ na tjaa jnaaⁿ hasta cwil'a'yo' na cwjena, ee na tjaa'naⁿ ljo' ya nnda̱a̱ nl'ana ñ'eⁿndyo'.
59005007	Jo' chii 'o nn'aⁿya na cwila'yu'yo' c'om't'maaⁿ'ndyo' n'om'yo' hasta na nncwjee'nnda' Ta Jesucristo. Cha'xjeⁿ na t'maⁿ ts'om cwii ts'aⁿ na mach'ee ts'iaaⁿ jnda̱a̱, na xjeⁿ na tyjee'cheⁿ ndaalua' hasta xjeⁿ na nnmaⁿcheⁿ na meiⁿnom'm na nlquie ntjoom'm.
59005008	Mati 'o c'om't'maaⁿ'ndyo' n'om'yo' ndo' cwintyje'tyeⁿ'yo', ee mandyoo' nncwjee'nnda' Ta Jesucristo.
59005009	'O nn'aⁿya, tila'ncjoo'ndyo' cheⁿncjo'yo' nacjoo nc'iaa'yo' cha ticaⁿna' na nncu'xeⁿ Ty'o̱o̱ts'om 'o ee nqueⁿ cwiluiiñê na macu'xeeⁿ nn'aⁿ, ndo' mam'aaⁿc'eeñê na nnts'aaⁿ naljo'.
59005010	'O nn'aⁿya na cwila'yu'yo', c'om't'maaⁿ'ndyo' n'om'yo' cha'xjeⁿ nquiee profetas na tyoñequia ñ'oom' Ty'o̱o̱ts'om na jeeⁿ wi' tyotjoom.
59005011	Jaa manquiuuya na neiⁿnco n'om nn'aⁿ na cwinaⁿndye nawi' na cwitjoom. 'O manquiu'yo' chiuu jnaⁿñe Job nawi' na tyotjoom ndo' manquiu'yo' chiuu s'aa Ty'o̱o̱ts'om ñ'eⁿñê na cwimacanda̱, ee Ty'o̱o̱ts'om matsei'no̱o̱ⁿ'o̱ⁿ ljo' cwitjo̱o̱ⁿya ndo' m'aaⁿ na wi' ts'oom jaa.
59005012	Ñ'oom na macaⁿ'tya̱ya nda̱a̱'yo' 'o nn'aⁿya, na tilcwi'yo' meiⁿ cañoom'luee, meiⁿ tyuaa ndo' meiⁿcwii nnom 'naⁿ, macanda̱ candu'yo' na mayuu' ñ'oom na nquiu'yo' na mayuu' ndo' ñ'oom na nquiu'yo' na tiyuu', candu'yo' na tiyuu' jo' cha na tint'uii Ty'o̱o̱ts'om 'o cantyja 'naaⁿ' jnaⁿ'yo'.
59005013	Xeⁿ m'aaⁿ cwiindyo' 'o na manchje nawi' juu, catseineiⁿ nnom Ty'o̱o̱ts'om. Ndo' xeⁿ m'aaⁿ ts'aⁿ na neiⁿnco ts'om cata luantsa.
59005014	Xeⁿ m'aaⁿ cwiindyo' 'o na wii', queeⁿ'ñe nn'aⁿ na cwiluiitquiendye nnom tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ cha na cala'neiⁿ naⁿ'ñeeⁿ nnom Ty'o̱o̱ts'om cwentaaⁿ'aⁿ, ndo' caty'oomndyena seitye nacjoom'm ñequio xuee' Ta Ty'o̱o̱ts'om.
59005015	Quia na cwilaneiⁿ'yo' nnom Ty'o̱o̱ts'om ñequio na cwilayu'ya n'om'yo' ñ'eⁿñê, nntsein'maaⁿ ts'aⁿ na wii', ndo' xeⁿ na seitjo̱o̱ñe tsaⁿ'ñeeⁿ nnoom nntseit'maⁿ ts'oom juu.
59005016	Jo' chii ticwiindyo' 'o catjei'yuu'ndyo' jnaⁿ'yo' nda̱a̱ nc'iaa'yo', cha na nn'maaⁿ'yo'. Ee ts'aⁿ na cwiluiiñe cantyja na maty'iomyana', quia matseineiⁿ nnom Ty'o̱o̱ts'om ñequio na jndaya ntyjii, jndye waa na nnts'aana'.
59005017	Profeta Elías tyotseixmaaⁿ cha'xjeⁿ jaa nmeiiⁿ, sa̱a̱ quia na seineiiⁿ nnom Ty'o̱o̱ts'om ñequio na seicantyjaa'ya ts'oom na tcaaⁿ na ticua', ndyee chu waljoo' xcwe taticua'.
59005018	Jnda̱ jo' tcaⁿnnaaⁿ'aⁿ na cua', quia jo' s'aa Ty'o̱o̱ts'om na jnaⁿnnda'na' na tyowa' ndo' tue' ntjom.
59005019	'O nn'aⁿya, xeⁿ ma'ndii cwiindyo' 'o ñ'oom na mayuu', ndo' cwii x'iaaⁿ'aⁿ mach'ee na calcwe'nnaaⁿ'aⁿ,
59005020	caliu'yo', ts'aⁿ na nnts'aa na calcwe' ts'aⁿjnaⁿ nato na tijo'ndyo', macwji'n'maaⁿñê tsaⁿ'ñeeⁿ na nntsuuñe añmaaⁿ', ndo' mach'eeⁿ na jndye jnaaⁿ' tsaⁿ'ñeeⁿ matseit'maⁿ ts'om Ty'o̱o̱ts'om.
60001001	Maja Pedro na cwiluiindyo̱ apóstol, ts'aⁿ na majñom Jesucristo ts'iaaⁿ 'naaⁿ'aⁿ matseiljeiya ñ'oomwaa na matseicwano̱ⁿya juuna' nda̱a̱' 'o na jnda̱ t'oom'ndyo', na m'aⁿ'yo' l'o̱ndaa Ponto, Galacia, Capadocia, Asia ñ'eⁿ Bitinia,
60001002	nda̱a̱' 'o na jaach'ee xuee tjeii'ñe Tsotya̱a̱ya Ty'o̱o̱ts'om 'o na laxmaⁿ'yo' cwentaaⁿ'aⁿ cha'xjeⁿ na seijndaa'ñê. Cantyja 'naaⁿ' Espíritu Santo tqueⁿño̱o̱ⁿ 'o na nlaxmaⁿ'yo' na calacanda̱'yo' jo noom ndo' na nlaxmaⁿ'yo' na lju' n'om'yo' ñequio nioom' Jesucristo. Quiaa Ty'o̱o̱ts'om na canda̱a̱'ya nnto'ñoom'yo' naya na matseixmaaⁿ ñequio na tjaa ñomtiuu c'om'yo' jo nnoom.
60001003	Catseit'maaⁿ'ñena' nquii Ty'o̱o̱ts'om na cwiluiiñê Tsotye Ta Jesucristo cwentaaya. Jom nc'e na jeeⁿ wi' ts'oom jaa jnda̱ s'aaⁿ na cwiluiindyo̱xco̱o̱ nc'e na tando'xco Jesucristo. Cantyja 'naaⁿ' jo' m'aaⁿya na cwicantyjaa' n'o̱o̱ⁿya na nndaaya na nntando̱o̱'a.
60001004	Cantyja 'naaⁿ' Jesucristo nnts'aa Ty'o̱o̱ts'om na nnto'ñoom'yo' juu na nnda'yo' na cwileiwe cañoom'luee na lju' tseixmaⁿna' na tijoom cwi'ndaa' meiⁿ xoc'uaana' cha'na ljaa'.
60001005	Nc'e na cwilayu'ya n'om'yo' ñ'eⁿ Ty'o̱o̱ts'om mawañoom'm 'o ñequio najndeii na matseixmaaⁿ. Nnts'aaⁿ na ljo' hasta ncuee na macanda̱ quia na nleitquioo' na nncwji'n'maaⁿñê 'o.
60001006	Nc'e na manquiu'yo' na macwji'n'maaⁿñê 'o, t'maⁿ cwiquioo na neiⁿ'yo', meiiⁿ mach'eena' maniom jndye nnom nawi' na cwiwinom'yo' je'. Sa̱a̱ tiyo macaⁿna' na nntjom'yo' nmeiⁿ', ntyja nncwinomna'.
60001007	Juu na cwila'yu'ya n'om'yo' matseijomna' juuna' cha'cwijom s'om cajaⁿ, juuna' macaⁿna' na nncwinom'yo' nawi' cha nleitquioo' cwanti na jndana'. Juu na matseiyu'ya ts'om ts'aⁿ na ya nncwinomna' nawi', jndati tseixmaⁿ jo' nchiiti s'om cajaⁿ na cwintycwiina'. Ndo' naljo', juu na cwila'yu'ya n'om'yo', jnda̱ teitquioo' na ya jlui'yo', quia na nncwjee'nnda' Jesucristo, nluii't'maⁿndyo' cantyja 'naaⁿ' juu jo'.
60001008	'O meiiⁿ tyoonty'ia'yo' jom, sa̱a̱ candya' n'om'yo' ñ'eⁿñê. Meiiⁿ na nchii cwinty'ia'nda̱a̱'yo' jom, sa̱a̱ nc'e na jom quit'maⁿ n'om'yo', mañequiaana' na t'maⁿ waa na neiⁿ'yo'. Meiⁿ tileicaliu'yo' cwaaⁿ ñ'oom na nndu'yo' na neiⁿ'yo'. Ndo' juu na neiⁿ'yo' matseit'maaⁿ'ñena' Ty'o̱o̱ts'om.
60001009	Ee nc'e na cwila'yu'yo' ñ'eⁿ Jesucristo, cwito'ñoom'yo' na macwji'n'maaⁿñe Ty'o̱o̱ts'om añmaⁿ 'naⁿ'yo'.
60001010	Ncuee na teinom nquiee profetas na tyoñequia ñ'oom' Ty'o̱o̱ts'om cantyja 'naaⁿ' na quia nluii, tyola'naaⁿna ñ'oom'm ndo' tcuu tcuu ñe'cala'no̱ⁿ'na cantyja 'naaⁿ' na nncwji'n'maaⁿñê nn'aⁿ, ndo' nc'e naya na matseixmaaⁿ ñejlaneiⁿna cantyja 'naaⁿ'na'.
60001011	Nquii Espíritu na matseixmaⁿ Cristo na tyom'aaⁿ quii' n'omna, tyuaa' t'mo̱o̱ⁿ nda̱a̱ naⁿ'ñeeⁿ nawi' na ntjom Cristo ndo' na nda̱quia nntseit'maaⁿ'ñena' juu. Tcuu tcuu tyol'ueena 'ñeeⁿ ts'aⁿ tsaⁿ'ñeeⁿ na t'mo̱ⁿ Espíritu nda̱a̱na ndo' cwaaⁿ xjeⁿ nncwjee'.
60001012	Naⁿ'ñeeⁿ t'mo̱ⁿ Ty'o̱o̱ts'om nda̱a̱na na tixocaluiiñe Cristo xjeⁿ na cwita'ndo' nquieena. T'mo̱o̱ⁿ nda̱a̱na na nnc'oom juu xjeⁿ na m'aaⁿ jaa. Jo' chii ndyumeiiⁿñe, ñequio na mateijndeii Espíritu Santo na jñom Ty'o̱o̱ts'om, cwiñe'quia nn'aⁿ ñ'oom naya nda̱a̱'yo' cantyja 'naaⁿ' Jesucristo. Jeeⁿ cajnda ñ'oom nayawaañe hasta matseiqueeⁿna' n'om ángeles na ñecala'no̱ⁿ'na juuna'.
60001013	Queⁿ'tyeⁿ'yo' cantyja na cwila'tiuu'yo'. Cal'a' cheⁿncjo'yo' xjeⁿ na ñe'cwii n'om'yo'. C'om'yo' na ñe'cwii waa na quit'maⁿ n'om'yo' cantyja naya na nnts'aa Ty'o̱o̱ts'om 'o quia na nndyonnda' Ta Jesucristo.
60001014	Nc'e na cwiluiindyo' ntseinda Ty'o̱o̱ts'om na cwila'canda̱a̱'ndyo', catjei'ndyo' cantyja 'naaⁿ joo ts'iaaⁿ na ñejla'jomndyo' cwitjo̱o̱cheⁿ na ta'jnaⁿ'yo' jom.
60001015	Nquii Ty'o̱o̱ts'om na t'maaⁿ 'o cwiluiiñê na lju' ts'oom. Jo' chii mati 'o c'om'yo' na lju' n'om'yo' jo nnoom cantyja cha'tsoti na cwitsam'aⁿ'yo'.
60001016	Ee teiyo teiljeii ñ'oom' Ty'o̱o̱ts'om na matsona': “Nc'e na ja cwiluiindyo̱ na lju' ts'o̱o̱ⁿya, mati 'o c'om'yo' na lju' n'om'yo'.”
60001017	Nc'e na cwilcwi'yo' Tsotye'yo' na nqueⁿ xocats'aaⁿ na neiiⁿ'eⁿ cwii ts'aⁿ sa̱a̱ cwiicheⁿ tineiiⁿ'eⁿ, jo' chii c'om'yo' na nquia'yo' jom yocheⁿ na m'aⁿ'yo' ljooñe cha'cwijom nn'aⁿ na cwe' cwiqueya.
60001018	Juu na ñet'om'yo' cwitjo̱o̱cheⁿ na jla'yu'yo' ñ'eⁿ Ty'o̱o̱ts'om na jeeⁿ cwe' ts'iaaⁿ'ndyo jo', tjei'ñ'maaⁿñê 'o cantyja 'naaⁿ'na', joo jo' t'mo̱o̱ⁿ welo'yo' nda̱a̱'yo'. Manquiu'jndaa'ndyo' na juu na tjei'n'maaⁿñê 'o, nchii ñjoml'ua juuna' ñequio 'naⁿ na cwindyue, cha'na s'om cajaⁿ oo s'om xuee,
60001019	'o ñjoml'uandyo' ñequio nioom' Cristo na jeeⁿ ndya' jnda, na tquiaañe cheⁿnqueⁿ na jla'cuee'na jom cha'cwijom cwii catsmaⁿ na cwiñe'quia nn'aⁿ na cwila't'maaⁿ'ndyena Ty'o̱o̱ts'om, na meiⁿcwii ticatseixmaaⁿ na ticanda̱a̱'ñê, cha'cwijom catsmaⁿ na canchii'ñeñ'eⁿ.
60001020	Cwitjo̱o̱cheⁿ na nlqueⁿ Ty'o̱o̱ts'om tsjoomnancue, sa̱a̱ jnda̱ tqueeⁿ na nntjom Cristo na ljo'. Sa̱a̱ hasta ndyumeiiⁿ tquiaa Ty'o̱o̱ts'om na teitquioo'ñê cha nnteijndeiina' 'o.
60001021	Je' cantyja 'naaⁿ' Jesucristo m'aⁿ'yo' na cwila'yu'yo' ñ'eⁿ Ty'o̱o̱ts'om. Manquiityeeⁿ tquiaaⁿ na tando'xco juu jnda̱ na tue', ndo' seit'maaⁿ'ñê juu. Ndo' nc'e na ljo' cwila'yu'ya n'om'yo' ñ'eⁿñê, ndo' cwicantyjaa' n'om'yo' jom.
60001022	Ndo' je', nc'e na cwito'ñoom'yo' ñ'oom na mayuu', jo' na lju' añmaaⁿ'yo' cha xcwee' n'om'yo' cwil'a'yo' na cwilawi' n'om'yo' nn'aⁿ'yo' na cwila'yu'. Ndo' matsona' na c'om'yo' na wi' n'om'yo' cwii ndo' cwiindyo' ñequio na lju' n'om'yo' ndo' ñequio cha'waa na jnda̱'yo'.
60001023	Ee jnda̱ tuiixcondyo' cwe' nchii cantyja 'naaⁿ nn'aⁿ na cwiwje. 'O jnda̱ tuiixcondyo' cantyja 'naaⁿ' ñ'oom' Ty'o̱o̱ts'om na wando', cwii na m'aaⁿ ndo' m'aaⁿ.
60001024	Ee ñ'oom' Ty'o̱o̱ts'om na seiljeii Isaías, matsona': Cha'tsondye nn'aⁿ matseijomna' joona cha'cwijom tsco jnda̱a̱. Ndo' juu na t'maⁿ na cwiluiindyena matseijomna' juuna' cha'cwijom ljaa' tsco jnda̱a̱. Sa̱a̱ quia na cwicaaⁿ tsco jnda̱a̱, cwiquiaa ljaa'na',
60001025	sa̱a̱ ñ'oom' Ty'o̱o̱ts'om ticantycwii na m'aaⁿna'. Ndo' juu ñ'oom'ñeeⁿ na tyoñequia nn'aⁿ nda̱a̱'yo' tseixmaⁿna' ñ'oom na nlui'n'maaⁿndye añmaaⁿ nn'aⁿ.
60002001	Nc'e na luaa', catjei'ndyo' cantyja 'naaⁿ' cwii cwii nnom natia, cha'tso na maquiu'nn'aⁿna', cha'tso na we waa na mach'ee ts'aⁿ, cha'tso na cwila'ta̱a̱' n'om nn'aⁿ nc'iaana, cha'tso na cwitio'ñ'oom nn'aⁿ nt'omcheⁿ.
60002002	Cha'xjeⁿ yo'ndaa na 'ndaandye cwil'ueena ndaatsuu' tsondyeena, cjoo' n'om'yo' na cal'ue'yo' ndaatsuu ñequii' cantyja 'naaⁿ' Espíritu, cha cantyja 'naaⁿ' jo' nntsanajnda̱'yo' na laxmaⁿ'yo' nn'aⁿ na macwji'n'maaⁿñe Ty'o̱o̱ts'om,
60002003	xeⁿ na aa mayuu'cheⁿ jnda̱ cwiqueⁿ'yo' cwenta na jeeⁿ ya cwiluiiñe nqueⁿ na matsa̱'ntjoom 'o.
60002004	Jo' chii cala'candyoo'ndyo' jo nnom nqueⁿ na cwiluiiñê tsjo̱' na wando', nqueⁿ na tjeii' nn'aⁿ cwenta na xocwil'ueñê, sa̱a̱ tjei' Ty'o̱o̱ts'om jom na l'ueñê ndo' jnda ntyjii jom.
60002005	Ndo' mati 'o, na cwiluiindyo' ljo̱' na cwita'ndo', quiandyo' na mawil'uee'ñe Ty'o̱o̱ts'om 'o na cwiluiindyo' wats'om yuu na m'aaⁿ Espíritu, cwiluiindyo' cwii tmaaⁿ' ntyee na lju' n'om, na cantyja 'naaⁿ' Jesucristo cwila't'maaⁿ'ndyo' Ty'o̱o̱ts'om, ts'iaaⁿ cantyja 'naaⁿ' Espíritu na jeeⁿ cwijaawee' ts'oom.
60002006	Ee naquii' ñ'oom' Ty'o̱o̱ts'om na teiljeii matsona': Quii' tsjoom Sión maqua̱ⁿya cwii tsjo̱' na tseixmaⁿna' tsjo̱' nquii tsiaⁿtsjo̱' w'aa. Matso Ty'o̱o̱ts'om: Ja tjeii'a jom cwentaya ndo' jeeⁿ ndya' jnda cwiluiiñê; Meiⁿ'ñeeⁿcheⁿ ts'aⁿ na matseiyu' ñ'eⁿñê, tijoom xuee nnts'aana' na cwe' ts'iaaⁿ'ndyo na ñentyjaa' ts'om jom.
60002007	Cantyja 'naⁿ' 'o na cwila'yu'yo' ñ'eⁿ nqueⁿ na cwiluiiñê tsjo̱'waa, jeeⁿ jnda cwiluiiñê sa̱a̱ cantyja 'naaⁿ joo nn'aⁿ na ticalayu' ñ'eⁿñê, matseicanda̱a̱'ñena' na matso ñ'oom' Ty'o̱o̱ts'om na teiljeii: Juu tsjo̱' na tquiee' luañê na cwil'a w'aa, tseixmaⁿna' tsjo̱' nqui tsiaⁿtsjo̱'.
60002008	Ndo' mati waa cwiicheⁿ ñ'oom na matseineiⁿna' cantyja 'naaⁿ'aⁿ: Jom matseijomna' cha'cwijom cwii tsjo̱' ty'a, cwii tsjo̱' na matseiquiaana' nn'aⁿ. Tquiaandyena ee tilañ'oom'ndyena ñ'oom cantyja naaⁿ'aⁿ ee luaa' teijnoomna.
60002009	Sa̱a̱ 'o cwiluiindyo' tmaaⁿ nn'aⁿ na macwji' Ty'o̱o̱ts'om cwentaaⁿ'aⁿ, cwii tmaaⁿ' ntyee na cwindye'ntjom'yo' nnom nqueⁿ na tjacantyja cwiluiiñê na matsa̱'ntjoom, cwiluiindyo' nn'aⁿ cwii tsjoomnancue na lju' ts'om, cwii tmaaⁿ' nn'aⁿ na m'aⁿ'yo' cwentaaⁿ'aⁿ, nmeiiⁿ' laxmaⁿ'yo' cha nntjei'yuu'ndyo' na jeeⁿ t'maⁿ ts'iaaⁿ mach'eeⁿ ñ'eⁿndyo', nqueⁿ na t'maaⁿ 'o na calui'yo' naquii' najaaⁿ ndo' na nlajomndyo' ñequio na neiⁿncoo' naxuee na cwiluiiñê.
60002010	Ñet'om'yo' na tîlaxmaⁿ'yo' tmaaⁿ' cwentaa' Ty'o̱o̱ts'om, sa̱a̱ je' je' cwila'xmaⁿ'yo' juuna'. Jaach'eeti xuee tîcaliu'yo' na candya' ts'oom 'o, sa̱a̱ je' je' cwiliu'yo' na ljo' jom ñ'eⁿndyo'.
60002011	'O nn'aⁿya na jeeⁿ wi' ts'o̱o̱ⁿya, nc'e na cwiluiindyo' cha'cwijom nn'aⁿ na cwe' cwiquieya, ndo' cwe' cwiwinom'yo' tsjoomnancue, macaⁿ'a nda̱a̱'yo' na tañequiandyo' na joo na l'ue n'om seii'yo' na nnc'oochona' 'o xjeⁿ 'naaⁿna'.
60002012	Xcwe c'om'yo' quii'ntaaⁿ nn'aⁿ na tic'om nacje 'naaⁿ' Ty'o̱o̱ts'om, ee na nl'a'yo' na ljo' meiiⁿ na tia ñ'oom cwilaneiⁿna nacjo'yo' na cha'cwijom tiann'aⁿndyo', nlqueⁿna cwenta naya na cwil'a'yo' ndo' xuee quia na nñequiana cwenta nnom Ty'o̱o̱ts'om, nla't'maaⁿ'ndyena jom cantyja 'naⁿ'yo'.
60002013	Ndo' cwe' nc'e na cwiluiindyo' cwentaa' nquii Ta Jesús, jo' chii catue'ndyo'cje'yo' nda̱a̱ cha'tso nn'aⁿ na m'aⁿ n'iaaⁿ. Najndyee nnom nquii tsaⁿmaⁿts'iaaⁿt'maⁿ,
60002014	ndo' mati nda̱a̱ nn'aⁿ na matsa̱a̱ⁿ'a̱ⁿ nacje 'naaⁿ'aⁿ na cwic'eeⁿ n'iaaⁿ. Ee joona cwito'ñoomna ñ'oom na catu'xeⁿna nn'aⁿ na cwil'a natia. Ndo' mati cwila't'maaⁿ'ndyena nn'aⁿ na cwil'a yuu na maty'iomyana'.
60002015	Ee l'ue ts'om Ty'o̱o̱ts'om na cal'a'yo' yuu na maty'iomyana' cha cantyja 'naaⁿ' jo' nntseicheⁿna' nn'aⁿ na tijndo̱' n'om na ntjeiⁿ ljo' cwil'a.
60002016	'O cwiluiindyo' nn'aⁿ na jnda̱ seicandyaañe Ty'o̱o̱ts'om naquii' natia. Sa̱a̱ ticala'tiuu'yo' na ljo' s'aaⁿ ñ'eⁿndyo' cha nncju'naaⁿñena' na nl'a'ti'yo' na ticaty'iomyana'. Cal'a'yo' cha'xjeⁿ na macaⁿna' na cal'a nn'aⁿ na cwiluiindye moso jo nnoom.
60002017	C'om'yo' na cwila't'maaⁿ'ndyo' cwii cwii ts'aⁿ cantyjati na matsona'. Mati c'om'yo' na jnda nquiu'yo' nn'aⁿ na cwila'yu'. Cala't'maaⁿ'ndyo' Ty'o̱o̱ts'om ñequio na jnda nquiu'yo' jom. Mati tsaⁿmaⁿts'iaaⁿ t'maⁿ, cala't'maaⁿ'ndyo' jom.
60002018	'O na tyeⁿ m'aⁿ'yo' moso nda̱a̱ patrom 'naⁿ'yo', catue'ndyo'cje'yo' nda̱a̱ joona meiiⁿ aa ya nn'aⁿndyena oo aa tiann'aⁿndyena.
60002019	Ee jeeⁿ ya cantyja 'naaⁿ' ts'aⁿ quia mañequiaañe na ñecuaa na ticaty'iomyana' ljo' matjoom ee ntyjeeⁿ xcwe m'aaⁿ jo nnom Ty'o̱o̱ts'om.
60002020	Ee xeⁿ cwila'sei'na 'o nc'e cwii nnom na tia na jnda̱ l'a'yo', ¿yuu waa naya 'naⁿ'yo' meiiⁿ na m'aⁿ'yo' na cwiljoya n'om'yo' na cwicacho'yo'? Sa̱a̱ xeⁿ cwila'quii n'om'yo' quia na cwicacho'yo' jnaaⁿ' na l'a'yo' yuu na ya, luaa' jeeⁿ xcwe jo nnom Ty'o̱o̱ts'om.
60002021	T'maⁿ Ty'o̱o̱ts'om 'o na caljoya n'om'yo' meiiⁿ na nntjom'yo' nmeiⁿ', ee teinom Cristo na wi't'maⁿ, cwii na nluii'ndyo' jom na ntsantyjo̱'yo' 'naaⁿ nc'eeⁿ.
60002022	Ee meiⁿcwii tîcatseitjo̱o̱ñê meiⁿ tîquinquiu'nn'aaⁿ.
60002023	Quia na jla'jnaaⁿ' nn'aⁿ jom, tîtseilcweeⁿ'eⁿ ñ'oom jnaaⁿ' nda̱a̱na. Quia na ta'wi'na jom, sa̱a̱ tîco'weeⁿ'eⁿ joona, cwe' 'ndiiñetoom ñequio l'o̱ Ty'o̱o̱ts'om na xcwe macu'xeⁿ.
60002024	Ñequio seiiⁿ'eⁿ tjachom jnaaⁿya nacjoo' ts'oom'naaⁿ cha nla'xmaaⁿya l'oo jo nnom jnaⁿ ndo' quii'ntaaⁿ nn'aⁿ nc'o̱o̱ⁿya cha'xjeⁿ na maty'iomyana'.
60002025	Ee cwitjo̱o̱cheⁿ na tajnaⁿ'yo' Cristo, ñeseijomna' 'o cha'na canmaⁿ na jnda̱ tsuundyeyoo', sa̱a̱ je' na jnda̱ lcwe'yo' cantyja 'naaⁿ' Cristo, mach'eeⁿ cwenta añmaaⁿ'yo' cha'xjeⁿ mateix'ee sto quioo'ñeeⁿ ndo' na mawañoom'm 'o.
60003001	'O yolcu na m'aⁿ s'aa'yo', mala'ti' catue'ndyo'cje'yo' nda̱a̱na cha 'ñeeⁿ joona na tyoola'yu' ñ'oom naya 'naaⁿ' Ty'o̱o̱ts'om, nc'oola'no̱ⁿ'na na mayuu' juuna' nc'e na cwiqueⁿna' cwenta chiuu m'aⁿ'yo' joo nda̱a̱na meiiⁿ tyoondu'yo' nda̱a̱na,
60003002	ee na cwiqueⁿna cwenta na xcwe tsam'aⁿ'yo' jo nda̱a̱na ñequio na cwila't'maaⁿ'ndyo'.
60003003	Juu na cwilatycwi'ndyo' cantyja 'naⁿ'yo' til'a'yo' cwe' ñequio 'naⁿ na cwiwitquioo' cha'na cwila'tycwi'yo' soonqueⁿ'yo', 'naⁿ na tuiina' ñequio s'om cajaⁿ oo liaa na jeeⁿ chjoom.
60003004	'O calaxmaⁿ'yo' na tycwi'ndyo' naquii' n'om'yo', na juu na neiⁿncoo'ndyo' xocantycwiina', na nleitquioo' jo' laxmaⁿ'yo' quia na ya nn'aⁿndyo' meiⁿ titsei'ndaa'na' 'o ljo' na cwitjom'yo'.
60003005	Ee yolcu na tyom'aⁿ na tandyo xuee na tyoluiindye na lju' n'om, maluaa' tyola'xmaⁿna, tyocantyjaa' n'omna Ty'o̱o̱ts'om ndo' tyotuee'ndyecjena nda̱a̱ s'aana.
60003006	Maluaa' tyotseixmaⁿ Sara. Tyotseicanda̱a̱'ñê nnom Abraham, ndo' tsoom nnom saaⁿ'aⁿ Ta.
60003007	Ndo' mati 'o naⁿnom na m'aⁿ lcuu'yo', c'oom'ya n'om'yo' cantyja 'naaⁿna, cala't'maaⁿ'ndyo' joona na ticwe'ntyjo̱ na jnda̱na cha'na 'o, sa̱a̱ mati nc'e juu naya na matseixmaⁿ Ty'o̱o̱ts'om na ñecwii xjeⁿ mañequiaaⁿ na laxmaⁿna na ticantycwii na cwita'ndo'na cha'xjeⁿ 'o. Luaa' cal'a'yo' cha tintseicu'na' na nñeeⁿ ñ'oom na cwitaⁿ'yo' nnoom.
60003008	Ndo' cha'tsondyo' c'om'yo' ñequio nn'aⁿ na cwila'yu' na ñecwii cwila'tiuu'yo' na jnda nquiu'yo' joona. C'om'yo' na wi' n'om'yo' cha'cwijom ñenquii ts'aⁿ ntseinda 'o. Cal'a'yo' na jndati nquiu'yo' nt'omcheⁿ ñequio na nty'iaandyo' ñ'eⁿndyena.
60003009	Ts'aⁿ natia mach'ee 'o, tilalcwe'yo' nawi' nacjoo' tsaⁿ'ñeeⁿ. Xeⁿ na matseijnaaⁿ'aⁿ 'o, 'o tila'jnaⁿ'yo' jom. 'O cwiicheⁿ ljo cal'a'yo', cataⁿ'yo' na catio'naaⁿñe Ty'o̱o̱ts'om ts'aⁿ na nmeiiⁿ' mach'ee, ee jnda̱ seijndaa'ñê na 'o nnto'ñoom'yo' na nntio'ñaaⁿñê 'o.
60003010	Ee waa ñ'oom' Ty'o̱o̱ts'om na teiljeii na matsona': Meiⁿquia ts'aⁿ na ñe'c'oom na ya quii'ntaaⁿ nc'iaa', xeⁿ ntyjaa' ts'om na cha'tso xuee na wando' nnc'oom na neiiⁿ', quia jo' cats'aañe cheⁿnquii xjeⁿ tsaa. Tantseineiⁿ ñ'oom na tia, meiⁿ tañe'quiaañe na nntseineiⁿ cantu.
60003011	Cwji'ñê cantyja 'naaⁿ' natia, cats'aaⁿ yuu na ya, cal'ueeⁿ na caljoyaandye nn'aⁿ ñ'eⁿ nc'iaana. Queⁿñê na cats'aaⁿ naljo'.
60003012	Ee maqueⁿ Ty'o̱o̱ts'om cwenta nn'aⁿ na cwiluiindye cwentaaⁿ'aⁿ, ndo' mañeeⁿ ñ'oom na cwilaneiⁿna nnoom, sa̱a̱ nn'aⁿ na cwil'a natia, m'aaⁿ nacjoo naⁿ'ñeeⁿ.
60003013	Ee xeⁿ ñequii'cheⁿ cwil'a'yo' na ya, ¿'ñeeⁿ nnda̱a̱ nnts'aa nawi'ñe ñ'eⁿndyo'?
60003014	Sa̱a̱ meiiⁿ xeⁿ cwiwinom'yo' nawi' na jnda̱ l'a'yo' naya, matio'naaⁿñe Ty'o̱o̱ts'om 'o. Meiⁿ ncwii ts'aⁿ tinc'om'yo' na nquia'yo' juu, tila'catyuendyo'.
60003015	'O naquii' n'om'yo' cala't'maaⁿ'ndyo Cristo na cwiluiiñê na matsa̱'ntjoom 'o. Ñequii'cheⁿ c'omc'eendyo' na nt'o̱'yo' nnom ts'aⁿ na mawax'ee chiuu waa na cwicantyjaa' n'om'yo' jom,
60003016	c'om'yo' cha'xjeⁿ na macaⁿna' cha meiⁿcwii ñomtiuu tacandii' nquiu'yo' cha joo nn'aⁿ na tia cwilaneiⁿna cantyja chiuu cwitsaam'aⁿ'yo' na cwilayu'yo' ñ'eⁿ Cristo, nc'omna na jnaaⁿna cantyja 'naaⁿ' ñ'oom na cwilaneiⁿna.
60003017	Ee xeⁿ na l'ue ts'om Ty'o̱o̱ts'om, yati na co'wi'na' ts'aⁿ nc'e mach'ee yuu naya, nchiiti na co'wi'na' juu na mach'ee natia.
60003018	Cristo ñejom tjoom nawi' nc'e jnaaⁿ jaa, tacaⁿna' na cue'nnaaⁿ'aⁿ. Jom na ticatseixmaaⁿ jnaⁿ tueeⁿ'eⁿ cwentaa jaa nn'aⁿ jnaⁿ, cha nnda̱a̱ nncwjaa'ñê jaa cwentaa' Ty'o̱o̱ts'om. Cantyja 'naaⁿ' seiiⁿ'eⁿ tueeⁿ'eⁿ, sa̱a̱ nc'e espíritu 'naaⁿ'aⁿ tando'xcoom.
60003019	Ndo' cantyja 'naaⁿ' espíritu na tseixmaaⁿ, tjanquiaaⁿ ñ'oom nda̱a̱ espíritu 'naaⁿ l'oo na m'aⁿ jnaⁿ,
60003020	na joona xuee'ñeeⁿcheⁿ ñejla'tjo̱o̱ndyena yocheⁿ na tyom'aaⁿ Noé. Xjeⁿ'ñeeⁿ tyomeiⁿndoo'nty'iaañe Ty'o̱o̱ts'om na calcwe' n'omna' yocheⁿ na tjaluii w'aandaa, na cantyja 'naaⁿ' juuna' ñe'ñeeⁿ ts'aⁿ jlui'n'maaⁿñe naquii' ndaatioo'ñeeⁿ.
60003021	Ndaatioo'ñeeⁿ matseijomna' juu ndaa na cwiwits'oomndyo̱, na cantyja 'naaⁿ' jo' laxmaaⁿya nn'aⁿ na cwilui'n'maaⁿndyo̱ je'. Na cwiwits'oomñe ts'aⁿ tica'mo̱ⁿna' cantyja 'naaⁿ' na nlju'ñê, cantyja 'naaⁿ' juuna' ma'mo̱ⁿna' na macaⁿ ts'aⁿ na tic'oom na m'aaⁿ' m'aaⁿ' ts'oom jo nnom Ty'o̱o̱ts'om ndo' na tseixmaⁿ ts'aⁿ na cwilui'n'maaⁿñe nc'e na tando'xco Jesucristo.
60003022	Tjalcweeⁿ'eⁿ cañoom'luee ndo' wacatyeeⁿ ntyjaa' ts'o̱ Ty'o̱o̱ts'om ntyjaya yuu cwituee'ndyecje cha'tso ángeles ñequio nt'omcheⁿ nnom na cwiluiitquiendye ndo' m'aⁿ nt'omcheⁿ na waa na jnda̱ la'xmaⁿ.
60004001	Jo' chii, cha'xjeⁿ na tco'wi'na' Cristo ñequio seiiⁿ'eⁿ, mati 'o la'xmaⁿ'yo' na nñequiandyo' na co'wi'na' 'o, ee ts'aⁿ na maco'wi'na' juu ñequio seii', jnda̱ ty'ioo'ñê na ñe'queⁿ jnaⁿ xjeⁿ jom,
60004002	cha cantyjati xuee na wañoom'm nnc'oom cha'xjeⁿ na l'ue ts'om Ty'o̱o̱ts'om, nchii cha'xjeⁿ na queeⁿ ts'om seii' ts'aⁿ.
60004003	Tco xuee na ñel'a'yo' cha'xjeⁿ cwil'a nn'aⁿ na tic'om nacje 'naaⁿ' Ty'o̱o̱ts'om, ñel'a'yo' natia na cwil'a naⁿ'ñeeⁿ, tyom'aⁿ'yo' na queeⁿ n'om'yo' nt'omcheⁿ, ñejla'xmaⁿ'yo' nn'aⁿ candyee, tyocwa'jndoo'ndyo' ndo' tyowe'yo', ndo' tyola't'maaⁿ'ndyo' joo na cwe' nn'aⁿ l'a.
60004004	Sa̱a̱ je' nc'e na ticalajomndyo'ti'yo' ñequio na mawinom'na' natia na cwil'a naⁿ'ñeeⁿ, jo' matseiñ'eeⁿ'ñena' joona ndo' tia ñ'oom cwilaneiⁿna cantyja 'naⁿ'yo'.
60004005	Sa̱a̱ ncue'ntyjo̱ xjeⁿ na nlcaⁿna' na nñequiana cwenta nnom Nqueⁿ na m'aaⁿc'eeñê na nncu'xeeⁿ nn'aⁿ na cwita'ndo' ndo' nn'aⁿ na jnda̱ tja̱.
60004006	Jo' chii nda̱a̱ l'oo jnda̱ teineiⁿ ñ'oom' Ty'o̱o̱ts'om cha cha'xjeⁿ jom wanoom'm, mati nnda̱a̱ nnta'ndo'na meiiⁿ jnda̱ tu'xeⁿndyena cha'xjeⁿ cwitu'xeⁿndye cha'tso nn'aⁿ.
60004007	Jnda̱ wjaawindyoo' na nntycwii cha'tso. Nc'e na ljo' catjei'ya'yo' cwenta chiuu cwitsam'aⁿ'yo', ndo' calaneiⁿ'yo' nnom Ty'o̱o̱ts'om ñequio na xcwee' n'om'yo'.
60004008	Ndo' na t'maⁿti c'om'yo' na xcwe na m'aⁿ'yo' na jnda nquiu'yo' nc'iaa'yo' na cwilayu' ee quia na m'aaⁿ ts'aⁿ na jnda ntyjeeⁿ x'iaaⁿ'aⁿ, matseit'maⁿya ts'oom ts'aⁿ na matseitjo̱o̱ñe nnoom.
60004009	Cateix'ee'yo' nn'aⁿ na cwe' cwiquieya l'a'yo', meiⁿ tila'ncjoo'ndyo' ñ'eⁿndyena.
60004010	Cwii cwiindyo' cwicanda'yo' cwii nnom na nnda̱a̱ nl'a'yo' ts'iaaⁿ 'naaⁿ' Ty'o̱o̱ts'om. Cha'xjeⁿ mach'ee cwii ts'aⁿ na mato̱ⁿ' ts'iaaⁿ, jo' cwil'uee'ndyo'ya'yo' jndye nnom naya na matseixmaⁿ Ty'o̱o̱ts'om.
60004011	Xeⁿ macandaa' ts'aⁿ na catseineiiⁿ, ñ'oom na mañequiaaⁿ cats'aana' cha'cwijom nquii Ty'o̱o̱ts'om matseineiⁿ. Xeⁿ macandaa' ts'aⁿ na mateijneiⁿ nn'aⁿ, cats'aaⁿ naljo' ñequio najndeii na matseixmaaⁿ na mañequiaa Ty'o̱o̱ts'om. Cha'tso na cwil'a'yo' cal'a'yo' juuna' cha caluiit'maⁿñe Ty'o̱o̱ts'om nc'e Jesucristo, ee jom tseixmaaⁿ na caluiit'maⁿñê, ticantycwii najndeii na matseixmaaⁿ. Amén.
60004012	'O nn'aⁿya na cwila'yu'yo', tints'aana' na tileicala'no̱ⁿ'yo' cantyja 'naaⁿ' juu na wi' na cwiwinom'yo' na juuna' matseijomna' cha'cwijom mawinom ts'aⁿ quii' chom, tinc'oom' n'om'yo' na juu jo' t'maⁿ waa na cwichuii'na' ñequio na cwitjoom nt'omcheⁿ nn'aⁿ.
60004013	Nchii jo' na nl'a'yo'. 'O c'om'yo' na neiⁿ'yo' na cwitjom'yo' na ljo' ee cantyja 'naaⁿ' jo' cwilajomndyo' na tco'wi'na' Cristo cha mati canda̱a̱' na neiⁿ'yo' quia na nleitquioo'ñê na nluiit'maⁿñê.
60004014	Xeⁿ na cwitio'ñ'oom nn'aⁿ 'o ee na cwiluiindyo' cwentaa' Cristo matio'naaⁿñe Ty'o̱o̱ts'om 'o. Mach'eeⁿ na ljo' ee nquii Espíritu na cwiluiiñê m'aaⁿ naquii' n'om'yo'. Mayuu' na cwilaneiⁿna ñ'oom ntjeiⁿ nacjoo' Cristo sa̱a̱ cwiluiit'maⁿñê cantyja 'naⁿ'yo'.
60004015	Xeⁿ na m'aaⁿ cwiindyo' 'o na wi' matjom, nchii cats'aana' na ljo' nc'e na seicuee' ts'aⁿ, oo na mach'uee, oo cwiicheⁿ nnom natia, meiⁿ nchii nc'e na matii'ñe cwii nnom ñ'oom 'naaⁿ' cwiicheⁿ ts'aⁿ.
60004016	Sa̱a̱ xeⁿ maco'wi'na' 'u nc'e na matseijomndyu' ñequio Cristo, ticatsona' na c'oom' na jnaⁿ', 'u catseit'maaⁿ'ndyu' Ty'o̱o̱ts'om na matjom' naljo'.
60004017	Ee jnda̱ tue'ntyjo̱ xjeⁿ na juu na macu'xeⁿ Ty'o̱o̱ts'om nn'aⁿ nnaⁿna quii'ntaaⁿ jaa na laxmaaⁿya nn'aⁿ 'naaⁿ'aⁿ. Ndo' xeⁿ manaⁿna' ñequiondyo̱ jaa majndeiiticheⁿ nn'aⁿ na tilacanda̱a̱'ndye ñ'oom'm.
60004018	Ndo' xeⁿ nc'uaa' nlui'n'maaⁿndye nn'aⁿ na maqueⁿna' joo na tjaa jnaⁿ laxmaⁿ, ¿chiuu nluiiyuu na nlui'n'maaⁿndye nn'aⁿ na tia nn'aⁿndye ñequio nn'aⁿ jnaⁿ?
60004019	Jo' chii nn'aⁿ na wi' cwitjoomna nc'e na l'ue ts'om Ty'o̱o̱ts'om, ñecwitco cal'ana na maty'iomyana', ndo' catioona añmaaⁿna l'o̱ Ty'o̱o̱ts'om na s'aa joona, ee cwiluiiñê na mayom'm.
60005001	Nnco̱ na cwiluiitquiendyo̱, waa na ñe'catseijndo̱'a n'om' 'o na cwiluiitquiendyo' quii' ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ, ja na ndo̱o̱'no̱o̱ⁿ na wi't'maⁿ na teinom Cristo, ndo' na mati nntseijomndyo̱ na nluiit'maⁿñê quia na nndyonnaaⁿ'aⁿ ndo' mati 'o.
60005002	Nn'aⁿ na cwiluiindye canmaⁿ ntsmeiⁿ' Ty'o̱o̱ts'om cal'a'yo' cwenta joona, nchii ñequio najndei'na' na nl'a'yo' ts'iaaⁿ'ñeeⁿ, meiⁿ nchii na queeⁿ n'om'yo' s'om, sa̱a̱ ñequio na xcwee'ya n'om'yo' cha'xjeⁿ nquii Ty'o̱o̱ts'om l'ue ts'oom,
60005003	Ty'o̱o̱ts'om ty'ioom ts'iaaⁿ 'o, meiⁿ nchii nlqueⁿndyo' na nluiit'maⁿndyo' nda̱a̱ joo nn'aⁿ na cwilayu'. 'O xcweya c'om'yo' jo nda̱a̱na cha nnda̱a̱ nluii'ndyena 'o.
60005004	Ndo' na luaa', nqueⁿ na cwiluiitquieñê na mateix'eeⁿ tmaaⁿ' cwentaaⁿ'aⁿ, quia na nndyonnaaⁿ'aⁿ, nnts'aaⁿ na nnto'ñoom'yo' cwii corona na tijoom nc'uaana' na cantyja 'naaⁿ' jo' nntseit'maaⁿ'ñena' 'o.
60005005	Ndo' mati 'o nn'aⁿ na cjeti m'aⁿ'yo', catue'ndyo'cje'yo' nda̱a̱ nn'aⁿ na cwiluiitquiendye naquii' ts'iaaⁿ 'naaⁿ' Ty'o̱o̱ts'om. Matsona' na cha'tsondyo'ñ'eⁿ'yo' catue'ndyo'cje'yo' nda̱a̱ nc'iaa'yo' na cwila'yu' ñequio na nioom' n'om'yo', ee waa ljeii na matsona': M'aaⁿ Ty'o̱o̱ts'om nacjoo nn'aⁿ na cwitjeii's'andye, cwitjeii'lcundye, sa̱a̱ nda̱a̱ nn'aⁿ na cwituee'ndyecje mañequiaaⁿ naya na matseixmaaⁿ.
60005006	Jo' chii catue'ndyo'cje'yo' nacje 'naaⁿ' ts'o̱ Ty'o̱o̱ts'om na tjacantyja najndeii cwiluiiñê cha quia nncue'ntyjo̱ xjeⁿ ntyjeeⁿ nntseit'maaⁿ'ñê 'o.
60005007	Catue'yo' nacjoo' nqueⁿ cha'tsoñ'eⁿ na matseiñ'eeⁿ'ñena' 'o ee m'aaⁿ' m'aaⁿ' ts'oom 'o.
60005008	C'om'yo' na jndo̱' n'om'yo' ndo' cal'a'yo' cwenta, ee m'aaⁿ tsaⁿjndii na jnoom'm 'o. Matseijomna' jom cha'cwijom catsiaⁿ liom na manom manomyo' na mal'ueyo' quioo' na nlquiiyo'.
60005009	Calajnda̱'yo' na cwitsa'yo' nacjoom'm ñequio na cwila'yu'ya ñ'om'yo' ñ'eⁿ Ty'o̱o̱ts'om ee manquiu'yo' na cha'waa tsjoomnancue nquiee nn'aⁿ'yo' na cwila'yu', maljoyu na wi' cwiwinomna cha'xjeⁿ na cwitjom'yo'.
60005010	Ndo' nda̱nquia cwantindyo xuee na cwiwinom'yo' nawi'meiiⁿ, manquiiti Ty'o̱o̱ts'om nnts'aaⁿ na laxmaⁿ'yo' na canda̱a̱'ndyo', na nncwintyje'tyeⁿ'yo' cantyja 'naaⁿ'aⁿ, na nc'om'yo' na jnda̱'yo' jo nnoom, na tjaa'naⁿ na cwii nntseits'eiina' 'o. Nnts'aaⁿ na nmeiiⁿ' nc'e naya na matseixmaaⁿ na m'aaⁿ na candya' ts'oom 'o. Jnda̱ maqueeⁿ'ñê 'o na nla'jomndyo' yuu na caxuee na ticantycwii na cwiluiiñê nc'e Jesucristo.
60005011	Ñenqueⁿ tintycwii na tseixmaaⁿ najneiⁿ na catsa̱'ntjoom. Amén.
60005012	Mateijndeii Silvano ja na teiljeii carta chjoowaañe. Macwjii'a cwenta na cwiluiiñê ts'aⁿ na matseiyu' na xcwee' ts'oom. Cantyja 'naaⁿ' juuna' mañequiaya na t'maⁿ n'om'yo' ndo' macwji'yuu'ndyo̱ na juu naya na matseixmaⁿ Ty'o̱o̱ts'om, cwiluiiñena' na mayuu'.
60005013	Tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿna Babilonia, na ljo'yu macwjeeⁿ'eⁿ joona cwentaaⁿ'aⁿ cha'xjeⁿ macwjeeⁿ'eⁿ 'o, cwila'cwanomna na xmaⁿndyo'. Ndo' mati maljo' mach'ee jndaaya ti'Marcos.
60005014	Cwii cwiindyo' ñequio luee'yo' quia'yo' na xmaⁿndye ntyjee'yo'. Nda̱a̱ cha'tsondyo' na laxmaⁿ'yo' cwentaa' Cristo, quiaa Ty'o̱o̱ts'om na nnto'ñoom'yo' na meiⁿcwii ñomtiuu tinc'om'yo' jo nda̱a̱na.
61001001	Ja Simón Pedro cwiluiindyo̱ moso 'naaⁿ' Jesucristo ndo' apóstol na majñoom na mañequiaya ñ'oom naya nda̱a̱ nn'aⁿ. Matseiljeiya ndo' matseicwano̱ⁿya cartawaañe nda̱a̱ 'o na mati laxmaⁿ'yo' juu na cwila'yu'ya n'om'yo' cha'xjeⁿ jâ, na juu jo' jeeⁿ ndya' jnda tseixmaⁿna'. Laxmaⁿ'yo' juuna' nc'e nquii Ty'o̱o̱ts'om na cwila't'maaⁿ'ndyo̱ ñequio Jesucristo na macwji'n'maaⁿñê jaa cwiluiiñê na maty'iomyana'.
61001002	Nc'e na cwita'jnaⁿ'yo' Ty'o̱o̱ts'om ñequio Jesús na cwiluiiñê na matsa̱'ntjoom jaa, cwijndye naya na cato'ñoom'yo' na la'xmaⁿna ñequio na tjaa ñomtiuu c'om'yo' jo nda̱a̱na.
61001003	Nquii Ty'o̱o̱ts'om, cantyja 'naaⁿ' najndeii na cwiluiiñê, mañequiaaⁿ na cwicandaaya cha'tso na macaⁿna' jaa cha nnda̱a̱ nnc'o̱o̱ⁿya jo nnoom ndo' cha nnda̱a̱ nlajomndyo̱ cantyja na cwiluiiñê. Mach'eeⁿ na ljo' nc'e nqueⁿ na maqueeⁿ'ñê 'o na jeeⁿ ndya' t'maⁿ cwiluiiñe ndo' mati ñequio cha'tso naya na t'maⁿ na mach'eeⁿ.
61001004	Cantyja 'naaⁿ nmeiⁿ', jnda̱ tquiaaⁿ ñ'oom nda̱a̱ya chiuu na nnts'aaⁿ, na joo ñ'oom'ñeeⁿ jeeⁿ jnda laxmaⁿna', cha cantyja 'naaⁿ' joona' 'o nnda̱a̱ ntsalajomndyo' na jom Ty'o̱o̱ts'om teincooñe ndo' cha nnda̱a̱ nndyaandyo' natia na cwajndii na chuu tsjoomnancue na matseiqueeⁿna' ts'om ts'aⁿ.
61001005	Nc'e na luaa', juu na cwilayu'ya n'om'yo', macaⁿna' na c'om'yo' na xcwe cantyja 'naⁿ'yo' ñequio nn'aⁿ, ndo' ñequio juu jo' c'om'yo' na xcwe cala'no̱ⁿ'yo',
61001006	ndo' quia cwilaxmaⁿ'yo' jo' c'om'yo' na queⁿndyo' cheⁿncjo'yo' xjeⁿ, ndo' ñequio juu jo', c'om'yo' na nioom'cheⁿ n'om'yo', ndo' ñequio juu jo', quiandyo' na nleitquioo' na m'aⁿ'yo' cantyja 'naaⁿ' Ty'o̱o̱ts'om,
61001007	ndo' quia laxmaⁿ'yo' jo', c'om'yo' cha'xjeⁿ ñequii ts'aⁿ ntseinda, ndo' na ljo', c'om'yo' na jnda nquiu'yo' nn'aⁿ.
61001008	Ee xeⁿ cwila'xmaⁿ'yo' cha'tso nmeiⁿ' ndo' cwileijndye joona' cantyja 'naⁿ'yo', xocats'aana' na ticwil'uendyo' meiⁿ ticwe' ts'iaaⁿ'ndyo na cwilaxmaⁿ'yo' cwentaa' Ta Jesucristo.
61001009	Sa̱a̱ ts'aⁿ na ticatseixmaⁿ nmeiⁿ', cwiluiiñe ts'aⁿ na tsa̱ manty'iaa' oo nchjaaⁿ'. Jnda̱ tsuu' ts'oom na seilju' Ty'o̱o̱ts'om jom jnaaⁿ'aⁿ na ñeseixmaaⁿ.
61001010	Jo' chii 'o nn'aⁿya na cwila'yu'yo' ñ'eⁿ Ty'o̱o̱ts'om nc'e na tqueeⁿ'ñê 'o ndo' tjeii'ñê 'o cwentaaⁿ'aⁿ, cjoo' n'om'yo' na calaxmaⁿ'yo' nmeiⁿ', ee xeⁿ na nmeiⁿ' cwil'a'yo' quia jo' tijoom nntseilcwe'tya'na' 'o cantyja 'naaⁿ'aⁿ.
61001011	Ndo' xeⁿ nmeiiⁿ' nl'a'yo', jeeⁿ tinc'uaa' nñequiaaⁿ na nntsaquiee'ndyo' yuu na ticantycwii na matsa̱'ntjom nquii na tjacantyja na t'maⁿ cwiluiiñe ndo' na macwji'n'maaⁿñe jaa, juu Ta Jesucristo.
61001012	Jo' chii ñequii'cheⁿ na matseilcwii'ndyo̱ ñ'oommeiⁿ' nda̱a̱'yo' meiiⁿ na manquiu'ya'yo' joona' ndo' mantyjiiya na 'o m'aaⁿ'tyeⁿ n'om'yo' ñ'oom na mayuu' na jnda̱ to'ñoom'yo'.
61001013	Ee maxjeⁿ ntyjii na maty'iomyana' na matseilcwii'ndyo̱ ñ'oommeiiⁿ nda̱a̱'yo' yocheⁿ na wa'ndo̱'a.
61001014	Ee ntyjiiya na mawaxjeⁿ na nnc'io̱, cha'xjeⁿ t'mo̱ⁿ Ta Jesucristo no̱o̱ⁿ.
61001015	Sa̱a̱ nnts'aa cha'tso na nnda̱a̱ nnts'aa cha meiiⁿ na jnda̱ ty'io̱ nncjaañjoom' n'om'yo' ñ'oommeiⁿ'.
61001016	Quia na t'mo̱o̱ⁿyâ nda̱a̱'yo' cantyja 'naaⁿ' najndeii na matseixmaⁿ Jesucristo na cwiluiiñê na matsa̱'ntjoom jaa, ndo' cantyja 'naaⁿ' na nntseixmaaⁿ quia na nndyonnaaⁿ'aⁿ, nchii cwe' cuento ñ'oom'ñeeⁿ, ee jndo̱o̱'nda̱a̱yâ na tjacantyja na t'maⁿ seit'maaⁿ'ñe Ty'o̱o̱ts'om jom.
61001017	Ee nty'iaanda̱a̱yâ xjeⁿ na nquii Tsotya̱a̱ya Ty'o̱o̱ts'om t'maⁿ seit'maaⁿ'ñe jom, tso: “Luaa nquii ti'Jndaaya na jeeⁿ candya' ts'o̱o̱ⁿya jom, ñ'eⁿ jom jeeⁿ neiⁿya.”
61001018	Mancjo̱o̱tya̱a̱yâ jndya̱a̱yâ ñ'oom'ñeeⁿ na tso na jnaⁿna' nandye cañoom'luee, xjeⁿ na t'o̱o̱ⁿyâ ñ'eⁿñê sjo̱'ñeeⁿ na lju' tseixmaⁿna'.
61001019	Ndo' mati waa na cwileiñ'o̱o̱ⁿya na majndaa'ya, juu ñ'oom na tyolaneiⁿ profetas na tyoñequia ñ'oom' Ty'o̱o̱ts'om tandyo xuee, 'o jeeⁿ xcwe nl'a'yo' xeⁿ cwilañ'oom'ndyo' ñ'oom'ñeeⁿ na laxmaⁿna' cha'cwijom lámpara na matseixueeñena' yuu na jaaⁿñe, hasta nquii na cwiluiiñe caxjuuncoo matseixueeñe naquii' n'om'yo'.
61001020	Sa̱a̱ najndyee macaⁿna' na catsei'no̱ⁿ' ts'aⁿ na tjaa'naⁿ cwii ñ'oom' Ty'o̱o̱ts'om na teiljeii nc'e na seijndaa'ñe nquii na seiljeii juuna',
61001021	ee profetas na tyoñequia ñ'oom cantyja 'naaⁿ' 'naaⁿ na quia nluii, tîcalaneiⁿna chiuu tyom'aaⁿ' n'om nquieena. Joona tyolaxmaⁿna nn'aⁿ na tyolaneiⁿ cwentaa' Ty'o̱o̱ts'om chiuu t'mo̱ⁿ Espíritu Santo nda̱a̱na.
61002001	Mati tiempo'ñeeⁿ tyom'aⁿ profetas na tiyuu' ñ'oom tyoñequia nda̱a̱ nn'aⁿ Israel, ndo' majo'ti nnts'aana' quii'ntaaⁿ'yo'. Joona cwe' nty'iu nt'mo̱o̱ⁿna ñ'oom na nntsei'ndaa'na' 'o, hasta nluena na tiyuu' ñ'oom cantyja 'naaⁿ' nqueⁿ na macwji'n'maaⁿñê joona, ndo' na luaa' n'omna tyuaa' nnt'uiiwi'na' joona.
61002002	Jndye nn'aⁿ nla'jomndye natia na jeeⁿ wi' laxmaⁿna, ndo' jnaaⁿ' na luaa' laxmaⁿ naⁿ'ñeeⁿ, tis'a ñ'oom ncwineiⁿ cantyja 'naaⁿ' ñ'oom naya 'naaⁿ' Ty'o̱o̱ts'om.
61002003	Nc'e na jeeⁿ queeⁿ n'omna s'om, jo' na nl'ana nawi' 'o ñequio ñ'oom na cwit'mo̱o̱ⁿna nda̱a̱'yo' na tiyuu' sa̱a̱ Ty'o̱o̱ts'om teiyo seijndaa'ñê na nnt'uiityeⁿna' joona, ndo' maxjeⁿ nluii cha'xjeⁿ na jnda̱ seijndaa'ñê.
61002004	Ee ángeles na l'a jnaⁿ tîcatseit'maⁿ ts'om Ty'o̱o̱ts'om. Tioom joona naquii' b'io yuu na jaaⁿñe, na chu'tyeⁿndyena l'uaancjo na caljoo'ndyetyeⁿna jo' jo' na nncwindoo'na hasta quia na nncu'xeeⁿ cha'tso.
61002005	Meiⁿ nn'aⁿ na tyom'aⁿ tsjoomnancue teiyo, tîcatseit'maⁿ ts'om Ty'o̱o̱ts'om joona quia seiquioom ndaalua'nty'a nacjoona na tia nn'aⁿndyena. Manda̱ tjei'n'maaⁿñê Noé, ndi ñ'eeⁿ ntquiee' nn'aaⁿ' tsaⁿ'ñeeⁿ. Jom tsaⁿ na tyoñequiaa ñ'oom nda̱a̱ nn'aⁿ na c'omna cantyja na maty'iomyana'.
61002006	Ndo' mati seijndaa'ñe Ty'o̱o̱ts'om na tyuii' tsjoom Sodoma ñ'eⁿ Gomorra na tco ñ'eⁿna' cwe' tsjaa' 'ndiina'. S'aaⁿ na ljo' cha na m'mo̱ⁿna' nda̱a̱ nn'aⁿ na quia nnc'om na tal'ana cha'xjeⁿ tyol'a naⁿ'ñeeⁿ.
61002007	Sa̱a̱ seicandyaañê Lot na tyom'aaⁿ tsjoom'ñeeⁿ ee tyotseixmaⁿ cantyja na maty'iomyana'. Tyotsei'ndaa'na' ntyjeeⁿ na tyonty'iaaⁿ'aⁿ na cwajndii natia na tyol'a naⁿ'ñeeⁿ.
61002008	Juu Lot'ñeeⁿ tyoluiiñê cantyja na maty'iomyana'. Jo' chii 'io ndi 'io tyotsei'ndaa'na' ntyjeeⁿ na tyonty'iaaⁿ'aⁿ ndo' tyoñeeⁿ cha'tso nnom natia na tyol'a naⁿ'ñeeⁿ.
61002009	Jo' chii nn'aⁿ na cwiñequiandyeñ'eⁿ cantyja na l'ue ts'om Ty'o̱o̱ts'om, mantyjiijndaa'ñê chiuu nntseicandyaañê ts'aⁿ quia na maqueⁿna' xjeⁿ juu. Ndo' mati nn'aⁿ na cwiñequiandye cantyja 'naaⁿ' natia, nljoo'ndyena nacje 'naaⁿ' nawi' na nt'uiityeⁿna' joona xuee na nntu'xeⁿndye nn'aⁿ.
61002010	Maluaa' nnts'aaⁿ ñequio nn'aⁿ na cwe' cwiñe'quiandyeto cantyja na neiⁿnco nquiu nn'aⁿ tsjoomnancue, ndo' na ticuee' n'omna na nntsa̱'ntjom Ta Jesús joona. Tjaa na matseicaty'uena' joona na cwiñe'quiandyetona cantyja na l'ue n'om nquieena. Meiⁿ tinquiaana na nluena cwii ñ'oomntjeiⁿ nacjoo joo na jnda̱ti na t'maⁿ cwiluiindye na m'aⁿ yuu na jeeⁿ neiⁿncoo',
61002011	sa̱a̱ wandyo̱' waa cantyja 'naaⁿ ángeles ee meiiⁿ na jnda̱tina ndo' t'maⁿti laxmaⁿna, sa̱a̱ tiquila'jnaaⁿ'na joo na jeeⁿ t'maⁿ cwiluiindye jo nnom nquii na matsa̱'ntjom.
61002012	Sa̱a̱ joo nn'aⁿ na tiyuu' ñ'oom na cwiñequia matseijomna' joona cha'cwijom quioo' na tijndo̱' n'om. Ee quioo' cwe' cwil'atoyo'. Tuiindyeyo' na nda̱a̱ nnt'ue nn'aⁿ na nla'cwjeena jooyo'. Naⁿ'ñeeⁿ meiiⁿ ñ'oom na ticala'no̱ⁿ'na sa̱a̱ cwilaneiⁿna ñ'oom ntjeiⁿ cantyja 'naaⁿna', ndo' nncwjena cha'xjeⁿ cwiwje quioo',
61002013	nnt'uiiwi'na' joona nc'e na jnda̱ ta'wi'na nt'omcheⁿ. Joona m'aⁿna na neiiⁿna na cwiñequiandyena cantyja 'naaⁿ joo na neiⁿnco nquiu nn'aⁿ tsjoomnancue. Matseijnaaⁿ'na' 'o na cwilajomndyena ñ'eⁿndyo' quia cwicwa'yo' na cwila't'maaⁿ'ndyo' xjeⁿ na cwila'neiiⁿ'ndyena na cwiñequiandyena ñequio na neiⁿnco n'omna na manquiu'nn'aⁿna' joona.
61002014	Na nty'iaana cwii yuscu, queeⁿ n'omna jom, tyoojaacjoona na cwila'tjo̱o̱ndyena. Nn'aⁿ na tityeⁿ cwila'yu', cwi'oochoondyena naⁿ'ñeeⁿ na n'ndye ñ'oom' Ty'o̱o̱ts'om. Laxmaⁿna nn'aⁿ na queeⁿ n'om 'naaⁿ' cwiicheⁿ ts'aⁿ na ñe'cuaana' lueena. Laxmaⁿna nn'aⁿ na nlco'wi' Ty'o̱o̱ts'om.
61002015	La'xmaⁿ naⁿm'aⁿ' nn'aⁿ na jnda̱ tsuundye ee jnda̱ 'ndyena nato na yuu. Joona cwila'jomndyena ñ'oom na tyoñequiaa profeta Balaam jnda Beor na tyoqueⁿ ts'oom na nncwantjoom s'om cantyja 'naaⁿ' natia na nnts'aaⁿ.
61002016	Sa̱a̱ na tia na s'aaⁿ, jndi'tiaaⁿ'aⁿ ñ'oom 'ndyoo ts'aⁿ na seineiⁿ snom tsmeiiⁿ'eⁿ, ndo' na ljo' seitsaaⁿ'ñena' na ntjeiⁿ ljo' wjacats'aaⁿ.
61002017	Naⁿm'aⁿ' na cwit'mo̱o̱ⁿ nda̱a̱'yo', la'xmaⁿna cha'cwijom lui' na jnda̱ tcaaⁿ, cha'cwijom nchquiu na lomañjaaⁿ mantquie jndye. Ndo' jnda̱ teijndaa' cantyja 'naaⁿna na ticantycwii na ljoo'ndyetyeⁿna yuu na jaaⁿ ntom.
61002018	Naⁿm'aⁿ' s'a ñ'oom cwilaneiⁿna na tixocateijndeiina' ts'aⁿ na c'oom cha'xjeⁿ na l'ue ts'om Ty'o̱o̱ts'om, cantyja 'naaⁿ' natia na cwiluii ndo' na queeⁿ n'om nn'aⁿ, cwil'a naⁿm'aⁿ' na joo nn'aⁿ na quia jnaⁿcheⁿna' na cwindyaandye natia na matseixmaⁿ tsjoomnancue, quiandye naⁿ'ñeeⁿ cantyja na l'ue n'omna.
61002019	Cwiluena xeⁿ nntseijomñe ts'aⁿ ñequio ñ'oom na cwiñequiana, nnc'oom candyaañe ts'aⁿ sa̱a̱ nquiee tquiena laxmaⁿna na cwindye'ntjomtyeⁿna nda̱a̱ natia, ee meiⁿquia na maqueⁿna' xjeⁿ 'naaⁿ'na' ts'aⁿ, tseixmaⁿ tsaⁿ'ñeeⁿ ts'aⁿ na mandi'ntjomtyeⁿ nnom juuna'.
61002020	Ee quia matseiyu' ts'aⁿ ñequio nquii na cwiluiiñe na matsa̱'ntjom, nquii Jesucristo na macwji'n'maaⁿñe nn'aⁿ, ee na matseiyu' ts'aⁿ jo' jnda̱ jndyaañê natia na matseixmaⁿ tsjoomnancue ndo' nda̱quia xeⁿ nntseijomñennaaⁿ'aⁿ ñequio natiameiⁿ', cwajndiiti nntjoom, nchiiti na tjom jñeeⁿ.
61002021	Tit'maⁿti nnt'uiina' naⁿm'aⁿ' xeⁿ tyootajnaaⁿ'na ñ'oom na mayuu', sa̱a̱ nc'e na ta'jnaaⁿ'na juuna' ndo' nda̱quia tjeii'lcwe'ndyena, tyeⁿti nt'uiina' joona nc'e ta'jnaaⁿ'na ñ'oom na lju' na matsa̱'ntjomna'.
61002022	Ndo' na luaa' waa ma'mo̱ⁿna' na mayuu' ñ'oom na tjañoom'. Matso ñ'oom'ñeeⁿ: “Juu catsue' wjaacwa'nnaaⁿ'aⁿ 'naⁿ na jnda̱ to̱o̱ⁿ. Ndo' catscu na jnda̱ seicanda̱a̱' ts'aⁿ, wjaalcwe'yo', nntseicantyeeⁿñennda'yo' quii' tsoo'.”
61003001	'O nn'aⁿya na jeeⁿ jnda ntyjiiya, cartawaañe carta jnda̱ we matseicwano̱ⁿya na m'aⁿ'yo'. Ntyjaa' ts'o̱o̱ⁿ na nnc'oom'ya n'om'yo' ñequio we joona'.
61003002	L'ue ts'o̱o̱ⁿ na cjañjoom' n'om'yo' ñ'oom na tandyo xuee tyoñequia profetas na lju' n'om. Ndo' mati cjaañjoom' n'om'yo' ñ'oom na t'mo̱ⁿ nqueⁿ na cwiluiiñê na matsa̱'ntjoom jaa ndo' macwji'n'maaⁿñê jaa, ñ'oom na tyoñequia apóstoles 'naaⁿ'aⁿ nda̱a̱'yo'.
61003003	Najndyee c'oom' n'om'yo' ncuee na macanda̱ nnc'om nn'aⁿ na nneiⁿ'ncona nn'aⁿ na cwila't'maaⁿ'ndye Ty'o̱o̱ts'om. Macanda̱ nnc'om naⁿ'ñeeⁿ cantyja 'naaⁿ' natia na cwila'queeⁿ n'omna.
61003004	Nluena: “¿Yuu waa na ma'mo̱ⁿna' na matseicanda̱a̱'ñena' ñ'oom na seineiⁿ Ta Jesús na nncwjee'nnaaⁿ'aⁿ? Ee cantyjati xjeⁿ na tja̱ nn'aaⁿya na tyolayu'jndyee, ñecwiixjeⁿ m'aⁿ cha'tsoñ'eⁿ cha'xjeⁿ quia na tqueⁿ Ty'o̱o̱ts'om joo jo'.”
61003005	Naⁿm'aⁿ' cwil'ayana na cwitsuu' n'omna quia to̱' Ty'o̱o̱ts'om na maqueeⁿ cha'tso, nc'e ñ'oom 'ñom, teitquioo' cha'tso na niom jo nandye mati jlui' tsjoomnancue quii' ndaa ndo' cantyja 'naaⁿ' ndaa'ñeeⁿ.
61003006	Ndo' mati cantyja 'naaⁿ' ndaa, juu tsjoomnancue na tyowaa, tyuii' juuna' ñ'eⁿ ndaalua'nty'a.
61003007	Ndo' mati nc'e ñ'oom 'ndyoo Ty'o̱o̱ts'om, joo ljo̱'luee ñequio tyuaa na waa je', cwileiwena' na lcona' juu xuee quia na nncu'xeeⁿ nn'aⁿ. Xjeⁿ'ñeeⁿ nn'aⁿ natia nn'aⁿndye nntsuundye.
61003008	Sa̱a̱ 'o nn'aⁿya na cwila'yu'yo' na jeeⁿ wi' ts'o̱o̱ⁿya 'o, tintsuu' n'om'yo' na ntyjii Ty'o̱o̱ts'om cwii xuee matseijomna' cha'na cwii meiⁿ ndyu ndo' cwii meiⁿ ndyu laxmaⁿna' ntyjeeⁿ cha'cwijom cwii xuee.
61003009	Sa̱a̱ nchii cwe' na jeeⁿ nioomñe Ty'o̱o̱ts'om na nntseicaña̱a̱ⁿ ñ'oom na jnda̱ tsoom na nnts'aaⁿ cha'xjeⁿ cwila'tiuu nt'omcheⁿ nn'aⁿ, sa̱a̱ m'aaⁿ nioomcheⁿ ts'oom, ee tical'ue ts'oom na nntsuuñe meiⁿcwii ts'aⁿ. Jom l'ue ts'oom na cha'tsondye nn'aⁿ calcwe' n'omna jnaaⁿna.
61003010	Sa̱a̱ nncue'cañoom xuee quia na nndyonnda' Nquii na matsa̱'ntjom quia na tic'omc'ee nn'aⁿ. Nntseijomna' cha'cwijom quia na nncwjee'cañoom tsaⁿnch'ue natsjom. Jeeⁿ nntseicaty'uena' nn'aⁿ na jndeii nleic'uaa ljo̱'luee na nntsuuna', ndo' cha'tso na teil'uee'ñe Ty'o̱o̱ts'om na tqueeⁿ tsjoomnancue nlcoñ'eⁿna' ñequio chom.
61003011	Nc'e na luaa' waa na jnda̱ teijndaa' na nntyuii' cha'tso nmeiⁿ', maty'iomna' na c'om'yo' na lju' n'om'yo' jo nnoom ndo' na xcwee' n'om'yo' na cwila't'maaⁿ'ndyo' jom.
61003012	Cwindo'nty'iaandyo' na nncue'ntyjo̱ xuee quia na nncwjee' Ty'o̱o̱ts'om. Cal'a'yo' cha'tso na nnda̱a̱ nl'a'yo' cha nntseityuaa'na' na nncuee' xuee'ñeeⁿ. Quia jo' nntyuii' ljo̱'luee ñequio chom ndo' 'naⁿ na ñequio tuii tsjoomnancue nndi' joona' ñequio ntsaachom.
61003013	Sa̱a̱ jaa meiⁿndo̱o̱'a na nnc'om ljo̱'luee xco ñequio tsjoomnancue xco na jnda̱ tsoom na nncuaa na cantyja 'naaⁿ joona' ñequii'cheⁿ nncuaa na maty'iomyana', ndo' cha'tso ya.
61003014	Nc'e na luaa', 'o nn'aⁿya na jeeⁿ wi' ts'o̱o̱ⁿya, yocheⁿ na cwimeiⁿndo̱o̱'a nmeiⁿ', cal'a'yo' cha'tso na nnda̱a̱ nl'a'yo' cha na nljeii Ty'o̱o̱ts'om na ya m'aⁿ'yo' jo nnoom, na tjaa'naⁿ na cwajndiindyo' meiⁿ tacolatjo̱o̱ndyo' jo nnoom.
61003015	Tintsuu' n'om'yo' na juu na meiⁿndoo'nty'iaañe Ta Jesús, luaa' tseixmaaⁿ cha wanaaⁿ na nlui'n'maaⁿndye nn'aⁿ. Mati ti'nn'aaⁿya Pablo na jeeⁿ jnda nquiuuya, luaa' waa ñ'oom na seiljeiⁿ na seicwanoom nda̱a̱'yo' cha'xjeⁿ na matseijndo̱' Ty'o̱o̱ts'om ts'oom.
61003016	Ñequio cha'tso carta na matseiljeiⁿ, matseineiiⁿ cantyja 'naaⁿ' ñ'oommeiⁿ'. Nacjoo' carta'ñeeⁿ ñ'eeⁿ ñ'oom na jndei'na' na nntsei'no̱ⁿ' ts'aⁿ, na joo nn'aⁿ na tyoola'yu'ya n'om ndo' na tijndo̱' n'om, tixcwe cwila'teincoo'na joona' cha'xjeⁿ mati cwil'ana ñequio nt'omcheⁿ ñ'oom' Ty'o̱o̱ts'om na jnda̱ teiljeii, ndo' wi' ntjoomna na cwil'ana na ljo'.
61003017	Jo' chii 'o nn'aⁿya na wi' ts'o̱o̱ⁿya, nc'e na manquiu'ti'yo' ñ'oommeiⁿ', cal'andyo' cwenta, tints'aana' na joo ñ'oom na cwinquio'nn'aⁿ naⁿ'ñeeⁿ na tia nn'aⁿndye, nnc'oochona' 'o na nncju'tya'na' 'o na xcwe m'aⁿ'yo' jo nnom Ty'o̱o̱ts'om.
61003018	Jo' chii catsata'jnaⁿ'ti'yo' Ta Jesucristo na cwiluiiñê na matsa̱'ntjoom jaa ndo' na macwji'n'maaⁿñê jaa. Jom candya' ts'oom 'o, catsana'jnda̱'yo' cantyja 'naaⁿ' juu jo'. Ticantycwii na cwiluiit'maⁿñê. Amén.
62001001	Cwilaljeiiyâ ñ'oom na cwilacwano̱o̱ⁿyâ nda̱a̱'yo' cantyja 'naaⁿ' nqueⁿ na maxjeⁿ m'aaⁿ cwitjo̱o̱cheⁿ na jnaⁿ cha'tso. Jnda̱ jndya̱a̱yâ na seineiiⁿ ndo' jnda̱ nty'iaa nda̱a̱yâ jom. Nty'iaayaayâ jom ndo' jnda̱ t'ua̱a̱ ntyja̱a̱yâ lua̱a̱yâ ñ'eⁿñê, nqueⁿ na cwiluiiñê Ñ'oom na mañequiaa na cwitando̱o̱'a.
62001002	Ndo' jom na mañequiaaⁿ na wando' añmaaⁿ' ts'aⁿ, teitquioo'ñê ndo' jnda̱ nty'iaa nda̱a̱yâ jom ndo' cwitjei'yuu'ndyô̱ nda̱a̱'yo' cantyja 'naaⁿ' na matseixmaaⁿ. Cwiñequiaayâ ñ'oom nda̱a̱'yo' na mañequiaaⁿ na ticantycwii na wando' añmaaⁿ' ts'aⁿ. Tyom'aaⁿ ñequio Tsotya̱a̱ya Ty'o̱o̱ts'om ndo' tyjee'cañoom jaa.
62001003	Ndo' cwit'mo̱o̱ⁿyâ nda̱a̱'yo' cantyja 'naaⁿ' na tyonty'iaa nda̱a̱yâ na tyoch'eeⁿ, ñequio ñ'oom na tyoñequiaaⁿ na tyondya̱a̱yâ, cha nnda̱a̱ nla'jomndyo' ñ'eⁿndyô̱ ee juu na cwilajomndyô̱ m'aaⁿna' ñequio Tsotya̱a̱ya Ty'o̱o̱ts'om ndo' ñequio Jnaaⁿ Jesucristo.
62001004	Nc'e na luaa', cwila'ljeiiyâ ñ'oommeiiⁿ cha canda̱a̱' nnc'om'yo' na neiⁿ'yo'.
62001005	Luaa waa ñ'oom na tyonda̱a̱yâ na tyoñequiaa Jesucristo na cwit'mo̱o̱ⁿyâ nda̱a̱'yo', cwiluiiñe Ty'o̱o̱ts'om na xueeñe meiⁿ tjaa'naⁿ na matseixmaaⁿ na jaaⁿ.
62001006	Xeⁿ cwil'uuya na cwilajomndyo̱ ñ'eⁿ Ty'o̱o̱ts'om, ndo' mati cwitsaam'aaⁿya cantyja 'naaⁿ' na jaaⁿñe, cantu cwilana̱a̱ⁿya meiⁿ tic'o̱o̱ⁿya nacje 'naaⁿ' ñ'oom na mayuu'.
62001007	Sa̱a̱ xeⁿ cwiljoo'ndyo̱ nacje 'naaⁿ' na cwiluiiñe naxuee cha'xjeⁿ nqueⁿ cwiluiiñê naxuee, jeeⁿ xcwe cwilajomndyo̱ ñequio nn'aaⁿya na cwila'yu', ndo' juu nioom' Jnaaⁿ Jesucristo matseilju'na' jaa cha'tso jnaⁿ na laxmaaⁿya.
62001008	Sa̱a̱ xeⁿ cwil'uuya na tjaa jnaⁿ laxmaaⁿya, cwinquio̱'nn'aⁿndyo̱ cheⁿncjo̱o̱ya, meiⁿ tilaxmaaⁿya cantyja 'naaⁿ' na mayuu'.
62001009	Xeⁿ cwitjei'yuu'ndyo̱ na laxmaaⁿya jnaⁿ, jom cwiluiiñê na mayoom'm. Mach'eeⁿ na maty'iomyana' na matseit'maⁿ ts'oom jnaaⁿya ndo' na matseiljoom'm jaa cha'tso na laxmaaⁿya na ticaty'iomyana'.
62001010	Sa̱a̱ xeⁿ cwil'uuya na tyool'aaya jnaⁿ, cwil'aaya na ndoo' nquiuya cantuñe Ty'o̱o̱ts'om, meiⁿ tyooñequiaaya na nntsa̱'ntjom ñ'oom'm jaa.
62002001	'O na laxmaⁿ'yo' ntseindaaya, matseiljeiya ñ'oommeiiⁿ cha' tal'a'yo' jnaⁿ, sa̱a̱ xeⁿ m'aaⁿ 'neeⁿ juu na mach'ee jnaⁿ, m'aaⁿ cwii na matioom'ñe ñ'oom 'naaⁿya jo nnom Tsotye, nquii Jesucristo na cwiluiiñe na maty'iomyana'.
62002002	Cantyja na tueeⁿ'eⁿ jo' chii cwiljoya ts'om Ty'o̱o̱ts'om ñ'eⁿndyo̱ ndo' nchii macanda̱ cwentaa jnaaⁿ jaa, mati cwentaa jnaaⁿ nn'aⁿ cha'waa tsjoomnancue.
62002003	Cwila'no̱o̱ⁿ'a na cwila'xmaaⁿya cwentaaⁿ'aⁿ quia cwila'canda̱a̱'ndyo̱ ñ'oom na matsa̱'ntjoom jaa.
62002004	Sa̱a̱ xeⁿ nntso ts'aⁿ: “Ja mam'aaⁿya cwentaaⁿ'aⁿ”, sa̱a̱ titseinda̱ ñ'oom na matsa̱'ntjoom, tseixmaⁿ tsaⁿ'ñeeⁿ tsaⁿcantu meiⁿ tic'oomñe cantyja 'naaⁿ' na mayuu'.
62002005	Sa̱a̱ xeⁿ matseicanda̱ ts'aⁿ ñ'oom'm ma'mo̱ⁿna' na juu na candya' ts'om Ty'o̱o̱ts'om juu, canda̱a̱' m'aaⁿna' naquii' ts'om tsaⁿ'ñeeⁿ maluaa' waa na cwila'no̱o̱ⁿ'a na cwiluiindyo̱ cwentaaⁿ'aⁿ.
62002006	Juu ts'aⁿ na matso na cwiluiiñe cwentaa' Ty'o̱o̱ts'om, matsona' na c'oom cha'xjeⁿ ñet'oom Jesucristo.
62002007	'O nn'aⁿya na cwila'yu'yo', nchii ñ'oom xco na matsa̱'ntjomna' na matseiljeiya nda̱a̱'yo', ñ'oomwaañe ñ'oom teiyo, juuna' waana' jo nda̱a̱'yo' xjeⁿ na jnaⁿ jndyeecheⁿ na cwila'yu'yo'. Juuna' mañejuutina' na jnda̱ ñejndye'yo'.
62002008	Sa̱a̱ ñ'oom na matseiljeiya cwenta'yo' tseixmaⁿna' ñ'oom xco ndo' cantyja 'naaⁿ' Cristo cwiwitquioo' na mayuu' juuna' ndo' mati cantyja 'naⁿ'yo' ee jnda̱ wjaawinom na juu najaaⁿ maqueⁿna' xjeⁿ ndo' juu naxuee mamatseixueeñena'.
62002009	Xeⁿ m'aaⁿ ts'aⁿ na tso na matseixmaaⁿ cantyja 'naaⁿ' naxuee, sa̱a̱ jnoom'm cwii nn'aaⁿ'aⁿ na matseiyu', tsaⁿ'ñeeⁿ ndicwaⁿ matseijomñe ñequio najaaⁿ.
62002010	Juu ts'aⁿ na wi' ts'om x'iaa' na matseiyu', matseijomñe cantyja 'naaⁿ' naxuee ndo' tjaa'naⁿ na matseixmaaⁿ na nncju'cje jnaⁿ jom.
62002011	Sa̱a̱ ts'aⁿ na jndoo' cwii nn'aaⁿ' na matseiyu' ndicwaⁿ m'aaⁿ cantyja 'naaⁿ' najaaⁿñe, matseijomñê ñ'eⁿ juuna', meiⁿ ticaljeiiⁿ yuu wjaⁿ, ee juu najaaⁿ matseinchjaaⁿ'na' jom.
62002012	'O ntseindaaya, matseiljeiya ñ'oomwaañe nda̱a̱'yo' nc'e jnda̱ seit'maⁿ ts'om Ty'o̱o̱ts'om jnaⁿ'yo' cwe' ee Jesucristo.
62002013	Matseiljeiya ñ'oomwaa cwentaa' 'o ta na ncjo'tquie'yo' nc'e jnda̱ macwila'jomndyo' ñequio Cristo na m'aaⁿ xjeⁿ na jnaⁿjndyeecheⁿ cha'tso. 'O na titquiendyo' matseiljeiya ñ'oomwaa nc'e jnda̱ macwinaⁿndyo' nacjoo' tsaⁿjndii. 'O ntseindaaya, matseiljeiya ñ'oomwaa nc'e macwita'jnaⁿ'yo' nqueⁿ na cwiluiiñê Tsotya̱a̱ya.
62002014	Matseiljeiya ñ'oomwaa cwenta' 'o ta na ncjo'tquie'yo' nc'e jnda̱ macwita'jnaⁿ'yo' nqueⁿ na mam'aaⁿ xjeⁿ na jnaⁿjndyeecheⁿna' cha'tso. Mati matseiljeiya ñ'oom cwenta' 'o na titquiendyo' nc'e laxmaⁿ'yo' na jnda̱'yo' ndo' jnda̱ mam'aaⁿ ñ'oom' Ty'o̱o̱ts'om quii' n'om'yo' ndo' jnda̱ macwinaⁿndyo' nacjoo' tsaⁿjndii.
62002015	Tilacandya' n'om'yo' na matseixmaⁿ tsjoomnancue meiⁿ ts'iaaⁿ na matseixmaⁿna'. Cwii ts'aⁿ na candya' ntyjii na matseixmaⁿ tsjoomnancue, titseixmaaⁿ juu na candya' ts'om Ty'o̱o̱ts'om nn'aⁿ.
62002016	Ee tjaameiⁿcwii na matseixmaⁿ tsjoomnancue na jnaⁿna' na m'aaⁿ nquii Tsotya̱a̱ya Ty'o̱o̱ts'om, ñequii'cheⁿ cwinaⁿ joona' cantyja 'naaⁿ' tsjoomnancue, cha'na natia na queeⁿ ts'om ts'aⁿ na macanda̱ laxmaⁿ joona' na teincooñê na ts'aⁿ jnaⁿ jom, na queeⁿ ts'oom na jndyeti 'naⁿ na nty'iaaⁿ'aⁿ cuaana' l'o̱o̱ⁿ, ndo' na macwji's'añê macwji'scuñê nc'e 'naⁿ na maleichom. Cha'tso nmeiiⁿ' laxmaⁿna' cantyja 'naaⁿ' tsjoomnancue.
62002017	Ndo' joo na matseixmaⁿ tsjoomnancue na cwilaqueeⁿ n'om nn'aⁿ, mawjaatseicjena', ñequio cha'tso natia na queeⁿ n'om nn'aⁿ na matseixmaⁿna'. Sa̱a̱ ts'aⁿ na mach'ee yuu na l'ue ts'om Ty'o̱o̱ts'om, ticantycwii na wando'.
62002018	'O ntseindaaya, je' m'aaⁿya ncuee na macanda̱. Jnda̱ jndye'yo' na nleitquioo'ñe cwii na m'aaⁿ nacjoo' Cristo, ndo' nc'e na cwiwitquioo' jndye nn'aⁿ na cwi'oona nacjoom'm jo' chii cwila'no̱o̱ⁿ'a na je' m'aaⁿya ncuee na macanda̱.
62002019	Naⁿ'ñeeⁿ tjeii'ndyena quii' ntmaaⁿ' na cwila'xmaaⁿya cwe' ee tiyuu' na ñejla'xmaⁿna cwentaa' Ty'o̱o̱ts'om. Ee xeⁿ na mayuu' na ñejla'xmaⁿna cwentaaⁿ'aⁿ, maxjeⁿ xocatjeii'ndyena. Sa̱a̱ jnda̱ l'ana na ljo' cha nleitquioo'ya na tiyuu' na la'xmaⁿna cwentaa' Ty'o̱o̱ts'om.
62002020	Sa̱a̱ jnda̱ tquiaa Cristo Espíritu Santo naquii' n'om'yo'. Jo' chii cwila'no̱ⁿ'yo' cha'tso ñ'oom na cwiluiiñena' na mayuu'.
62002021	Jo' chii matseiljeiya ñ'oomwaa nc'e cwila'no̱ⁿ'yo' ñ'oom na mayuu', nchii nc'e na ticala'no̱ⁿ'yo' juuna', ndo' manquiu'ya'yo' na cwii ñ'oom cantu tijoom nnaⁿna' naquii' ñ'oom na mayuu'.
62002022	¿'Ñeeⁿ juu cwiluiiñe na cantuñe? Nquii ts'aⁿ na mañequiaa ñ'oom na nquii Jesús nchii cwiluiiñê Cristo. Tsaⁿ'ñeeⁿ cwiluiiñe ts'aⁿ na m'aaⁿ nacjoo' Cristo ee maljo'yu macwji'ñe cantyja 'naaⁿ' Tsotya̱a̱ya Ty'o̱o̱ts'om cha'xjeⁿ cantyja 'naaⁿ' Jnaaⁿ Jesucristo.
62002023	Cha'tsondye nn'aⁿ na cwitjeii'ndye cantyja 'naaⁿ' Jnda Ty'o̱o̱ts'om, tilaxmaⁿna cwentaa' Tsotya̱a̱ya Ty'o̱o̱ts'om, sa̱a̱ ts'aⁿ na matseijomñe ñ'eⁿ Jnaaⁿ, mati matseijomñe cwentaa' Tsotya̱a̱ya Ty'o̱o̱ts'om.
62002024	Jo' chii ñ'oom na tyondye'jndyee'yo' caljoo'na' quii' n'om'yo' ee xeⁿ cwiljoo'na' naquii' n'om'yo', mati cwiljoo'ndyo'tyeⁿ'yo' cantyja 'naaⁿ' Jnda Ty'o̱o̱ts'om ñequio Tsotyeeⁿ.
62002025	Ndo' luaa waa ñ'oom na matseineiiⁿ nda̱a̱ya na nntseicaña̱a̱ⁿ na laxmaaⁿya na ticantycwii na cwitando̱o̱'a.
62002026	Matseiljeiya ñ'oommeiⁿ' nda̱a̱'yo' cantyja 'naaⁿ nn'aⁿ na ñe'quio'nn'aⁿna 'o.
62002027	Sa̱a̱ 'o laxmaⁿ'yo' Espíritu Santo na jnda̱ tquiaa Jesucristo naquii' n'om'yo', jo' chii meiⁿ tacaⁿna' ts'aⁿ na m'mo̱ⁿ nda̱a̱'yo', ee nquii Espíritu ma'mo̱o̱ⁿ cha'tso ñ'oommeiⁿ' nda̱a̱'yo', ndo' joona' laxmaⁿna' ñ'oom na mayuu' nchii cwe' cantu. Jo' chii ñequii'cheⁿ calajomndyo'tyeⁿ'yo' ñequio Cristo cha'xjeⁿ na ma'mo̱ⁿ Espíritu nda̱a̱'yo'.
62002028	Jo' chii 'o ntseindaaya, ñequii'cheⁿ calajomndyo' ñ'eⁿñê cha quia na nleitquioo'ñê na nndyonnaaⁿ'aⁿ, ñequii'cheⁿ m'aⁿ'yo' na cwila'qui t'maⁿ n'om'yo' jom.
62002029	Nc'e na manquiuuya na Cristo cwiluiiñê na maty'iomyana', jo' chii cwila'no̱o̱ⁿ'a na cha'tso nn'aⁿ na cwil'a na maty'iomyana' cwiluiindyena ntseinda Ty'o̱o̱ts'om.
62003001	Queⁿ'yo' cwenta na jeeⁿ ndya' t'maⁿ waa na candya' ts'om Tsotya̱a̱ya Ty'o̱o̱ts'om jaa. Manc'e jo' maqueeⁿ jaa na cwiluiindyo̱ ntseinaaⁿ, ndo' je' majo' jaa. Ndo' nc'e na luaa' waa joo nn'aⁿ na tic'om cantyja 'naaⁿ'aⁿ tileicala'no̱ⁿ'na cantyja 'naaⁿya, jnaaⁿ' na ticata'jnaaⁿ'na nqueⁿ.
62003002	'O nn'aⁿya na cwila'yu'yo' na jeeⁿ wi' ts'o̱o̱ⁿya, je' cwiluiindyo̱ ntseinda Ty'o̱o̱ts'om. Ndo' meiiⁿ na ticala'no̱o̱ⁿ'a je' chiuu mmaaⁿ'a nnda̱nquia sa̱a̱ cwila'no̱o̱ⁿ'a quia na nleitquioo'ñennda' Jesucristo, nlaxmaaⁿya cha'xjeⁿ nqueⁿ, ee nnty'iaa nda̱a̱ya jom cha'xjeⁿ waaⁿ.
62003003	Ndo' ticwii cwii ts'aⁿ na luaa' macantyjaa' ts'om jom, maqueⁿlju'ñe cheⁿnquii jo nnoom cha'xjeⁿ nqueⁿ cwiluiiñê na lju'ñê.
62003004	Ticwii cwii ts'aⁿ na mach'ee jnaⁿ, matseijndaa'ñena' na chujnaⁿ tsaⁿ'ñeeⁿ nnom ljeii na matsa̱'ntjom Ty'o̱o̱ts'om, ee cha'tso jnaⁿ ma'mo̱ⁿna' na matseitjo̱o̱ñe ts'aⁿ nacjoo' ljeii na matsa̱'ntjoom.
62003005	Sa̱a̱ manquiu'ya'yo' na tyjee'cañoom Cristo na nntseicanoom'm jnaⁿ na laxmaaⁿya. Ndo' jom meiⁿcwii nnom jnaⁿ tîcatseixmaaⁿ.
62003006	Jo' chii cwii cwii ts'aⁿ na matseijomñe ñ'eⁿñê, tiquich'eeya jnaⁿ, sa̱a̱ ts'aⁿ na mach'eeya jnaⁿ, meiⁿ tyoonty'iaa' jom, meiⁿ ticwajnaaⁿ' jom.
62003007	'O na cwiluiindyo' ntseindaaya, meiⁿcwii ts'aⁿ tiñenquiandyo' na nñequiu'nn'aⁿ 'o, ts'aⁿ na mach'ee yuu na maty'iomyana', ya ts'aⁿñe cha'xjeⁿ nquii Cristo cwiluiiñê na ya ts'aⁿñê.
62003008	Sa̱a̱ juu ts'aⁿ na ñequii'cheⁿ matseitjo̱o̱ñe, matseixmaⁿ cantyja 'naaⁿ' tsaⁿjndii. Ee cantyjati xjeⁿ na jnaⁿjndyeecheⁿna' cha'tso, tsaⁿjndii jnaⁿ matseixmaaⁿ. Ndo' jnda̱ jndyo Jnda Ty'o̱o̱ts'om na nntseityueeⁿ'eⁿ ts'iaaⁿ 'naaⁿ' tsaⁿjndii.
62003009	Tjaa 'ñeeⁿ c'oom na cwiluiiñe jnda Ty'o̱o̱ts'om na mach'eeya jnaⁿ ee jnda̱ tquiaaⁿ na catseixmaⁿ na wando' ndo' nc'e jo' tiñecats'aa jnaⁿ nc'e cwiluiiñe jnaaⁿ.
62003010	Luaa waa na cwila'no̱o̱ⁿ'a 'ñeeⁿ cwiluiindye ntseinda Ty'o̱o̱ts'om ndo' 'ñeeⁿ cwiluiindye ntseinda tsaⁿjndii, meiⁿ quia ts'aⁿ na tiquich'ee na maty'iomyana' ticaluiiñe jnda Ty'o̱o̱ts'om ndo' mati ts'aⁿ na tiwi' ts'om x'iaa' na matseiyu'.
62003011	Ñ'oom na macwindye'yo' xjeⁿ na jnaⁿjndyeecheⁿna' na cwila'yu'yo' matsona' na c'o̱o̱ⁿya na wi' n'o̱o̱ⁿya nn'aaⁿya na cwila'yu'.
62003012	Caín tyotseixmaaⁿ cantyja 'naaⁿ' tsaⁿjndii. Ticaty'iomna' na nl'aaya cha'na s'aaⁿ na seicueⁿ'eⁿ tyjeeⁿ. Ndo' ¿chiuu na s'aaⁿ na luaa'? S'aaⁿ na ljo' ee tyotseijomñê cantyja na ticaty'iomyana', sa̱a̱ juu tyjeeⁿ tyoch'ee na maty'iomyana'.
62003013	Jo' chii 'o nn'aⁿya na cwila'yu'yo', nc'e na luaa' waa tintseiñ'eeⁿ'ñena' 'o na joo nn'aⁿ na tyoola'yu' m'aⁿna na jndoona 'o.
62003014	Jaa na cwilayuu'a ñet'o̱o̱ⁿya nacje 'naaⁿ' na cwitsuundye nn'aⁿ sa̱a̱ je' laxmaaⁿya na ticantycwii na cwitando̱o̱'a. Cwila'no̱o̱ⁿ'a na ljo' nc'e na jnda nquiuuya nn'aaⁿya na cwilayu'. Ts'aⁿ na ticajnda ntyjii x'iaa' na matseiyu', ndicwaⁿ m'aaⁿ nacje 'naaⁿ' na cwitsuundye añmaaⁿ nn'aⁿ.
62003015	Meiⁿquia ts'aⁿ na jndoo' x'iaa' na matseiyu' cwiluiiñe ts'aⁿ na matseicwjee nn'aⁿ ndo' manquiu'yo' ts'aⁿ na matseicwjee nn'aⁿ ticatseixmaⁿ na tintycwii na wando'.
62003016	Luaa waa na ma'mo̱ⁿna' nda̱a̱ya chiuu tseixmaⁿna' na m'aaⁿ ts'aⁿ na wi' ts'om x'iaa'. Nquii Jesús tquiaañe cheⁿnqueⁿ na tueeⁿ'eⁿ cwentaaya. Ndo' na ljo', juu na cwitando̱o̱'a laxmaaⁿya na nndya̱'ntjo̱o̱ⁿya nda̱a̱ nn'aaⁿya na cwilayu'.
62003017	Ndo' mati quia m'aaⁿ cwii ts'aⁿ na matseiyu' ndo' maya 'naⁿ na maljeii, ndo' meiiⁿ na maqueⁿ tsaⁿ'ñeeⁿ cwenta na matseitjo̱o̱na' cwii x'iaaⁿ'aⁿ na matseiyu', sa̱a̱ tiquioo na wi' ts'oom juu, ¿yuu waa na ma'mo̱o̱ⁿ na jnda ntyjeeⁿ Ty'o̱o̱ts'om?
62003018	'O ntseindaaya, juu na m'aaⁿya na jnda nquiuuya nn'aⁿ, xocwitquioo' na ljo' cwe' ñ'oom na cwilana̱a̱ⁿya, ma'mo̱ⁿna' na ljo' nc'e chiuu na cwil'aaya.
62003019	Quia jo' luaa waa na nnda̱a̱ nla'no̱o̱ⁿ'a na laxmaaⁿya cantyja 'naaⁿ' na mayuu' ndo' na tjaa'naⁿ na cañ'eeⁿ' jo nnom Ty'o̱o̱ts'om,
62003020	ee xeⁿ maco'tiana' nquiuuya naquii' n'o̱o̱ⁿya, jom cwiluiit'maⁿñetyeeⁿ, nchiiti juu na luaa' mach'eena' naquii' n'o̱o̱ⁿya ndo' tcuu mantyjeeⁿ cantyja 'naaⁿya.
62003021	Jo' chii 'o nn'aⁿya na cwila'yu'yo' na jeeⁿ jnda ntyjiiya, xeⁿ tjaa'naⁿ na maco'tiana' nquiuuya jo nnoom, quia jo' cwiñ'o̱ⁿt'maaⁿ'ndyo̱ n'o̱o̱ⁿya,
62003022	ndo' cha'tso na cwitaaⁿya nnoom, nñequiaaⁿ na nnto'ño̱o̱ⁿya jo' nc'e na cwila'canda̱a̱'ndyo̱ ñ'oom na matsa̱'ntjoom jaa ndo' na cwil'aaya yuu na cjaawee' ntyjeeⁿ.
62003023	Ndo' ñ'oom na matsa̱'ntjoom jaa matsona' na calayuu'a ñequio Jnaaⁿ Jesucristo ndo' na c'o̱o̱ⁿya na wi' n'o̱o̱ⁿya nc'iaaya na cwilayu' cha'xjeⁿ na matsa̱'ntjoom.
62003024	Nn'aⁿ na cwila'canda̱a̱'ndye ñ'oom na matsa̱'ntjoom, m'aⁿna quii' ts'oom ndo' jom m'aaⁿ naquii' n'omna.
62004001	'O nn'aⁿya na cwilayu'yo' na jeeⁿ jnda ntyjiiya, m'aⁿ nn'aⁿ na cwiluena na ma'mo̱ⁿ Espíritu Santo ñ'oom na cwiñequiana, sa̱a̱ tilayu'yo' cha'tso ñ'oom'ñeeⁿ. 'O queⁿ'yaya'yo' cwenta ñ'oommeiⁿ' cha nliu'yo' aa laxmaⁿ naⁿ'ñeeⁿ Espíritu na cwiluiiñe Ty'o̱o̱ts'om ndo' aa nchii cwiicheⁿ espíritu laxmaⁿna. Ee tsjoomnancue jndyendye nn'aⁿ m'aⁿ na cwe' cwilueya na ñ'oom' Ty'o̱o̱ts'om cwiñequia sa̱a̱ cwe' cantu.
62004002	Luaa waa na nnda̱a̱ nla'no̱ⁿ'yo' aa ndya' mayuu' na nquii Espíritu Santo ma'mo̱o̱ⁿ ñ'oom na mañequiaa ts'aⁿ. Ticwii cwii ts'aⁿ na macwji'yuu'ñe na nquii Jesús na cwiluiiñê Cristo tuiiñê na ts'aⁿ jom, tsaⁿ'ñeeⁿ matseixmaⁿ Espíritu na mañequiaa Ty'o̱o̱ts'om na c'oomñe quii' n'o̱o̱ⁿya.
62004003	Ee ts'aⁿ na ticwji'yuu'ñe na ljo', titseixmaⁿ nquii Espíritu na cwiluiiñe Ty'o̱o̱ts'om, tseixmaⁿ tsaⁿ'ñeeⁿ espíritu na m'aaⁿ nacjoo' Cristo. Ndo' 'o jnda̱ jndye'yo' na nncwje'cañoom espíritu'ñeeⁿ ndo' je' maxjeⁿ mam'aaⁿ tsjoomnancue.
62004004	'O ntseindaaya, 'o laxmaⁿ'yo' cantyja 'naaⁿ' Ty'o̱o̱ts'om ndo' jnda̱ tantjom'yo' naⁿ'ñeeⁿ na cwe' cantu ñ'oom cwiñequia, ee nqueⁿ na m'aaⁿ naquii' n'om'yo' jndeiityeeⁿcheⁿ nchiiti juu na m'aaⁿ naquii' n'om nn'aⁿ na laxmaⁿ cantyja 'naaⁿ' tsjoomnancue.
62004005	Naⁿ'ñeeⁿ cwilaxmaⁿna cantyja 'naaⁿ' tsjoomnancue, nc'e na ljo' ñ'oom na cwilaneiⁿna laxmaⁿna' cantyja 'naaⁿ'na'. Ndo' nn'aⁿ na cwilajomndye cantyja 'naaⁿ'na' cwindyena ñ'oom na cwiñequia naⁿ'ñeeⁿ.
62004006	Sa̱a̱ jâ laxmaaⁿyâ cwentaa' Ty'o̱o̱ts'om. Ts'aⁿ na matseixmaⁿ cwentaaⁿ'aⁿ matseiwe ñ'oom na cwiñequiaayâ, sa̱a̱ ts'aⁿ na titseixmaⁿ cwentaaⁿ'aⁿ ticatseiñ'oom'ñe ñ'oom na cwiñequiaayâ.
62004007	'O nn'aⁿya na cwila'yu'yo' na jnda ntyjiiya, matsona' na c'o̱o̱ⁿya na jnda nquiuuya nc'iaaya na cwila'yu'. Juu jo' cwinaⁿna' na m'aaⁿ nquii Ty'o̱o̱ts'om. Jo' chii cwii cwii ts'aⁿ na m'aaⁿ na jnda ntyjii nc'iaa' na cwilayu', cwiluiiñe jnaaⁿ ndo' mawajnaaⁿ' jom.
62004008	Ts'aⁿ na tic'oom na jnda ntyjii x'iaa' na matseiyu' tic'oom tsaⁿ'ñeeⁿ cantyja 'naaⁿ' Ty'o̱o̱ts'om ee jom cwiluiiñê na candya' ts'oom nn'aⁿ.
62004009	T'mo̱ⁿ Ty'o̱o̱ts'om na candya' ts'oom jaa ee Jnaaⁿ na ñecwiiñe jñoom juu tsjoomnancue cha nnda̱a̱ nntando̱o̱'a cantyja 'naaⁿ'.
62004010	Juu na m'aaⁿ Ty'o̱o̱ts'om na candya' ts'oom nn'aⁿ, luaa waa cantyja 'naaⁿ'na'. Nchii jaa ty'o̱o̱ⁿ na jnda nquiuuya jom, jom ty'oom na candya' ts'oom jaa ndo' jñoom Jnaaⁿ cha cantyja 'naaⁿ' juu nnda̱a̱ nntseit'maⁿ ts'oom jnaaⁿya.
62004011	'O nn'aⁿya na cwila'yu'yo' na jeeⁿ jnda ntyjiiya, nc'e na luaa' waa na candya' ts'om Ty'o̱o̱ts'om jaa, mati matsona' na c'o̱o̱ⁿya na jnda nquiuuya nn'aaⁿya na cwilayu'.
62004012	Meiⁿjom ndii' tyoonty'iaa' nnom ts'aⁿ Ty'o̱o̱ts'om sa̱a̱ quia cwit'mo̱o̱ⁿya na wi' n'o̱o̱ⁿya nn'aaⁿya, jom m'aaⁿ quii' n'o̱o̱ⁿya ndo' juu na m'aaⁿ na candya' ts'oom jaa, mamatseicanda̱a̱'ñeñ'eⁿna' cantyja 'naaⁿya.
62004013	Luaa waa na ma'mo̱ⁿna' na m'aaⁿya cantyja 'naaⁿ'aⁿ ndo' na m'aaⁿ quii' n'o̱o̱ⁿya, na jnda̱ tquiaaⁿ Espíritu Santo naquii' n'o̱o̱ⁿya.
62004014	Jâ jnda̱ nty'ianda̱a̱yâ jom ndo' cwitjei'yuu'ndyô̱ nda̱a̱'yo' na nquii Tsotya̱a̱ya Ty'o̱o̱ts'om jnda̱ jñoom Jnaaⁿ tsjoomnancue na nncwji'n'maaⁿñe añmaaⁿ nn'aⁿ.
62004015	Ee meiⁿquia ts'aⁿ na macwji'yuu'ñe na Jesús cwiluiiñê Jnda Ty'o̱o̱ts'om, m'aaⁿ Ty'o̱o̱ts'om quii' ts'om ndo' tseixmaⁿ cantyja 'naaⁿ'aⁿ.
62004016	Luaa waa na cwita'jnaaⁿ'a Ty'o̱o̱ts'om ndo' cwilayuu'a na m'aaⁿ na candya' ts'oom jaa. Cwiluiiñê Ty'o̱o̱ts'om na candya' ts'om nn'aⁿ. Juu na cwiluiiñê na candya ts'oom, ts'aⁿ na matseixmaⁿ jo', wando' cantyja 'naaⁿ'aⁿ ndo' m'aaⁿ quii' ts'om tsaⁿ'ñeeⁿ.
62004017	Luaa waa na ma'mo̱ⁿna' na juu na m'aaⁿ na candya' ts'oom jaa matseicanda̱a̱'ñena' na tixola'catyuendyo̱ juu xuee quia na nncu'xeeⁿ nn'aⁿ, nc'e na m'aaⁿya tsjoomnancue cha'na Jesucristo.
62004018	Quia na matseixmaⁿ ts'aⁿ juu na m'aaⁿ Ty'o̱o̱ts'om na candya' ts'oom nn'aⁿ ticaty'ue na nncu'xeeⁿ juu ee juu macanda̱a̱' na matseixmaⁿ na m'aaⁿ na candya' ts'oom, macwji'na' na nquiaa'. Xeⁿ na m'aaⁿya na nquiaaya, luaa' waa nc'e na m'aaⁿ' n'o̱o̱ⁿya na nncu'xeeⁿ jaa. Ndo' na ljo' ma'mo̱ⁿna' na juu na m'aaⁿ na candya' ts'oom jaa, ticanda̱a̱' laxmaaⁿya juu jo'.
62004019	Jaa m'aaⁿya na candya' n'o̱o̱ⁿya Ty'o̱o̱ts'om nc'e jom ty'oomjñeeⁿ na candya' ts'oom jaa.
62004020	Xeⁿ na nntso ts'aⁿ: “Ja candya' ts'o̱o̱ⁿya Ty'o̱o̱ts'om”, sa̱a̱ m'aaⁿ na jnoom'm cwii x'iaaⁿ'aⁿ na matseiyu', cwe' tsaⁿcantu jom. Ee xeⁿ tic'oom na jnda ntyjeeⁿ x'iaaⁿ'a na manty'iaaⁿ'aⁿ xonda̱a̱ nnc'oom na candya' ts'oom Ty'o̱o̱ts'om na tyoonty'iaaⁿ'aⁿ.
62004021	Luaa waa ñ'oom na matsa̱'ntjomna' na mañequiaaⁿ nda̱a̱ya na c'o̱o̱ⁿya na wi' n'o̱o̱ⁿya nn'aaⁿya na cwila'yu'.
62005001	Ticwii cwii ts'aⁿ na matseiyu'ya ts'om na Jesús cwiluiiñe Cristo, macwiluiiñê cwii jnda Ty'o̱o̱ts'om. Ndo' ticwii cwii ts'aⁿ na candya' ts'om nqueⁿ na cwiluiiñê Tsotya̱a̱ya, mati matsona' na c'oom tsaⁿ'ñeeⁿ na jnda ntyjii nn'aⁿ na cwiluiindye ntseinaaⁿ.
62005002	Quia laxmaaⁿya na candya' n'o̱o̱ⁿya Ty'o̱o̱ts'om ndo' cwila'canda̱a̱'ndyo̱ yuu na matsa̱'ntjoom jaa, quia jo' mati cwila'no̱o̱ⁿ'a na m'aaⁿya na wi' n'o̱o̱ⁿya ntseinaaⁿ.
62005003	Luaa waa na ma'mo̱ⁿna' na candya' n'o̱o̱ⁿya Ty'o̱o̱ts'om na cwila'canda̱a̱ya ñ'oom na tqueeⁿ na matsa̱'ntjoom, ndo' joona' nchii cwii na xocanda̱a̱ nla'canda̱a̱'ndyo̱,
62005004	ee cwii cwii ts'aⁿ na cwiluiiñe jnda Ty'o̱o̱ts'om cwii canda̱a̱ manaⁿñe ñequio na tixcwe na matseixmaⁿ tsjoomnancue. Cwinaⁿndyo̱ nc'e na cwila'yu'ya n'o̱o̱ⁿya ñ'eⁿ Cristo.
62005005	Macanda̱ ts'aⁿ na matseiyu'ya ts'om na nquii Jesús cwiluiiñe Jnda Ty'o̱o̱ts'om nnda̱a̱ nnaⁿñê ñequio na matseixmaⁿ tsjoomnancue.
62005006	Cantyja na jndyo Jesucristo tsjoomnancue, niom we nnom na ma'mo̱ⁿna' cantyja 'naaⁿ' jo', ndaatioo ndo' niom', nchii ñequii'cheⁿ cantyja 'naaⁿ' ndaatioo sa̱a̱ ñ'eⁿ ndaatioo ndo' niom'. Nquii Espíritu macwji'yuu'ñe cantyja 'naaⁿ' na ljo' ndo' jom cwiluiiñê ñ'oom na mayuu'.
62005007	Cañoom'luee m'aⁿ ndyee na cwitjei'yuu'ndye cantyja 'naaⁿ' ñ'oomwaa': Nquii Tsotya̱a̱ya, ndo' Nquii na cwiluiiñe ñ'oom' Ty'o̱o̱ts'om ndo' Espíritu Santo. Ndo' ndyeendye joona ñecwii cwiluiindyena.
62005008	Ndo' nnom tsjoomnancue m'aⁿ ndyee na cwitjei'yuu'ndye cantyja 'naaⁿ' ñ'oomwaa': Nquii Espíritu, ndaa ndo' niom', ndo' ndyeendye joo ñecwii ñ'oom cwilajomndye.
62005009	Ndo' nc'e na cwito'ño̱o̱ⁿya ñ'oom na cwitjei'yuu'ndye nn'aⁿ, majndeiiti nnda̱a̱ nnto'ño̱o̱ⁿya ñ'oom na macwji'yuu'ñe Ty'o̱o̱ts'om na juuna' jndati tseixmaⁿna', ee tseixmaⁿna' ñ'oom na jnda̱ tjei'yuu'ñê cantyja 'naaⁿ' Jnaaⁿ.
62005010	Ee ts'aⁿ na matseiyu' ñequio Jnaaⁿ, mawaa ñ'oom na macwji'yuu'ñena' quii' ts'om, sa̱a̱ ts'aⁿ na ticatseiyu' ñequio Ty'o̱o̱ts'om mach'ee na cantuñê ee ticatseiyu' ñ'oom na jnda̱ tjei'yuu'ñê cantyja 'naaⁿ' Jnaaⁿ.
62005011	Ndo' ñ'oom'ñeeⁿ, luaa waa na macwji'yuu'ñena', jnda̱ tquiaa Ty'o̱o̱ts'om na laxmaaⁿya na ticantycwii na cwitando̱o̱'a, ndo' na laxmaaⁿya juuna' nc'e Jnaaⁿ.
62005012	Jo' chii ts'aⁿ na matseixmaⁿ cwentaa' nquii na cwiluiiñe Jnda Ty'o̱o̱ts'om matseixmaⁿ tsaⁿ'ñeeⁿ na ticantycwii na wando' añmaaⁿ', sa̱a̱ ts'aⁿ na ticatseixmaⁿ cwentaa' Jnaaⁿ, ticatseixmaⁿ na wando' añmaaⁿ'.
62005013	Matseiljeiya cartawaañe cwenta' 'o na cwilayu'yo' ñ'eⁿ Jnda Ty'o̱o̱ts'om cha cala'no̱ⁿ'yo' na laxmaⁿ'yo' na ticantycwii na cwitando'yo'.
62005014	Cwiñ'o̱o̱ⁿt'maaⁿ'ndyo̱ n'o̱o̱ⁿya Ty'o̱o̱ts'om ee cwila'no̱o̱ⁿ'a quia cwitaaⁿya cwii naya nnoom cha'xjeⁿ na l'ue ts'oom, mañeeⁿ ñ'oom na cwitaaⁿya.
62005015	Ndo' cha'xjeⁿ cwila'no̱o̱ⁿ'a na mañeeⁿ ñ'oom na cwitaaⁿya nnoom, mati nquiuuya na cwito'ño̱o̱ⁿya ñ'oom na jnda̱ taaⁿya nnoom.
62005016	Cwii ts'aⁿ na matseiyu', quia nljeii cwii x'iaa' na matseiyu' na matseitjo̱o̱ñe tsaⁿ'ñeeⁿ cwii nnom jnaⁿ na nchii wjaañ'oomna' juu na nntsuuñe, macaⁿna' na caⁿ tsaⁿ'ñeeⁿ cwii naya nnom Ty'o̱o̱ts'om ndo' jom nñequiaaⁿ na nncwando' añmaaⁿ' tsaⁿ'ñeeⁿ. Waa jnaⁿ na wjaañ'oomna' ts'aⁿ na nntsuuñe, tjaa'naⁿ nasei meiⁿ cwii caⁿ ts'aⁿ ñ'oom cantyja 'naaⁿ' tsaⁿ'ñeeⁿ.
62005017	Cha'tso nnom natia, laxmaⁿna' jnaⁿ ndo' waa jnaⁿ na ticjaañ'oomna' ts'aⁿ na nntsuuñe.
62005018	Manquiuuya na ts'aⁿ na matseixmaⁿ cwentaa' Ty'o̱o̱ts'om tiquich'eeya jnaⁿ ee Jnda Ty'o̱o̱ts'om mach'ee cwenta, meiⁿ ticwanaaⁿ na ntsei'ndaa' tsaⁿjndii juu.
62005019	Manquiuuya na cwiluiindyo̱ cwentaa' Ty'o̱o̱ts'om ndo' cha'tsondye nn'aⁿ na laxmaⁿna cantyja 'naaⁿ' tsjoomnancue m'aⁿna nacje 'naaⁿ' tsaⁿjndii.
62005020	Ndo' mati manquiuuya na jnda̱ jndyo Jnda Ty'o̱o̱ts'om ndo' jnda̱ teijndo̱' n'o̱o̱ⁿya na cwila'no̱o̱ⁿ'a na cwitajnaaⁿ'a nquii Ty'o̱o̱ts'om na cwiluiiñê na mayom'm. Tjoom' cwitsaam'aaⁿya cantyja 'naaⁿ' nquii na cwiluiiñe na mayuu', juu Jnaaⁿ Jesucristo. Ñ'oomwaa' ma'mo̱ⁿna' cantyja 'naaⁿ' Ty'o̱o̱ts'om na cwiluiiñê na mayom'm ndo' mati mañequiaa ñ'oom'ñeeⁿ na tseixmaⁿ ts'aⁿ na ticantycwii na wando'.
62005021	'O ntseindaaya, macanda̱ Ty'o̱o̱ts'om cala't'maaⁿ'ndyo', nchii cwe' cwii na l'a nn'aⁿ na cwiluena na jeeⁿ t'maⁿ ñ'oom. Mantyjati luaa'ndyo matsjo̱o̱.
63001001	Maja na cwiluiitquiendyo̱, matseiljeiya cartawaañe na matseicwano̱ⁿya na m'aaⁿ' 'u nomnn'aⁿya na macwji' Ty'o̱o̱ts'om cwentaaⁿ'aⁿ ñequio ntseinda'. Ñ'oom na mayuu' na jeeⁿ wi' ts'o̱o̱ⁿya 'o na cwila'jomndyo' ñequio ñ'oom na mayuu'. Ndo' nchii macanda̱ ja wi' ts'o̱o̱ⁿya 'o mati cha'tsondye nn'aⁿ na cwita'jnaaⁿ'na ñ'oom na mayuu'.
63001002	Wi' ts'o̱o̱ⁿya 'o nc'e ñ'oom na mayuu' na waana' quii' n'o̱o̱ⁿya na ñequii'cheⁿ nnc'oomna' ñ'eⁿndyo̱.
63001003	Nquii Ty'o̱o̱ts'om na cwiluiiñe Tsotya̱a̱ya ñequio Jnaaⁿ Jesucristo quiana naya na la'xmaⁿna naquii' n'om'yo' ñequio juu na m'aaⁿ na wi' n'omna 'o ñequio juu na tjaa ñomtiuu c'om'yo' jo nda̱a̱na nc'e ñ'oom na mayuu' ndo' na candya' n'omna 'o.
63001004	Jeeⁿ neiⁿya na ljeiya nt'om ntseinda' cwilajomndyena ñequio ñ'oom na mayuu' cha'xjeⁿ nquii Tsotya̱a̱ya Ty'o̱o̱ts'om jnda̱ sa̱'ntjoom.
63001005	Ndo' je' 'u nomnn'aⁿya na matseiyu', macaⁿ'a njom' na c'o̱o̱ⁿya na jnda nquiuuya nn'aaⁿya na cwilayu'. Ñ'oomwaa' na matseiljeiya nchii ñ'oom xco na matsa̱'ntjomna', ñecwii xjeⁿ juuna' cha'xjeⁿ ñ'oom na ñejndya̱a̱ najndyee.
63001006	Luaa waa na ma'mo̱ⁿna' na jnda nquiuuya nt'omcheⁿ, na c'o̱o̱ⁿya na cwila'canda̱a̱'ndyo̱ ñ'oom'm na cwitsa̱'ntjomna' cha'xjeⁿ ñ'oom na tyondye'jndyee'yo' na c'o̱o̱ⁿya na wi'n'o̱o̱ⁿya nn'aⁿ na cwila'yu'.
63001007	Jndye nn'aⁿ m'aⁿ tsjoomnancue na cwinquio'nn'aⁿ na cwiluena na tiyuu' na jndyo Jesucristo na ts'aⁿ jom. Ts'aⁿ na luaa' mach'ee cwiluiiñê ts'aⁿ na manquiu'nn'aⁿ, ndo' ts'aⁿ na wjaa nacjoo' Cristo.
63001008	Jo' chii cal'a'yo' cwenta na juu ts'iaaⁿ na jnda̱ ñel'a'yo' titseicwaqueⁿna' na cwe' ts'iaaⁿ'ndyo cha canda̱a̱' nnto'ñoom'yo' na nntantjom'yo'.
63001009	Meiⁿquia ts'aⁿ na nncwinom' ñ'oom na waa cantyja 'naaⁿ' Cristo, ticaljoo'ñe ñequio ñ'oom na t'mo̱o̱ⁿ, tic'oom tsaⁿ'ñeeⁿ ñ'eⁿ Ty'o̱o̱ts'om. Sa̱a̱ ts'aⁿ na cwiljoo'ñe ñequio ñ'oom na ma'mo̱ⁿna' cantyja 'naaⁿ' Cristo, tseixmaⁿ tsaⁿ'ñeeⁿ cwentaa' Ty'o̱o̱ts'om ndo' ñequio Cristo.
63001010	Xeⁿ nncwjee'cañoom ts'aⁿ 'o ndo' nchii mañequiaaⁿ ñ'oom na mayuu' cantyja 'naaⁿ' Cristo, meiⁿ tilaljo'yo' jom l'a'yo' meiⁿ na nñequia'yo' na xmaⁿñê.
63001011	Ee ts'aⁿ na mañequiaa na xmaⁿñê, matseijomñe ñequio natia na matseixmaaⁿ.
63001012	Jndye ñ'oom maniom na mañe'catseina̱ⁿtya̱ya ñ'eⁿndyo'. Sa̱a̱ ticatseitiuuya na nncwil'uee'ndyo̱ tsom canchii' ñequio ndaantom. Ee ntyjaa'ya cwii ts'o̱o̱ⁿ na nncjo̱cando̱o̱'a 'o na nlana̱a̱ⁿ ntyja̱a̱ nda̱a̱ya. Ndo' ntyjiiya na t'maⁿ nquioo na neiiⁿya xjeⁿ na nl'aaya na ljo'.
63001013	Joo ntseinda nomnn'aⁿ' na m'aⁿ ñjaaⁿ na macwji' Ty'o̱o̱ts'om cwentaaⁿ'aⁿ cwila'cwanomna na xmaⁿndyu'. Mantyja luaa' ñ'oom na matseiljeiya.
64001001	Ja na cwiluiitquiendyo̱, matseiljeiya cartawaa na wjaana' na m'aaⁿ' Gayo na mayuu'cheⁿ jeeⁿ wi' ts'o̱o̱ⁿya 'u.
64001002	'U re nn'aⁿya na jeeⁿ jnda ntyjiiya macaⁿ'a nnom Ty'o̱o̱ts'om na cha'tso cantyja 'naⁿ' ya wja'm'aaⁿ', ndo' ya nc'oom' na tiwi' cha'xjeⁿ ya wjaaquiendyu' na m'aaⁿ' nacje 'naaⁿ' Espíritu.
64001003	Ee tquiecañom nt'om nn'aaⁿya na cwila'yu' na m'aaⁿya, ndo' tquiaana' na jeeⁿ neiⁿya na jluena no̱o̱ⁿ na jeeⁿ xcwee' ts'om' cantyja 'naaⁿ' ñ'oom na mayuu' ndo' cantyja na wjaam'aaⁿ', mache' na juu ñ'oom naya maqueⁿna' xjeⁿ 'naaⁿ'na' 'u.
64001004	Ee tjaa'naⁿ cwiicheⁿ nnom ñ'oom na mañequiaatina' na neiⁿya cha'xjeⁿ quia na mandiiya na joo nn'aⁿ na cwiluiindye ntseindaaya tyeⁿ cwiljoo'ndyena naquii' ñ'oom na mayuu'.
64001005	'U re nn'aⁿya na jeeⁿ jnda ntyjiiya, jeeⁿ xcwe mache' na mateixe' nn'aaⁿya na cwe' cwiquieya na m'aaⁿ', meiiⁿ joona nn'aⁿ na ticwajnaⁿ'.
64001006	Jo nda̱a̱ nn'aⁿ na cwila'yu' ljooñe, jluena na jeeⁿ wi' ts'om' joona. Cwii naya'ñeeⁿ cateijndei' joona 'naⁿ na macaⁿna' cha nnda̱a̱ nc'ootina ts'iaaⁿ 'naaⁿ' Ty'o̱o̱ts'om, ee jeeⁿ cjawee' ntyjeeⁿ na mache' naljo'.
64001007	Ee joona macwi'ooñ'omna ñ'oom naya 'naaⁿ' Jesucristo jo nda̱a̱ nn'aⁿ, ndo' tîcato'ñoomna s'om nda̱a̱ nn'aⁿ na tyoolayu'.
64001008	Nc'e na ljo', jaa nn'aⁿ na cwilayuu'a la'xmaaⁿya na cateix'a̱a̱ya joona na nnteijndeiiya na cwi'oonquiana ñ'oom na mayuu'.
64001009	Seiljeiya cwii carta cwentaa' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ yuu na m'aⁿ'yo' sa̱a̱ juu Diótrefes ticwancueⁿ'eⁿ na ja nntsa̱'ntjo̱ⁿ ee ñecuaa xjeⁿ 'naaⁿ'aⁿ.
64001010	Nc'e na luaa', quia na nncua̱caño̱o̱ⁿya 'o, quia jo' ncwaⁿya jom na mach'eeⁿ na luaa' na matseineiiⁿ ñ'oom cantu nacjooyâ. Ndo' nchii macanda̱ nmeiⁿ' mach'eeⁿ, mati nn'aⁿ na cwi'oonquia ñ'oom' Ty'o̱o̱ts'om, tiñe'coñoom joona, ndo' nn'aⁿ na ñe'cala'ljo naⁿ'ñeeⁿ, macwjeeⁿ'eⁿ joona quii' tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.
64001011	'U re nn'aⁿya na jeeⁿ jnda ntyjiiya, tintseijomndyu' ñequio ts'iaaⁿ natia, 'u catseijomndyu' ts'iaaⁿ na ya. Ee ts'aⁿ na matseijomñe ts'iaaⁿ na ya tseixmaaⁿ cwentaa' Ty'o̱o̱ts'om, sa̱a̱ ts'aⁿ na wjaantyjo̱ ñequio natia, tic'oomñe cwentaaⁿ'aⁿ.
64001012	Cha'tsondye nn'aⁿ ya ñ'oom nquiuna cantyja 'naaⁿ' nn'aaⁿya Demetrio, ndo' manquiiti ñ'oom na mayuu' macwji'yuu'ñena' cantyja 'naaⁿ'aⁿ. Mati jâ cwitjei'yuu'ndyô̱ na ljo' ndo' 'o manquiu'yo' na cwilana̱a̱ⁿyâ ñ'oom na mayuu'.
64001013	Jndye ñ'oom niom na ñe'catseiljeiya cwenta' sa̱a̱ tiñe'cats'aa naljo' ñequio tsom ñequio ndaantom,
64001014	ee ntyjaa'ya ts'o̱o̱ⁿ na tyuaa' nnty'iaya 'u quialjo'cheⁿ nlana̱a̱ⁿ ntyja̱a̱ nda̱a̱ya.
64001015	Quiaa Ty'o̱o̱ts'om na tjaañomtiuu c'oom'. Nn'aⁿ na m'aⁿ ñjaaⁿ na ya ñ'oom ñequiondyu' cwila'cwanomna na xmaⁿndyu', ndo' 'u je', quiaa' na xmaⁿñe cwii cwii ts'aⁿ na matseiyu' yuu na m'aaⁿ'.
65001001	Ja Judas matseiljeiya cartawaañe. Cwiluiindyo̱ ts'aⁿ na mandi'ntjomtyeⁿ nnom Jesucristo. Ti'xio̱o̱ya jndyu Jacobo. Cartawaañe matseicwano̱ⁿya juuna' nda̱a̱ nn'aⁿ na ma'maⁿ Tsotya̱a̱ya Ty'o̱o̱ts'om na macwji'ño̱o̱ⁿ joona na macwjaa'ñê cwentaaⁿ'aⁿ, nc'e na matseitjoom'na' joona ñequio Jesucristo.
65001002	Quiaa Ty'o̱o̱ts'om na nleijndyeti na nnto'ñoom'yo' na wi' ts'oom 'o, ñequio na meiⁿcwii ñomtiuu tic'om'yo' ñequio na candya' ts'oom 'o.
65001003	'O nn'aⁿya na wi' ts'o̱o̱ⁿya, jnda̱ seiqueeⁿna' ts'o̱o̱ⁿ na nntseiljeiya cwii ñ'oom cwenta'yo' cantyja 'naaⁿ' juu na tjoom' na macwji'n'maaⁿñe Ty'o̱o̱ts'om jaa, sa̱a̱ je' maqua̱ⁿya cwenta na macaⁿna' na catseijndo̱'a n'om'yo' na cjoo' n'om'yo' cantyja 'naaⁿ' juu na cwilayu'ya n'o̱o̱ⁿya na juuna' ñejom tquiaaⁿ na laxmaⁿ nn'aⁿ cwentaaⁿ'aⁿ.
65001004	Ee m'aⁿ nn'aⁿ quii'ntaaⁿ'yo' na cwilajomndyena ñ'eⁿndyo' sa̱a̱ cwinquio'nn'aⁿna 'o. Ñ'oom' Ty'o̱o̱ts'om na jach'ee xuee teiljeii ma'mo̱ⁿna' cantyja 'naaⁿna na nnt'uiiwi'na' joona cha'xjeⁿ laxmaⁿna na nntjoomna. Joona tic'omna cantyja 'naaⁿ'aⁿ, ee cwiwil'uee'ndyena juu naya na matseixmaaⁿ na wanaaⁿ na nnc'omyana ñequio nn'aⁿ ndo' naljo' cwil'ana cwitjeii'ndyena cantyja 'naaⁿ' Jesucristo na cwiluiiñê na matsa̱'ntjoom jaa ndo' macanda̱ nqueⁿ tjacantyja na t'maⁿ cwiluiiñê jo nda̱a̱ya.
65001005	Meiiⁿ na ntyjii na manquiu'yo' ñ'oomwaa sa̱a̱ l'ue ts'o̱o̱ⁿ na cjaañjoom' n'om'yo' na ya tjei' Ty'o̱o̱ts'om nn'aⁿ Israel ndyuaa Egipto sa̱a̱ jnda̱nquiacheⁿ s'aaⁿ na tja̱ nt'omndye joona na tîcala'yu'na ñ'eⁿñê.
65001006	Ndo' mati cjaañjoom' n'om'yo' nquiee ángeles na ticaljoo'ndyena ts'iaaⁿ na laxmaⁿna, hasta 'ndyena yuu na seijndaa'ñe Ty'o̱o̱ts'om cwentaana, maleichom joona na pra̱so meiⁿ xocantycwii na chu'tyeⁿndyena l'uaancjo yuu na jaaⁿñeñ'eⁿ hasta juu xuee quia na nncu'xeeⁿ cha'tso.
65001007	Mati nn'aⁿ tsjoom Sodoma ñequio Gomorra ñequio nn'aⁿ nt'omcheⁿ njoom ndiocheⁿ, tquiandyeñ'eⁿna na l'ana meiⁿquia nnom na queeⁿ n'om seiina nchii cha'xjeⁿ na seijndaa'ñe Ty'o̱o̱ts'om na nnc'om nn'aⁿ, ndo' na luaa' tyol'a nn'aⁿ njoom'ñeeⁿ tseixmaⁿna' cwii na ma'mo̱ⁿna' na nnt'uiiwi' chom na tijoom canduu' nn'aⁿ na nmeiiⁿ' cwil'a.
65001008	Naⁿ'ñeeⁿ na m'aⁿna quii'ntaaⁿ'yo' meiiⁿ na manquiuna na tuii na ljo', sa̱a̱ laxmaⁿna nn'aⁿ na cwicatsoona ndaa, cwila'ndaa'ndyena seiina, l'o̱na na nlqueⁿ Ta Jesús xjeⁿ joona, cwila'jnaaⁿ'na ángeles na t'maⁿ cwiluiindye cañoom'luee.
65001009	Sa̱a̱ ángel na cwiluiitquieñe na jndyu Miguel quia na seijmeiⁿ'ñê nnom tsaⁿjndii cantyja 'naaⁿ' sei'ts'o 'naaⁿ' Moisés, tîcatseijnaaⁿ'aⁿ cwe' tsoom nnom juu: “Nquii Ta Ty'o̱o̱ts'om catseitiaaⁿ'aⁿ 'u.”
65001010	Sa̱a̱ naⁿm'aⁿ' wi' ñ'oom cwila'neiⁿna nacjoo' meiⁿnquia na ticala'no̱ⁿ'na, ndo' chjoowi' na ndya' cwila'no̱ⁿ'tina, cwila'no̱ⁿ'na jo' cwe' na c'ee' n'omna, cha'cwijom quioo' na cwe' mach'eetoyo'. Ndo' cantyja 'naaⁿ jo' cwila'ndaa'ndye cheⁿnquieena.
65001011	Nlco'wi'na' naⁿm'aⁿ' ee cwi'oontyjo̱na cha'xjeⁿ na s'aa Caín. Cha na nnta'ntjomna s'om cwila'jomndyena na tis'a s'aa Balaam ndo' cwilawendyena nacjoo' Ty'o̱o̱ts'om cha'xjeⁿ seiweñe Coré ndo' nc'e na ljo' s'aaⁿ seicuee' Ty'o̱o̱ts'om jom.
65001012	Matseijnaaⁿ'na' 'o na ñ'eeⁿ naⁿm'aⁿ' quia na cwilajomndyo' ñ'eⁿ nc'iaa'yo' na cwilayu' na tjoom' cwicwa'yo' na cwicañjom n'om'yo' Ta Jesús ndo' naⁿm'aⁿ' ñequio na neiiⁿna cwicwa'na ndo' cwiwena ñ'eⁿndyo' meiⁿ tico'tiana' nquiuna. Matseijomna' joona cha'cwijom ts'aⁿ cwe' m'aaⁿ' ts'om cantyja 'naaⁿ' nquii meiⁿ ticateix'ee canmaⁿ. Joona laxmaⁿna cha'cwijom nchquiu na wjaachuu jndye na tjaa ndaluaa' cachona'. Matseijomna' joona cha'na n'oom na meiiⁿ na jnda̱ tue'ntyjo̱ xjeⁿ na nl'ana' ta̱, sa̱a̱ tjaa ta̱ col'ana', na we ndii' tja̱na' ee na jnda̱ tyena' xeⁿ quii' nch'ioona'.
65001013	Cantyja na cwil'a naⁿm'aⁿ' la'xmaⁿna cha'na nmo̱ⁿ t'maⁿ ndaaluee na mandyontquiena' chom' na tjoom' na cwajndii nt'a, la'xmaⁿna cha'na cancjuu na tijndaa' cwaaⁿ ntyja cwi'oona'. Majndaa' na ticantycwii na nljoo'ndyetyeⁿ naⁿm'aⁿ' yuu na ntomñ'eⁿ najaaⁿ.
65001014	Mati Enoc, tsaⁿ na jnda̱ ntquiee' ndii' na tei'cantyjoo' tsjaaⁿ 'naaⁿ' Adán, tyotseineiiⁿ ñ'oom na t'mo̱ⁿ Ty'o̱o̱ts'om naquii' ts'oom cantyja 'naaⁿ naⁿm'aⁿ'. Tsoom: “Nt'iaya nquii na cwiluiiñe na matsa̱'ntjom cha'tso na macwjee'cañoom ñequio meiⁿ meiⁿcheⁿ nn'aⁿ na lju' n'om,
65001015	na nncu'xeeⁿ cha'tso nn'aⁿ ndo' na nnt'uiiweeⁿ'eⁿ cha'tsondye joona cantyja natia na jnda̱ ñel'ana ndo' na nnts'aaⁿ na nnt'uiityeⁿna' nn'aⁿ na jeeⁿ tia ñejla'xmaⁿ cantyja 'naaⁿ cha'tso nnom natia na jnda̱ ñel'a, ndo' cantyja 'naaⁿ' cha'tso ñ'oom wi' na jnda̱ ñejla'neiⁿna nacjoom'm.”
65001016	Naⁿm'aⁿ' ñequii'cheⁿ cwilancjoo'ndyena ljo' cwiluii na ticjaawee' nquiuna na cwil'a nt'omcheⁿ, ljo' na cwil'a nc'iaana cwiluena xocwil'ue jo'. Ñequii'cheⁿ l'ue n'omna na caluii natia na queeⁿ n'om seiina. S'a ñ'oom cwilaneiⁿna ndo' ca'naaⁿ'ndyena cha nnquioo s'om lueena.
65001017	Sa̱a̱ 'o nn'aⁿya na cwila'yu' na jnda ntyjiiya 'o, cjaanjoom' n'om'yo' ñ'oom na jaach'ee xuee tyoñequia apóstoles cwentaa' Ta Jesucristo,
65001018	na tyoluena nda̱a̱'yo': “Joo ncuee na macanda̱ nnc'om nn'aⁿ na nla'neiⁿ ñ'oom ticuee' ts'om nacjoo' ñ'oom naya 'naaⁿ' Ty'o̱o̱ts'om. Ndo' nl'ana cha'tso nnom na tilju' na cwila'queeⁿ n'omna.”
65001019	Jnaaⁿ joona na cwito̱ⁿ'ndye nn'aⁿ na cwila'yu'. Cwila'ñ'oom'ndyena cantyja 'naaⁿ joo na queeⁿ n'om seiina, meiⁿ ticalaxmaⁿna Espíritu na cwiluiiñe Ty'o̱o̱ts'om.
65001020	Sa̱a̱ 'o je' nn'aⁿya na jeeⁿ jnda ntyjiiya, caljoo'ndyo'tyeⁿ'yo' naquii' juu na cwila'yu'ya n'om'yo' na lju' tseixmaⁿna'. Calaneiⁿ'yo' nnom Ty'o̱o̱ts'om ñequio juu najndeii na matseixmaⁿ Espíritu Santo.
65001021	'O caljoo'ndyo' cantyja na m'aaⁿ Ty'o̱o̱ts'om na candya' ts'oom 'o ndo' cwindo'yo' juu xuee quia nquii Jesucristo na cwiluiiñê na matsa̱'ntjoom jaa nncwjee'nnaaⁿ'aⁿ, xjeⁿ'ñeeⁿ nc'e na wi' ts'oom jaa nñequiaaⁿ na nnto'ño̱o̱ⁿya na ticantycwii na nntando̱o̱'a.
65001022	Nn'aⁿ na we waa na m'aaⁿ' n'om cantyja 'naaⁿ ñ'oommeiiⁿ, cat'mo̱ⁿ'yo' nda̱a̱na cha ñecwii nla'tiuuna.
65001023	Ndo' nt'omcheⁿ nn'aⁿ na jnda̱ tjachuuna' joona cantyja 'naaⁿ' ñ'oom na cwit'mo̱o̱ⁿ naⁿm'aⁿ', catjei'n'maaⁿndyo' joona' cha'cwijom na macwji' ts'aⁿ x'iaaⁿ'aⁿ quii' chom. Ndo' ñequio nt'omcheⁿ c'om'yo' na wi' n'om'yo' joona sa̱a̱ c'om'yo' na nquia'yo' na juu natia na laxmaⁿna tincw'uaa'ndyo' joona'.
65001024	Nnom Nqueⁿ na waa najndeii na cwiluiiñê na nncwañom'm 'o na tincju'cjena' 'o na ñequio na neiiⁿ'eⁿ nnts'aaⁿ na nncwintyje'yo' jo nnoom yuu na jeeⁿ caxuee na m'aaⁿ na meiⁿcwii tila'tjo̱o̱ndyo' jo nnoom,
65001025	nnom Nqueⁿ na ñequii'cheⁿ cwiluiiñê Ty'o̱o̱ts'om na macwji'n'maaⁿñê jaa cantyja 'naaⁿ' Jesucristo na jom cwiluiiñê na matsa̱'ntjoom jaa cala't'maaⁿ'ndyo̱ jom, jom cwitaa'jndya̱a̱ya jo nda̱a̱ya, jom cha'tso najndeii matseixmaaⁿ, ndo' na maqueeⁿ xjeⁿ cha'tso, cha'xjeⁿ tyoontycwii na ñejndyowana', na waa na je', ndo' na ticantycwii na cwiwjaatina'. Amén.
66001001	Ñ'oommeiiⁿ tquiaa Ty'o̱o̱ts'om nnom nquii Jesucristo na jom ca'mo̱o̱ⁿ joona' nda̱a̱ nquiee nn'aⁿ na cwindye'ntjom nnoom. Ñequio 'ndyoo ángel cwentaaⁿ'aⁿ seica'mo̱o̱ⁿ ñ'oom'ñeeⁿ no̱o̱ⁿ ja Juan na mandi'ntjo̱ⁿya nnoom. Ee joo ñ'oommeiiⁿ cwila'neiⁿna' cantyja na jnda̱ teicandyoo' na nluii.
66001002	Jo' chii mamacwji'yuu'ndyo̱ ñ'oommeiiⁿ na t'mo̱ⁿ Ty'o̱o̱ts'om no̱o̱ⁿ ñequio Jesucristo. Macwji'yuu'ndyo̱ cha'tsoti na tco'na' na nty'iaya ndo' na jndiiya.
66001003	Matio'naaⁿñe Ty'o̱o̱ts'om juu ts'aⁿ na matsei'naaⁿ' ñ'oommeiiⁿ cantyja chiuu cwii nndyona', ndo' mati joo nn'aⁿ na cwindye ndo' cwila'we joona' naquii' n'om. Ee jnda̱ mawaa xjeⁿ na nluii cha'xjeⁿ na cwit'mo̱o̱ⁿ ñ'oommeiiⁿ.
66001004	Ja Juan matseicwano̱ⁿ ñ'oommeiiⁿ nda̱a̱' 'o na cwiluiindyo' ntquiee' ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ'yo' ndyuaa Asia. Cato'ñoom'yo' naya na matseixmaaⁿ ñequio juu na tjañomtiuu na mañequiaaⁿ quii' ts'om ts'aⁿ. Nqueⁿ na m'aaⁿ ndo' m'aaⁿñê ndo' tyom'aaⁿ cwitjo̱o̱cheⁿ na nncuaa tsjoomnancue ndo' nncwjee'nnaaⁿ'aⁿ ndo' mati cantyja 'naaⁿ ntquiee' Espíritu na m'aⁿna jo nnom tio na wacatyeeⁿ.
66001005	Ndo' mati quiaa Jesucristo na nla'xmaⁿ'yo' joo naya'ñeeⁿ. Jom cwiluiiñê na macwji'yuu'ñê ñ'oom na mayuu' nda̱a̱ya, ndo' jom ts'aⁿ najndyee na tando'xco na tue'. Cwiluiiñê na matsa̱'ntjoom cha'tsondye nn'aⁿ na cwiluiitquiendye nda̱a̱ nn'aⁿ tsjoomnancue. Nqueⁿ na jeeⁿ candya' ts'oom jaa ndo' ñequio nioom'm na tcwe' tmaaⁿ jaa jnaaⁿya na waa.
66001006	Jnda̱ tqueeⁿ jaa na t'maⁿ cwiluiindyo̱ na m'aaⁿya nacje 'naaⁿ' Ty'o̱o̱ts'om. Ndo' tqueeⁿ na cwiluiindyo̱ ntyee na cwindya̱'ntjo̱o̱ⁿya nnom Ty'o̱o̱ts'om na juu cwiluiiñe Tsotyeeⁿ. Catseit'maaⁿ'ñena' jom ndo' caluiit'maⁿñê cantyjati najndeii na matseixmaaⁿ cha'waati na yo. Amén.
66001007	Queⁿ'yo' cwenta, manncwjee'cañoom Cristo ñequio nchquiu. Ndo' cha'tsoti nn'aⁿ nnty'iaa jom, ndiñ'eeⁿ nn'aⁿ na jla'jomndye na tueeⁿ'eⁿ. Ndo' cha'tso ntmaaⁿ' na cwii cwii nnom nn'aⁿ, jndeii nla'xuaana na chjoo' n'omna quia na nnty'iaana jom. Maxjeⁿ nntseicanda̱a̱'ñena' na ljo'. Amén.
66001008	“Ja cwiluiindyo̱ Alfa ñequio Omega. Ja maxjeⁿ m'aaⁿya najndyee ndo' na macanda̱.” Luaa' matso nqueⁿ na matsa̱'ntjoom cha'tso. Nqueⁿ na m'aaⁿ ndo' m'aaⁿ ndo' maxjeⁿ ñet'oom ndo' nncue'ntyjo̱ na nncwjee'cañoom. Nqueⁿ na cwiluiiñê na cha'tso najndeii matseixmaaⁿ.
66001009	Ja Juan na cwiluiindyo̱ nn'aⁿ'yo' tjom na cwiwino̱o̱ⁿya nawi' ñ'eⁿndyo', ndo' tjom na cwitue'ndyo̱cja̱a̱ya nnom Ty'o̱o̱ts'om. Ee nquii Jesucristo mañequiaaⁿ na tjom m'aaⁿya na ticatiom n'o̱o̱ⁿya. Ja tyom'aaⁿjnaⁿya ndyuaaxeⁿncwe na jndyuna' Patmos nc'e na tyoñequia ñ'oom' Ty'o̱o̱ts'om ndo' na tyocwji'yuu'ndyo̱ cantyja 'naaⁿ' Jesús.
66001010	Juu xuee na cwila't'maaⁿ'ndyo̱ nqueⁿ na cwiluiiñê na matsa̱'ntjoom jaa, m'aaⁿya nacje 'naaⁿ' Espíritu Santo ndo' t'mo̱o̱ⁿ cwii na tco'na' no̱o̱ⁿya. Jndiiya na jndeii teic'uaa na seineiⁿ ts'aⁿ jo naxa̱ⁿ'a cha'cwijom jndyee' ntu.
66001011	Tso no̱o̱ⁿ: —Ja maxjeⁿ m'aaⁿya najndyee cwii tjo̱o̱cheⁿ na nncuaa tsjoomnancue ndo' jo̱m'aaⁿtya̱ya meiiⁿ na tacuaana'. Cwa, catseiljei'tcuundyu' cantyja na manty'ia' njom'. Catsa' libro, ndo' catseicwanom' juuna' ndyuaa Asia ntquiee' tsjoom na m'aⁿ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Cjaana' tsjoom Éfeso, Esmirna, Pérgamo, Tiatira, Sardis, Filadelfia, ñequio Laodicea.
66001012	Quia jo' taqua̱ⁿxa̱ⁿ'a cha ya nnty'iaya 'ñeeⁿ juu matseineiⁿ ñ'eⁿndyo̱. Ndo' quia na jnda̱ taqua̱ⁿ, nty'iaya ntquiee' xjo s'om cajaⁿ na cwicañjoom' nlca.
66001013	Xcwe quii'ntaaⁿ ncjo'ñeeⁿ nty'iaya meintyjee' nqueⁿ na matseijomna' cha'cwijom ts'aⁿ jom. Cweⁿ cwii liaatco xjeⁿ nomtyuaacheⁿ. Ndo' tsei'jñaaⁿ chu'tyeⁿ cwii 'naⁿ na tuii ñ'eⁿ s'om cajaⁿ.
66001014	Sooxqueeⁿ canchii'na' cha'cwijom soo' catsmaⁿ canchii', ndo' cha'na canchii' tsaaⁿ. N'omnnoom xueena' cha'cwijom chom.
66001015	Nc'eeⁿ caxueena' cha'na colo na matseixmaⁿ s'om wee quia na je'ndyo jlui'na' naquii' chom, ndo' seilju'ya ts'aⁿ juuna'. Ndo' c'uaa na matseineiiⁿ cha'cwijom c'uaa quia na cwicwjee' jndaa.
66001016	Ts'o̱o̱ⁿ ntyjaya too'ndye ntquiee' cancjuu ndo' quii' 'ñom macalui'nom cwii xjo na we ntyja ta̱a̱. Ndo' jeeⁿ caxuee nnoom cha'na xueeñe ñe'quioom' na quiajmeiⁿ'.
66001017	Quia na nty'iaya jom, tioondyo̱ jo nc'eeⁿ cha'cwijom ts'oo ja. Ndo' teicaljoom ts'o̱o̱ⁿ ntyjaya nacjoya, tsoom no̱o̱ⁿ: —Tinty'ue'. Ee maja na m'aaⁿya najndyee cwii tjo̱o̱cheⁿ na nncuaa tsjoomnancue ndo' jo̱m'aaⁿtya̱ya meiiⁿ na tacuaana'.
66001018	Ja cwiluiindyo̱ na wando̱'a. Ndo' meiiⁿ na jnda̱ t'io̱ sa̱a̱ je' m'aaⁿya na ticantycwii na wando̱'a. Cha'tso nn'aⁿ na cwiwje m'aⁿna nacje 'naⁿya ndo' mati Hades yuu meindoo' l'oo.
66001019	Cwa catseiljei' cha'tso na maco'na' njom' na manty'ia', ñequio cha'tso na nlco'na' nnty'ia' na cwiluii je' ndo' na cwii nncjaaluii.
66001020	Je' nntsjo̱o̱ ljo' ma'mo̱ⁿ ñ'oom wanty'iuu'waa cantyja 'naaⁿ ntquiee' cancjuu na nty'ia' na too'ndye ts'o̱o̱ ntyjaya, ndo' ntquiee' xjo s'om cajaⁿ na cwicañjoom' nlca. Joo ntquiee' cancjuu'ñeeⁿ, jo' jo' ntquiee' ángeles na cwil'a cwenta ntquiee' ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Ndo' joo ntquiee' xjo s'om cajaⁿ na cwicañjoom' nlca, jo' jo' ntquiee' ntmaaⁿ' naⁿ'ñeeⁿ na la'xmaⁿ cwentaa' Ty'o̱o̱ts'om.
66002001	Tsoti Jesús no̱o̱ⁿ: —'U Juan, catseiljei' ñ'oommeiiⁿ, catseicwanom' joona' na m'aaⁿ ángel na mach'ee cwenta tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ tsjoom Éfeso. Catsu': “Nmeiiⁿ ñ'oom na matseina̱ⁿ nnco̱ na too'ndye ntquiee' cancjuu ts'o̱o̱ ntyjaya. Ja m'aaⁿya quii'ntaaⁿ ntquiee' xjo s'om cajaⁿ na cwicañjoom' nlca:
66002002	Mantyjiiya chiuu waa ts'iaaⁿ 'naⁿya na cwil'a'yo', ndo' cantyja na cwila'jnda̱'yo' na tica'ndyenc'uaa'ndyo'. Mantyjiiya na ticuaaya nquiu'yo' cantyja 'naaⁿ nn'aⁿ na tia nn'aⁿndye. Ndo' jnda̱ jliu'yo' chiuu laxmaⁿ nn'aⁿ na cwe' cwil'aya na cwiluiindye apóstoles, jnda̱ jliu'yo' na cantundye naⁿ'ñeeⁿ.
66002003	Ntyjiiya na t'maⁿ n'om'yo' ndo' na cwila'quii n'om'yo' meiiⁿ t'maⁿ nawi' cwiwi'nom'yo'. Meiⁿ tîcwintqueⁿ'yo' na cwila'jnda̱'yo' na cwindye'ntjom'yo' no̱o̱ⁿ.
66002004	Sa̱a̱ waa na ntyjiiya ñ'eⁿndyo': tacantyjaa' n'om'yo' ja cha'xjeⁿ quia to̱'jndyee'yo' na jeeⁿ jnda nquiu'yo ñ'eⁿndyo̱.
66002005	Cjaañjoom' n'om'yo' cha'tso na ñel'ajndyee'yo' ndo' je' tacol'a'yo', calcwe' n'om'yo'. Cal'a'nnda'yo' yuu na ya cha'xjeⁿ na ñel'a'jndyee'yo', Ee xeⁿ tical'a'yo' na ljo', quia jo' nncua̱caño̱o̱ⁿya 'o ndo' nncwji'a xjo na ñjoom' sca quii'ntaaⁿ'yo'.
66002006	Sa̱a̱ waa cwii na jeeⁿ majo'ndyo cantyja 'naⁿ'yo'. M'aⁿ'yo' na jndoo'yo' ts'iaaⁿ na la'xmaⁿ nn'aⁿ tmaaⁿ' na jndyu nicolaítas, ndo' mati nnco̱ jndo̱ya ljo' na cwil'ana.
66002007	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na m'aⁿ cwentaa' Ty'o̱o̱ts'om quia tso: 'Ñeeⁿ juu na jnda̱a̱ jnaⁿñe ñequio natia, nñequiaya na nlquii ta̱a̱' ts'oom na mañequiaana' na wando' ts'aⁿ. Juu ts'oom'ñeeⁿ meintyjee'na' xcweya paraíso cwentaa' Ty'o̱o̱ts'om.”
66002008	Tsoti Jesús no̱o̱ⁿ: —Catseiljei' ñ'oommeiiⁿ, catseicwanom' joona' na m'aaⁿ ángel na mach'ee cwenta tmaaⁿ' nn'aⁿ macwji' Ty'o̱o̱ts'om cwentaaⁿ'aⁿ na m'aⁿna tsjoom Esmirna. Catsu': “Ñ'oommeiiⁿ matseina̱ⁿ ja, na m'aaⁿya najndyee ndo' m'aaⁿya na macanda̱. Ja meiiⁿ na jnda̱ t'io̱ sa̱a̱ je' jnda̱ mawando̱'xco̱.
66002009	Mantyjiiya chiuu waa na m'aⁿ'yo' ndo' nawi' t'maⁿ na cwiwinom'yo'. Ndo' ntyjiiya cantyja na wanty'iaandyo m'aⁿ'yo' sa̱a̱ jo nnom Ty'o̱o̱ts'om laxmaⁿ'yo' na tyandyo'. Ntyjiiya ñ'oom wi' na cwilue nn'aⁿ nacjo'yo'. Naⁿ'ñeeⁿ tuiindyena na judíos sa̱a̱ cantyja na cwil'ana mach'eena' na meiⁿchjoo nchii jo' joona. Joona la'xmaⁿna tmaaⁿ' nn'aⁿ na matseitjom Satanás cwentaaⁿ'aⁿ.
66002010	Tintyue'yo' cwii nawi' na manntjom'yo'. Ee queⁿ'yo' cwenta, mawaa xjeⁿ na cwantindyo' 'o nntsa'yo' w'aancjo nc'e na ta̱a̱' ts'om tsaⁿjndii. Ee ñe'caljeiiⁿ chiuu n'om'yo'. Nntjom'yo' nawi'ñeeⁿ cwii qui xuee sa̱a̱ caljoo'ndyo'tyeⁿ'yo' na ñe'cwii cala'tiuu'yo' meiiⁿ ñequio jo' cwje'yo', quia jo' ja nñequiaya na nnto'ñoom'yo' na ticantycwii na cwitando'yo'.
66002011	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ: 'Ñeeⁿ juu na jnda̱a̱ jnaⁿñe ñequio natia, juu na jnda̱ we ndii' na nncue' ts'aⁿ, xocat'uiina' jom.”
66002012	Tsoticheⁿ Jesús no̱o̱ⁿ: —Catseiljei' ñ'oommeiiⁿ, catseicwanom' joona' na m'aaⁿ ángel na mach'ee cwenta tmaaⁿ' nn'aⁿ cwentaa' Ty'o̱o̱ts'om na m'aⁿ tsjoom Pérgamo. Catsu': “Luaa ñ'oom na matsjo̱o̱ nnco̱ na maleiñ'o̱ⁿya xjo na ta̱a̱ we ntyja:
66002013	Mantyjiiya chiuu waa na m'aⁿ'yo' ndo' na majo'to cwic'eⁿ'yo' quii'ntaaⁿ nn'aⁿ na matsa̱'ntjom tsaⁿjndii. Ntyjiiya na tyeⁿ cwilei'ñ'om'yo' xueya ndo' tyootjei'ndyo' cantyja na cwila'yu'yo' ñ'eⁿndyo̱ meiiⁿ na xcwe quii' tsjom'yo' jla'cuee' nn'aⁿ ti'x'iaa'yo' Antipas. Jom ñequio na xcwee' ts'oom tyocwji'yuu'ñê cantyja 'naⁿya nda̱a̱ nn'aⁿ na cwindye'ntjom nnom tsaⁿjndii na maxjeⁿ mac'eⁿ jo' jo'.
66002014	Sa̱a̱ niom nt'om na ntyjiiya ñ'eⁿndyo', ee m'aⁿ cwantindyo' 'o na cwilei'ñ'om'tyeⁿ'yo' ñ'oom na t'mo̱ⁿ Balaam. Jom t'mo̱o̱ⁿ nnom Balac ñ'oom na s'aana' na jla'tjo̱o̱ndye nn'aⁿ Israel nnom Ty'o̱o̱ts'om. Ee tsoom na ya na cala't'maaⁿ'ndyena 'naⁿ na cwe' nn'aⁿ nl'a. Ndo' ya na nnc'oocatsa̱'na seii quioo' jo nda̱a̱na', jnda̱ jo' nntquiina sei'ñeeⁿ. Ndo' tsoom na maxjeⁿ ya na cwe' nc'omyana ñequio nc'iaana.
66002015	Mati waa cwiicheⁿ na ntyjiiya ñ'eⁿndyo' na m'aⁿ nt'omndyo' 'o na cwilei'ñ'om'tyeⁿ'yo' ñ'oom na cwit'mo̱o̱ⁿ tmaaⁿ' nn'aⁿ na jndyu nicolaítas, ndo' ñ'oom'ñeeⁿ jeeⁿ jndo̱ya.
66002016	Jo' chii calcwe' n'om'yo'. Ee xeⁿ tical'a'yo' na ljo', tyuaa' nncua̱caño̱o̱ⁿya 'o ndo' ñequio xjo na macalui' quii' 'ndyo̱ nnts'aaya tia' ñ'eⁿ cwantindyo' 'o na cwito'ñoom'yo' ñ'oom'ñeeⁿ.
66002017	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. 'Ñeeⁿ juu na jnda̱a̱ jnaⁿñe ñequio natia, nñequiaya maná na nlcwa' na ticata'jnaaⁿ' nn'aⁿ. Ndo' nñequiaya cwii tsjo̱' canchii' nnom. Nacjoo' juuna' nntseiljeixco̱ xueya ndo' meiⁿcwii ts'aⁿ ticaljeii ljo' matso ljeii'ñeeⁿ, macanda̱ nquii ts'aⁿ na nnco'ñom juuna' ntyjii.”
66002018	Tsoticheⁿ Jesús no̱o̱ⁿ: —Catseiljei'ti' ñ'oommeiiⁿ, catseicwanom' joona' na m'aaⁿ ángel na mach'ee cwenta tmaaⁿ' nn'aⁿ cwentaa' Ty'o̱o̱ts'om na m'aⁿ tsjoom Tiatira. Catsu': “Luaa ñ'oom na matseina̱ⁿ nnco̱ na cwiluiindyo̱ Jnda Ty'o̱o̱ts'om. N'omno̱o̱ⁿ jeeⁿ xueena' cha'cwijom chom, ndo' nc'a̱ caxueena' cha'cwijom s'om wee na jnda̱ seilju'ya ts'aⁿ.
66002019	Tcuu mantyjiiya chiuu waa ts'iaaⁿ 'naⁿya na cwil'a'yo' ndo' na wi' n'om' nc'iaa'yo' na la'xmaⁿ'yo' na cwila'yu'ya n'om'yo'. Ndo' ntyjiiya na ya cwindye'ntjom'yo' no̱o̱ⁿ ndo' na tica'ndyenc'uaa'ndyo'. Ndo' je' canda̱a̱'ti waa na cwil'a'yo' naquii' ts'iaaⁿ 'naⁿya nchiiti quia to̱'jndyee'yo'.
66002020	Sa̱a̱ waa na ntyjiiya ñ'eⁿndyo' ee cwiñe'quiandyo' na ma'mo̱ⁿ cwii yuscu ñ'oom na tis'a quii'ntaaⁿ'yo'. Jom cwe' matsoyaaⁿ na cwiluiiñê ts'aⁿ na mañequiaa ñ'oom' Ty'o̱o̱ts'om, sa̱a̱ mach'eeⁿ cha'na tyoch'ee yuscu na jndyu Jezabel. Manquiu'nn'aaⁿ nn'aⁿ na cwindye'ntjom no̱o̱ⁿ. Ee ma'mo̱o̱ⁿ na wanaaⁿ na cwe' c'omyana ñ'eⁿ nc'iaana, ndo' na cala't'maaⁿ'ndyena 'naⁿ na cwe' nn'aⁿ nl'a, ndo' ya na catquiina sei' na ty'equeⁿ nn'aⁿ jo nda̱a̱ joona'.
66002021	Ndo' jnda̱ tquiaya na wanaaⁿ na calcwe' ts'oom jnaaⁿ'aⁿ, sa̱a̱ tiñe'calcwe' ts'oom na cwe' m'aaⁿyaaⁿ ñequio nn'aⁿ.
66002022	Queⁿ'yo' cwenta, ja nntseiquio̱o̱ cwii tycu w'ii nacjoom'm. Ndo' mati nquiee nn'aⁿ na cwe' m'aⁿya ñ'eⁿñê, nnts'aa na nntjoomna cwii nawi' t'maⁿ xeⁿ na ticalcwe' n'omna na cwila'jomndyena natia na mach'eeⁿ.
66002023	Ja nntseicwja̱ya cha'tso nn'aⁿ na cwi'oontyjo̱ naxeeⁿ'eⁿ na cwiluiindye cha'cwijom ntseinaaⁿ. Ndo' na ljo' cha'tso ntmaaⁿ' nn'aⁿ na macwjii'a cwentaya nliuna na ja ntyjiitcuundyo̱ chiuu waa na matseitiuu ts'aⁿ ñequio chiuu waa na m'aaⁿ' ts'om ts'aⁿ. Ndo' cantyjati na jnda̱ ñel'a'yo', malaa'ti' nñequiaya na nlo'ñom ticwiindyo' 'o.
66002024	Sa̱a̱ nt'omndyo' 'o na m'aⁿ'yo' Tiatira na tyoolajomndyo' ñ'oom na cwindye naⁿ'ñeeⁿ, meiⁿ tyoowijndo̱' n'om'yo' ñ'oom'ñeeⁿ na cwiluena la'xmaⁿna' ñ'oom wanty'iuu' cantyja 'naaⁿ' Satanás. Ndo' na luaa' waa ticatio̱o̱tya̱ xuu nacjo'yo'.
66002025	Sa̱a̱ macanda̱ matsjo̱o̱ na caljoo'ndyo'tyeⁿ'yo' cantyja 'naaⁿ' ñ'oom na mayuu' na cwilei'ñ'om'yo', hasta xjeⁿ na nncua̱ya.
66002026	Nda̱a̱ joo nn'aⁿ na cwita'ntjom na ñe'cats'aa Satanás xjeⁿ joona ndo' cwiljoo'ndyetyeⁿna cantyja 'naⁿya hasta na macanda̱, nñequia najndeii na matseixmaⁿ na nntsa̱'ntjomna nn'aⁿ na cwii cwii ndyuaa.
66002027	Jnda̱ tquiaa Tsotya̱ya na nntseixmaⁿya na nntsa̱'ntjo̱ⁿya. Cha'xjeⁿ na nntiuujnda̱a̱ xuaa na mmeiⁿ' ts'aⁿ ts'ooml'eii'xjo, maluaa' nncu'xeeⁿ nn'aⁿ.
66002028	Ndo' nñequiaya caxjuuncoo nnom tsaⁿ'ñeeⁿ.
66002029	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.”
66003001	Tsoticheⁿ Jesús no̱o̱ⁿ: —Catseiljei'ti' ñ'oommeiiⁿ, catseicwanom' joona' nam'aaⁿ ángel na mach'ee cwenta tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ tsjoom Sardis. Catsu': “Luaa matsjo̱o̱ nnco̱ na matseixmaⁿya ntquiee' Espíritu cwentaa' Ty'o̱o̱ts'om ndo' ntquiee' cancjuu: Tcuu mantyjiiya chiuu waa ts'iaaⁿ 'naⁿya na cwil'a'yo' na m'aⁿ'yo' ndo' na waa ñ'oom cantyja 'naⁿ'yo' na jeeⁿ tando' n'om'yo', sa̱a̱ tiyuu'. 'O cwilaxmaⁿ'yo' cha'cwijom l'oo.
66003002	'O na m'aⁿ'yo' cha'cwijom na cwinda'yo', calcwiiya n'om'yo'. Juu chjoowi' na ndi cwileiñ'om'yo', calajnda̱'yo' na nncjaanajndeiina'. Ee mawaa xjeⁿ na ñe'cantycwii naya'ñeeⁿ naquii' n'om'yo'. Ee maljeiya na tixcwe cwil'a'yo' jo nnom Tsotya̱ya Ty'o̱o̱ts'om.
66003003	Quia jo' tyeⁿ cjaañjoom' n'om'yo' ñ'oom naya na jnda̱ to'ñoom'yo'. Calawe'yo' joona' ndo' calcwe' n'om'yo'. Ee xeⁿ ticalajndaa'ndyo' na nnc'om'c'eendyo', mats'ia jo' nncua̱caño̱o̱ⁿya 'o cha'cwijom macwjee'cañoom tsaⁿcanch'ue quia tic'omc'eeñe ts'aⁿ. Meiⁿ xocala'no̱ⁿ'yo' ljo' xjeⁿ nncua̱caño̱o̱ⁿya 'o.
66003004	Sa̱a̱ m'aⁿ cwantindyo' 'o tsjoom Sardis na tyoolacwajndiindyo' lia'yo' ñequio natia. Jo' chii nñequiaya liaa canchii' na nlcwee'yo' ndo' nnc'om'yo' ñ'eⁿndyo̱ ee la'xmaⁿ'yo' na nnda'yo' joona'.
66003005	'Ñeeⁿ joo na jnda̱a̱ jnaⁿndye ñequio natia, nntseicwa̱ya liaa canchii' naⁿ'ñeeⁿ. Meiⁿ tijoom catseicanduu'a ncueena nacjoo' libro na chuuna' ncuee nn'aⁿ na ticantycwii na cwita'ndo'. Ndo' nncwji'yuu'ndyo̱ na cwiluiindyena cwentaya jo nnom Tsotya̱ya ndo' mati jo nda̱a̱ ángeles cwentaaⁿ'aⁿ.
66003006	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.”
66003007	Tsoticheⁿ Jesús no̱o̱ⁿ: —Catseiljei'ti' ñ'oommeiiⁿ, catseicwanom' joona' nam'aaⁿ ángel na mach'ee cwenta tmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ na m'aⁿ tsjoom Filadelfia. Catsu': “Ja cwiluiindyo̱ na lju' ts'o̱o̱ⁿ ndo' cwiluiindyo̱ ñ'oom na mayuu'. Cha'xjeⁿ David tyowaa najneiⁿ na tyotsa̱'ntjoom cha'waa ndyuaaⁿ'aⁿ, mati ja matseixmaⁿya juu najndeii na matsa̱'ntjom Ty'o̱o̱ts'om. Ee ja tseixmaⁿya na nñequiaya na wanaaⁿ na nncjaaquiee' ts'aⁿ cañoom'luee oo na ticwanaaⁿ. Nnco̱ matseicanaaⁿndyo̱ ndo' tjaa 'ñeeⁿ juu nnda̱a̱ nntseicu'tyeⁿ. Oo matseicu'tya̱ⁿya ndo' tjaa 'ñeeⁿ juu nnda̱a̱ nntseicanaaⁿñe. Luaa waa na matsjo̱o̱ nnco̱:
66003008	Mantyjiiya chiuu waa ts'iaaⁿ 'naⁿya na cwil'a'yo'. Canty'ia'yo', jnda̱ seicanaaⁿndyo̱ cwii cha'cwijom 'ndyoots'a jo nda̱a̱'yo' cha nnda̱a̱ nntjei'yuu'ndyo' cantyja 'naⁿya, ndo' tjaa 'ñeeⁿ juu nnda̱a̱ nntseicu'. Ee meiiⁿ tit'maⁿ waa na jnda̱'yo', sa̱a̱ cwilacanda̱'yo' ñ'oomya meiⁿ tyootjei'ndyo' cantyja 'naⁿya.
66003009	Luaa waa na nnts'aaya. M'aⁿ nn'aⁿ tsjom'yo' na cwiluena na joona na mayuu'cheⁿ judíos na wi' ts'om Ty'o̱o̱ts'om. Sa̱a̱ cantyja na cwil'ana mach'eena' na tiyuu' na ljo'. Ñenquii'cheⁿ cantu cwila'neiⁿna, ee la'xmaⁿna tmaaⁿ' cwentaa' Satanás. Jo' chii queⁿ'yo' cwenta, nnts'aaya na nnc'oontyjaa'na 'o na nnta'na cantyena jo nda̱a̱'yo'. Ndo' na nnc'oola'no̱ⁿ'na na ja m'aaⁿya na candya' ts'o̱o̱ⁿya 'o.
66003010	Nc'e na cwiqueⁿ'yo' cwenta ñ'oom na tsjo̱o̱ na tica'ndyenc'uaa'ndyo' meiⁿchiuucheⁿ na cwitjom'yo', jo' chii mati ja nnts'aa cwenta 'o juu xjeⁿ quia na nlco'wi'na' cha'tsondye nn'aⁿ na m'aⁿ tsjoomnancue.
66003011	Queⁿ'yo' cwenta, matyuaa' nncua̱caño̱o̱ⁿya 'o. Cha'tso naya na tseixmaⁿya na jnda̱ to'ñoom'yo', tila'candyaandyo' joona', cha' tints'aana' na ticanda'yo' cwii corona.
66003012	'Ñeeⁿ juu na cwinaⁿñe ñequio natia, ja nnts'aa na nljoo'ñetyeⁿ nacañoom' Ty'o̱o̱ts'om. Nntseijomna' tsaⁿ'ñeeⁿ cha'cwijom cwii ta ts'oomx'ee wats'om cañoom'luee. Ndo' tijoom cwinncwji'na' juu jo' ee nquii Ty'o̱o̱ts'om cwentaya cwiluiiñê wats'om'ñeeⁿ. Ndo' nntseiljeiya xueⁿ'eⁿ nacjoo' tsaⁿ'ñeeⁿ ñequio xuee' tsjoom 'naaⁿ'aⁿ, majuu tsjoom Jerusalén xco. Tsjoom'ñeeⁿ nndyocuena' na nnaⁿna' cañoom'luee yuu na m'aaⁿ nqueⁿ na cwiluiiñê cwentaya. Ndo' mati nntseiljeiya cwiicheⁿ xueya na xcona' nacjoo' tsaⁿ'ñeeⁿ.
66003013	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.”
66003014	Tsoticheⁿ Jesús no̱o̱ⁿ: —Catseiljei'ti' ñ'oommeiiⁿ, catseicwanom' joona' nam'aaⁿ ángel na mach'ee cwenta tmaaⁿ' nn'aⁿ cwentaa' Ty'o̱o̱ts'om na m'aⁿ tsjoom Laodicea. Catsu': “Luaa matsjo̱o̱ nnco̱ na cwiluiindyo̱ ñ'oom na mayuu' ndo' ñequii'cheⁿ macwji'yuu'ndyo̱ ñ'oom na canda̱a̱'. Ñ'eⁿndyo̱ ja s'aa Ty'o̱o̱ts'om cha'tso na tuii.
66003015	Ja mantyjiiya chiuu waa na la'xmaⁿ'yo'. Ticatseijomna' 'o meiⁿ cha'na ndaatioo teiⁿ, oo meiⁿ cha'na ndaatioo jmeiⁿ'. Toom cwe' m'aⁿ'yo' na queeⁿya n'om'yo' cantyja 'naⁿya quia jo' nntseijomna' 'o cha'na ndaatioo jmeiⁿ'. Oo toom cwe' canda̱'ñ'eⁿ na l'o̱'yo' ja quia jo' nntseijomna' 'o cha'na ndaatioo teiⁿ.
66003016	Sa̱a̱ nc'e na cwe' cwiljoyato n'om'yo' chiuu waa na m'aⁿ'yo', jo' chii matseijomna' 'o cha'cwijom ndaa na cwe' tue'ncue, meiⁿ tijmeiⁿ' ndo' meiⁿ titeiⁿ. Na luaa' waa na cwila'xmaⁿ'yo', maxjeⁿ nncwjii'a 'o cantyja 'naⁿya cha'xjeⁿ na macwji' ts'aⁿ ndaajnaⁿ' quii' 'ndyoo.
66003017	Ee cwindu'yo': Jâ tyandyô̱, jnda̱ teit'aa' 'naaⁿyâ. Meiⁿ cwii tjaa na cwimatseitjo̱o̱na' jâ. Sa̱a̱ ticaliu'yo' na 'o la'xmaⁿ'yo' nn'aⁿ na nty'iaa'ndye. La'xmaⁿ'yo' nn'aⁿ na wi' cwitjoom, ndo' nn'aⁿ na jñeeⁿ'ndye. La'xmaⁿ'yo' na nchjaaⁿ'yo' ndo' na ñecantsei'ndyo'.
66003018	Jo' chii matseijndo̱'a n'om'yo' na cal'uee'ndyo' naya na m'aaⁿya na matseijomna' juuna' cha'na s'om cajaⁿ na cajndati, quia jo' nnc'om'yo' na mayuu'cheⁿ na tyandyo' jo nnom Ty'o̱o̱ts'om. Ndo' cal'ueendyo' liaa canchii' na m'aaⁿya na nlcwee'yo', quia jo' nntseicu'na' na jnaaⁿ'yo' na m'aⁿ'yo' na ñecantsei'ndyo'. Ndo' cal'uee'ndyo' ncheⁿ' nasei na nnc'oocue n'omnda̱a̱'yo' quia jo' nleitquioo'yo' na nla'no̱ⁿ'yo' chiuu waa cantyja na m'aⁿ'yo'.
66003019	Cha'tso nn'aⁿ na candya' ts'o̱o̱ⁿya, quia cwila'tjo̱o̱ndyena macwaⁿya joona, ndo' matseisei'a joona quia na macaⁿna'. Jo' chii ñequii'cheⁿ c'om'yo' na cjoo' n'om'yo' cantyja 'naⁿya, ndo' calcwe' n'om'yo'.
66003020	Queⁿ'yo' cwenta, meintyja̱a̱'a 'ndyoots'a ndo' macjo̱o̱'a juuna'. Xeⁿ m'aaⁿ 'ñeeⁿ juu na nndii na macwaⁿya, ndo' nntseicanaaⁿñe 'ndyoots'a, nncjo̱quia̱'a na nntseijomndyo̱ ñ'eⁿñê. Nlcwaa'a ñ'eⁿñê ndo' mati nlcwaaⁿ'aⁿ ñ'eⁿndyo̱.
66003021	'Ñeeⁿ juu na jnda̱ jnaⁿñe ñequio natia, quia mawa'catya̱ⁿ tio 'naⁿya, nñequiaya na nncwa'catyeeⁿ na cañomya, cha'xjeⁿ ja jnda̱ jnaⁿndyo̱ ñequio natia ndo' jnda̱ jndyocajmaⁿya nacañoom' Tsotya̱ya tio 'naaⁿ'aⁿ.
66003022	'Ñeeⁿ 'o na ñe'candye'yo', candye'ya'yo' ñ'oom na matseineiⁿ Espíritu Santo nda̱a̱ ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ.”
66004001	Jnda̱ jndii ñ'oommeiⁿ', quia jo' tco'nnda'na' no̱o̱ⁿ na nty'iaya cwii 'ndyoots'a na wanaaⁿ cañoom'luee. Ndo' jndiinnda'a na seineiⁿ juu na jndiijndya̱a̱ na teic'uaa jndyee' cha'cwijom ntu, tso no̱o̱ⁿ: —Candyo'waa' ñjaaⁿ, ndo' m'mo̱o̱ⁿya njom' chiuu waa na quia wjaaluiiti.
66004002	Ndo' juu xjeⁿ'ñeeⁿ m'aaⁿya nacje 'naaⁿ' Espíritu Santo. Quia jo' nty'iaya na meintyjee' cwii tio cañoom'luee, wacatyeeⁿ cwii ts'aⁿ nacjoo' juuna'.
66004003	Jeeⁿ neiⁿncoo' caxueeñê. Juu jo' matseijomna' cha'cwijom tsjo̱' jaspe ñequio cornalina na jeeⁿ wando' colo 'naaⁿna'. Tio'ñeeⁿ ndii'na' catsuutsoom'naⁿ' na tseijomna' cha'na tsjo̱' esmeralda na jeeⁿ neiⁿncoo'na'.
66004004	Ndo' ndiocheⁿ tio'ñeeⁿ meintyjee' nt'omcheⁿ ntquiuu nchoo' ñequiee ntio. Jo' jo' meindyuaandye ntquiuu nchoo' ñequiee nn'aⁿ na cwiluiitquiendye. Cwee'na liaa canchii' ndo' ñjom corona s'om cajaⁿ nqueⁿna.
66004005	Juu tio'ñeeⁿ na meintyjee' xcwe cwicalui' chom ntsuee ndo' c'uaa cwila'naⁿ'na'. Ndo' jo nnom tio'ñeeⁿ meintyjee' ntquiee' sca catsuu na cwiwixuee chom. Joo chom'ñeeⁿ cwiluiindye ntquiee' Espíritu na cwiluiiñe Ty'o̱o̱ts'om.
66004006	Ndo' jo nnom tio'ñeeⁿ waa cwii ndaaluee na jeeⁿ caxuee cha'na tsioo. Ndo' ndiocheⁿ tio'ñeeⁿ m'aⁿ ñequiee naⁿ na ta'ndo' na niom n'om nda̱a̱na jo nanqueⁿ'na ndo' jo nda̱a̱na.
66004007	Juu tsaⁿ na wando' na nty'iajndya̱a̱, matseijomna' jom cha'cwijom liom. Ndo' tsaⁿ na jnda̱ we, matseijomna' jom cha'cwijom quioo'jndyo. Tsaⁿ na jnda̱ ndyee, matseijomna' nnoom cha'na nnom ts'aⁿ. Ndo' tsaⁿ na jnda̱ ñequiee, matseijomna' jom cha'cwijom cachi na mantyja.
66004008	Ndo' cha'tsondye joo naⁿ'ñeeⁿ na ta'ndo', niom yom yom lquiina. Cha'waandyena ñ'eⁿ lquiina chuu' n'om nda̱a̱na. Naxuee natsjom tic'oomeintyjee'na na cwiluena: Nquii Ta Ty'o̱o̱ts'om matseixmaⁿñ'eeⁿ cha'tso nnom najnda̱. Lju'. Lju'. Lju' cwiluiiñê. Nqueⁿ m'aaⁿ nacjee' na jnaⁿjndyeena'. Maxjeⁿ m'aaⁿ ndo' m'aaⁿ ndo' nncue'ntyjo̱ na nncwjee'cañoom.
66004009	Joo ñequiee naⁿ'ñeeⁿ na ta'ndo', cwilcwii'na nquii Ty'o̱o̱ts'om na wacatyeeⁿ tio, jom na tjaa yuu cantycwii na wanoom'm. Cwila't'maaⁿ'ndyena jom ndo' cwiñe'quiana na quianl'uaaⁿ'aⁿ.
66004010	Quia na cwil'ana na ljo', quia jo' cha'tso ntquiuu nchoo' ñequiee naⁿ na cwiluiitquiendye cwita'na cantyena jo nnom nqueⁿ na wacatyeeⁿ tio. Cwila't'maaⁿ'ndyena jom na tjaa yuu cantycwii na wanoom'm. Cwitsa̱'na corona 'naaⁿna jo nnom tio. Cwiluena:
66004011	'U Ta Ty'o̱o̱ts'oomyâ na t'maⁿ cwiluiindyu', jeeⁿ matsona' na cwit'maaⁿ'ndyu'. 'U tijoom cantycwii cantyja najndu'. 'U sa' cha'tso na niom. Tuiina' nc'e na l'ue ts'om' ndo' ndim'aⁿna' nc'e 'u.
66005001	Ndo' nty'iaya cwii tsom na chu'lcwiina' na maleiñ'oom nqueⁿ na wacatyeeⁿ nacjoo' tio. Ndii'na' ts'o̱o̱ⁿ ntyjaya ndo' we ntyja teiljeiina'. Ndo' ntquiee' joo na tjata̱'tyeⁿna'.
66005002	Ndo' nty'iaya cwii ángel na jeeⁿ jndeii ndo' jeeⁿ c'uaa 'ndyoo na matseineiⁿ. Mawax'ee: —¿'Ñeeⁿ juu tseixmaⁿ na nntseicanaaⁿñe yuu na ta̱'tyeⁿ tsomwaa ndo' na nntseicano̱ⁿ' juuna'?
66005003	Sa̱a̱ meiⁿcwii tjaa 'ñeeⁿ c'oom na matseixmaⁿ na nntseicanaaⁿñe tsom'ñeeⁿ, meiⁿ ángeles cañoom'luee, meiⁿ nn'aⁿ tsjoomnancue, meiⁿ añmaaⁿ nn'aⁿ na jnda̱ tja̱ na m'aⁿ tsjoom l'oo. Meiⁿ cwii na ndyee ndii'ndye joona tîcanda̱a̱ nty'iaa' naquii' tsom'ñeeⁿ.
66005004	Jo' chii jeeⁿ tyot'io̱o̱ cwe' nc'e na meiⁿcwii tjaa 'ñeeⁿ tseixmaⁿ na nntseicanaaⁿñe tsom'ñeeⁿ, meiⁿ na nnty'iaa' naquii'na'.
66005005	Ndo' cwii nquiee naⁿ'ñeeⁿ na cwiluiitquiendye tso no̱o̱ⁿ: —Tant'ioo' ee m'aaⁿ nqueⁿ na jnda̱ seityueeⁿ'eⁿ juu natia. Jom tseixmaaⁿ na nntseicanaaⁿñê cwii ndo' cwii ntquiee' joo na tjata̱'tyeⁿ tsom'ñeeⁿ ndo' nntseicano̱o̱ⁿ'o̱ⁿ juuna'. Jom matseicajndyuna' Liom cwentaa' tmaaⁿ' nn'aⁿ Judá na cwiluiiñê tsjaaⁿ David na jndyowicantyjoo'.
66005006	Quia jo' nty'iaya cwii ts'aⁿ cha'cwijom catsmaⁿ na jnda̱ jla'cuee' nn'aⁿ. Meintyjeeⁿ'eⁿ nacañoom' tio quii'ntaaⁿ ñequiee naⁿta'ndo' ñequio nn'aⁿ na cwiluiitquiendye. Jom niom ntquiee' ndei'jñeeⁿ'eⁿ ndo' niom ntquiee' n'omnnoom. Joo n'omnnoom cwiluiindyena' ntquiee' Espíritu na cwiluiiñe Ty'o̱o̱ts'om na jñoom cha'waa tsjoomnancue.
66005007	Ndo' tjantyjaaⁿ'aⁿ nquii na wacatyeeⁿ tio. To'ñoom tsom na ndii' ts'o̱ ntyjaya.
66005008	Ndo' jom na matseicajndyuna' Catsmaⁿ quia jnda̱ to'ñoom tsom'ñeeⁿ, quia jo' ñequiee naⁿ na ta'ndo' ta'na cantyena jo nnoom ndo' majo'ti l'a ntquiuu nchoo' ñequiee nn'aⁿ na cwiluiitquiendye. Ticwiindye naⁿtquie'ñeeⁿ maleiñ'oom arpa ñequio waso s'om cajaⁿ na too'cheⁿna' ñjom suu. Suu'ñeeⁿ tseixmaⁿna' ñ'oom ndyuee nn'aⁿ na cwiluiindye cwentaa' Ty'o̱o̱ts'om quia na cwila'neiⁿna nnoom.
66005009	Ndo' cwitana cwii luantsa xco. Cwiluena: 'U tseixmaⁿ' na nnco'ñom' tsomwaa' ndo' nntseicanaaⁿndyu' yuu na tjata̱'tyeⁿ juuna'. Ee jla'cuee' nn'aⁿ 'u ndo' ñequio niom' tioml'ua' jnaaⁿ nn'aⁿ cha nla'xmaⁿna cwentaa' Ty'o̱o̱ts'om. Joona cwiluiindyena nn'aⁿ na ticwii cwii ntmaaⁿ', ñequio nn'aⁿ na ticwii cwii nnom ñ'oom na cwila'neiⁿ, ñequio nn'aⁿ na ticwii cwii nnom na tjachuii'ndye, ñequio nn'aⁿ cwii cwii ndyuaa.
66005010	Jnda̱ tqueⁿ' na cwiluiindyena tmaaⁿ' nn'aⁿ na matsa̱'ntjom Ty'o̱o̱ts'oomya. Ndo' jnda̱ tqueⁿ' joona na cwiluiindyena ntyee na cwindye'ntjomna nnoom. Ndo' nntsa̱'ntjomna nn'aⁿ tsjoomnancue.
66005011	Quia jo' cwiicheⁿ cwii ndii' nty'iaya ndo' jndiiya na c'uaa ndyuee jndye ángeles na m'aⁿ ndiocheⁿ yuu na wacatyeeⁿ tio ñequio ñequiee naⁿ na ta'ndo', ñequio nn'aⁿ na cwiluiitquiendye. Ndo' tue'ntyjo̱ na jndyendye ángeles'ñeeⁿ cha'na nqui meiⁿ ndii' na nqui nqui meiⁿ.
66005012	C'uaa cwiluena: Juu Catsmaⁿ na jla'cuee' nn'aⁿ, t'maⁿ cwiluiiñê cantyja najneiⁿ, ndo' tseixmaaⁿ na tyañê. Macanda̱ jom cwiluiiñê na jndo̱' ts'oom ndo' cha'tso nnda̱a̱ nnts'aaⁿ. Jeeⁿ maty'iomna' na cal'uuya ñ'oom ya cantyja 'naaⁿ'aⁿ, ndo' calawa̱a̱ndya̱a̱ya jom ndo' cala't'maaⁿ'ndyo̱ jom.
66005013	Ndo' mati jndiiya na teic'uaa ndyuee ticwii cwii nnom na s'aa Ty'o̱o̱ts'om jo cañoom'luee, ñequio nnom tsjoomnancue, ñequio tsjoom l'oo, ñequio naquii' ndaaluee. Cha'tso na m'aⁿ jo' jo' luaa tyolue: Cantyjati na tjaa yuu cwintycwii xuee, cala't'maaⁿ'ndyo̱ nqueⁿ na wacatyeeⁿ tio ñequio juu Catsmaⁿ. Maty'iomyana' na cal'uuya ñ'oom ya cantyja 'naaⁿna, ndo' calawa̱a̱ndya̱a̱ya joona, ee t'maⁿ waa najndeii na la'xmaⁿna.
66005014	Ndo' ñequieendye naⁿ na ta'ndo', tyolue: —Amén. Ndo' joo ntquiuu nchoo' ñequiee nn'aⁿ na cwiluiitquiendye ta'na cantyena, tyola't'maaⁿ'ndyena nqueⁿ na tjaa yuu nntycwii na wanoom'm.
66006001	Quia jo' nty'iaya nquii Catsmaⁿ seicanaaⁿñê yuu najndyee na ntquiee' joo na ta̱' tsom'ñeeⁿ. Ndo' jndiiya na matseineiⁿ cwii tsaⁿ najndyee na ñequieendye naⁿ'ñeeⁿ na ta'ndo'. C'uaa seineiⁿ cha'cwijom c'uaa 'ndyoo tsuee. Tso: —Candyo' ndo' canty'ia'.
66006002	Quia jo' jleity'iom no̱o̱ⁿ ndo' queⁿ' cwenta, nty'iaya cwii caso canchii'. Ndo' wa'ljoo ts'aⁿ naxeⁿ'yo'. Maleiñ'oom casa' ndo' jnda̱ to'ñoom corona na ñjom xqueeⁿ. Tyomanoom na jnda̱ jnaⁿñê ñ'eⁿ nn'aⁿ na m'aⁿ nacjoom'm ndo' mal'uee'ñê yuu na nnaⁿjndeiityeeⁿ.
66006003	Jnda̱ na seicanaaⁿñê yuu na jnda̱ we na ta̱'tyeⁿ tsom'ñeeⁿ quia jo' jndiiya na matseineiⁿ tsaⁿ na jnda̱ we na ñequieendye naⁿ'ñeeⁿ na ta'ndo'. Tso: —Candyo' ndo' canty'ia'.
66006004	Ndo' jlui'nom cwiicheⁿ caso wee. Ndo' juu ts'aⁿ na wa'ljoo, to'ñoom najneiⁿ na nncwjaa'ñê tia' quii'ntaaⁿ nn'aⁿ cha cantycwii na ya m'aⁿna ñ'eⁿ nc'iaana tsjoomnancue, cha yacheⁿ cala'cwjeendyena. Ndo' to'ñoom cwii xjo espada na jeeⁿ t'maⁿ.
66006005	Jnda̱ na seicanaaⁿñê yuu na jnda̱ ndyee na ta̱'tyeⁿ tsom'ñeeⁿ quia jo' jndiiya na matseineiⁿ tsaⁿ na jnda̱ ndyee na ñequieendye naⁿ'ñeeⁿ na ta'ndo'. Tso: —Candyo' ndo' canty'ia'. Ndo' nty'iaya cwii caso ntoom ndo' ts'aⁿ na wa'ljoo maleichom lua'ncjeⁿ.
66006006	Ndo' jndiiya teic'uaa quii'ntaaⁿ ñequiee naⁿ na ta'ndo' na catseineiⁿ ts'aⁿ, tso: —We tsua'xjo lqueeⁿ trigo, na jndana' cwii denario, cha'xjeⁿ na mawantjom ts'aⁿ na cwii xuee. Ndo' yom tsua'xjo lqueeⁿ cebada na jndana' cwii denario, sa̱a̱ tintsa' na nntseitjo̱o̱na' seitye ñequio winom.
66006007	Quia na seicanaaⁿñê yuu na jnda̱ ñequiee na ta̱'tyeⁿ tsom'ñeeⁿ, jndiiya na matseineiⁿ tsaⁿ na jnda̱ ñequiee na ñequieendye naⁿ'ñeeⁿ na ta'ndo'. Tso: —Candyo' ndo' canty'ia'.
66006008	Quia jo' jleity'iomnnda' no̱o̱ⁿ ndo' queⁿ' cwenta nty'iaya cwii caso tsjaa'. Ndo' ts'aⁿ na wa'ljoo, matseicajndyuna' jom nquii na waa najndeii na cwiwje nn'aⁿ. Ndo' jo naxeeⁿ'eⁿ jndyontyjo̱ tsaⁿ na cwentaa' yuu na meindoo' l'oo. To'ñoomna najnda̱na na nla'cwjeena xcwee' na xcwe nn'aⁿ na m'aⁿ tsjoomnancue. Nl'ana na nla'cwjeendye nn'aⁿ ñ'eⁿ ncjo, ndo' ñequio jndo' t'maⁿ, ndo' ñequio ntycu, ndo' ñequio quioo' wjee.
66006009	Quia na seicanaaⁿñê yuu na jnda̱ 'om na ta̱'tyeⁿ tsom'ñeeⁿ quia jo' teitquioo' nty'iaya tio t'maⁿ. Ndo' jo ndo' x'eena' m'aⁿ añmaaⁿ nn'aⁿ na jnda̱ tja̱ na jla'cwjee nn'aⁿ joona nc'e na tîca'ndyena ñ'oom' Ty'o̱o̱ts'om, meiⁿ tîca'ndyena na tyotjeii'yuu'ndyena ñ'oom'ñeeⁿ.
66006010	Joo naⁿ'ñeeⁿ jndeii jla'xuaana, jluena: —'U Ta na macanda̱ nncu' matsa̱'ntjom' cha'tso, 'U tseixmaⁿ' na lju' ts'om' ndo' na matsei'canda̱' ñ'oom 'ndyo'. ¿Cwanti cwiyo m'aaⁿna' ndo' nncue'ntyjo̱ na nncu'xeⁿ' naⁿ'ñeeⁿ na m'aⁿ tsjoomnancue na waa jnaaⁿna jnaaⁿ' na tja̱a̱ jâ? ¿Cwaaⁿ nntsa' na nntioomndyena nioomyâ na tcwe'?
66006011	Ndo' cwii cwiindye joona to'ñoomna liaa canchii' na tei'ncoona'. Ndo' matsoom nda̱a̱na na cwindo'yana chjootindyo hasta quia nntseicanda̱a̱'ñena' na nncwje nt'om nn'aaⁿna na cwindye'ntjom nnoom, ee majndaa' na nla'cwjee nn'aⁿ naⁿ'ñeeⁿ cha'xjeⁿ na tja̱ joona.
66006012	Seicanaaⁿñê yuu na jnda̱ yom na ta̱'tyeⁿ tsom'ñeeⁿ. Ndo' queⁿ'yo' cwenta jeeⁿ jndeii s'eii. S'aana' na teintomñe ñe'quioom' cha'na cwii liaa na ntom ndo' s'aana' na teiweeñe chi' cha'cwijom niom'.
66006013	Ndo' cancjuu jnaaⁿndyena tsjo̱'luee, tquiaandyena tsjoomnancue. Cha'xjeⁿ na cwiquiaa ta̱'ndaa xqueⁿ ts'oom higuera quia na jndeii m'aaⁿ jndye, maluaa' matseijomna' tquiaandye cancjuu.
66006014	Ndo' tjatseilcwiiñena' tsjo̱'luee cha'na matseilcwiiñe cheⁿnquii tsuee mana teindyo̱o̱na'. Ndo' cha'tso ntsjo̱ ñequio ndyuaaxeⁿncwe, tei'ndyo̱o̱na'.
66006015	Quia jo' nty'iaya nquiee nn'aⁿ na cwitsa̱'ntjom nda̱a̱ nn'aⁿ tsjoomnancue, ty'elei'nomna ñequio nn'aⁿ na t'maⁿ cwiluiindye tsjoomnancue, ñequio nn'aⁿ na cwitsa̱'ntjom sondaro. Ndo' ñequio nn'aⁿ na tyandye, ñequio nn'aⁿ na waa najndeii na cwila'xmaⁿ, ñequio nn'aⁿ na cwindye'ntjomtyeⁿ, ñequio nn'aⁿ na m'aⁿ xjeⁿ 'naaⁿ. Cha'tso naⁿ'ñeeⁿ ty'eta'nty'iuuna naquii' ntsjo̱, quii'ntaaⁿ ljo̱'nty'a ndo' naquii' lue'ljo̱'.
66006016	Tyola'xuaana nda̱a̱ ntsjo̱ ñequio ljo̱'nty'a, jluena: —Cwa, quiaandyo' nacjooyâ cha nnda̱a̱ nnta'nty'iuuyâ nnom nqueⁿ na mawacatyeeⁿ tio ñequio nnom nquii Catsmaⁿ na t'maⁿ nlco'weeⁿ'eⁿ jâ. Ee nnts'aaⁿ na catio̱o̱ⁿndyô.
66006017	Ee jnda̱ tue'ntyjo̱ juu xuee na t'maⁿti na matseiw'iityeeⁿ jâ cantyja 'naaⁿ' jnaaⁿyâ. Ndo' tjaa 'ñeeⁿ juu na nnda̱a̱ nluii'ñe na ticat'uiina' juu jo'.
66007001	Nquii Catsmaⁿ, jnda̱ teinom na seicanaaⁿñê yom joo na tjata̱'tyeⁿ tsom'ñeeⁿ quia jo' nty'iaya ñequiee ángeles na meiⁿ'ntyjee' ñequiee nqui tsjoomnancue. Cwila'cu'na jndye cha tancjaana' nnom tsjoomnancue, meiⁿ nnom ndaaluee, meiⁿ nacjoo n'oom.
66007002	Joona jnda̱ tquiaa Ty'o̱o̱ts'om na waa najnda̱na na nl'ana nata̱' tsjoomnancue ñequio ndaaluee. Mati nty'iaya cwiicheⁿ ángel na jnaⁿ jo yuu na macalui' ñe'quioom', juu maleiñ'oom sa̱yo 'naaⁿ' Ty'o̱o̱ts'om na wando'. Jndeii seixuaa nda̱a̱ ñequiee ángeles'ñeeⁿ.
66007003	Tso nda̱a̱na: —Nntio̱o̱jndya̱a̱ sa̱yo cantaa nn'aⁿ na cwindye'ntjom nnom Ty'o̱o̱ts'oomya, nda̱ jo' wanaaⁿ na nla'nda'yo' tsjoomnancue ñequio ndaaluee ndo' n'oom.
66007004	Ndo' jndiiya cwanti nn'aⁿ na tioo ángeles'ñeeⁿ sa̱yo cantaa. Naⁿ'ñeeⁿ tue'ntyjo̱ cwii siaⁿnto meiⁿ waljoo' wen'aaⁿ nchoo' ñequiee meiⁿndyena na cwiluiindyena canchoo'we ntmaaⁿ' nn'aⁿ Israel.
66007005	Na cwii cwii tmaaⁿ'ñeeⁿ jnda̱a̱'ti canchoo'we meiⁿ nn'aⁿ na tioo ángeles sa̱a̱yo cantaa. Tioona sa̱a̱yo canchoo'we meiⁿ nn'aⁿ tsjaaⁿ Judá, canchoo'we meiⁿ nn'aⁿ tsjaaⁿ Rubén, canchoo'we meiⁿ nn'aⁿ tsjaaⁿ Gad,
66007006	canchoo'we meiⁿ nn'aⁿ tsjaaⁿ Aser, canchoo'we meiⁿ nn'aⁿ tsjaaⁿ Neftalí, canchoo'we meiⁿ nn'aⁿ tsjaaⁿ Manasés,
66007007	canchoo'we meiⁿ nn'aⁿ tsjaaⁿ Simeón, canchoo'we meiⁿ nn'aⁿ tsjaaⁿ Leví, canchoo'we meiⁿ nn'aⁿ tsjaaⁿ Isacar,
66007008	canchoo'we meiⁿ nn'aⁿ tsjaaⁿ Zabulón, canchoo'we meiⁿ nn'aⁿ tsjaaⁿ José, ndo' canchoo'we meiⁿ nn'aⁿ tsjaaⁿ Benjamín.
66007009	Ndo' quia na jnda̱ teinom cha'tso nmeiⁿ', nty'iaya cwii tmaaⁿ' nn'aⁿ na jndyendye na meiⁿcwii ts'aⁿ xocanda̱a̱ nncuncho. Jnaⁿ naⁿ'ñeeⁿ ticwii cwii ndyuaa, ndo' la'xmaⁿna ticwii cwii tmaaⁿ' nn'aⁿ, ñequio ticwii cwii nnom na tjachuii'ndye, ñequio ticwii cwii nnom ñ'oom na cwila'neiⁿna. Meiⁿ'ntyjee'na jo nnom tio yuu na m'aaⁿ Ty'o̱o̱ts'om ndo' na m'aaⁿ Catsmaⁿ. Cwee'na liaa canchii' teincoo ndo' too' njom n'oom ta̱nc'a lueena.
66007010	C'uaa cwila'neiⁿna, cwiluena: Nquii Ty'o̱o̱ts'om cwentaaya na wacatyeeⁿ tio, ñ'eⁿ nquii Catsmaⁿ, macanda̱ joona nquiuna cantyja na cwicalui'n'maaⁿndyo̱.
66007011	Ndo' meiⁿ'ntyjee' cha'tso ángeles ndiocheⁿ nacañoom' tio yuu na meindyuaandye nn'aⁿ na cwiluiitquiendye ñequio ñequiee naⁿ'ñeeⁿ na ta'ndo'. Ty'etanquio ángeles nnomtyuaa jo nnom tio na wacatyeeⁿ nquii Ty'o̱o̱ts'om na tyola't'maaⁿ'ndyena jom.
66007012	Tyoluena: Amén. Maty'iomna' na ticantycwii na cwila't'maaⁿ'ndyo̱ Ty'o̱o̱ts'oomya ndo' na cwilawa̱a̱ndya̱a̱ya jom. Macanda̱ jom tseixmaaⁿ cha'tso na jndo̱' ts'oom. Cwil'uuya na quianl'uaaⁿ'aⁿ ndo' cwil'uuya ñ'oom ya cantyja 'naaⁿ'aⁿ, ee jom t'maⁿ cwiluiiñê cantyja najneiⁿ ndo' cha'tso nnda̱a̱ nnts'aaⁿ. Tijoom cwintycwii cantyja 'naaⁿ'aⁿ. Amén.
66007013	Quia jo' cwii naⁿ'ñeeⁿ na cwiluiitquiendye, tso no̱o̱ⁿ: —Joo naⁿm'aⁿ' na cwee' liaa canchii' teincoo, ¿aa matsei'no̱ⁿ' ljo' cwiluiindyena, ndo' yuu jnaⁿna?
66007014	Ndo' tsjo̱o̱ya nnom tsaⁿ'ñeeⁿ: —'U ta, mantyji'. Ndo' jom tsoom no̱o̱ⁿ: —Nmeiiⁿ joo nn'aⁿ na jnda̱ jnaⁿndye nawi' t'maⁿ na tei'nom. Jnda̱ jla'yu'tyeⁿna ñ'eⁿ nqueⁿ na jñoom Catsmaⁿ na seiljoom'm n'omna ñequio nioom'm. Jo' na cwee'na liaa canchii'.
66007015	Manc'e jo' m'aⁿna jo nnom tio yuu na wacatyeeⁿ Ty'o̱o̱ts'om. Naxuee natsjom cwindye'ntjomna wats'om cañoom'luee. Ndo' nqueⁿ mach'eeⁿ cwenta joona.
66007016	Taxoc'omna na ñe'jndo'tina, meiⁿ na ñe'cwetina ndaa. Taxocanty'iaa'ti ñe'quioom' nacjoona, meiⁿ na nntseicooñetina' joona.
66007017	Ee nquii Catsmaⁿ na meintyjee' ndyeyu jo nnom tio, jom nnteix'eeⁿ joona. Cha'na ts'aⁿ na maleichuu canmaⁿ, nncjaachom joona yuu waa xo̱'tyeⁿ na xocantquiee' ndaatioo na mañequiaana' na ticantycwii na wando' ts'aⁿ. Ndo' nquii Ty'o̱o̱ts'om nncuee'ñê ndaanda̱a̱na.
66008001	Nquii Catsmaⁿ, quia na seicanaaⁿñê cwiicheⁿ joo na jnda̱ ntquiee' na ta̱'tyeⁿ tsom'ñeeⁿ, quia jo' teicheⁿ cañoom'luee cha'na xcwe hora.
66008002	Jnda̱ jo' nty'ia ntquiee' ángeles na meiⁿ'ntyjee' jo nnom Ty'o̱o̱ts'om. To'ñoomna ntquiee' ntu.
66008003	Ndo' tue'cañoom cwiicheⁿ ángel. Tjameintyjeeⁿ'eⁿ ndyeyu nomts'om na tuiina' ñ'eⁿ s'om cajaⁿ. Maleiñ'oom xo̱' cwentaa' tsioomsuu na tuiina' ñ'eⁿ s'om cajaⁿ. Ndo' to'ñoom cwenta jndye suu na nntseicoom nacjoo' nomts'om na meintyjee' jo nnom tio yuu na wacatyeeⁿ Ty'o̱o̱ts'om. Seitjoom suu'ñeeⁿ ñequio ñ'oom na cwila'neiⁿ cha'tso nn'aⁿ nnom Ty'o̱o̱ts'om, majoo nn'aⁿ na cwiluiindyena cwentaaⁿ'aⁿ.
66008004	Jnda̱ jo' seicoom joona'. Tjawa tsioomsuu'ñeeⁿ jo nnom Ty'o̱o̱ts'om na tjoom'na' ñequio ñ'oom na cwila'neiⁿ nn'aⁿ nnoom na la'xmaⁿ cwentaaⁿ'aⁿ.
66008005	Ndo' juu ángel'ñeeⁿ seicatom'm xo̱' 'naaⁿ'aⁿ ñequio ñoom na ntyjo nomts'om. Jnda̱ chii tjoom'm juuna' xjeⁿ tsjoomnancuecheⁿ. Mañoom' teic'uaa na jndeii cwila'xuaa ntsuee. Jndye nnom na tyowic'uaa. Tco'na' chom tsuee, ndo' s'eii.
66008006	Quia jo' joo ntquiee' ángeles na cwilei'cho ntquiee' ntu, jla'jndaa'ndyena na nntjo̱o̱'na.
66008007	Juu ángel najndyee tjo̱o̱ⁿ'o̱ⁿ ntu 'naaⁿ'aⁿ. Ndo' jnaⁿna' na tua' tsaaⁿ, tua' chom, na tjoom'na' niom'. Tquiaana' tsjoomnancue. Ndo' tco manndyoo' xcwe tsjoomnancue mati tco manndyoo' xcwe n'oom na meiⁿ'ntyjee', ndo' tco cha'tso jnda̱ ndeii.
66008008	Ángel na jnda̱ we tjo̱o̱ⁿ'o̱ⁿ ntu 'naaⁿ'aⁿ, quia jo' ty'oom chom cwii cha'cwijom sjo̱ t'maⁿ, jnda̱ chii tju'na' jo' ts'om ndaaluee. Ndo' manndyoo' xcwe na cha'tso ndaaluee seicwaqueⁿna' niom'.
66008009	Jo' chii s'aana' na manndyoo' xcwe na cha'tso quioo' na m'aⁿ ndaaluee, tja̱yo'. Ndo' manndyoo' xcwe l'aandaa seityuii'na'.
66008010	Ángel na jnda̱ ndyee tjo̱o̱ⁿ'o̱ⁿ ntu 'naaⁿ'aⁿ, quia jo' jnaⁿ cwii caxjuu t'maaⁿ tsjo̱'luee. Cwicoñê cha'cwijom chom scacatsuu ndo' tiooñê nacjoo manndyoo' xcwe candaa ñ'eⁿ lui'xo̱'.
66008011	Ndo' s'aana' jeeⁿ ja ndaatioo'ñeeⁿ cha'cwijom tsco tjacanoom. Jo' chii caxjuu'ñeeⁿ seicajndyuna' tsco tjacanoom. Ndo' jndye nn'aⁿ na teil'uee'ndye ndaa'ñeeⁿ, tja̱na ee jeeⁿ jana'.
66008012	Ángel na jnda̱ ñequiee tjo̱o̱ⁿ'o̱ⁿ ntu 'naaⁿ'aⁿ, quia jo' manndyoo' cha'na xcwe ñe'quioom' ñ'eⁿ chi' sei'ndaa'na'. Teintomna'. Ndo' majo'ti cancjuu tei'ndaa'. Taticwixueena'. Mati ñe'quioom' seitjo̱o̱na' cha'na ñequiee hora na taticwixueeñê. Ndo' mati natsjom, seitjo̱o̱na' cha'na ñequiee hora na taticwixueeñe chi' ñequio cancjuu.
66008013	Quia jo' nty'iaya, mantyja cwiicheⁿ ángel nandye. Ndo' jndiiya na jndeii matseixuaa, tso: —Jeeⁿ wi' nntjoom nn'aⁿ na m'aⁿ tsjoomnancue, quia na nleic'uaa ntu na cwinntjo̱o̱' ndyee ángeles'ñeeⁿ.
66009001	Ángel na jnda̱ 'om tjo̱o̱ⁿ'o̱ⁿ ntu 'naaⁿ'aⁿ. Quia jo' nty'iaya cwii caxjuu na jnaⁿ tsjo̱'luee, tiooñê tsjoomnancue. Ndo' caxjuu'ñeeⁿ tquiaa Ty'o̱o̱ts'om ts'o̱w'aa nnoom cwentaa' cwii tsue' na tjaa yuu ntycwii na njoom.
66009002	Seicanaaⁿñê 'ndyoo tsue'ñeeⁿ. Quia jo' jlui' ndioom jo' jo' cha'cwijom ndioom na cwicalui' ntom' t'maⁿ. Ndo' nc'e na jeeⁿ 'aa ndioom'ñeeⁿ, seijaaⁿñena' tsjoomnancue hasta tatquioo' na manty'iaa' ñe'quioom'.
66009003	Naquii' ndioom'ñeeⁿ jnaⁿ'ndye jndye calcaa. Ty'entyjayo' nnom tsjoomnancue. To'ñoomyo' na wjeeyo' cha'na w'ii catsjo̱.
66009004	Ndo' Ty'o̱o̱ts'om tînquiaaⁿ na wanaaⁿ na nlcwa'yo' jnda̱ na niom nnom tsjoomnancue, meiⁿ tsco jnda̱a̱, meiⁿ tsco n'oom. Macanda̱ wanaaⁿ na nnta'wi'yo' joo nn'aⁿ na tîcañoom sa̱yo 'naaⁿ'aⁿ cantaana.
66009005	To'ñoomyo' ñ'oom na cha'waa 'om chi' wanaaⁿ na nl'ayo' na nlquiina' naⁿ'ñeeⁿ cha'na maquiina' ts'aⁿ quia na tco' catsjo̱. Sa̱a̱ ticwanaaⁿ na nla'cwjeeyo' naⁿ'ñeeⁿ.
66009006	Ncuee'ñeeⁿ yocheⁿ na wi' cwitjoomna nl'uee'ndye cheⁿnquieena na cwjetona, sa̱a̱ xocaliuna chiuu ya nl'ana. Nnc'omna na queeⁿ n'omna na ñe'cwjena, sa̱a̱ xocaliuna chiuu ya na nncwjena.
66009007	Calcaa'ñeeⁿ matseijomna' jooyo' cha'cwijom catso na m'aⁿc'eeyo' na nnc'ooyo' ntia'. Nqueⁿyo' ñjom cha'cwijom corona na tuiina' s'om cajaⁿ ndo' nda̱a̱yo' matseijomna' cha'cwijom nnom ts'aⁿ.
66009008	Ndo' soonqueⁿyo' cha'cwijom soonqueⁿ yolcu, ndo' ndei'n'omyo' cha'cwijom ndei'n'om liom.
66009009	Tsuaayo' cha'cwijom ñ'eⁿ xjo tuiina'. Jeeⁿ c'uaa lquiiyo' cha'cwijom c'uaa ndyuee tornom quia na jndeii 'oontyjaandye catso na cwi'ooyo' tia'.
66009010	Ndo' n'aaⁿ calcaa'ñeeⁿ matseijomna' cha'na n'aaⁿ caljo̱, ee mati jeeⁿ wjee ndaa xioomyo'. Ndo' cha'waa na 'om chi' wanaaⁿ na nnta'yo' xioomyo' nn'aⁿ.
66009011	M'aaⁿ cwii ángel na matsa̱'ntjoom calcaa'ñeeⁿ. Jom tseixmaaⁿ na mach'eeⁿ cwenta tsue' na tjaa yuu ntycwii na njoom. Jom jñoom Abadón ñequio ñ'oom hebreo ndo' ñ'oom griego Apolión. Ma'mo̱ⁿ xueⁿ'eⁿ tsaⁿ na matseicwjee nn'aⁿ.
66009012	Jnda̱ teinom na tco'na' nty'iaya cwii nawi' na quia nntjoom nn'aⁿ. Sa̱a̱ canty'ia', ndicwaⁿ waa we nawi' na quia nncue'ntyjo̱.
66009013	Ángel na jnda̱ yom tjo̱o̱ⁿ'o̱ⁿ ntu 'naaⁿ'aⁿ, quia jo' quii'ntaaⁿ ñequiee nqui nomts'om na tuiina' ñ'eⁿ s'om cajaⁿ na meiⁿntyjee'na' jo nnom Ty'o̱o̱ts'om, jndiiya na teic'uaa seineiⁿ.
66009014	Tso nnom ángel na jnda̱ yom na maleiñ'oom ntu: —Cja'tseicanaⁿ' joo ñequiee ángeles na chu'tyeⁿndye na m'aⁿ joo jndaa t'maⁿ Eufrates.
66009015	Quia jo' tjatseicanaaⁿ'aⁿ ángeles'ñeeⁿ na c'oola'cwjeena nn'aⁿ cha'waa tsjoomnancue. Manndyoo' cha'na xcwe nn'aⁿ tsjoomnancue nla'cwjeena. Ee ángeles'ñeeⁿ majndaa' na m'aⁿc'eendyena na nl'ana ts'iaaⁿ'ñeeⁿ chuwaa, ndo' chi'waa, ndo' xueewaa, ndo' horawaa.
66009016	Ndo' jndiiya cantyja 'naaⁿ sondaro 'naaⁿna, na ntyjondye catso, tue'ntyjo̱ cha'na ntquiuu meiⁿ ndii' na nqui nqui meiⁿndyena.
66009017	Luaa' waa na tco'na' no̱o̱ⁿ na nty'iaya catso'ñeeⁿ ñequio sondaro na ntyjondye jooyo'. Naⁿ'ñeeⁿ cwee'na ncjo candyaana na mawañoom'na' joona na tilquiee'ndyena. Ndo' ncjo'ñeeⁿ chona' colo wee ñequio colo tsa̱, ñequio colo cajaⁿ. Ndo' matseijomna' nqueⁿ catso'ñeeⁿ cha'na nqueⁿ liom. Ndo' naquii' ndyueeyo' cwicalui' chom ñequio ndioom ñequio sufra̱.
66009018	Ñequio ndyee nnom nawi'ñeeⁿ na jlui' quii' ndyueeyo', chom ñequio ndioom ñequio sufra̱, jo' na tja̱ manndyoo' xcwe nn'aⁿ na m'aⁿ tsjoomnancue.
66009019	Catso'ñeeⁿ we ndii' waa na jnda̱yo' na cwita'wi'yo' nn'aⁿ, naquii' ndyueeyo' ndo' n'aaⁿyo'. Ee yuu na tjacantycwii n'aaⁿyo' jo' ntyjoo nqueⁿ canduu. Ndo' canduu'ñeeⁿ nioom tyotquiiyo' nn'aⁿ.
66009020	Sa̱a̱ nn'aⁿ na 'ndiina' na tîcwje ñequio nawi'meiⁿ', tîcalcwe' n'omna. Tîca'ndyena natia na cwil'ana, meiⁿ tîc'oomeintyjee'na na cwila't'maaⁿ'ndyena naⁿjndii ñequio 'naⁿ na cwe' nn'aⁿ nl'a na tuii ñ'eⁿ s'om cajaⁿ, ñ'eⁿ s'om xuee, ñ'eⁿ s'om wee, ñ'eⁿ ljo̱', ndo' ñ'eⁿ n'oom. 'Naⁿmeiⁿ' tilei'canty'iaana', meiⁿ na nndyena', nmeiⁿ na nnc'ooca'na'.
66009021	Ndo' tîcalcwe' n'omna na cwila'cwjeena nc'iaana. Meiⁿ tîca'ndyena cantyja na cwila'calua'ndyena, meiⁿ cantyja na cwe' cwim'aⁿyana ñ'eⁿ nc'iaana, meiⁿ cantyja na cwinty'ueena 'naⁿ.
66010001	Quia jo' nty'iaya cwiicheⁿ ángel na waa najndeii na tseixmaⁿ. Jndyocueeⁿ na jnaaⁿ cañoom'luee. Cha'waañê wandi' nchquiu ndo' ntyjaty'io catsuu tsoom'naⁿ' jo ts'om xqueeⁿ. Caxuee nnoom cha'cwijom ñe'quioom', ndo' nc'eeⁿ cha'cwijom ntsaachom na teincoo.
66010002	Cwii ts'o̱o̱ⁿ ndii' libro chjoo na jnda̱ n'meiiⁿ'. Tcoom'm x'eeⁿ ntyjaya nnom ndaaluee, ndo' x'eeⁿ ntyjatymaaⁿ' nnom tyuaatcwii.
66010003	Jndeii seixuaⁿ cha'na matseixuaa liom. Quia na jnda̱ seixuaⁿ, quia jo' teic'uaa ndyuee ntquiee' ntsuee.
66010004	Quia na jnda̱ teicheⁿ ndyuee ntquiee' ntsuee'ñeeⁿ, quia jo' seijndaa'ndyo̱ na nntseiljeiya ñ'oom na jluena, sa̱a̱ jndiiya cwii jndyee na teic'uaa cañoom'luee. Matso: —Ñ'oom na jndi' na jlue ntquiee' ntsuee'ñeeⁿ cwanty'iuu'ndyu' joona', tintseiljei'.
66010005	Ndo' juu ángel na nty'iaya na meintyjee' nnom ndaaluee ndo' nnom tyuaatcwii, seiweeⁿ ts'o̱o̱ⁿ ntyjaya jo cañoom'luee.
66010006	Tyeⁿ ñ'oom tjoom'm na cjoom'm na malcweeⁿ'eⁿ xuee' Ty'o̱o̱ts'om na tjaa yuu ntycwii na wando', nqueⁿ na s'aaⁿ cañoom'luee ñequio tsjoomnancue ñequio ndaaluee ñequio cha'tso nnom na niom jo' jo'. Luaa ñ'oomtyeⁿ na seineiiⁿ, tsoom: —Taxocwindoo'ti Ty'o̱o̱ts'om.
66010007	Ee jnda̱ tue'ntyjo̱ xjeⁿ na juu ángel na jnda̱ ntquiee' nncjo̱o̱ⁿ'o̱ⁿ ntu 'naaⁿ'aⁿ. Xjeⁿ'ñeeⁿ matseicanda̱a̱'ñena' ñ'oom na ntyjii nquii Ty'o̱o̱ts'om. Majuu ñ'oom'ñeeⁿ na jnda̱ tqueⁿtyeeⁿ nda̱a̱ nquiee profetas na cwindye'ntjomtyeⁿ nnoom.
66010008	Quia jo' juu na jndiiya na seineiⁿ cañoom'luee, seineiⁿnnda' no̱o̱ⁿ. Matso: —Cja'co'ñom' libro chjoo na mein'meiiⁿ' na ndii'na' ts'o̱ ángel na meintyjee' nnom ndaaluee ñequio nnom tyuaa.
66010009	Jo' chii tjo̱ntyjaa'a ángel'ñeeⁿ, tsjo̱o̱ nnoom na nñequiaaⁿ libro chjoo'ñeeⁿ no̱o̱ⁿ. Tsoom no̱o̱ⁿ: —Luaa libro. Qui'ñom', cwa' juuna'. Nnts'aana' na jeeⁿ chi quii' 'ndyo' cha'cwijom tsiom' canty'i sa̱a̱ ts'om tsia' nnts'aana' na jeeⁿ ja.
66010010	Quia jo' to'ño̱ⁿ libro chjoo'ñeeⁿ na ndii' ts'o̱ ángel, ndo' tcwaa'a juuna'. Ndo' quii' 'ndyo̱ s'aana' na chi ntyjii cha'cwijom tsiom' canty'i sa̱a̱ ts'om tsia jeeⁿ ja s'aana'.
66010011	Quia jo' tso ángel'ñeeⁿ no̱o̱ⁿ: —Maxjeⁿ macaⁿna' na cwiicheⁿ cwii ndii' nntseineiⁿ' ñ'oom na ma'mo̱ⁿ Ty'o̱o̱ts'om njom'. Nñequiaa' ñ'oom chiuu nntjoom nn'aⁿ jndye ndyuaa, ndo' ñequio jndye nnom ñ'oom na cwila'neiⁿna ndo' nda̱a̱ nn'aⁿ na cwiluitquiendye nda̱a̱na.
66011001	Quia jo' to'ño̱ⁿ cwii tsmaaⁿ, cha'cwijom ts'oomxjeⁿ juuna'. Ndo' tso ángel no̱o̱ⁿ: —Quicantyja', cwji' xjeⁿ wats'om cwentaa' Ty'o̱o̱ts'om ñequio nomts'om. Ndo' quincho' cha'tsondye nn'aⁿ na cwila't'maaⁿ'ndye jom jo' jo'.
66011002	Quia macwji' xjeⁿ wats'om, tincwji' xjeⁿ tach'eeⁿ'na'. Ee jnda̱ tquiaya na cha'waa wen'aaⁿ nchoo' we chi' na joo nn'aⁿ na nchii judíos wanaaⁿ na ñequioquie'na jo' jo'. Ndo' nlqueⁿna xjeⁿ 'naaⁿna tsjoom cwentaya na lju' cwiluiiñena' yuu na meintyjee' wats'om'ñeeⁿ.
66011003	M'aⁿ we nn'aⁿ 'naⁿya na cwitjei'yuu'ndye cantyja 'naⁿya. Joona nlqua̱a̱ⁿya na nñe'quiana ñ'oom nda̱a̱ nn'aⁿ cwii meiⁿ xuee waljoo' we siaⁿnto waljoo' ndyeen'aaⁿ xuee. Ndo' nlcwee'na liaa ntom na cwantindyo.
66011004	Wendye joona meintyjee'tyeⁿna jo nnom nquii Ta Ty'o̱o̱ts'om na matsa̱'ntjom cha'waa tsjoomnancue. Cwiluiindyena we n'oom olivos ñequio we 'naⁿ na cwicañjoom' nlca.
66011005	Ndo' xeⁿ m'aaⁿ 'ñeeⁿ juu na ñecats'aa nata̱' wendye naⁿ'ñeeⁿ, quia jo' nlui' chom ndyueena na nlcoñe tsaⁿ'ñeeⁿ. Meiⁿcwi'ñeeⁿcheⁿ ts'aⁿ na ñe'cats'aa nata̱' joona, majndaa' na laa'ti' nncue'.
66011006	Wendye joona nñequiaa Ty'o̱o̱ts'om na nla'xmaⁿna najnda̱na na nla'cata̱'na tsjo̱'luee cha tincua' cha'tsoti xuee na cwiñequiana ñ'oom 'naaⁿ'aⁿ. Ndo' mati nñequiaaⁿ najndeii na nla'xmaⁿna na nla'cwaqueⁿna ndaatioo na nnts'aana' niom'. Ndo' cwanti ndii' na l'ue n'omna nnda̱a̱ nla'quioona meiⁿnquia nnom nawi' nacjoo nn'aⁿ tsjoomnancue.
66011007	Quia na jnda̱ jnda̱a̱' na cwitjei'yuu'ndyena, quia jo' juu quioo' jndii na m'aaⁿyo' ts'om tsue' na tjaa yuu ntycwii na njoom, nlui'yo' nnts'aayo' tia' nacjoo wendye naⁿ'ñeeⁿ. Nnaⁿñeyo' ñ'eⁿndyena ndo' nntseicwjeeyo' joona.
66011008	Ndo' sei'ts'o 'naaⁿna nncwindyuaana' ts'om nataa naquii' tsjoom t'maⁿ yuu na ty'ioom nn'aⁿ nquii Ta Jesucristo cwentaaya nacjoo' ts'oom'naaⁿ. Ndo' ñequio ñ'oom na cwe' tjañoom' matseicajndyuyana' tsjoom t'maⁿ'ñeeⁿ Sodoma ñequio Egipto.
66011009	Ndyee xuee waljoo' xcwe nncwindyuaa sei'ts'o 'naaⁿna jo' jo'. Ndo' nn'aⁿ na ticwii cwii nnom na tjachuii'ndye, ñequio nn'aⁿ na la'xmaⁿ cwii cwii tmaaⁿ'ndye, ñequio nn'aⁿ na cwichuii' ñ'oom na cwila'neiⁿ, ñequio nn'aⁿ na nnaⁿ ticwii cwii tsjoomnancue, nnty'iaana sei'ts'o 'naaⁿ naⁿ'ñeeⁿ, sa̱a̱ tixonquiana na nncjaacant'iuu'ndye naⁿ'ñeeⁿ.
66011010	Nn'aⁿ tsjoomnancue nla'neiiⁿ'ndyena quia na jnda̱ tja̱ wendye naⁿ'ñeeⁿ. Nnts'aana' na jeeⁿ ya nquiuna hasta nl'ana naya nc'iaana. Ee jeeⁿ tyoco'wi'na' joona nquiuna cantyja 'naaⁿ' ñ'oom na ñetjei'yuu'ndye wendye naⁿ'ñeeⁿ na jnda̱ tja̱.
66011011	Sa̱a̱ quia jnda̱ jnda̱a̱' ndyee xuee waljoo' xcwe na nncwindyuaa sei'ts'o 'naaⁿ naⁿ'ñeeⁿ, quia jo' nñequiaa Ty'o̱o̱ts'om na nnquioonnda' jndyeena, nnta'ndo'nnda'na. Mantyja nncwintyjee'yuna ndo' jeeⁿ ndya' nntyue nn'aⁿ na nnty'iaa na ljo' nluii.
66011012	Quia jo' wendyena nndyena na nleic'uaa jndeii cañoom'luee. Nntsoom: —Quio'wa'yo' ñjaaⁿ. Quia jo' nnc'oowana cañoom'luee ñ'eⁿ cwii nchquiu ñequio na jndoo' joo nn'aⁿ na ñel'awi' ñ'eⁿndye joona.
66011013	Ndo' majo'to xjeⁿ'ñeeⁿ jndeii nnts'eii. Quii'ntaaⁿ qui wario na tseixmaⁿ tsjoom t'maⁿ'ñeeⁿ, nntseityuii'na' cwiina'. Ndo' ntquiee' meiⁿ nn'aⁿ nncwje cantyja na nnts'eii. Ndo' nn'aⁿ na cwin'ndiina', nla'catyuendyena, nnto̱'na na nlcwii'na Ty'o̱o̱ts'om na m'aaⁿ cañoom'luee.
66011014	Juu nawi' na jnda̱ we, jnda̱ teinomna'. Canty'ia', manncue'ntyjo̱ nawi' na jnda̱ ndyee.
66011015	Quia jo' ángel na jnda̱ ntquiee' tjo̱o̱ⁿ'o̱ⁿ ntu 'naaⁿ'aⁿ. Ndo' teic'uaa na jndeii cwila'neiⁿ nn'aⁿ cañoom'luee. Cwilue: Ticwii cwii ndyuaa na ñesa̱'ntjomndye cheⁿnquieena', je' m'aⁿna' nacje 'naaⁿ' Ta Ty'o̱o̱ts'om cwentaaya ñequio Jnaaⁿ Cristo. Jom ticantycwii cantyja na matsa̱'ntjoom.
66011016	Ndo' joo ntquiuu nchoo' ñequiee nn'aⁿ na cwiluiitquiendye na meindyuaandye ntio ndiocheⁿ nacañoom' Ty'o̱o̱ts'om, ty'eta'nquiona, tyeⁿnquiuuna nomtyuaa na tyola't'maaⁿ'ndyena jom.
66011017	Tyoluena: Cwiñe'quiaayâ na quianl'ua' 'u Ta Ty'o̱o̱ts'om na matsei'xmaⁿ'ñ'eⁿ' cha'tso nnom najnda̱. 'U m'aaⁿ ndo' m'aaⁿndyu', nacjee' na jnaⁿjndyeena' mam'aaⁿndyu' ndo' ticantycwii cantyja 'naⁿ'. Mama'mo̱o̱ⁿ' chiuu waa najndu' na matsei'xmaⁿ', ndo' je' jnda̱ t'mo̱ⁿna' na matsa̱'ntjom'.
66011018	Nn'aⁿ tsjoomnancue cwila'jndoona 'u, sa̱a̱ je' jnda̱ tue'ntyjo̱ xjeⁿ na matsei'w'ii' joona. Jnda̱ tue'ntyjo̱ xjeⁿ na nncu'xeⁿ' nn'aⁿ na jnda̱ tja̱, ndo' na nñequiaa' juu na cwita'ntjom nn'aⁿ na tyondye'ntjom njom' na tyoñequia ñ'om'. Ndo' mati nñequiaa' na cwita'ntjom cha'tso nt'omcheⁿ nn'aⁿ na la'xmaⁿ cwenta' na cwila't'maaⁿ'ndye xue', meiiⁿ nn'aⁿ na t'maⁿ la'xmaⁿ, ndo' meiiⁿ nn'aⁿ na tit'maⁿ la'xmaⁿ. Ndo' na nntseicandu' nquiee nn'aⁿ na cwila'ndaa' n'om nn'aⁿ na cha'waa tsjoomnancue.
66011019	Jnda̱ jo' juu wats'om cwentaa' Ty'o̱o̱ts'om na waana' cañoom'luee, jnaaⁿna'. Ndo' jo' jo' nty'iaya juu castom na ñjom ñ'oom na seityeⁿtyeeⁿ nda̱a̱ nn'aⁿ Israel. Quia jo' jnaaⁿ chomntsuee ndo' teic'uaa na tyola'xuaana', tyots'eii, ndo' jndeii tua'tsaaⁿ.
66012001	Quia jo' teitquioo' cwii 'naaⁿ t'maⁿ tsjo̱'luee na ma'mo̱ⁿna' chiuu cwinluii. Nty'iaya cwii yuscu cweⁿ ñe'quioom' cha'cwijom liaⁿ'aⁿ. Meintyjeeⁿ'eⁿ nacjoo' chi' ndo' ñjom cwii corona xqueeⁿ na chuu' canchoo'we cancjuu.
66012002	Ndo' jndeiiñê. Tyotseixuaⁿ na maquiina' jom, ee manntseincueⁿ.
66012003	Jnda̱ chii teitquioo'ti cwiicheⁿ 'naaⁿ tsjo̱'luee. Nty'iaya cwii catsoomjndii na t'maaⁿñe ndo' weeñe cha'na chom. Juuyo' niom ntquiee' xqueⁿyo', ndo' nqui ndei'jndyee'yo'. Ndo' cha'tso na ntquiee' xqueⁿyo', jo' ñjom cwii cwii corona.
66012004	Quia tmeiiⁿ'ñeyo' ts'aaⁿyo' manndyoo' cha'na xcwe cancjuu na ntyja tsjo̱'luee tei'caljoona', tquiaandye cancjuu'ñeeⁿ nomtyuaa. Ndo' juu catsoomjndii'ñeeⁿ tjameintyjee'yo' jo nnom yuscu'ñeeⁿ na mawaa xjeⁿ na nntseincuii cha mantyjacheⁿ nlquiiyo' jnda xeⁿ jnda̱ tuiiñe.
66012005	Quia jo' seincuii yuscu'ñeeⁿ yu'ndaa na tsaⁿs'a. Jnda̱ tqueⁿ Ty'o̱o̱ts'om yu'ndaa'ñeeⁿ na nluiit'maⁿñe, ndo' jndeii ñ'oom na nntsa̱'ntjom cha'tso nn'aⁿ njoomnancue. Ndo' tjei'na' juu quii'l'o̱ yuscu'ñeeⁿ. Tjañ'oom Ty'o̱o̱ts'om juu yuu waa tio 'naaⁿ'aⁿ.
66012006	Ndo' juu yuscu'ñeeⁿ tjaleinoom cwii joo yuu na nncwañoom'na' juu yuu na jnda̱ seijndaa'ñe Ty'o̱o̱ts'om na nljoo'ñê. Jo' jo' m'aⁿ nn'aⁿ na nnteix'eena jom cwii meiⁿ waljoo' we siaⁿnto waljoo' ndyeen'aaⁿ xuee.
66012007	Quia jo' jnaⁿ tia' cañoom'luee. Juu Miguel ñequio ángeles 'naaⁿ'aⁿ tyol'ana tia' nacjoo' catsoomjndii. Ndo' catsoomjndii'ñeeⁿ ñequio naⁿjndii 'naaⁿ'aⁿ tyola'jnda̱na, tyol'ana tia' ñ'eⁿ joo ángeles'ñeeⁿ.
66012008	Sa̱a̱ tîcanajnda̱na ndo' tacwanaaⁿ na nljoo'ndyena cañoom'luee.
66012009	Jo' chii tjeii'na jom. Jla'cwatyu'na jom cañoom'luee, tiooñê tsjoomnancuecheⁿ. Mati jla'quiaana ángeles tia ñ'eⁿñê. Ee cantyjati na jnaⁿjndyeena' matseicajndyuna' jom catsuu tquiee, tsaⁿjndii ndo' Satanás. Majom na manquiu'nn'aaⁿ cha'tso nn'aⁿ tsjoomnancue.
66012010	Quia jo' jndiiya na teic'uaa cwii jndyee jndeii cañoom'luee. Matsona': —Je' je' yuu', juu na macwji'n'maaⁿñe Ty'o̱o̱ts'om nn'aⁿ, jnda̱ mamatseicanda̱a̱'ñena', ndo' ma'mo̱o̱ⁿ juu najndeii na matseixmaaⁿ. Jnda̱ tue'ntyjo̱ na macanda̱ jom matsa̱'ntjoom ndo' mati cwiluiitquieñe Jnaaⁿ Cristo. Ee juu naxuee ndo' natsjom mañequiaa jnaaⁿ nn'aaⁿya jo nnom Ty'o̱o̱'ts'oomya, jnda̱ jla'cwatyu'na juu. Manquiiti na tyoñequiaa jnaaⁿ nn'aaⁿya.
66012011	Sa̱a̱ joona jnda̱ jnaⁿndyena ñ'eⁿ tsaⁿjndii'ñeeⁿ nc'e nioom' Catsmaⁿ ndo' nc'e ñ'oom na tjei'yuu'ndyena cantyja 'naaⁿ'aⁿ nda̱a̱ nn'aⁿ. Ee joona tyom'aⁿna na ticajnda nquiuna meiiⁿ cwjena cantyja na cwitjei'yuu'ndyena.
66012012	Nc'e na luaa' waa, c'om'yo' na neiⁿ'yo' cha'tsondyo' na m'aⁿ'yo' cañoom'luee. Sa̱a̱ jeeⁿ nty'iaa'ndyo' 'o nn'aⁿ na m'aⁿ'yo' tsjoomnancue ñequio 'o na m'aⁿ'yo' ndaaluee, ee juu tsaⁿjndii jnda̱ tiooñê na m'aⁿ'yo' na jeeⁿcheⁿ ndya' w'eeⁿ. Ee ntyjeeⁿ na jnda̱ teitsio̱o̱' m'aaⁿna' cantyja 'naaⁿ'aⁿ.
66012013	Ndo' quia na ljeii catsoomjndii'ñeeⁿ na jnda̱ tuee'na jom nnom tsjoomnancue quia jo' tyontyjo̱o̱ⁿ yuscu na seincuii tyochjoo na tsaⁿs'a.
66012014	Sa̱a̱ tquiaa Ty'o̱o̱ts'om we ntsquii cachi t'maaⁿ nnom yuscu'ñeeⁿ cha nnda̱a̱ nncuaaⁿ na nleinoom catsuujndii'ñeeⁿ. Jo' chii tjaaⁿ yuu na nncwañoom'na' jom yuu na taxonda̱a̱ nnts'aa catsuu tquiee'ñeeⁿ nata̱' jom. Jo' jo' nntei'x'ee Ty'o̱o̱ts'om jom ndyee chu waljoo' xcwe.
66012015	Ndo' juu catsuu tquiee'ñeeⁿ ñequio 'ñom tyojoom'm ndaa jo naxeⁿ' yuscu'ñeeⁿ. S'aana' cha'jom cwii jndaa, cha nncjaawjaañe yuscu'ñeeⁿ.
66012016	Sa̱a̱ teijndeii tyuaa yuscu'ñeeⁿ ee seintquiooñena' 'ndyoona' ndo' t'uuna' jndaa'ñeeⁿ na tju' catsoomjndii ñequio 'ñom.
66012017	Jo' chii jeeⁿ t'maⁿ seiw'ii catsoomjndii yuscu'ñeeⁿ. Tjaaⁿ, tjacats'aaⁿ tia' nacjoo cha'tso nn'aⁿ tsjaaⁿ yuscu'ñeeⁿ na cwila'canda̱ ñ'oom na matsa̱'ntjom Ty'o̱o̱ts'om ndo' na tica'ndye na cwitjei'yuu'ndye cantyja 'naaⁿ' Jesucristo.
66013001	Quia jo' tjo̱meintyja̱a̱'a nacjoo' tei' ndaaluee ndo' nty'iaya cwii quioo' na cwajndii waa na macalui' quii' ndaaluee. Niom nqui ndei'jndyee'yo' ñequio ntquiee' xqueⁿyo'. Ndo' ticwii cwii tsei'jndyee'yo' ñjom cwii cwii corona. Ndo' cjoo' cwii cwii xqueⁿyo' teiljeii ñ'oom ntjeiⁿ na matseijnaaⁿ'na' Ty'o̱o̱ts'om.
66013002	Ndo' juu quioo'jndii'ñeeⁿ na nty'iaya, matseijomna' juuyo' cha'cwijom cwii catsiaⁿ ljeiiya, ndo' nc'eeyo' cha'cwijom nc'ee oso ndo' 'ndyooyo' cha'cwijom 'ndyoo liom. Ndo' juu catsoomjndii tquiaaⁿ cantyja najneiⁿ nnom quioo'jndii'ñeeⁿ. Ndo' tquiaaⁿ na nncwacatyeeⁿyo' ndio 'naaⁿ'aⁿ ndo' nntsa̱'ntjomyo' cha'xjeⁿ na matsa̱'ntjoom.
66013003	Mati nty'iaya na cwii xqueⁿyo' jeeⁿ nioom jnda̱ tquiee', mach'eena' tjaa chiuu cwii ya sa̱a̱ jnda̱ chii n'maⁿyo'. Ndo' cha'tsoti nn'aⁿ tsjoomnancue ty'entyjo̱na naxeⁿ' quioo'jndii'ñeeⁿ. Jeeⁿ tjawee' n'omna na n'maⁿyo'.
66013004	Tyola't'maaⁿ'ndye nn'aⁿ juu catsoomjndii nc'e na jnda̱ tquiaaⁿ cantyja najneiⁿ nnom quioo'jndii. Mati quioo'jndii'ñeeⁿ tyola't'maaⁿ'ndyena juuyo'. Tyoluena: —¿'Ñeeⁿ juu cwiluiit'maⁿñe cha'na quioo'jndiim'aaⁿ'? Ndo' ¿'ñeeⁿ juu nnda̱a̱ nnaⁿñe na nnts'aa tia' ñ'eⁿñeyo'?
66013005	Ndo' tquiaa Ty'o̱o̱ts'om na wanaaⁿ na catseineiⁿyo' ñ'oom ntjeiⁿ nacjoom'm ñequio ñ'oom na matseit'maaⁿ'ñe cheⁿnquiiyo'. Mati tquiaaⁿ na wanaaⁿ na caluiit'maⁿñeyo' wen'aaⁿ nchoo' we chi'.
66013006	Quia jo' jnaⁿna' na matseineiⁿyo' ñ'oom cwajndii na ntjeiⁿna' nacjoo' Ty'o̱o̱ts'om, ndo' seijnaaⁿ'yo' xueⁿ'eⁿ, ñequio cañoom'luee yuu na mac'eeⁿ, ndo' ñequio cha'tsondye joo na m'aⁿ jo' jo'.
66013007	Mati tquiaaⁿ na wanaaⁿ na cats'aayo' tia' nacjoo nn'aⁿ na la'xmaⁿ cwentaaⁿ'aⁿ, ndo' nnaⁿñeyo' ñ'eⁿndyena. Ndo' tquiaaⁿ na wanaaⁿ na catsa̱'ntjomyo' cwii cwii ndyuaa, ñequio cwii cwii nnom nn'aⁿ na tjachuii'ndye, ñequio cwii cwii nnom nn'aⁿ na tjachuii' ñ'oom na cwila'neiⁿ, ñequio nn'aⁿ ticwii cwii tsjoomnancue.
66013008	Cha'tso nn'aⁿ tsjoomnancue na ticala'xmaⁿ cwentaa' Ty'o̱o̱ts'om jla't'maaⁿ'ndyena juuyo'. Naⁿ'ñeeⁿ tîcwiljeii ncueena naquii' libro cwentaa' Catsmaⁿ na jla'cuee' nn'aⁿ. Ee cantyjati na tqueⁿ Ty'o̱o̱ts'om tsjoomnancue, waa libro 'naaⁿ'aⁿ na chuu ncuee nn'aⁿ na ticantycwii na cwita'ndo'.
66013009	'Ñeeⁿ juu na ñe'candii, cwa candii.
66013010	Ts'aⁿ na matseijndaa'ñê na nt'ueeⁿ nn'aⁿ na ncjaachom joona ndyuaaⁿ'aⁿ, majo'ti nntjoom. Ndo' xeⁿ m'aaⁿ 'ñeeⁿ juu na nntseicuee' x'iaa' ñ'eⁿ xjo, mañ'eⁿ xjo nncue'. Nc'e na luaa' waa macaⁿna' na nquiee nn'aⁿ na maqueⁿ Ty'o̱o̱ts'om cwentaaⁿ'aⁿ, cwintyjee'tyeⁿna cantyja na cwila'yu'ya n'omna meiⁿ tica'ndyenc'uaa'ndyena meiiⁿ wi' cwitjoomna.
66013011	Jnda̱ jo' nty'iaya cwiicheⁿ quioo'jndii na jlui'yo' quii' tyuaa. Ntyjoo we ndei'jndyee'yo' cha'na ndei'jndyee' cwii catsmaⁿ chjoo, sa̱a̱ seineiⁿyo' cha'na matseineiⁿ catsoomjndii.
66013012	Ndo' cha'tsoti najndeii na tyotseixmaⁿ juu quioo'jndii najndyee, majo'ti matseixmaⁿ quioo'jndii na jnda̱ we nc'e ñ'oom 'ndyoo quioo'jndii tquiee'ñeeⁿ. Ndo' ñequio na jndei'na' mach'eeyo' na cala't'maaⁿ'ndye cha'tso nn'aⁿ tsjoomnancue juu quioo'jndii tquiee, tsaⁿ na jnda̱ n'maⁿ na jeeⁿ nioom tquiee' xqueⁿ.
66013013	Ndo' jndye ts'iaaⁿ tyoch'eeyo' na xocanda̱a̱ nnts'aa na cwe' najndeii nquii ts'aⁿ. Ñequio na jndoo' nn'aⁿ tyoch'eeyo' na cwiquiaa chom nomtyuaa na cwinaⁿna' tsjo̱'luee.
66013014	Wanaaⁿ na cats'aayo' na nmeiiⁿ' nc'e ñ'oom 'ndyoo quioo'jndii tquiee. Jo' chii tquiu'nn'aⁿna' nn'aⁿ na m'aⁿ tsjoomnancue. Sa̱'ntjomyo' na cal'ana cwii na nlui'tsjaaⁿ'ñe quioo'jndii tquiee, juu tsaⁿ na jeeⁿ nioom tquiee' xqueⁿ ñ'eⁿ xjo, sa̱a̱ ndicwaⁿ wando'.
66013015	Ndo' to'ñomyo' na nnda̱a̱ nnts'aayo' na juuna' na jlui'tsjaaⁿ'ñe quioo'jndii tquiee nnda̱a̱ nncwja jndye ndo' nnda̱a̱ nntseineiⁿ. Ndo' hasta na nnda̱a̱ nntsa̱'ntjomna' na cwje nn'aⁿ na ticala't'maaⁿ'ndye juuna'.
66013016	Ndo' juu quioo'jndii na nda̱ we s'aayo' na jndei'na' na cha'tso nn'aⁿ nñom ljeii lueena ntyjaya oo cantaana. Luaa' s'aayo' ñequio meiⁿnquia nn'aⁿ, meiiⁿ nn'aⁿ na cwiluiit'maⁿndye ndo' meiiⁿ nn'aⁿ na cwe' cwi'oontyjo̱, oo meiiⁿ nn'aⁿ na tyandye ndo' meiiⁿ nn'aⁿ na nty'iaandye, oo meiiⁿ nn'aⁿ na cwindye'ntjomtyeⁿ ndo' meiiⁿ nn'aⁿ na m'aⁿ xjeⁿ 'naaⁿ.
66013017	Quia jo' s'aayo' na meiⁿcwii ts'aⁿ xocanda̱a̱ na nntseijnda 'naⁿ oo na njnda̱a̱ 'naⁿ xeⁿ ticañoom ljeii'ñeeⁿ nacjoo'. Ee ljeii'ñeeⁿ ma'mo̱ⁿna' xuee' quioo'jndii tquiee oo juu número na tseixmaⁿ xuee'yo'.
66013018	Luaa macaⁿna' na c'oom ts'aⁿ na jndo̱' ts'om. Cwii cwii ts'aⁿ na matsei'no̱ⁿ' cwji' cwenta cantyja 'naaⁿ' número' na tseixmaⁿ quioo'jndii'ñeeⁿ ee ma'mo̱ⁿna' xuee' ts'aⁿ. Ndo' juu número'ñeeⁿ yom siaⁿnto waljoo' ndyeen'aaⁿ nchoo' yom.
66014001	Jnda̱ jo' nty'iaya na meintyjee' Catsmaⁿ xqueⁿ ta Sión. Ndo' ñeⁿ'naaⁿ' nacañom'm m'aⁿ cwii tmaaⁿ' nn'aⁿ na jndyendye. Tuee' cwii siaⁿnto meiⁿ waljoo' wen'aaⁿ nchoo' ñequiee meiⁿ joona. Ndo' cantaana jnda̱ teiljeii xuee' nquii Catsmaⁿ ñequio xuee' Tsotyeeⁿ.
66014002	Ndo' jndiiya na c'uaa nandye cañoom'luee cha'cwijom c'uaa na maco'na' ndaa, oo cha'cwijom najndeii matseixuaa tsuee. Jo' jo' jndiiya na jndye arpa cwitjo̱o̱' nn'aⁿ.
66014003	Cwitana cwii luantsa xco jo nnom tio na wacatyeeⁿ Ty'o̱o̱ts'om, ndo' jo nda̱a̱ ñequiee naⁿ na tando', ndo' jo nda̱a̱ ntquiuu nchoo' ñequiee nn'aⁿ na cwiluiitquiendye. Ndo' tjaa 'ñeeⁿ juu na nnda̱a̱ nntsei'naaⁿ' luantsa'ñeeⁿ, macanda̱ nquiee nn'aⁿ na cwii siaⁿnto waljoo' wen'aaⁿ nchoo' ñequiee meiⁿndye. Ee quii'ntaaⁿ nn'aⁿ tsjoomnancue, macanda̱ joona na jnda̱ tjei'n'maaⁿñe Ty'o̱o̱ts'om.
66014004	Joo naⁿm'aⁿ tyoo'ndyena Ty'o̱o̱ts'om. Macanda̱ jom cwila't'maaⁿ'ndyena. Cwi'oontyjo̱na naxeⁿ' Catsmaⁿ meiⁿyuucheⁿ na wjaⁿ. Tioml'ua Ty'o̱o̱ts'om jnaaⁿna na tjeii'ñê joona quii'ntaaⁿ nn'aⁿ cha macanda̱ nla'xmaⁿna cwentaaⁿ'aⁿ ndo' cwentaa' juu na matseicajndyuna' Catsmaⁿ.
66014005	Meiⁿcwii ñ'oom na cwe' cantu ticaljeii' ndyueena. Ndo' meiⁿcwii tyoola'tjo̱o̱ndyena nnom Ty'o̱o̱ts'om.
66014006	Quia jo' nty'iaya cwiicheⁿ ángel na mantyja nandye cañoom'luee. Mañequiaaⁿ ñ'oom naya na m'aaⁿ ndo' m'aaⁿna' nda̱a̱ nn'aⁿ tsjoomnancue. Matseicañeeⁿ nn'aⁿ ticwii cwii tsjoomnancue, ñequio ticwii cwii ndyuaa nn'aⁿ, ñequio nn'aⁿ na ticwii cwii ñ'oom na cwichuii' na cwila'neiⁿ, ñequio nn'aⁿ na ticwii cwii nnom na tjachuii'ndye.
66014007	C'uaa 'ñom matseineiiⁿ, tsoom: —Calcwi'yo' Ty'o̱o̱ts'om ñequio na nquia'yo' jom ee na jnda̱ tue'ntyjo̱ xjeⁿ na nncu'xeeⁿ nn'aⁿ. Cala't'maaⁿ'ndyo' nqueⁿ na s'aaⁿ cañoom'luee ñequio tsjoomnancue, ñequio ndaaluee, ndo' ñequio cha'tso nqueⁿljo' yuu na cwinaaⁿ' ndaa.
66014008	Ndo' tjantyjo̱ cwiicheⁿ ángel na jnda̱ we naxeⁿ' ángel'ñeeⁿ. Matso: —Jnda̱ tyuii' tsjoom Babilonia. Jnda̱ tyuii' tsjoom t'maⁿ'ñeeⁿ. Ee nn'aⁿ tsjoom'ñeeⁿ jnda̱ jla'ndaa'na n'om nn'aⁿ ticwii cwii ndyuaa ñequio natia na cwil'ana na juu jo' matseijomna' cha'cwijom cwila'cwena nn'aⁿ winom cha candyee naⁿ'ñeeⁿ.
66014009	Ndo' tjantyjo̱ cwiicheⁿ ángel na jnda̱ ndyee. Jndeii matseineiⁿ, matso: —Nty'iaa'ndye joo nn'aⁿ na cwila't'maaⁿ'ndye quioo'jndii tquiee ñequio juu na jlui'tsjaaⁿ'ñeyo'. Ndo' nty'iaa'ndye joo nn'aⁿ na tquiandye na tjacañoom ljeii cwentaa' quioo'jndii'ñeeⁿ cantaa oo luee.
66014010	Naⁿ'ñeeⁿ maxjeⁿ jndei'na' na nncwena winom 'naaⁿ' Ty'o̱o̱ts'om na juu jo' ma'mo̱ⁿna' na matseiw'iiyayaaⁿ joona. Nntseicatom'm waso ñ'eⁿ winom'ñeeⁿ na meiⁿchjoo tjaa ljo' tjoom' nc'e na tyeⁿ waa na matseiw'eeⁿ. Ndo' t'maⁿ nlco'wi'na' joona naquii' chom ñequio sufra̱ na cwico. Joo ángeles na lju' n'om ñequio Catsmaⁿ nnty'iaana na wi' nntjoom naⁿ'ñeeⁿ.
66014011	Tixocjaameintyjee' na cwi'oowa ndioom na maco'wi'na' naⁿ'ñeeⁿ. Meiⁿchjoo tixocata'jndyeena naxuee natsjom ee joona tyola't'maaⁿ'ndyena quioo'jndii tquiee ñequio juu na jlui'tsjaaⁿ'ñeyo' ndo' joona jñoom 'naaⁿ cantaana na ma'mo̱ⁿna' xuee'yo'.
66014012	Jo' chii joo nn'aⁿ na maqueⁿ Ty'o̱o̱ts'om na lju' n'om macaⁿna' na tyeⁿ cwintyjee'na cantyja 'naaⁿ'aⁿ. Cala'canda̱na ñ'oom na matsa̱'ntjoom, ndo' tyeⁿ cala'yu'ya n'omna ñ'eⁿ Jesús.
66014013	Quia jo' jndiiya na teic'uaa jndye na jnaⁿna' cañoom'luee. Tso no̱o̱ⁿ: —Luaa catseiljei': “Juu xuee na cwiwjaana', matio'naaⁿñena' joo nn'aⁿ na m'aⁿ cantyja 'naaⁿ' Ta Jesucristo na quia nncwje.” Majo'ti matso Espírtu Santo, ee cañoom'luee nta'jndyeena cantyja na ñejla'jnda̱na naquii' ts'iaaⁿ 'naaⁿ' Ty'o̱o̱ts'om. Ndo' wjaañ'eⁿ ñ'oom ñ'eⁿndyena na ma'mo̱ⁿna' cantyjati na ya na jnda̱ ñel'ana.
66014014	Quia jo' nty'iannda'a ndo' ljei cwii nchquiu canchii'. Nacjoo' nchquiu'ñeeⁿ wacatyeeⁿ cwii na matseijomna' ts'aⁿ. Xqueeⁿ ñjom cwii corona na tuiina' ñ'eⁿ s'om cajaⁿ, ndo' t'ueeⁿ xjo carwato na ta̱a̱ 'ndyoo.
66014015	Jnda̱ jo' jnaⁿ cwiicheⁿ ángel wats'om cañoom'luee. Jndeii seineiⁿ nnom nqueⁿ na wacatyeeⁿ nacjoo' nchquiu'ñeeⁿ. Tso: —Cwa, c'oom' xjo carwato 'naⁿ', catyjee' ntjommeiⁿ' ee jnda̱ tue'ntyjo̱ xjeⁿ na nntu'xeⁿndye nn'aⁿ na m'aⁿ tsjoomnancue. Ndo' joona matseijomna' cha'cwijom ntjom na jnda̱ tmaⁿ.
66014016	Quia jo' jom na wacatyeeⁿ nacjoo' nchquiu'ñeeⁿ, tjoom'm xjo 'naaⁿ'aⁿ nnom tsjoomnancue chii tyjeeⁿ ntjom na niom nnom tsjoomnancue, jo' jo' nn'aⁿ jo'.
66014017	Ndo' jnaⁿ cwiicheⁿ ángel wats'om cañoom'luee. Mati juu ñ'oom xjo carwato na ta̱a̱ 'ndyoo.
66014018	Ndo' cwiicheⁿ ángel na tseixmaⁿ na mando' chom na ntyjo nomts'om jo' jo', juu jlui'nom ndo' jndeii seineiⁿ nnom juu ángel na maleiñ'oom xjo carwato. Tso nnom ángel'ñeeⁿ: —Cwa, c'oom' xjo ta̱a̱ 'naⁿ', catyjee' n'eiiⁿ uva l'o̱o̱ na meintyjee' tsjoomnancue, ee jnda̱ jnda̱a̱ ta̱.
66014019	Quia jo' to̱' ángel'ñeeⁿ tjoom'm xjo carwato 'naaⁿ'aⁿ nnom tsjoomnancue. Seitjoom n'eiiⁿ uva l'o̱o̱ na meintyjee' jo' jo'. Tioom ta̱'ñeeⁿ ts'om cwii catsiuu' tsjo̱' yuu na nluii' ndaa'na'. Ts'iaaⁿ'ñeeⁿ ma'mo̱ⁿna' cantyja na cwajndii nntjoom nn'aⁿ na matseiw'ii Ty'o̱o̱ts'om joona.
66014020	Jo nnom tsjoom tuii ts'iaaⁿ'ñeeⁿ na tyonchjeena uva'ñeeⁿ. Jo' jo' jluii' nioom nn'aⁿ hasta seijomna' cha'cwijom cwii jndaa niom'. Njoom m'aaⁿ niom' hasta tue'cañoomna' frenom ndyuee catso. Ndo' tquia tjanoomna', tuee'na' cha'na ndyee siaⁿnto kilómetros.
66015001	Quia jo' nty'iaya cwiicheⁿ 'naaⁿ t'maⁿ cañoom'luee na seicaty'uena' ja. Nty'iaya ntquiee' ángeles na cwilei'cho ntquiee' nnom nawi' na nntjoom nn'aⁿ. Joona' la'xmaⁿna' nawi' na macanda̱ ee quia na jnda̱ teinom cantyja 'naaⁿ joona', mana cwintycwii na matseiw'ii Ty'o̱o̱ts'om nn'aⁿ.
66015002	Ndo' mati nty'iaya cwii na matseijomna' ndaaluee na jeeⁿ caxuee cha'na tsioo jnda'jom cha'cwijom too' chom. Jndye nn'aⁿ meintyjee' 'ndyoo ndaaluee'ñeeⁿ, jo' jo' nquiee nn'aⁿ na jnda̱ jnaⁿndye ñequio quioo'jndii, ñequio juu na jlui'tsjaaⁿ'ñeyo', ñequio número' na ma'mo̱ⁿna' xuee'yo'. Too' arpa lueena na jnda̱ tquiaa Ty'o̱o̱ts'om.
66015003	Cwitana luantsa cantyja na tjei'n'maaⁿñe Ty'o̱o̱ts'om joona ñequio l'o̱ Moisés, tsaⁿ na ñejndi'ntjom nnoom, ndo' mati tana luantsa na cwila't'maaⁿ'ndyena Catsmaⁿ na tjei'n'maaⁿñê joona. Matsona': 'U Ta Ty'o̱o̱ts'om matsei'xmaⁿ'ñ'eⁿ' cha'tso nnom najnda̱. Jeeⁿ t'maⁿ ts'iaaⁿ mache', tjacantyja na ya joona'. 'U cwiluiindyu' na matsa̱'ntjom' cha'waa tsjoomnancue. Cha'tso cantyja 'naⁿ' matsei'xmaⁿ' na maty'iomyana' ñequio na mayuu'.
66015004	'U Ta, tjaa'naⁿ ts'aⁿ c'oom na tinquiaa' 'u, ndo' tjaa'naⁿ ts'aⁿ c'oom na xocatseit'maaⁿ'ñe xue'. Ee mañenncu'cheⁿ' tseixmaⁿ' na lju' ts'om'. Cha'tso nn'aⁿ cwii cwii ndyuaa nñequiona na nla't'maaⁿ'ndyena 'u, nc'e na jnda̱ tjanty'ee ñ'oom cantyja 'naⁿ' na cha'tso na mache' maxjeⁿ maty'iomyana'.
66015005	Jnda̱ teinom na nmeiiⁿ', quia jo' nty'iaya wats'om cañoom'luee, na jnda̱ jnaⁿ nacañoomticheⁿ yuu na m'aaⁿ nquii Ty'o̱o̱ts'om. Juu jo' yuu na tyola'we nn'aⁿ Israel ljo̱' na teiljeii ljeii naqui quia na tyolei'ñ'omna wats'omliaa.
66015006	Ndo' jo' jo' jlui' ntquiee' ángeles. Cwilei'chona ntquiee' nnom nawi' na nntjoom nn'aⁿ. Cwee'na liaa lino na canchii', na jeeⁿ caxueena'. Ndo' cwii cwiindyena chu'tyeⁿ tsei'jndya cwii 'naⁿ na tuii ñ'eⁿ s'omcajaⁿ.
66015007	Quia jo' cwii tsaⁿ'ñeeⁿ na ñequiee na cwita'ndo' tquiaa ntquiee' watso na tuiina' s'omcajaⁿ nda̱a̱ ángeles'ñeeⁿ. Joona' too'cheⁿ ñjom nawi' na jeeⁿ cwajndii na nntjoom nn'aⁿ ee juu Ty'o̱o̱ts'om na ñequii'cheⁿ na wando', matseiw'eeⁿ nn'aⁿ tsjoomnancue.
66015008	Ndo' ndiocheⁿ yuu na m'aaⁿ Ty'o̱o̱ts'om seintyjana' ndioom nc'e na jeeⁿ neiⁿncoo' caxueeñê ndo' tjacantyja najneiⁿ. Meiⁿ tjaa 'ñeeⁿ juu nnda̱a̱ nncjaaquiee' jo' jo' hasta na jnda̱ teinom ntquiee' nawi' na nntjoom nn'aⁿ na cwilei'cho ntquiee' ángeles'ñeeⁿ.
66016001	Quia jo' jndiiya najndeii teic'uaa naquii'cheⁿ cañoom'luee, tso juu nda̱a̱ ntquiee' ángeles'ñeeⁿ: —Nmeiiⁿ ntquiee' watso na ñjom na cwajndii na matseiw'ii Ty'o̱o̱ts'om nn'aⁿ. Catsa'yo', catsatu'nquio'yo' joona' nnom tsjoomnancue.
66016002	Quia jo' juu ángel najndyee tjaaⁿ, tjacu'nquioom nawi' na ñjom waso 'naaⁿ'aⁿ nnom tsjoomnancue. Ndo' jnaⁿ' ntyje' nn'aⁿ na cho ljeii cwentaa' quioo'jndii tquiee, ñequio nn'aⁿ na cwila't'maaⁿ'ndye na jlui'tsjaaⁿ'ñeyo'. Cwajndii ntyje'ñeeⁿ ndo' tileicatsuuna'.
66016003	Quia jo' juu ángel najnda̱ we tjacu'nquioom nawi' na ñjom waso 'naaⁿ'aⁿ nnom ndaaluee. Ndo' seicwaqueⁿna' ndaaluee cha'cwijom ntycwe niom'. Ndo' tja̱ cha'tsoti na tando' naquii' ndaaluee'ñeeⁿ.
66016004	Jnda̱ jo' juu ángel na jnda̱ ndyee tjacu'nquioom nawi' na ñjom waso 'naaⁿ'aⁿ n'om candaa ñequio cha'tso joo yuu na cwinaaⁿ' ndaa. Ndo' seicwaqueⁿna' joona' niom'.
66016005	Quia jo' jndiiya na matseineiⁿ ángel'ñeeⁿ na mach'ee cwenta ndaa. Matsoom nnom Ty'o̱o̱ts'om: —'U Ta cwiluiindyu' na lju' ts'om', m'aaⁿ' ndo' m'aaⁿ', ndo' nacjee' na jnaⁿjndyeena' maxjeⁿ m'aaⁿ'. Mache' cantyja na maty'iomyana' na laa'ti' macu'xeⁿ' nn'aⁿ na tîcatuee'ndyecje njom'.
66016006	Ee naⁿ'ñeeⁿ jnda̱ jla'cwjeena nn'aⁿ na tqueⁿ'lju' n'om, mati profetas. Ndo' je' je' mache' na joona cwiwena niom', ee maty'iomyana' na catjoomna na ljo'.
66016007	Ndo' jndiiya na matseineiⁿ ángel na mach'ee cwenta chom na ntyjo nomts'om, matso: —Mayuu' na ljo', 'U Ta Ty'o̱o̱ts'om na matsei'xmaⁿ'ñ'eⁿ' cha'tso nnom najnda̱, mache' cantyja na maty'iomyana' ndo' majo'ndyo' na macu'xeⁿ' nn'aⁿ.
66016008	Jnda̱ jo' juu ángel na jnda̱ ñequiee tjacu'nquioom nawi' na ñjom waso 'naaⁿ'aⁿ nacjoo' ñe'quioom'. Ndo' tquiaana' najndeii ñe'quioom' na nntseicona' nn'aⁿ.
66016009	Nioom tcondye nn'aⁿ nc'e na jeeⁿ jmeiⁿ' ñe'quioom'. Sa̱a̱ tîcalcwe' n'omna, meiⁿ tîcala't'maaⁿ'ndyena Ty'o̱o̱ts'om. Yacheⁿ tyotjeii'na ñ'oom ntjeiⁿ na wi'na' nacjoo' xuee' nqueⁿ na waa najneiⁿ na tjoom'm cha'tso nawi'ñeeⁿ nacjoona.
66016010	Jnda̱ jo' juu ángel na jnda̱ 'om tjacu'nquioom nawi' na ñjom waso 'naaⁿ'aⁿ nacjoo' tio yuu na wacatyeeⁿ quioo'jndii tquiee. Ndo' seijaaⁿñena' cha'tso ndyuaa na m'aⁿ nn'aⁿ na matsa̱'ntjoom. Ndo' joo nn'aⁿ'ñeeⁿ tyonda̱'na tsaana na jeeⁿ cwajndii tyoquiina' joona.
66016011	Sa̱a̱ meiⁿ na luaa', tîcalcwe' n'omna natia na cwil'ana. Yacheⁿ tyoluena ñ'oom ntjeiⁿ na wi'na' nacjoo' Ty'o̱o̱ts'om na m'aaⁿ cañoom'luee nc'e na chona ntyje'ñeeⁿ ndo' jeeⁿ maquiina' joona.
66016012	Jnda̱ jo' juu ángel na jnda̱ yom tjacu'nquioom nawi' na ñjom waso 'naaⁿ'aⁿ ts'om jndaa t'maⁿ Eufrates. Mana seicaaⁿna' jndaa'ñeeⁿ, cha nntseicanaaⁿñena' cwii nato ndyuaa'ñeeⁿ na nncwinom nt'om nn'aⁿ. Naⁿ'ñeeⁿ cwiluiindye nn'aⁿ na cwitsa̱'ntjom ndyuaa jo ndo' na mandyowa ñe'quioom'.
66016013	Quia jo' nty'iaya ndyee espíritu na cwajndiindye. Cwii jlui'nom naquii' 'ndyoo juu catsoomjndii, cwiicheⁿ jlui'nom 'ndyoo quioo'jndii tquiee, ndo' cwiicheⁿ jlui'nom 'ndyoo tsaⁿ na mañequiaa ñ'oom cantu. Matseijomna' espíritu'ñeeⁿ cha'cwijom quioo' candaa.
66016014	Joo espíritu'ñeeⁿ cwiluiindyena naⁿjndii. Jndye nnom 'naaⁿ cwil'ana na xocanda̱a̱ nnts'aa na cwe' ts'aⁿ. Cwi'oontyjaa'na nn'aⁿ na cwitsa̱'ntjom cha'waati tsjoomnancue, na nla'tjomna naⁿ'ñeeⁿ na nl'ana tia' nacjoo' Ty'o̱o̱ts'om, nqueⁿ na matseixmaⁿñ'eeⁿ cha'tso nnom najnda̱, jnda̱ tqueⁿ xuee na nncuaa tia'.
66016015	Matso nquii Jesucristo: “Queⁿ'yo' cwenta, majndeiito manncua̱caño̱o̱ⁿya 'o cha'na quich'ee tsaⁿcanch'ue. Jeeⁿ neiiⁿ' juu ts'aⁿ na m'aaⁿc'eeñe xjeⁿ'ñeeⁿ na cwee liaa', ee xocalui'jnaaⁿ'ñê na ñecasei'ñê.”
66016016	Quia jo' ndyee naⁿjndii'ñeeⁿ jla'tjomna cha'tso nn'aⁿ na cwitsa̱'ntjom cwii joo yuu na jndyu Armagedón ñequio ñ'oom hebreo. Jo' jo' nl'ana tia' nacjoo' Ty'o̱o̱ts'om.
66016017	Jnda̱ jo' juu ángel na jnda̱ ntquiee' tjacu'nquioom nawi' na ñjom waso 'naaⁿ'aⁿ nacjoo' jndye. Ndo' naquii'cheⁿ wats'om cañoom'luee teic'uaa jndyee' nqueⁿ na wacatyeeⁿ tio 'naaⁿ'aⁿ. Tsoom: —Cha'tso jnda̱ tuii.
66016018	Quia jo' teitquioo' chom ntsuee, jndeii teic'uaa, ndo' jeeⁿ tyola'xuaa ntsuee. Jndeii tyots'eii. Cantyjati na m'aⁿ nn'aⁿ tsjoomnancue, tijoom ñes'eii cha'na s'eii luaa'.
66016019	Seityuii'ñ'eⁿna' tsjoom t'maⁿ Babilonia, ndo' sei'ndaa'na' jndye njoom cha'waa tsjoomnancue. Ee Ty'o̱o̱ts'om ticatsuu' ts'oom nn'aⁿ na la'xmaⁿ cwentaa' tsjoom t'maⁿ Babilonia na nnjoom cantyja na ñel'ana. S'aaⁿ na jndei'na' cweñ'eⁿna na ñjom waso 'naaⁿ'aⁿ na jeeⁿ matseiw'eeⁿ joona.
66016020	Quia jo' macanda̱ tsuu cha'tso ndyuaaxeⁿncwe, ndo' meiⁿ cwii sjo̱ tatquioo'.
66016021	Tquiaa tsaaⁿ t'maⁿ cjoo nn'aⁿ na jnaⁿna' tsjo̱'luee. Jaa'na' cha'na wen'aaⁿ kilos na cwiina'. Ndo' jnaaⁿ' jo' tyolue nn'aⁿ ñ'oom wi' na ntjeiⁿ nacjoo' Ty'o̱o̱ts'om.
66017001	Quia jo' cwii na ntquiee' ángeles'ñeeⁿ na tyolei'cho ntquiee' watso, tyje'cañoom ja. Tsoom no̱o̱ⁿ: —Candyo' luaa ndo' m'mo̱o̱ⁿya njom' na nntu'xeⁿndye nn'aⁿ tsjoom t'maⁿ'ñeeⁿ na wacatyeeⁿna' cjoo' jndye ndaa. Juu tsjoom'ñeeⁿ matseijomna' cha'cwijom cwii sculjaa'.
66017002	Cha'na cwila'ntjeiⁿndye nn'aⁿ na cwe' luaa' m'aⁿ ñ'eⁿ sculjaa', maluaa' cwil'a nn'aⁿ na cwitsa̱'ntjom tsjoomnancue, na cwilajomndye cantyja 'naaⁿ' tsjoom t'maⁿ'ñeeⁿ. Ee cwi'oontyjo̱na cha'tso nnom jnaⁿ na cwinty'iaana na cwiluii tsjoom'ñeeⁿ. Ndo' jndye nn'aⁿ na cwinaⁿ cha'waa tsjoomnancue, cha'cwijom cwindyeena cantyja 'naaⁿ' winom na matseixmaⁿ tsjoom'ñeeⁿ. Juu na cwila'jomndyeñ'eⁿna na matseixmaⁿna', matseijomna' cha'cwijom na matseitjomñe ts'aⁿ ñequio sculjaa'.
66017003	Quia jo' tco'na' no̱o̱ⁿ cwii na t'mo̱ⁿ Espíritu Santo. Tjañ'oom ángel'ñeeⁿ ja cwii joo yuu na tjaa'naⁿ nn'aⁿ c'oom. Jo' jo' nty'iaya cwii yuscu na wa'ljoo nacjoo' quioo'jndii na weeñe. Cha'waañeyo' teiljeii ñ'oom ntjeiⁿ na matseijnaaⁿ'na' Ty'o̱o̱ts'om. Ndo' niom ntquiee' xqueⁿyo' ndo' nqui ndei'jndyee'yo'.
66017004	Cwee yuscu'ñeeⁿ liaa colo catsioo' ñ'eⁿ colo wee, ndo' tycwi'ñê ñequio s'omcajaⁿ, ñequio jndye nnom ljo̱' ñ'eⁿ ta̱' na jeeⁿ jnda. Ndii' waso na tuii ñ'eⁿ s'omcajaⁿ ts'o̱o̱ⁿ. Waso'ñeeⁿ too'cheⁿ ñjom na cwajndii na matseijomna' natia na mach'eeⁿ na matseintjeiiⁿ nn'aⁿ.
66017005	Ndo' staaⁿ teiljeii ñ'oom na cwe' tjañoom' na matseicajndyuna' jom. Matsona': “Luaañe tseixmaⁿ tsjoom t'maⁿ Babilonia. Cwiluiiñê tsondyee lculjaa', ndo' x'ee cha'tso na cwajndii na cwiluii tsjoomnancue.”
66017006	Ndo' nty'iaya yuscu'ñeeⁿ, cha'cwijom na cañeⁿ na jeeⁿ neiiⁿ'eⁿ matseicwjeⁿ nn'aⁿ na cwiluiindye cwentaa' Ty'o̱o̱ts'om, na tyotjei'yuu'ndye cantyja 'naaⁿ' Jesús. Quia na nty'iaya jom jeeⁿ seitsaⁿ'na' ja.
66017007	Sa̱a̱ matso ángel'ñeeⁿ no̱o̱ⁿ: —¿Chiuu na jeeⁿ m'aaⁿ' ts'om'? Ja m'mo̱o̱ⁿya njom' ñ'oom wanty'iuu' cantyja 'naaⁿ' yuscum'aaⁿ', ndo' cantyja 'naaⁿ' quioo'jndii tquiee na chuu jom luaa', na niom ntquiee' xqueⁿ ndo' nqui ndei'jndyee'.
66017008	Juu quioo'jndii'ñeeⁿ na jnda̱ tco'na' na nty'ia' ñetando'yo' ndo' je' tacwando'yo' sa̱a̱ quia nlui'nnda'yo' yuu na ticantycwii na njoom. Jnda̱ chii nncju' Ty'o̱o̱ts'om juuyo' yuu na nntsuuñeyo'. Cantyjati na tuii tsjoomnancue maxjeⁿ waa cwii libro na chuuna' ncuee nn'aⁿ na ticantycwii na cwita'ndo'. Sa̱a̱ nquiee nn'aⁿ na m'aⁿ tsjoomnancue na tyoowiljeii ncueena nacjoo' libro'ñeeⁿ, jeeⁿ nntseitsaⁿ'na' joona quia na nnty'iaannda'na quioo'jndii'ñeeⁿ. Ee teiyo ñet'oomyo' ndo' je' tac'oomñeyo' sa̱a̱ quia nncwje'nnda'yo'.
66017009	’Ts'aⁿ na jndo̱' ts'om macaⁿna' na catsei'no̱o̱ⁿ'o̱ⁿ ñ'oomwaa: Ntquiee' xqueⁿ quioo'jndii'ñeeⁿ cwit'mo̱o̱ⁿna' ntquiee' ta yuu na wacatyeeⁿ yuscu'ñeeⁿ.
66017010	Ndo' mati joo ntquiee' xqueⁿyo' cwit'mo̱o̱ⁿna' ntquiee' nn'aⁿ na cwitsa̱'ntjom. 'Omndye joona jnda̱ tja̱, ndo' cwii joona mam'aaⁿ ts'iaaⁿ je', ndo' cwii quia nnc'oom. Sa̱a̱ quia na nncwjeeⁿ'eⁿ matsona' na tijndye xuee nnc'oom.
66017011	Ndo' quioo'jndii'ñeeⁿ na ñetando' ndo' je' tacwando', juuyo' cwiluiiñeyo' cwiicheⁿ ts'aⁿ na matsa̱'ntjom na jnda̱ ñeeⁿ ndo' matseix'iaa'ñe ñequio ntquiee' naⁿ'ñeeⁿ. Sa̱a̱ xeⁿ jnda̱ nncju' Ty'o̱o̱ts'om jom yuu na cwitsuundye nn'aⁿ.
66017012	’Ndo' nqui ndei'jndye na tco'na' na nty'ia' na ntyjoo xqueⁿyo' cwit'mo̱o̱ⁿna' nqui nn'aⁿ na cwiluiit'maⁿndye sa̱a̱ tyoonaⁿna' na nntsa̱'ntjomna. Quia nnto'ñoomna na nntsa̱'ntjomna cwe' cwii taⁿ'ndyo ñequio juu quioo'jndii.
66017013	Naⁿm'aⁿ' ñe'cwii ñ'oom joona, ndo' cantyjati najnda̱ na la'xmaⁿna ñequio na cwitsa̱'ntjomna nñe'quiana jo' nnom quioo'jndii'ñeeⁿ.
66017014	Nqui naⁿ'ñeeⁿ nl'ana tia' nacjoo' Catsmaⁿ, sa̱a̱ jom nnaⁿñê ñ'eⁿndye joona ee cwiluiiñê Ta jo nda̱a̱ cha'tso nn'a na cwiluiitquiendye ndo' na cwiluiiñê na matsa̱'ntjoom cha'tsondye nn'aⁿ na cwitsa̱'ntjom. Ndo' mati nquiee nn'aⁿ na t'maⁿ Ty'o̱o̱ts'om, joona nla'jomndyena ñ'eⁿ nquii Catsmaⁿ, ee cwiluiindyena nn'aⁿ na jnda̱ tjeii'ñê cwentaaⁿ'aⁿ ndo' cwila'canda̱a̱'ndyena jo nnoom.
66017015	Quia jo' tsoti ángel'ñeeⁿ no̱o̱ⁿ: —Ndaa na tco'na' na nty'ia' na cwitjom yuu na wacatyeeⁿ sculjaa'ñeeⁿ, jo' jo' ma'mo̱ⁿna' nn'aⁿ na jndyendye na jnaⁿ ticwii cwii ndyuaa, ndo' ticwii cwii nnom nn'aⁿ na tjachuii'ndye, ñequio ticwii cwii nnom na tjachuii' ñ'oom na cwila'neiⁿna.
66017016	Ndo' joo nqui ndei'jndye na nty'ia' na ntyjoo xqueⁿ quioo'jndii na cwit'mo̱o̱ⁿna' nqui nn'aⁿ na cwiluiit'maⁿndye, nncue'ntyjo̱ na joona nnc'omna na jndoona sculjaa'ñeeⁿ. Nla'tyuii'na jom ndo' cha'cwijom nl'ana na nljoo'ñê na ñecasei'ñê. Nntquiina seiiⁿ'eⁿ ndo' nla'cona jom ñ'eⁿ chom.
66017017	Ee s'aa Ty'o̱o̱ts'om naquii' n'omna na cal'ana cantyja na seijndaa'ñê hasta nntseicanda̱a̱'ñeñ'eⁿna' ñ'oom na tqueⁿtyeeⁿ. Jo' chii nnc'omna na ñecwii ñ'oom joona ndo' nñe'quiana najndeii na la'xmaⁿna nnom quioo'jndii.
66017018	Ndo' juu sculjaa'ñeeⁿ na tco'na' na nty'ia' ma'mo̱ⁿna' tsjoom t'maⁿ'ñeeⁿ na maqueⁿna' xjeⁿ cha'tso nn'aⁿ na t'maⁿ cwiluiindye tsjoomnancue.
66018001	Quia jnda̱ teinom na tuii na luaa', nty'iaya cwiicheⁿ ángel na jnaⁿ cañoom'luee na jndyocue. Jeeⁿ t'maⁿ najndeii tseixmaaⁿ ndo' juu na caxueeñê seixueeñena' cha'waa tsjoomnancue.
66018002	Ndo' teic'uaa jndeii seixuaⁿ, tsoom: —Jnda̱ tyuii', jnda̱ tyuii' tsjoom t'maⁿ Babilonia. Tsjoom'ñeeⁿ tseixmaⁿna' w'aa naⁿjndii ñequio yuu cwic'eeⁿ cha'tso espíritu na cwajndiindye. Ndo' tseixmaⁿna' yuu cwentaa' ticwii cwii nnom cantsaa na cwajndiindye ndo' ts'iaaⁿndye.
66018003	Ee cha'tso nn'aⁿ tsjoomnancue jnda̱ jla'ntjeiⁿndyena cantyja 'naaⁿ' tsjoom'ñeeⁿ, cha'cwijom cwicandyeena mach'ee sculjaa' na matseijno̱o̱ⁿ'o̱ⁿ n'omna. Ndo' nn'aⁿ na cwiluiit'maⁿndye na cwitsa̱'ntjom tsjoomnancue jnda̱ jla'ndaa'ndye cheⁿnquiee cantyja 'naaⁿ' tsjoom'ñeeⁿ, cha'cwijom cwe' m'aⁿyana ñ'eⁿ sculjaa'. Ndo' nn'aⁿ nt'omcheⁿ njoomnancue na cwila'jnda ndo' cwinda̱a̱ teityandyena nc'e nn'aⁿ tsjoom'ñeeⁿ cha'tso na queeⁿ n'omna, tîcal'ana xjeⁿ na jla'catsuuna s'om 'naaⁿna.
66018004	Jnda̱ jo' jndiiya cwiicheⁿ jndyee na teic'uaa cañoom'luee. Matso: —'O nn'aⁿya na la'xmaⁿ'yo' cwentaya, calui'yo' quii'ntaaⁿ nn'aⁿ tsjoom'ñeeⁿ cha tints'aana' na mati 'o nla'jomndyo' jnaaⁿna, ndo' jo' jo' nntjom'yo' nawi' t'maⁿ na nntjoomna.
66018005	Ee jnda̱ teicanto' jnaaⁿna hasta cañoom'lueecheⁿ ndo' Ty'o̱o̱ts'om ñjom ts'oom natia na la'xmaⁿna.
66018006	Jo' chii cal'a'yo' nawi' ñ'eⁿ nn'aⁿ tsjoom'ñeeⁿ cha'xjeⁿ ñel'a joona ñequio nt'omcheⁿ. We ndii' nnjoom nl'a'yo' cha'cwijom cwila'c'u'yo' joona 'naⁿ na ñjom waso, jo' jo' nawi' na nntjoomna, cha'xjeⁿ na l'a joona ñ'eⁿ nt'omcheⁿ. We ndii' najnda̱ nawi'ñeeⁿ nñe'quia'yo' nda̱a̱na.
66018007	Cantyjati na tyola't'maaⁿ'ndye cheⁿnquiee nn'aⁿ tsjoom'ñeeⁿ ndo' tical'ana xjeⁿ cantyja na ya tyom'aⁿna, malaa'ti' cal'a'yo' na nlquiina' joona ndo' na cwajndii nntjoomna. Ee na jla'tiuuna naquii' n'omna: “Jaa m'aaⁿtya̱a̱ⁿya na cwitsa̱'ntjo̱o̱ⁿya. Tyoo'ndiina' jaa na nnc'o̱o̱ⁿya cha'na cwii yuscu na jnda̱ ljoñe. Jaa xocatjo̱o̱ⁿya na nnc'o̱o̱ⁿya na cwityua̱a̱ya.”
66018008	Manc'e na luaa' waa, jo' chii majndeiito t'maⁿ nlco'wi'na' nn'aⁿ tsjoom'ñeeⁿ. Nncwje nn'aⁿ ndo' nnquioo jndo' t'maⁿ ndo' t'maⁿ nntseichjoo'na' n'om nn'aⁿ. Ndo' nlco tsjoom'ñeeⁿ ñ'eⁿ chom. Ee nquii Ty'o̱o̱ts'om na macu'xeeⁿ nn'aⁿ, t'maⁿ waa najndeii na cwiluiiñê.
66018009	Ndo' nquiee nn'aⁿ na cwiluiindyena na cwitsa̱'ntjom njoomnancue, t'aa'ndyena ñequio natia na tseixmaⁿ tsjoom'ñeeⁿ, na tîcal'ana xjeⁿ, jla'co̱na 'naaⁿna ñ'eⁿ natia na tyol'ana. Naⁿ'ñeeⁿ nntyueena ndo' nla'xuaana quia na nnty'iaana na cwi'oowa ndioom na cwico tsjoom'ñeeⁿ.
66018010	Tquia nncwintyjee'na na nquiaana nawi' t'maⁿ na cwitjoom nn'aⁿ. Nluena: —Wi', wi' matjom tsjoom t'maⁿ, juu tsjoom Babilonia na t'maⁿ cwiluiiñena'. Ee ñejomto tyjee'cañoom na macowi'na' juuna'.
66018011	Mati nn'aⁿ nt'omcheⁿ ndyuaa na cwila'jnda ndo' cwinda̱a̱ nntyueena ndo' nntseichjoo'na' n'omna cantyja 'naaⁿ' tsjoom'ñeeⁿ. Ee tjaa 'ñeeⁿ cwii 'ndiina' na ñe'catseijndati 'naⁿ na cwinda̱a̱na.
66018012	Joona cwilei'chona canchuu s'omcajaⁿ, s'omxuee, ljo̱' na jeeⁿ jnda, ta̱' perlas, liaa lino na jeeⁿ ya, liaa seda, liaa colo catsioo' ñequio colo wee. Ndo' cwinda̱a̱na cha'tso nnom n'oom na jeeⁿ cachina', ñ'eⁿ cha'tso 'naⁿ na tuiina' ñ'eⁿ tsei'jndyee' elefante, ñ'eⁿ jndye 'naⁿ na tuiina' ñ'eⁿ n'oom na jndati, ñ'eⁿ 'naⁿ na tuiina' s'omwee, ñ'eⁿ xjo hierro, ndo' ñ'eⁿ tsjo̱' mármol.
66018013	Mati cwilei'chona canchuu tscwaa canela, ñ'eⁿ jndye nnom 'naⁿ na cachi, ñ'eⁿ suu, ñ'eⁿ ntsuee' ts'oom mirra na cwiluii ndaaljaa', ñ'eⁿ cwiicheⁿ ntsuee' ts'oom na cwiluii nasei. Ndo' ñ'eⁿ canchuu winom, seitye, jnda̱a̱ tyoo' ya, ñ'eⁿ lqueeⁿ jnda̱a̱ tyoo'. Mati ntmaaⁿ' catsondye, ñ'eⁿ canmaⁿ, ntmaaⁿ' catso, ñ'eⁿ tornom na cwicantyjandyeyo', ndo' ñ'eeⁿ jndye nn'aⁿ na cwiwil'uandye na candye'ntjomtyeⁿ, na juu ts'iaaⁿ'ñeeⁿ matseijomna' cha'cwijom cwiwil'ua añmaaⁿ nn'aⁿ.
66018014	Ndo' nlue nn'aⁿ cantyja 'naaⁿ nn'aⁿ tsjoom'ñeeⁿ: —Cha'tso 'naⁿ na tyolaqueeⁿ n'om'yo', jnda̱ ntycwii cantyja 'naaⁿna'. Ndo' cha'tsoti 'naⁿ na yati na quit'maⁿ n'om'yo' ñequio cha'tso na neiⁿnco nquiu'yo', jnda̱ tsuundyo' cantyja 'naaⁿna'. Tajom nnts'aannda'na' cha'xjeⁿ na ñet'om'yo'.
66018015	Ndo' joo nn'aⁿ na cwila'jnda ndo' cwinda̱a̱, cantyja 'naaⁿ nmeiⁿ' jnda̱ teityandyena. Tquia nncwi'ntyjee'na na mati joona nquiaana nawi' t'maⁿ na nntjoom nn'aⁿ. Nntyueena ndo' nla'xuaana na matseichjoo'na' n'omna.
66018016	Nluena: —Wi', wi' matjom tsjoom t'maⁿ. Ee tsjoom'ñeeⁿ tyocwee' nn'aⁿ liaa lino na yati, ñequio liaa colo catsioo', liaa colo wee. Tyola'tycwi'ndyena s'om cajaⁿ, ta̱' ljo̱' na jeeⁿ jnda, ndo' ta̱' perlas.
66018017	Sa̱a̱ ñejomto mana ntycwii cantyja na tyandye naⁿ'ñeeⁿ. Ndo' cha'tso nn'aⁿ na cwilei'cho l'aandaa, ñequio nn'aⁿ na cwi'ooñjomndye joona', ñequio naⁿntjom na cwil'a ts'iaaⁿ naquii' l'aandaa, ñequio cha'tsondye nn'aⁿ na cwita'ntjom cantyja 'naaⁿ joona', tquia tyomei'ntyjee' naⁿ'ñeeⁿ.
66018018	Yocheⁿ na nty'iaana ndioom na cwico tsjoom'ñeeⁿ, tyola'xuaana, tyoluena: —Tijoom ñetuaa cwii tsjoom na jeeⁿ tyañe cha'na tsjoomwaa'.
66018019	Tyotioona ts'ojnda̱a̱ nqueⁿna, tyotyueena na chjoo' n'omna. Tyola'xuaana, tyoluena: —Wi', wi' matjom juu tsjoom t'maⁿ. Cha'tsondyo̱ jaa na cwita'ntjo̱o̱ⁿya ñequio l'aandaa, juu na tyañe tsjoom'ñeeⁿ seityana' jaa. Sa̱a̱ ñejomto tyuii'ñ'eⁿna'.
66018020	'O na m'aⁿ'yo' cañoom'luee, c'om'yo' na neiⁿ'yo' cantyja 'naaⁿ' tsjoom'ñeeⁿ. Ndo' mati 'o nn'aⁿ na tqueⁿlju' Ty'o̱o̱ts'om n'om'yo', ñequio 'o apóstoles ñequio 'o profetas, je' je' c'om'yo' na neiⁿ'yo'. Ee na jnda̱ tioomndyena s'aa Ty'o̱o̱ts'om na tyota'wi'na 'o.
66018021	Jnda̱ jo' nty'iaya cwii ángel na jeeⁿ jndeii, seiweeⁿ cwii tsjo̱' t'maⁿ cha'cwijom tsjo̱'suu na cwitua. Tjoom'm juuna' ts'om ndaaluee. Tsoom: —Maluaa' matseijomna' na cwityuii' tsjoom t'maⁿ Babilonia. Tajom nleitquioo'nnda'na'.
66018022	Ndo' naquii' tsjoom'ñeeⁿ tajom nndiinnda' ts'aⁿ na c'uaa cwitjo̱o̱' música, cha'na arpa, tsmaaⁿ, ntu. Mati tajom nleitquioo'ñennda' cwii ts'aⁿ na sei'naaⁿ'ya cwii nnom ts'iaaⁿ, meiⁿ tajom nleic'uaannda' na nntua ñ'eⁿ tsjo̱'molinom.
66018023	Naquii' tsjoom'ñeeⁿ tajom nleixueennda' chom lámpara. Ndo' tajom nleic'uaannda' na cwiwit'maaⁿ' na macoco ts'aⁿ. Nn'aⁿ tsjoom'ñeeⁿ na tyola'jnda ndo' tyonda̱a̱ ñet'oomna' na tyoluiit'maⁿndyetina quii'ntaaⁿ cha'tso nn'aⁿ tsjoomnancue. Ndo' ts'iaaⁿ calua' na l'a nn'aⁿ tsjoom'ñeeⁿ, tquiu'nn'aⁿna' nn'aⁿ cha'waa tsjoomnancue.
66018024	Ndo' seicano̱o̱ⁿna' na nn'aⁿ tsjoom'ñeeⁿ jla'cwjeena profetas ñequio nn'aⁿ na jnda̱ tqueⁿljoom'm n'om. Mati waa jnaaⁿna na tcwe' nioom cha'tso nn'aⁿ tsjoomnancue na jnda̱ tja̱ nc'e na cwila'yu'.
66019001	Jnda̱ teinom na nmeiiⁿ', jndiiya na teic'uaa jndyee cwii tmaaⁿ' nn'aⁿ na jndyendye na m'aⁿ cañoom'luee. Cwiluena: Aleluya. Nquii Ty'o̱o̱ts'om cwentaaya tseixmaaⁿ na cwilui'n'maaⁿndyo̱. Maty'iomna' na calawa̱a̱ndya̱a̱ya jom, ee nqueⁿ tseixmaaⁿ najneiⁿ.
66019002	Macu'xeeⁿ nn'aⁿ cha'xjeⁿ na maty'iomyana' ndo' ñequio ñ'oom na mayuu'. Ee jnda̱ tu'xeeⁿ juu sculjaa' na jndye ñ'oom niom cantyja 'naaⁿ', tsaⁿ na sei'ndaa' nn'aⁿ tsjoomnancue na cwe' tyom'aⁿyana ñ'eⁿñe. Ee jnaaⁿ' juu na tja̱ nn'aⁿ cwentaa' Ty'o̱o̱ts'om na tyondye'ntjom nnoom, jo' chii s'aaⁿ na tioomñe tsaⁿ'ñeeⁿ.
66019003	Ndo' cwiicheⁿ cwii ndii' jluena: —Aleluya. Ticantycwii na cwi'oowa ndioom na cwico tsjoom'ñeeⁿ.
66019004	Ndo' joo ntquiuu nchoo' ñequiee nn'aⁿ na cwiluiitquiendye ñequio joo ñequiee naⁿ na ta'ndo', ty'eta'nquiona nnom nqueⁿ na wacatyeeⁿ tio. Tyola't'maaⁿ'ndyena jom, tyoluena: —Aleluya. Amén.
66019005	Quia jo' teic'uaa cwii jndye nacañoom' tio, tso: Cha'tsondyo' 'o na cwindye'ntjom'yo' nnom Ty'o̱o̱ts'oomya, cala't'maaⁿ'ndyo' jom. 'O nn'aⁿ na cwicatyue'yo' jom, meiiⁿ na cje cwil'a'yo', meiiⁿ na t'maⁿ cwiluiindyo', cala't'maaⁿ'ndyo' jom.
66019006	Quia jo' jndiiya na teic'uaa cha'cwijom na cwila'neiⁿ jndyendye nn'aⁿ, cha'cwijom na c'uaa 'ndyoo jndaa, ndo' cha'cwijom na jndeii cwila'xuaa ntsuee. Tyoluena: Aleluya. Nquii Ta Ty'o̱o̱ts'om cwentaaya, cha'tso nnom najndeii matseixmaaⁿ, m'aaⁿ na matsa̱'ntjoom.
66019007	C'o̱o̱ⁿya na neiiⁿya. Cats'aana' na t'maⁿ na neiiⁿ' n'o̱o̱ⁿya, ndo' calawa̱a̱ndya̱a̱ya jom. Ee jnda̱ tue'ntyjo̱ na manncoco nquii Catsmaⁿ. Ndo' tsaⁿ na nluiiñe scoom'm mam'aaⁿc'eeñe.
66019008	Macwee liaa lino na jeeⁿ ya na jnda̱ jndaa', caxueena' ndo' lju'na'. Juuna' tseixmaⁿna' cha'tso nnom ts'iaaⁿ na maty'iomyana' na ñel'a nn'aⁿ na tqueⁿ Ty'o̱o̱ts'om na lju' n'om.
66019009	Quia jo' tso ángel no̱o̱ⁿ: —Luaa catseiljei': “Jeeⁿ neiiⁿ nn'aⁿ na maqueeⁿ' Ty'o̱o̱ts'om na cala'jomndye nantquie na macoco juu Catsmaⁿ.” Jnda̱ chii tsoom no̱o̱ⁿ: —Ñ'oommeiⁿ' la'xmaⁿna' ñ'oom na mayuu' na matseineiⁿ nquii Ty'o̱o̱ts'om.
66019010	Quia jo' tco̱o̱'a xtya̱ jo nc'ee ángel'ñeeⁿ na nntseit'maaⁿ'ndyo̱ jom. Sa̱a̱ tsoom no̱o̱ⁿ: —Tintsa' na luaa' ee tjom na cwindya̱'ntjo̱o̱ⁿya nnom Ty'o̱o̱ts'om ñ'eⁿndyu' ñequio nquiee nc'ia' na cwiljoo'ndyetyeⁿ cantyja 'naaⁿ' ñ'oom naya na t'mo̱ⁿ Jesús. Macanda̱ nquii Ty'o̱o̱ts'om catseit'maaⁿ'ndyu'. Ee ñ'oom na cwitjei'yuu'ndye nn'aⁿ cantyja 'naaⁿ' Jesús, ljo'yu la'xmaⁿna' ñequio ñ'oom' Ty'o̱o̱ts'om na tyoñequia profetas.
66019011	Quia jo' nty'iaya na wanaaⁿ cañoom'luee. Teitquioo'ñe cwii caso canchii' ndo' nqueⁿ na ljoom juuyo' matseicajndyuna' jom tsaⁿ na ñe'cwii na mach'eeⁿ ndo' na mayom'm. Macu'xeeⁿ nn'aⁿ cha'xjeⁿ na maty'iomyana' ndo' mach'eeⁿ tia' nacjoo nn'aⁿ na cwi'oo nacjoom'm.
66019012	N'omnnoom matseijomna' cha'cwijom ntsaachom ndo' jndye corona ñjom xqueeⁿ. Waa xueⁿ'eⁿ na teiljeiina' nacjoom'm na macanda̱ nqueⁿ ntyjeeⁿ, tjaa'naⁿ 'ñeeⁿ caljeii.
66019013	Cweⁿ cwii liaatco na teicoo'ñ'eⁿna' niom'. Ndo' xueⁿ'eⁿ na nquiu nn'aⁿ, jo' jo' Ñ'oom' Ty'o̱o̱ts'om.
66019014	Ndo' joo na cwiluiindye sondaro cañoom'luee, ty'entyjo̱na naxeeⁿ'eⁿ na ntyjondyena catso canchii'. Cwee'na liaa canchii' na lju'na' na tuiina' ñ'eⁿ lino na jeeⁿ ya.
66019015	Quii' 'ñom ndii' cwii xjo na jeeⁿ ta̱a̱. Juuna' ma'mo̱ⁿna' na nncu'xeeⁿ nn'aⁿ njoomnancue. Ndo' juu na nntsa̱'ntjoom t'maⁿ nlco'wi'na' joona. Cha'xjeⁿ cwinchjee nn'aⁿ ta̱uva na nluii' ndaa'na', maluaa' matseijomna' na nnts'aaⁿ joo nn'aⁿ na tiñe'quiandye cantyja 'naaⁿ'aⁿ. Ee nquii Ty'o̱o̱ts'om na matseixmaⁿñ'eeⁿ cha'tso nnom najnda̱, cantyjati na matseiw'eeⁿ, maluaa' nnts'aaⁿ na nlco'wi'na' naⁿ'ñeeⁿ.
66019016	Cjoo' liaⁿ'aⁿ ndo' cjoo' tcweeⁿ'eⁿ jnda̱ teiljeii xueⁿ'eⁿ na matsona': “Ja cwiluiindyo̱ na matsa̱'ntjo̱ⁿya cha'tsondye nn'aⁿ na cwitsa̱'ntjom. Ja t'maⁿ cwiluiindyo̱ jo nda̱a̱ cha'tso nn'aⁿ na cwiluiit'maⁿndye.”
66019017	Jnda̱ chii nty'iaya cwii ángel na meintyjee' naquii' ñe'quioom'. Jndeii matseixuaⁿ na maqueⁿ'eⁿ cha'tso cantsaa na ma'ntyja tsjo̱'luee. Matsoom: —Quio'yo' cala'jomndyo' nantquie t'maⁿ 'naaⁿ' Ty'o̱o̱ts'om.
66019018	Quio'yo' na nntquie'yo' sei'ts'o 'naaⁿ nn'aⁿ na t'maⁿ n'iaaⁿ cwila'xmaⁿ, nn'aⁿ na cwitsa̱'ntjom sondaro, nn'aⁿ na cwiluiindye sondaro, sei'ts'o 'naaⁿ catso, mandiñ'eeⁿ nn'aⁿ na ñentyjondye jooyo'. Jndyendye nn'aⁿ nntquie'yo' sei'ts'o 'naaⁿna, mati ñ'eeⁿ nn'aⁿ na cwindye'ntjomtyeⁿ ndo' nn'aⁿ na m'aaⁿ xjeⁿ 'naaⁿ ñ'eⁿ nn'aⁿ na cje m'aⁿ, ndo' nn'aⁿ na jnda̱ tquiendye.
66019019	Ndo' nty'iaya juu quioo'jndii tquiee ñequio cha'tso nn'aⁿna cwiluiitquiendye na cwitsa̱'ntjom tsjoomnancue ñequio sondaro 'naaⁿna. Tjomndyena na nl'ana tia' nacjoo' nqueⁿ na ljoom caso canchii' ndo' nacjoo sondaro 'naaⁿ'aⁿ.
66019020	Ndo' nqueⁿ na ljoom caso canchii' ñequio sondaro 'naaⁿ'aⁿ jnaⁿndyena tia'ñeeⁿ. T'uena quioo'jndii tquiee ñequio quioo'jndii na jnda̱ we. Juu tsaⁿ na jnda̱ we jo', tyoñequiaa ñ'oom cantu, tyoch'ee 'naaⁿ t'maⁿ cantyja najndeii quioo'jndii tquiee. Tyonquiu'nn'aⁿ tsaⁿ'ñeeⁿ cha'tso nn'aⁿ na tquiandye na tyocañoom ljeii 'naaⁿ' quioo'ñeeⁿ lueena oo cantaana, ndo' tyola't'maaⁿ'ndyena na jlui'tsjaaⁿ'ñe juuyo'. Quia jo' nqueⁿ na ljoom caso canchii' tjoom'm wendye naⁿ'ñeeⁿ na tando' naquii' ndaaluee chom yuu na cwico ljo̱' sufra̱.
66019021	Ndo' cha'tsondye sondaro 'naaⁿ naⁿ'ñeeⁿ na cwi'ndiina' tja̱na. Ee nqueⁿ na ljoom caso canchii', seicwjeⁿ joona ñ'eⁿ xjo na macalui'nom quii' 'ñom. Ndo' cha'tso cantsaa tcwa'caxii'ndyeyo' sei'ts'o 'naaⁿ naⁿ'ñeeⁿ.
66020001	Jnda̱ chii nty'iaya cwii ángel na jnaⁿ cañoom'luee, jndyocueeⁿ. Ñ'oom ts'o̱w'aa na nnaaⁿ yuu na ticantycwii na njoom ndo' ñ'oom ts'uaaxjo ta.
66020002	T'ueeⁿ catsoomjndii, juu catsuu tquiee na maxjeⁿ teiyo m'aaⁿ, juu na cwiluiiñe tsaⁿjndii ndo' Satanás. Seityeeⁿ juu na cwiljoo'ñetyeⁿ cwii meiⁿ ndyu.
66020003	Ndo' tjoom'm tsaⁿ'ñeeⁿ naquii' yuu na ticantycwii na njoom. Jnda̱ jo' seicoom'm ndo' tuaa teincuu' na nnaaⁿ jo' jo', cha tacalui' tsaⁿ'ñeeⁿ na nñequiu'nn'aⁿtyeeⁿ nn'aⁿ njoomnancue. Quia jnda̱ jnda̱a̱' cwii meiⁿ ndyu'ñeeⁿ maxjeⁿ matsona' na nnaⁿ'ñeyaaⁿ cwe' tiyo.
66020004	Jnda̱ chii nty'iaya jndye ndio na meindyuaandye nn'aⁿ na jnda̱ to'ñoom ts'iaaⁿ na nntu'xeⁿna nn'aⁿ. Ndo' mati nty'iaya añmaaⁿ nn'aⁿ na jnda̱ jno̱ⁿ cantyo' cwe' nc'e na tjei'yuu'ndyena cantyja 'naaⁿ' Jesús, ndo' na tyoñe'quiana ñ'oom' Ty'o̱o̱ts'om. Naⁿ'ñeeⁿ tîcala't'maaⁿ'ndyena quioo'jndii, meiⁿ juu na jlui'tsjaaⁿ'ñeyo'. Tînquiandyena na nluii ljeii 'naaⁿ'yo' cantaana meiⁿ lueena. Naⁿ'ñeeⁿ nty'iaya na tando'nnda'na na jnda̱ tja̱na ndo' sa̱'ntjomna ñequio Cristo cwii meiⁿ ndyu.
66020005	Jo' luaa' najndyee na cwitando'xco nn'aⁿ. Sa̱a̱ nt'omcheⁿ nn'aⁿ na jnda̱ tja̱, ticatando'nnda'na hasta quia jnda̱ jnda̱a̱' cwii meiⁿ ndyu'ñeeⁿ.
66020006	Matio'naaⁿñe Ty'o̱o̱ts'om joo nn'aⁿ na cwila'jomndye na cwitando'nnda' najndyee, ee cwiluiindyena na lju' n'omna. Juu na nncwje nn'aⁿ na jnda̱ we, xocat'uiina' joona ee tjaa najndeii na matseixmaⁿna' ñ'eⁿndyena. Nla'xmaⁿna ntyee cwentaa' Ty'o̱o̱ts'om ndo' Cristo. Ndo' nntsa̱'ntjomna ñ'eⁿñê cwii meiⁿ ndyu.
66020007	Quia na jnda̱ jnda̱a̱' cwii meiⁿ ndyu'ñeeⁿ, nndyaañe Satanás yuu na chu'tyeⁿñê
66020008	cha nlueeⁿ'eⁿ na nncjaanquiu'nn'aaⁿ Gog ñ'eⁿ Magog, jo' jo' nn'aⁿ na m'aⁿ cha'waa tsjoomnancue. Ndo' nntseitjoom sondaro 'naaⁿ naⁿ'ñeeⁿ na nl'ana tia'. Jndyendyena hasta matseijomna' cha'na jndye tei' 'ndyoo ndaaluee.
66020009	Ndo' nty'iaya na jnaⁿna cha'waa tsjoomnancue. Ty'etcuundyena cha'waa ndyuaa ndo' tjaa'ndyena tsei juu tsjoom na jeeⁿ candya' ts'om Ty'o̱o̱ts'om, yuu na cwic'eeⁿ nn'aⁿ na maqueeⁿ na lju' n'om. Sa̱a̱ seiquioom chom nacjoo sondaro'ñeeⁿ, seicoñ'eⁿna' joona.
66020010	Ndo' juu tsaⁿjndii na tquiu'nn'aⁿ joona, tju'na' jom naquii' ndaalueechom yuu na cwico ljo̱' sufra̱. Jo' jo' m'aaⁿ quioo'jndii tquiee ñequio ts'aⁿ na tyoñequiaa ñ'oom cantu. Naxuee natsjom ticantycwii na maco'wi'na' joona jo' jo'.
66020011	Jnda̱ jo' nty'iaya cwii tio canchii' na jeeⁿ t'maⁿna' ndo' nty'iaya nquii Ty'o̱o̱ts'om na wacatyeeⁿ nacjoo' juuna'. Tsjoomnancue ñ'eⁿ tsjo̱'luee jnda̱ tsuuñ'eⁿna' jo nnoom.
66020012	Mati tco'na' no̱o̱ⁿ na nty'iaya l'oo, joo nn'aⁿ na tyoluiit'maⁿndye ñequio nn'aⁿ na tjaa ljo' tyola'xmaⁿ. Meintyjee' naⁿ'ñeeⁿ jo nnom tio canchii'ñeeⁿ. Jnda̱ chii sein'meiiⁿ' Ty'o̱o̱ts'om cha'tso libro na chona' ljeii na matseicano̱o̱ⁿna' cantyjati na ñel'a l'oo'ñeeⁿ. Cantyja 'naaⁿ joo ñ'oom'ñeeⁿ tu'xeⁿndyena. Ndo' mati waa cwiicheⁿ libro na chuuna' ncuee nn'aⁿ na la'xmaⁿ na cwita'ndo', jnda̱ sein'meiiⁿ'eⁿ.
66020013	Ndo' sei'ts'o 'naaⁿ nn'aⁿ na tja̱ naquii' ndaaluee, jndyaandyena jo' jo'. Ndo' añmaaⁿ nn'aⁿ na jnda̱ tja̱ na m'aⁿ yuu na meindoo' l'oo, jndyaandyena jo' jo'. Quia jo' cha'tsondye naⁿ'ñeeⁿ tu'xeeⁿ joona cantyjati na jnda̱ ñel'ana.
66020014	Xjeⁿ'ñeeⁿ juu na mach'ee na cwiwje nn'aⁿ ndo' ñequio tsjoom l'oo, tjoom'm joona' ndaaluee chom. Juu ndaaluee chom tseixmaⁿna' na jnda̱ we na cwiwje nn'aⁿ.
66020015	Ndo' 'ñeeⁿ juu na tîcwiljeii xuee' nacjoo' libro na chuuna' ncuee nn'aⁿ na la'xmaⁿ na cwita'ndo', tsaⁿ'ñeeⁿ tjoom'm juu naquii' ndaaluee chom. Luaa' waa na tco'na' no̱o̱ⁿya.
66021001	Quia jo' nty'iano̱o̱ⁿ tsjo̱'luee xco ñequio tsjoomnancue xco. Ee jnda̱ ntycwii cantyja 'naaⁿ' tsjo̱'luee najndyee ñequio tsjoomnancue najndyee. Ndo' tatjaa'naⁿ ndaaluee cwii cuaa.
66021002	Ndo' nty'iaya tsjoom Jerusalén xco, tsjoom na lju' cwiluiiñe. Jnaⁿna' cañoom'luee na m'aaⁿ Ty'o̱o̱ts'om, tycwi'na' cha'cwijom cwii yuscundyua na manncoco ñ'eⁿ saa'.
66021003	Quia jo' jndiiya na jndeii teic'uaa matseineiⁿ ángel cañoom'luee na m'aaⁿ Ty'o̱o̱ts'om, matso: —Je' mam'aaⁿ Ty'o̱o̱ts'om ñ'eⁿ nn'aⁿ. Jnda̱ ljoo'ñetyeeⁿ ñ'eⁿndyena ee maqueeⁿ joona na nn'aaⁿ'aⁿ. Nqueⁿ nnc'oomñê ñ'eⁿndyena ndo' nntseixmaaⁿ Ty'o̱o̱ts'om cwentaana.
66021004	Ticwii cwii ndaanda̱a̱na nncuee'ñê. Taxocwjena jo' jo'. Taxoc'omna na chjoo' n'omna, meiⁿ taxocatyueena, meiⁿ na taxoquiitina' joona. Ee jnda̱ teinom cantyja na ñetjoomna najndyee.
66021005	Quia jo' nqueⁿ na wacatyeeⁿ tio, tsoom: —Queⁿ' cwenta, mats'aa na caluiixco cha'tso. Mati tsoom no̱o̱ⁿ: —Luaa catseiljei' ee ñ'oommeiiⁿ, ñ'oom na mayuu' joona'. Nnda̱a̱ ntyjaa'tyeⁿ ts'om ts'aⁿ joona'.
66021006	Ndo' tsoticheⁿ no̱o̱ⁿ: —Jnda̱ jnda̱a̱' cha'tso. Ja m'aaⁿya cwii tjo̱o̱cheⁿ na nluii cha'tso, ndo' maxjeⁿ nnc'o̱o̱ⁿya quia na jnda̱ ntyue cha'tso. Cwiluiindyo̱ x'e cha'tso ndo' mati ntyjii chiuu cwintycwiina'. Juu ts'aⁿ na ñe'c'uu ndaa, ja cwe' yuu nñequia ndaa xo̱' nc'uu, ndaa na mañequiaana' na wando' ts'aⁿ.
66021007	'Ñeeⁿ juu na jnda̱ jnaⁿñe nacjoo' natia, cha'tso nayameiⁿ' nndaa'. Ndo' ja nluiindyo̱ Ty'o̱o̱ts'om cwentaaⁿ'aⁿ ndo' jom nluiiñê jndaaya.
66021008	Sa̱a̱ nn'aⁿ na cwitjeii'ndye cantyja 'naⁿya ee na cwicatyuena, ndo' nn'aⁿ na ticala'yu', ñequio nn'aⁿ na jnda̱ jlui' cha'tso nnom natia l'a, nntiomna' joona naquii' ndaalueechom. Ndo' mati nn'aⁿ na cwila'cwjee nc'iaa, nn'aⁿ na cwe' m'aⁿya ñ'eⁿ nc'iaa, nn'aⁿ na calua'ndye, nn'aⁿ na cwila't'maaⁿ'ndye 'naⁿ na cwe' nn'aⁿ nl'a, ñequio naⁿcantu, maxjeⁿ cha'tsondyena jnda̱ teijndaa' na nntiomna' joona naquii' ndaalueechom na cwico ljo̱' sufra̱. Jo' jo' yuu na jnda̱ we na cwiwje nn'aⁿ.
66021009	Quia jo' tyjee'cañoom cwii na ntquiee'ndye ángeles na ñejleicho ntquiee' waso na too' ntquiee' nnom nawi' na macanda̱. Tqueeⁿ' tsaⁿ'ñeeⁿ ja, tsoom: —Candyo' ndo' m'mo̱o̱ⁿya njom' yuscu na waa ñomcaa', juu nluiiñe scuu' nquii Catsmaⁿ.
66021010	Quia jo' tco'na' no̱o̱ⁿ na nty'iaya cantyja na t'mo̱ⁿ Espíritu Santo. Tjañ'oom ángel'ñeeⁿ ja yuu waa cwii sjo̱ t'maⁿ na ndye. Jo' jo' t'mo̱ⁿ no̱o̱ⁿ tsjoom t'maⁿ Jerusalén, tsjoom na lju' cwiluiiñena'. Jnaⁿna' cañoom'luee na m'aaⁿ Ty'o̱o̱ts'om, jndyocuena'.
66021011	Ñ'oomna' nacaxuee na tseixmaⁿ nquii Ty'o̱o̱ts'om. Maco'na' lui' cha'cwijom cwii tsjo̱' na jeeⁿ ndya' jnda, cha'na tsjo̱' jaspe, ndo' xueena' cha'cwijom tsioo.
66021012	Ndiocheⁿ tsjoom'ñeeⁿ meintyjee' tatiom t'maⁿ na jeeⁿ ndye. Niom canchoo'we ndyueel'a tatiom'ñeeⁿ, ndo' meintyjee' cwii cwii ángel na cwii cwii 'ndyoots'a. Mati ncuee canchoo'we ntmaaⁿ' ntseinda Israel teiljeii cwii cwiina' nacjoo' cwii cwii 'ndyoots'a.
66021013	Ndyee ndyueel'a niom jo ndo' na macalui' ñe'quioom', ndyee ndyuel'a niom jo ndo' na m'aⁿ cancjuu ntquiee', ndo' jo ndo' na m'aaⁿ caxjuu tsoom'naaⁿ, ndo' cantyja na majaacue ñe'quioom'.
66021014	Tuii tsiaⁿtsjo̱' tatiom tsjoom'ñeeⁿ ñ'eⁿ canchoo'we ljo̱' na jeeⁿ nt'maⁿ. Ndo' canchoo'we apóstoles, teiljeii xuee' cwii cwii joona nacjoo' cwii cwii tsjo̱'ñeeⁿ.
66021015	Nquii ángel na seineiⁿ ñ'eⁿndyo̱ maleiñ'oom cwii ts'oomxjeⁿ na tuiina' ñ'eⁿ s'om cajaⁿ. Ñ'eⁿ juuna' nncwjeeⁿ'eⁿ xjeⁿ tsjoom'ñeeⁿ, ñequio tatiom na meintyjee' ndiocheⁿ ndo' ñequio ndyueel'a tatiom'ñeeⁿ.
66021016	Juu tsjoom'ñeeⁿ ljo'yu xjeⁿ nquina', ñe'cwii xjeⁿ cantyja na tmeiⁿna' ndo' cantyja na tcona'. Quia jo' tjeiiⁿ'eⁿ xjeⁿ cwii ntyjaa' tsjoom'ñeeⁿ ñequio ts'oomxjeⁿ 'naaⁿ'aⁿ. Tue'ntyjo̱ cha'na we meiⁿ waljoo' we siaⁿnto kilómetros na tco juuna'. Ñe'cwii xjeⁿ cantyja na tcona' ñequio na tmeiⁿna' ñequio na ndyena'.
66021017	Mati tjeiiⁿ'eⁿ xjeⁿ tatiom cwanti na ndyena'. Tue'ntyjo̱ cha'na ndyeen'aaⁿ nchoo' qui nchoo' ñequiee metros na ndyena'. Ndo' ts'oomxjeⁿ na teil'uee'ñe ángel matseijomna' cha'xjeⁿ na tco ts'oomxjeⁿ na cwiwil'uee'ndye nn'aⁿ.
66021018	Tatiom'ñeeⁿ tuiina' ñ'eⁿ ljo̱' jaspe, ndo' juu tsjoom tuiina' ñ'eⁿ s'omcajaⁿ ya. Maco'na' lui' cha'na mach'ee cwii tsioo na caxuee.
66021019	Teichjoom tsiaⁿtsjo̱' tatiom tsjoom'ñeeⁿ ñequio cha'tso nnom ljo̱' na jnda. Tsjo̱' t'maⁿ najndyee, tsjo̱' cachuii' na jndyu jaspe, tsjo̱' na jnda̱ we, na jndyu zafiro. Tsjo̱' na jnda̱ ndyee, cachuii' na jndyu ágata. Tsjo̱' na jnda̱ ñequiee, mati cachuii' na jndyu esmeralda.
66021020	Tsjo̱' t'maⁿ na jnda̱ 'om, colo wee na caljeii na jndyu ónice. Tsjo̱' na jnda̱ yom, tsjo̱' wee na jndyu cornalina. Tsjo̱' na jnda̱ ntquiee', cajaⁿna' na jndyu crisólito. Tsjo̱' na jnda̱ ñeeⁿ, cachuii'na' cha'na ndaaluee na jndyu berilo. Tsjo̱' na jnda̱ ñjeeⁿ, colo tsco'ndaa na jndyu topacio. Tsjo̱' na jnda̱ nqui, colo wii na jndyu crisoprasa. Tsjo̱' na jnda̱ canchoo'cwii, colo tsa̱ na jndyu jacinto. Ndo' tsjo̱' na jnda̱ canchoo'we, colo catsioo' na jndyu amatista.
66021021	Canchoo'we ndyueel'a na niom tatiom, tuiina' ñ'eⁿ ta̱' perlas. Cwii cwii 'ndyoots'a tuiina' ñ'eⁿ cwii ta̱' perla t'maⁿ. Ndo' nataa t'maⁿ tsjoom'ñeeⁿ tuiina' ñ'eⁿ s'omcajaⁿ ya. Maco'na' lui' cha'na mach'ee cwii tsioo na caxuee.
66021022	Ndo' tjaa'naⁿ wats'om nty'iaya tsjoom'ñeeⁿ, ee nquii Ta Ty'o̱o̱ts'om na tseixmaⁿñ'eeⁿ cha'tso nnom najnda̱, ñequio nquii Catsmaⁿ, joona cwiluiindyena wats'om cwentaa' tsjoom'ñeeⁿ.
66021023	Ndo' jo' jo' ticaⁿna' ñe'quioom', meiⁿ chi' na nla'xuee. Ee cantyja na caxueeñe Ty'o̱o̱ts'om ñequio juu Catsmaⁿ, jo' naxuee jo' jo'.
66021024	Nn'aⁿ njoomnancue na jnda̱ jlui'n'maaⁿndye nnc'omna cantyja naxuee tsjoom'ñeeⁿ. Ndo' nn'aⁿ na cwiluiit'maⁿndyeti tsjoomnancue, juu na matseit'maaⁿ'ñena' joona, nnc'oon'omna juuna' tsjoom'ñeeⁿ ndo' nla't'maaⁿ'ndyena nn'aⁿ na m'aⁿ jo' jo'.
66021025	Tsjoom'ñeeⁿ tjaa'naⁿ natsjom. Jo' chii ticata̱' ndyueel'a tatiom ndiocheⁿ ee ñeⁿnquii'cheⁿ naxuee.
66021026	Nn'aⁿ njoomnancue nnc'oochona cha'tsoti na ya na la'xmaⁿna ndo' nla't'maaⁿ'ndyena nn'aⁿ na m'aⁿ jo' jo'.
66021027	Tsjoom'ñeeⁿ tijoom nncjaaquiee' meiⁿnquia na tilju', meiⁿ nn'aⁿ na cwajndii cwil'a, meiⁿ nn'aⁿ na cwila'neiⁿ cantu. Macanda̱ nnc'ooquie' nn'aⁿ na teiljeii ncuee nacjoo' libro cwentaa' juu Catsmaⁿ. Naⁿ'ñeeⁿ ticantycwii na cwita'ndo'na.
66022001	Jnda̱ jo' t'mo̱ⁿ ángel'ñeeⁿ cwii jndaa na cwinaⁿna' x'ee tio na wacatyeeⁿ Ty'o̱o̱ts'om ñequio Catsmaⁿ. Macaana' xcwe ts'om nataa t'maⁿ tsjoom'ñeeⁿ. Ndaa na cwinaaⁿ' jo' jo' jeeⁿ xueena' cha'cwijom tsioo ndo' juuna' mañequiaana' na ticantycwii na cwita'ndo' nn'aⁿ. Mati we ntyja 'ndyoo jndaa meintyjee' n'oom na cwiñe'quia na cwita'ndo' nn'aⁿ. Ntyja canchoo'we nnom ta̱ n'oom'ñeeⁿ, ndo' cwii cwii nnom ta̱ cwiquiena' tincwii chi'. Mati tscoo n'oom'ñeeⁿ la'xmaⁿna' nasei na matsein'maⁿna' nn'aⁿ njoomnancue.
66022003	Meiⁿcwii nnom nawi' na cwitjoom nn'aⁿ taxocanty'iaana jo' jo'. Macanda̱ nquii Ty'o̱o̱ts'om nncwacatyeeⁿ tio 'naaⁿ'aⁿ jo' jo' ñequio Catsmaⁿ ndo' nn'aⁿ na cwindye'ntjom nnoom nla't'maaⁿ'ndyena jom.
66022004	Nnty'iaanda̱a̱na jom ndo' nñoom xueⁿ'eⁿ cantaana.
66022005	Taxocuaa natsjom ndo' taxocaⁿna' chom lámpara, meiⁿ ñe'quioom' ee nquii Ta Ty'o̱o̱ts'om cwiluiiñê naxuee nda̱a̱na. Ndo' ticantycwii na cwitsa̱'ntjomna.
66022006	Jnda̱ jo' tso ángel'ñeeⁿ no̱o̱ⁿ: —Cha'tso ñ'oommeiiⁿ tjacantyja na mayuu'na', jo chii nnda̱a̱ ntyjaa'tyeⁿ ts'om ts'aⁿ joona'. Nquii Ta Ty'o̱o̱ts'om cwiluiiñê na matseijno̱o̱ⁿ'o̱ⁿ n'om nn'aⁿ na cwiñe'quia ñ'oom'm. Jo' chii jnda̱ jñoom ángel cwentaaⁿ'aⁿ na ca'mo̱ⁿ nda̱a̱ nn'aⁿ na cwindye'ntjomna nnoom ljo' na mawaaxjeⁿ na nluii.
66022007	Matso Jesucristo: —Queⁿ'yo' cwenta, matyuaa' nncua̱'caño̱o̱ⁿya na m'aⁿ'yo'. Neiiⁿ' ts'aⁿ na matseicanda̱ ñ'oom na chuu librowaa cantyja chiuu cwindyona'.
66022008	Ja Juan nty'iaya cha'tso nmeiⁿ' ndo' jndiiya cantyja 'naaⁿna'. Ndo' quia na jnda̱ nty'iaya ndo' jnda̱ jndiiya ñ'oommeiⁿ', quia jo' tco̱o̱'a xtya̱ jo nnom ángel'ñeeⁿ na nntseit'maaⁿ'ndyo̱ jom na t'mo̱o̱ⁿ nmeiⁿ' no̱o̱ⁿ.
66022009	Sa̱a̱ tsoom: —Tintsa' na luaa', ee tjom na cwindya̱'ntjo̱o̱ⁿya nnom Ty'o̱o̱ts'om ñ'eⁿndyu', ñequio nc'ia' na cwiñe'quia ñ'oom'm, ndo' ñequio joo nn'aⁿ na cwila'canda̱ ñ'oom na chuu librowaañe. Macanda̱ nquii Ty'o̱o̱ts'om catseit'maaⁿ'ndyu'.
66022010	Mati tsoom no̱o̱ⁿ: —Joo ñ'oom na chuu librowaa cantyja chiuu cwindyona', tintseicu' joona' na ticandye nn'aⁿ ee nc'e na jnda̱ teinndyoo' xjeⁿ na nntseicanda̱a̱'ñena' joona'.
66022011	Juu ts'aⁿ na mach'ee yuu na ticaty'iomyana' cats'aato na ljo'. Ndo' juu ts'aⁿ na tilju' matseitiuu, caljoo'ñeto na ljo'. Sa̱a̱ juu ts'aⁿ na matseijomñe ñequio na maty'iomyana', c'oomticheⁿ na ljo'. Ndo' juu ts'aⁿ na jnda̱ tqueⁿlju' Ty'o̱o̱ts'om ts'om, caljoo'ñetyeⁿ cantyja 'naaⁿ'aⁿ.
66022012	Matso Jesucristo: —Mayuu'cheⁿ matyuaa' nncua̱'caño̱o̱ⁿya. Nndyo̱ñ'o̱ⁿya naya na maty'iomna' na nnto'ñoom nn'aⁿ, ndo' nñequiaya jo' nnom cwii cwii ts'aⁿ cantyjati na s'aa.
66022013	Ja m'aaⁿya cwitjo̱o̱cheⁿ na nluii cha'tso, ndo' maxjeⁿ nnc'o̱o̱ⁿya quia na jnda̱ ntycwii cha'tso. Ja m'aaⁿya najndyee ndo' m'aaⁿya na macanda̱. Cwiluiindyo̱ x'ee cha'tso ndo' mati ntyjii chiuu cwintycwiina'.
66022014	Mañequiaana' na neiiⁿ nn'aⁿ na cwitmaⁿlju' naquii' n'omna ñequio nioom' Jesucristo. Ee joona wanaaⁿ na nncwinomna ndyueel'a na nnc'ooquie'na quii' tsjoom Jerusalén xco. Ndo' nnda̱a̱ nlquie'cañomna ts'oom na nntquiina ta̱ na mañequiaana' na cwita'ndo' nn'aⁿ.
66022015	Sa̱a̱ naxeⁿ' tatiom nnom tsjoom'ñeeⁿ cwiljoo'ndye nn'aⁿ na tilju' laxmaⁿ ñequio naⁿcalua', nn'aⁿ na cwe' cwim'aⁿya ñequio nc'iaa, nn'aⁿ na cwila'cwjee nc'iaa, nn'aⁿ na cwila't'maaⁿ'ndye 'naⁿ na cwe' nn'aⁿ nl'a, ndo' ticwii cwii ts'aⁿ na neiiⁿ' cantu ndo' majo'to mach'ee.
66022016	—Nnco̱ Jesús jnda̱ jño̱o̱ⁿya ángel cwentaya na m'aⁿ'yo' na macwji'yuu'ñe cha'tso ñ'oommeiiⁿ nda̱a̱' 'o, ntmaaⁿ' nn'aⁿ na macwji' Ty'o̱o̱ts'om cwentaaⁿ'aⁿ. Ja cwiluiindyo̱ x'ee ñ'oom cantyja 'naaⁿ' David, ndo' tsjaaⁿ 'naaⁿ' jom na jndyowicantyjoo'. Ja cwiluiindyo̱ caxjuuncoo.
66022017	Nquii Espíritu Santo ñequio joo nn'aⁿ na cwiluiindye scuu' Catsmaⁿ cwiluena: —Ta Jesús, candyo'. Ndo' 'ñeeⁿ juu na mandii na matsei'naaⁿ' ts'aⁿ ñ'oommeiiⁿ, catso: —Candyo', Ta Jesús. Ndo' 'ñeeⁿ juu na ñe'c'uu ndaa, candyontyjaa' jom. Ee meiⁿcwi'ñeeⁿcheⁿ ts'aⁿ na ntyjaa' ts'om na nlui'n'maaⁿñe, candyoc'uu ndaa na cwe'yu na mañequiaa na cwita'ndo' nn'aⁿ.
66022018	Ticwii cwii ts'aⁿ na mandii ñ'oommeiiⁿ cantyja chiuu cwindyona' na teiljeii tsomwaañe, ja Juan mañequiaya na caljeii tsaⁿ'ñeeⁿ na waa na teincuu'. Ee xeⁿ nntseicwaljoo' ts'aⁿ ñ'oom nacjoo' ñ'oommeiiⁿ, quia jo' nacjoom'm nntseicwaljoo' Ty'o̱o̱ts'om cha'tso nawi' t'maⁿ na teiljeii naquii' librowaa.
66022019	Ndo' mati 'ñeeⁿ juu na nncwji' nt'om ñ'oom na teiljeii librowaa cantyja chiuu cwindyona', Ty'o̱o̱ts'om nncwji' na wanaaⁿ na nlquii tsaⁿ'ñeeⁿ ta̱a̱' ts'oom na mañequiaa na cwita'ndo' nn'aⁿ. Ndo' nnts'aaⁿ na ticwanaaⁿ na nncjaaquiee' tsaⁿ'ñeeⁿ naquii' tsjoom na lju' cwiluiiñena'. We ñ'oommeiⁿ' matseineiⁿ librowaa chiuu la'xmaⁿna'.
66022020	Manquiiti Jesús na macwji'yuu'ñe ñ'oommeiⁿ', matsoom: —Mayuu'cheⁿ tyuaa' nncua̱'caño̱o̱ⁿya na m'aⁿ'yo'. Ndo' jaa cwit'o̱o̱ya nnoom, cwil'uuya: —Mayuu'. Candyo' 'u Ta Jesús.
66022021	Catio'naaⁿñe Ta Jesús cha'tsondyo' 'o na macwji' Ty'o̱o̱ts'om cwentaaⁿ'aⁿ. Amén.
