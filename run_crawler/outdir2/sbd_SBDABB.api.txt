40001001	Yezu Krita n kii Davida laanka Abrahamu tɔrɔ lɛa. Ǹ digolon tɔn nə́ ke:
40001002	Abrahamu na á Izaaki yɛ, Izaaki na á Zakɔba yɛ, Zakɔba na á Zudaa laanka ǹ dɔɔ̃nɔn yɛ,
40001003	Zudaa na á Farɛsi laanka Zaraa yɛ Tamaara ganaa, Farɛsi na á Esirɔmu yɛ, Esirɔmu na á Ramu yɛ,
40001004	Ramu na á Aminaadaabuu yɛ, Aminaadaabuu na á Naasɔn yɛ, Naasɔn na á Salmɔn yɛ,
40001005	Salmɔn na á Boozi yɛ Rahabu ganaa, Boozi na á Zobɛdi yɛ Ruti ganaa, Zobɛdi na á Zeese yɛ,
40001006	Zeese na á kii Davida yɛ. Davida na á Salomɔn yɛ Urii a lɔ giɔɔrɔ ganaa,
40001007	Salomɔn na á Roboamu yɛ, Roboamu na á Abiya yɛ, Abiya na á Azafu yɛ,
40001008	Azaafu na á Zozafati yɛ, Zozafati na á Zoramu yɛ, Zoramu na á Oziasi yɛ,
40001009	Oziasi na á Zoatamu yɛ, Zoatamu na á Akaazi yɛ, Akaazi na á Ezekiasi yɛ,
40001010	Ezekiasi na á Manasee yɛ, Manasee na á Amɔn yɛ, Amɔn na á Zoziasi yɛ,
40001011	Zoziasi na á Zekoniasi laanka ǹ dɔɔ̃nɔn yɛ. Bɛ na á kɔnpɛ Izirayeli minin goa a wo bɛ̀rɛbaa Baabilonii biikoo ne.
40001012	Izirayeli minin goa a wo Baabilonii kio ne, Zekoniasi Salatieli yɛ, Salatieli na á Zorobabeli yɛ,
40001013	Zorobabeli na á Abiudu yɛ, Abiudu na á Eliakimu yɛ, Eliakimu na á Azɔɔrɔ yɛ,
40001014	Azɔɔrɔ na á Sadɔki yɛ, Sadɔki na á Akimu yɛ, Akimu na á Eliwudu yɛ,
40001015	Eliwudu na á Eleyazaara yɛ, Eleyazaara na á Matan yɛ, Matan na á Zakɔba yɛ,
40001016	Zakɔba na á Zozɛfu yɛ. Zozɛfu na á Mariya ǹ zuũ baa. Ǹ bɛ́ Yezu mɛn bíi Krita, Mariya na á bɛ yɛ.
40001017	A saa Abrahamu ganaa a wo Davida yaa, digolo fulusii na á kɔ kɔn kio lɛ miɛ̃ ka ǹ nɛnyaanan nɛ. Bɛ kio dɔ wɔ n fulusii, a saa Davida ganaa a wo Izirayeli minin goa a wo Baabilonii biikoo yaa. A saa bɛa biikoo kɛ lɛ ganaa a wo Krita a yɛ biikoo yaa, bɛ dɔ n fulusii.
40001018	Yezu Krita a yɛ ǹ gɔn nə ka kɛ nɛ: Ǹ dan Mariya lɛ na á goã Zozɛfu a lɔ wɔsiɛ lɛa. Ǹ laan bɛ̀ ǹ giã kun, á daa yaa bɛ̀ Mariya nɔ̀ si ka Lawa a Yiri Fu pàã nɛ.
40001019	À san Zozɛfu lɛ na á goã Lawa foo sii zɛnaali lɛa, a lɛ kɔ a ná a tɔ ziziɛ̃ minin yɔrɔ‐a wa. Á n yɔrɔ bɔ, mà a n sanbaa lɛ sàabiɛ ka durii ni.
40001020	A bɛ́ bɛ lɛ a taasiɛ we, Dɛnaa a dia dí‐a wole goon nə́ bɔ lon á n din nyaa nɛ ka narɛɛ nɛ, á pɛ nɛ: — Davida tɔrɔ Zozɛfu ganaa, n baran nyɛ́ɛ baa, n nə n piã ka Mariya a lɔbaa‐n wa, a giala, Lawa a Yiri Fu pàã na á toa nɛ kɛ lɛ tá a gɔ́ɔ̃ nɛ.
40001021	A tá re nɛgiĩ yii, nsɛ Zozɛfu na a tɔ kɔ Yezu bɛ giala mà "Lawa n wɔ boe", a din nə die a tɔrɔn kirisibiɛ ǹ sii baraan ganaa.
40001022	Lawa a boo gii‐dali na a boo mɛn da á koa, kɛ din tumaa na á n zɛnaa á kɔnpɛ ka bɛ lɛ nɛ:
40001023	«Nɛnɛn mɛn bɛ́ a tɔn giĩ dɔ̃ wa, á re nɛgiĩ yii, ǹ tá re a tɔ koe Emanuwɛli, bɛ giala mà "Lawa tá kun wɔ nɛ".»
40001024	Zozɛfu yii bɛ́ á kaa á n bɔ nyuù ni, Dɛnaa a dia dí‐a wole lɛ bɛ́ á pɛ nɛ mà a zɛnaa lɔn, á zɛnaa miɛ̃, á Mariya saa a lɔ lɛa.
40001025	Sɛnɛ á giã kun ni wa, yǎa Mariya daa a na a nɛgiĩ lɛ yɛ. Zozɛfu ná a tɔ kɔ mà Yezu.
40002001	Yezu na á yɛ Bɛtlehɛmu kiwi, Zudee gána nɛ, Herɔdi a kiibaa biikoo li. A yɛ kio, leere‐dɔ̃lin nə́ n toa lɛ̀giala‐n ǹ nə́ daa Zeruzalɛmu.
40002002	Ǹ nə́ nɔ̀n da ǹ nə́ pɛ: «Nɛnyaan mɛn bɛ́ á yɛ, a n die Zuifun kii biɛ, a n maa? Wɔ́ n toa wɔa gána nɛ, wɔ́ a leere yɛ á bɔ lɛ̀giala‐n, wɔ n wɔ́ daa a guguru kɔ.»
40002003	Kii Herɔdi bɛ́ á bɛa boo lɛ ma lɔn, a din laanka Zeruzalɛmu minin tumaa gɔ́ɔ̃ nə́ n lɔlɔkɔn.
40002004	Á wúlu‐bɔlen goledɛnan laanka a gána a landa sii‐daraalin lɛ sɔkɔn‐a, á nɔ̀n da ǹ la: «Lawa pɛ mà asɛ á die Minin Nyin‐sili mɛn diɛ, a n die yii kiwi mɛn nɛ?»
40002005	Ǹ nə́ tɔ́n pɛ nɛ: Bɛtlehɛmu, Zudee gána nɛ, a giala, Lawa a boo gii‐dali na á bɛ lɛ kiɛ̃, á pɛ:
40002006	«Kasɛn Bɛtlehɛmu minin lɛn, ka baran taasɛ mà ka dɔn dinin kiwi kɛ lɛ n kiɛɛrɛ Zudee gána a kiwin bii wa, a giala, goledɛnaa á re boe a nɛ, a giã Izirayeli mìi la, ma din a minin lɛn, a ǹ tamaa.»
40002007	Bɛ kio, Herɔdi doɛ̃ wolen lɛn bíi ka durii ni, á nɔ̀n da ǹ la ka leere lɛ a yɛ pinaa taãn nɛ,
40002008	á tɔ́n nə ǹ dia Bɛtlehɛmu, á pɛ ǹ nɛ: «Ka woo, ka ga nɛnyaan lɛ li taãn‐taãnɛ. Bɛ̀ ka yɛ, ka da pɛ ma nɛ, màn mɛn bɛ́ toɛ ma dɔ wo a guguru kɔ.»
40002009	Kii bɛ́ á bɛa boon lɛn da ǹ nɛ á nya, ǹ nə́ kiɛ̃ ǹ nə́ zii saa. Ǹ bɛ́ ǹ nə́ leere mɛn yɛ bɛ̀ ǹ bɛ́ ǹ dinin gána nɛ, ǹ nə́ wusoo ǹ nə́ bɛ lɛ yɛ woe ǹ nyɛɛnɛ. A bɛ́ á woo á dɔ nɛnyaan lɛ a bǎã nɛ, á n zɔ̃ á golee.
40002010	Leere lɛ a yɛ nyɛnyaa gole baa ǹ ganaa parsiini.
40002011	Ǹ nə́ wɔ kion lɛ nɛ, ǹ nə́ nɛ lɛ laanka ǹ dan Mariya yɛ. Ǹ nə́ kaa tán‐a, ǹ nə́ nɛ lɛ guguru kɔ. Bɛ kio ǹ nə́ ǹ mànan lɛ bũ ǹ nə́ gɔ ka sana nɛ, ka da yon gìĩ kɔɔ̃n laanka miíri nyɔɔ gìĩ kɔɔ̃n nɛ, ǹ tumaa giɔ̀mɔ n kaka parsiini.
40002012	Bɛ kio, Lawa nə́ n gɔn waa ǹ nɛ ka narɛɛ nɛ, mà ǹ baran wusoo ǹ wo Herɔdi li doo wa. Ǹ nə́ nɔmaa ǹ nə́ zii kɔsɔ saa ǹ nə́ woo ǹ gána nɛ.
40002013	Doɛ̃ wolen lɛn woo kio, Dɛnaa a dia dí‐a wole goon nə́ bɔ lon á daa n din nyaa Zozɛfu ni ka narɛɛ nɛ, á pɛ nɛ: «Yoo, n nɛ lɛ laanka ǹ dan saa n baa si n wo Ezipti gána nɛ. Giã walan, yǎa ma wusii pii ni máa n nə n bɔyaa n daa. A giala, Herɔdi á re giɛ nɛ lɛ li mà yǎa asɛ dii.»
40002014	Bɛ kio Zozɛfu nɛ lɛ saa, a laanka ǹ dan nɛ, á woo ǹ ne Ezipti tèlò‐n.
40002015	Á giã walan yǎa Herɔdi gã. Lawa a boo gii‐dali Dɛnaa a boo mɛn da, kɛ na á n zɛnaa á kɔnpɛ ka bɛ lɛ nɛ: «Má maa nɛgiĩ bíi á bɔ Ezipti.»
40002016	Herɔdi bɛ́ á dɔ̃ mà doɛ̃ wolen lɛn ná asɛ bebele, a foo yoo parsiini. Á tɔ́n pɛ minin manɛ, mà ǹ wo Bɛtlehɛmu laanka a lɛkoro‐an kiwin ni. Mà nɛginin mɛn din tumaa bɛ́ á dɔ lɛ̀ paa, hinlaa ta a na nyaabaa lɛ̀ paa ganaa, mà ǹ bɛ tumaa dɛ, a giala doɛ̃ wolen lɛn boo lɛ a diɛ lɛ̀ paa n ke Herɔdi ni.
40002017	Lawa a boo gii‐dali Zeremii boo mɛn da a na á kaa bɛ lɛ lɛ:
40002018	«Minin nə́ lɛ dɛ ma boe Ramaa kiwi, ǹ nə́ wuu laanka bubui lɛ ma. Zakɔba a lɔ Raseli na a nɛnyaanan gɛ̀ wuu pii, a ba lɛ koe foo wɔraa ganaa wa, a giala ǹ kɔ́n ba a yɔrɔ‐a doo wa.»
40002019	Herɔdi bɛ́ á gã, bɛ̀ Zozɛfu bɛ́ Ezipti, Dɛnaa a lon a dia dí‐a wole goon nə́ n din nyaa nɛ ka narɛɛ nɛ,
40002020	á pɛ nɛ: «Yoo, n nɛ lɛ laanka ǹ dan saa, n wusoo n wo ǹ ne Izirayeli gána nɛ, a giala, min mɛnɛn bɛ́ ǹ nə́ goã giɛ li mà ǹ nɛ lɛ dɛ, bɛn nə́ gã.»
40002021	Zozɛfu yoo, á nɛ lɛ laanka ǹ dan saa, á wusoo á woo Izirayeli gána nɛ.
40002022	A bɛ́ á ma mà Arkelawusu nə ǹ di Herɔdi bǎã nɛ, Zudee gána a kii lɛa, bɛa bǎã lɛ a wo giãmanɛ a nyɛ́ɛ kũ. Lawa bɛ́ á wusoo á n gɔn waa nɛ ka narɛɛ kɔsɔ nɛ, á nɔmaa á dɛ a gòã nɛ yǎa Galilee gána nɛ,
40002023	á tɔ́n woo giã kiwi goon ne walan, a tɔ n Nazarɛti. Lawa a boo gii‐dalin bɛ́ ǹ nə́ pɛ: ǹ tá re bíi Nazarɛti min, a na á n zɛnaa miɛ̃ á bɛn boo lɛ lɛ pã.
40003001	Bɛa biikoo li, Zaã, batɛmu diɛ wole daa Zudee don bii, a ná a giala kɔ á Boo Tii Kɔɔ̃n pɛ.
40003002	A na á goã pii: — Ka n taasɛ ka wusoo kaa sii baraan kio, a giala, Lawa n die a kiibaa ǹ dí lɛ nyɛɛ wɔ bii sisia.
40003003	Lawa a boo gii‐dali Izayii boo da min mɛn wɔ gɔn la, Zaã din ni. A na á pɛ: «Min a lɛ dia bɔ diə gɔ́ɔ̃ nɛ á pɛ: Ka Dɛnaa a zii zɛnaa. Ka zii telee sonboren zɛnaa nɛ!»
40003004	Zaã na á goã nyɔɔmaa ka dɔnkɛ we, a bii yii ǹ maabɛlɛ na á goã ki lɛa, a màn‐bii na á goã ka bisin laanka zoo nyɔɔ nɛ.
40003005	Zeruzalɛmu kiwi minin laanka Zudee gána minin tumaa woo a li, kun ka Zurdɛ̃ tà lɛ‐a gána minin tumaa nɛ.
40003006	Ǹ nə́ goã golee ǹ sii baraan li min tumaa yɔrɔ‐a, bɛ̀ Zaã tá batɛmu diɛ ǹ ganaa Zurdɛ̃ tà mu li.
40003007	Zaã bɛ́ á yɛ ǹ mɛn waáraa, mà Fariziɛ̃ gigiã laanka Sadusɛɛ̃ gigiã á die asɛ li, mà asɛ batɛmu da ǹ ganaa, a na á pɛ ǹ nɛ: «Ka kɔrɔka tɔrɔn kɛn! Die na á pɛ ka nɛ, mà Lawa a foo busu ǹ kiri gole mɛn bɛ́ die, mà ka á boe la ka baa si ka la bɛ la?
40003008	Ka a zɛnaa ǹ siin zɛnaa, màn mɛnɛn bɛ́ nyɛɛ mà ka kaa giã ǹ gɔn bɔyaa.
40003009	Ka n taasɛ mà Abrahamu bɛ́ ka digolo lɛa, mà sii kɔ́n ba boe la a kasɛn yɛ wa. Ka baran n dinin bebele wa dɛ! Masɛ n pii ka nɛ, Lawa á boe la a kɔlɔn kɛn bɔyaa a ǹ baa Abrahamu tɔrɔn lɛa!
40003010	Lawa a kiri‐kurii lɛ a biikoo dɔ á nya, a n die n biɛ ka sɛ̀miɛ dɔ da giala‐n bɛ́ lɔn. Da mɛn din tumaa bɛ́ a nɛ sonbore koe wa, maǹ die bɛ kuri ǹ zũ tɛ‐n.
40003011	Masɛ n má batɛmu da ka ganaa mu li, man nyɛɛ máa ka n taasɛ ka wusoo kaa sii baraan kio. Sɛnɛ min mɛn bɛ́ die masɛ kio, bɛ á die ka kiɛ Lawa a zii ni ka Yiri Fu pàã nɛ, a dɔlɔ bɔ ka tɛ nɛ. A pàã á gole á la masɛ wɔ nɛ. Haalɛ masɛ nə n zuməə ma a kɔsɔ biɛn fore, ma mìi á kiɛɛrɛ bɛ ganaa.
40003012	A n die min sonboren laanka min baraan niɛ a ǹ bɔ kɔn, ka buu‐kɔsɔli bɛ́ màn nàn laanka a kaása niɛ á boe kɔn lɔn, màn mɛn bɛ́ toɛ, a na a màn nàn bɔ a kaa dɔǹ nɛ. Sɛnɛ, á die màn kaása kɛ sɛ tiɛ̃ tɛ‐n, tɛ mɛn bɛ́ a ba nimi duduu wa.»
40003013	Bɛa biikoo li, Yezu nə́ n toa Galilee gána nɛ, á daa Zaã li Zurdɛ̃ tà lɛ‐a, mà a batɛmu da asɛ ganaa.
40003014	Zaã nə́ n piã bɔrɔ, á pɛ nɛ: «Masɛ Zaã doamaa nɛ ma da n li, n bɛa batɛmu kɛ lɛ da masɛ ganaa, sɛnɛ n dɔ nə ń yoo ń daa masɛ li?»
40003015	Yezu tɔ́n pɛ nɛ: «A giala, wɔ doamaa nɛ wɔ Lawa foo sii zɛnaa miɛ̃.» Zaã nɔmaa á lɛ kɔ.
40003016	A bɛ́ á batɛmu da a ganaa, Yezu soo á n bɔ mu li. A din bǎã‐n gɔrɔ, lon nə n lɛ bũ, Yezu Lawa a Yiri Fu yɛ ka zɛrɛkantoan bɛ́ lɔn gisĩ die a din la.
40003017	Boo‐diɛ lɛn bɔ lon á pɛ: «Kɛ n maa Nɛgiĩ lɛa, ma á narɛ parsiini, ma din ni má bɔ.»
40004001	Bɛ kio, Yiri Fu mɛ Yezu nyɛɛnɛ, á woo‐n diə gole ne, màn mɛn bɛ́ toɛ Sɛtaan nə n da a gɔ́ɔ̃ li walan.
40004002	Yezu bɛ́ á lɛawaa pusi laanka tèlò pusi zɛnaa, a ná a màn bii wa, bòo kũ.
40004003	Da minin gɔ́ɔ̃ li wole lɛ tɔn nə́ n zɔ̃ á dɔ a li, á pɛ nɛ: — Bɛ̀ ń ta Lawa a Nɛgiĩ lɛa sonbore, a pɛ kɔlɔn kɛn manɛ, mà ǹ nə n bɔyaa ǹ nə n baa màn‐bii lɛa.
40004004	Yezu tɔ́n pɛ nɛ: — A tá kiɛ̃‐n Lawa a boo‐n kɛnɛn: «màn‐bii din sɔɔ̃ bie minbuiin nɛ toe wa. Boo woo boo tá boe Lawa lɛ‐n, bɛ lɛ n min toe.» Yezu n Lawa a kion mìi ni
40004005	Bɛ kio, Sɛtaan nə́ woo ne Lawa a kion mìi ni Zeruzalɛmu kiwi sonbore kɛ nɛ,
40004006	á pɛ nɛ: — Bɛ̀ n tá Lawa a Nɛgiĩ lɛa sonbore, n toa walan n furə́ tán. A giala a tá kiɛ̃ nɛ Lawa a boo‐n kɛnɛn: «Lawa á re pii a dia dí‐a wolen manɛ, mà ǹ nə n gɔn koa n li ǹ nə n yo lon, màn mɛn bɛ́ toɛ, n baran n gòã na kɔlɔ ganaa wa.»
40004007	Yezu tɔ́n pɛ nɛ: — Lawa a boo lɛ pɛ dɔn: «N baran n da n Dɛnaa Lawa gɔ́ɔ̃ li wa.»
40004008	Sɛtaan nə́ wusoo á kũ doo á woo ne kele sasa goon mìi ni, á kanaa laanka a siĩnbaa din tumaa nyaa nɛ.
40004009	Á tɔ́n pɛ nɛ: «Bɛ̀ ń lɛ kɔ n kaa tán masɛ giulun n masɛ guguru kɔ, masɛ n kɛ din tumaa koe n la. »
40004010	Yezu tɔ́n pɛ nɛ: — N tan n nə n bɔ kànaa, Sɛtaan! A giala, a kiɛ̃maa tá Lawa a boo ne: «Kaa tán n Dɛnaa Lawa din sɔɔ̃ yɔrɔ‐a n na a guguru kɔ.»
40004011	Bɛ kio, Sɛtaan kiɛ̃ á toa walan. Lon a dia dí‐a wolen nə́ daa Yezu li, ǹ ná a laadoo bǐɛ̃ kɔ.
40004012	Yezu bɛ́ á ma mà ǹ nə́ Zaã kũ ǹ nə́ da kòso‐n, á n zɔ̃ á woo Galilee gána nɛ.
40004013	A golee Nazarɛti kiwi wa. A na á kiɛ̃ á woo giã Kafaranaamu. Bɛ n Galilee tà lɛkoro‐a ǹ kiwi goon lɛa, Zabulɔn laanka Nɛftalii gána nɛ.
40004014	Kɛ na á n zɛnaa á kaa Lawa a boo gii‐dali Izayii a boo kɛ lɛ:
40004015	Zabulɔn gána laanka Nɛftalii gána ke Zurdɛ̃ tà kio, bɛa gána kɛ lɛ ǹ nə bíi Galilee, tɔrɔ kɔsɔn giã ǹ bǎã lɛa sisia,
40004016	Tɔrɔ mɛn nə́ ke tɔ we wɔlɔ tì li, bɛ á re wɔlɔ fúlu gole yii. Min mɛnɛn bɛ́ gána tì ni, geren piɛ, wɔlɔ fúlu á re boe bɛn manɛ.
40004017	A kũ a da Galilee biikoo lɛ ganaa, Yezu ná a giala kɔ á Boo Tii Kɔɔ̃n pɛ. A na á goã pii: — Ka n taasɛ ka wusoo kaa sii baraan kio, a giala, Lawa n die a kiibaa ǹ dí lɛ nyɛɛ wɔsɛn bii sisia.
40004018	Yezu bɛ́ kiɛ̃ Galilee tà lɛ‐a, á dɔɔ̃ngiĩ min paa yɛ, ǹ nə́ zɔ̀‐kũlin lɛa: Ǹ bɛ́ Simɔn mɛn bíi Piɛrɛ, bɛ laanka ǹ dɔɔ̃n Andre ne. Maǹ nə́ goã zɔ̀ɔ zuĩ tà mu li, ǹ nə zɔ̀ kuĩ.
40004019	Yezu tɔ́n pɛ ǹ nɛ: «Ka kɔ ma kio lɛ, ma á re ka biɛ ga minin li wolen lɛa Lawa nɛ.»
40004020	Bɛa bǎã‐n gɔrɔ, ǹ nə́ ǹ zɔ̀ɔn toa walan, ǹ nə́ kɔ a kio lɛ.
40004021	Á n zɔ̃ á woo nyɛɛnɛ, á dɔɔ̃ngiĩ min paa yɛ doo, Zaaki laanka Zaã nɛ, Zebedee a nɛnyaanan manɛ. Maǹ nə́ goã tà kuru ǹ goo ne, kun ka ǹ di Zebedee ne, ǹ zɔ̀ɔn zɛnɛɛ. Yezu lɛ dia ǹ la.
40004022	Bɛa bǎã‐n gɔrɔ, ǹ nə́ ǹ dí toa walan ka goo lɛ nɛ, ǹ nə́ kɔ Yezu kio lɛ.
40004023	Yezu na á goã n bibiĩ Galilee gána din tumaa nɛ, bɛ̀ a minin daraa Zuifun lɛsɔkɔn kionən ne. Á goã lon a kiibaa ǹ Boo Tii Kɔɔ̃n lɛ pii. A na á goã minin busu tɔrɔ din tumaa nyɛɛ bɛ̀ a bɔ ǹ ganaa.
40004024	Yezu tɔ bɔ gána lɛ din tumaa nɛ, yǎa á woo dɔ Siirii gána nɛ. Bɛ lɛ na á toa min mɛnɛn bɛ́ ǹ nə́ goã nɔmaa‐n busu tɔrɔ gigiã gɔn, busii n die ǹ dii, ǹ nə́ daa ka bɛn nɛ a li. Nɔ̀ɔnɔn bɛ́ ǹ nə́ goã min mɛnɛn ganaa, gigirisandɛnan nɛ, ka min paǹ paa gere‐an nɛ, ǹ nə́ daa ka bɛ din tumaa nɛ, Yezu nə́ ǹ busu nya.
40004025	Zaman gigiã kɔ a kio lɛ, ǹ tɛn nə boe Galilee gána nɛ, ǹ tɛn nə boe Kiwi Fù gána nɛ, ǹ tɛn nə boe Zudee gána nɛ, Zeruzalɛmu minin dinin man ka ǹ tɛn nɛ, ǹ tɛn dɔn Zurdɛ̃ tà kio minin lɛa.
40005001	Yezu bɛ́ á bɛa zaman kɛ lɛ yɛ, a na á dii kele mìi ni, á giã tán. A kialandɛnan nə́ daa a li,
40005002	a ná a giala kɔ á ǹ daraa, á pɛ ǹ nɛ:
40005003	— Min mɛnɛn bɛ́ ǹ dinin doɛ̃ doobaan lɛa Lawa wɔ paǹ li, Lawa á re barka diɛ bɛn ganaa, a giala lon a kiibaa lɛ nə ǹ dinin wɔ lɛa!
40005004	Kanaa kɛ a sii bɛ́ yɔrɔ kɔsiɛ diɛ min mɛnɛn ganaa, Lawa á re barka diɛ bɛn ganaa, a giala Lawa á die ǹ foo basɛ̃!
40005005	Min mɛnɛn bɛ́ sabarɛbaa nɛ, Lawa á re barka diɛ bɛn ganaa, a giala Lawa màn mɛn a lɛ kɔ ǹ la, á re bɛ lɛ koe ǹ la.
40005006	Min mɛnɛn bɛ́ peperebaa boro laanka bòo nə́ ǹ ganaa Lawa á re barka diɛ bɛa dɛnan ganaa a giala Lawa á die toɛ ǹ kã.
40005007	Min mɛnɛn bɛ́ ǹ miãn makara doɛ̃, Lawa á re barka diɛ bɛn ganaa a giala Lawa á die makara boe ǹ dɔn ganaa!
40005008	Min mɛnɛn gɔ́ɔ̃ bɛ́ fu, Lawa á re barka diɛ bɛn ganaa, a giala ǹ tá re Lawa yii!
40005009	Min mɛnɛn bɛ́ dí nyɛɛ là nyantoro a lɛa, Lawa á re barka diɛ bɛn ganaa, a giala ǹ tá re ǹ bíi Lawa a nɛnyaanan!
40005010	Ǹ bɛ́ min mɛnɛn nɔmiɛ peperebaa taman yii, Lawa á re barka diɛ bɛn ganaa, a giala lon a kiibaa lɛ n bɛn wɔ lɛa.
40005011	Ǹ bɛ́ sɔ kiɛ kasɛn mɛnɛn la, bɛ̀ ǹ ka nɔmaa masɛ a kialandɛnaabaa lɛ taman yii, bɛ̀ ǹ sii baraa tɔrɔ din tumaa zɛnaa ka nɛ, ǹ soɛ da ka la, Lawa á re barka diɛ ka ganaa.
40005012	Ka n nyɛnyɛɛ, ka foo goã kɔɔ̃nɛ, a giala, saraa gole tá ka duĩ lon, Lawa a piɛ. Lawa a boo gii‐dalin mɛnɛn nə da ka nyɛɛnɛ, minin man nə́ bɛn lɛn dɔn nɔmaa miɛ̃.
40005013	Ka dinin lɛn man goon ka yìsi bɛ́ lɔn kanaa kɛ lɛ gɔ́ɔ̃ nɛ. Sɛnɛ bɛ̀ yìsi a yìsibaa soo á n bɔ a nɛ, a n siɛ lɔn a tɔn yìsi baa doo? A ba màn kɔ́n bǐɛ̃ koe doo wa, yǎa n zuĩ kanaa, minin nə tɔtɔrɔ ǹ gòã giulun.
40005014	Ka dinin lɛn man goon ka bólon fúlu bɛ́ lɔn kanaa kɛ lɛ gɔ́ɔ̃ nɛ. Kiwi mɛn bɛ́ kele mìi ni, bɛ a boe la a n duru wa.
40005015	Ǹ bie bólon lɛ siɛ̃ bɛ̀ ǹ tan kumə́‐a wa. Maǹ diɛ lon, a wɔlɔ fúlu bɔ kion min din tumaa nɛ.
40005016	Kaa bólon fúlu doamaa nɛ a kũ minin yɔrɔ‐a miɛ̃, màn mɛn bɛ́ toɛ minin nə kaa zɛnaa ǹ sii sonboren yɛ, ǹ boo la ǹ kaa Díi Lawa guguru kɔ.
40005017	Muizu ka daraa landa siin mɛnɛn ganaa, hinlaa Lawa a boo gii‐dalin nə ka daraa boon mɛnɛn ganaa, ka nyan toa ka taasɛ ka masɛ n má daa bɛn sàabaa wa dɛ! Masɛ n má daa ǹ yɔrɔ nyaa ka nɛ, máa ka ǹ giala ma taãnɛ, ma bie má daa ǹ sàabaa wa.
40005018	Man pii ka nɛ, sonbore, bɛ̀ lon laanka tán nə papaã duduu wa, landa sɛ́wɔ gɔ́ɔ̃gɔ́ɔ̃ ǹ dí‐pɛn kɛn mɛn din bɛ́ ka a diɛ sii li wa, ǹ ba sàabiɛ wa, a boo kɔ́n dɔ a sàabiɛ wa, yǎa a tumaa lɛ piɛ̃.
40005019	Bɛ lɛ na á toa, bɛ̀ min mɛn nə Lawa a dí‐pɛn kɛn lɛn tumaa a boɛɛn goon din ziziɛ̃, á minin daraa a ziziɛ̃ dɔ ganaa miɛ̃, bɛa dɛnaa á die kiɛɛrɛ koe á la yii ni lon a kiibaa ǹ bǎã nɛ. Sɛnɛ, bɛ̀ min mɛn nə Lawa a dí‐pɛn kɛn lɛn tamaa, á minin daraa ǹ tamaa dɔ ganaa miɛ̃, bɛa dɛnaa á die golebaa yii Lawa a kanaa dii ni.
40005020	Masɛ n pii ka nɛ, bɛ̀ kaa peperebaa la landa sii‐daraalin laanka Fariziɛ̃n kɛn wɔ‐n wa, ka a re we lon a kiibaa‐n wa.
40005021	Táa ka ma mà á n pɛ ka digolon manɛ kɛnɛn: «Ka baran gɛ̀ dɛ wa. Bɛ̀ min mɛn gɛ̀ dɛ, ka doamaa-n ka dɔlɔ bɔ bɛa dɛnaa ganaa.»
40005022	Sɛnɛ, masɛ n pii ka nɛ, bɛ̀ min mɛn foo yoo ǹ miã li, ka doamaa nɛ ka dɔlɔ bɔ bɛa dɛnaa ganaa. Bɛ̀ min mɛn nə́ pɛ ǹ miã nɛ: «N là banban,» ka doamaa nɛ ka dɔlɔ gole bɔ bɛa dɛnaa ganaa. Bɛ̀ min mɛn nə́ pɛ ǹ miã nɛ: «Gàãnaa nə n nɛ!» ka doamaa nɛ ka bɛa dɛnaa da bɔ̀nbaa ǹ tɛ gole ne.
40005023	Bɛ̀ n daa wúlu bɔ ǹ bǎã nɛ, n nə́ die wúlu boe Lawa nɛ, bɛ̀ n yiri gisĩ a‐n walan mà nsɛ sii la ǹ miã la,
40005024	n wúlu màn lɛ toa walan a bɔ ǹ bǎã nɛ, n wo sii lɛ nya n bɔ ka biin ni bɔrɔ. Bɛ kio, n tɔn wusoo n da n wúlu lɛ bɔ Lawa nɛ.
40005025	Bɛ̀ min nə n bíi kiri ganaa, bɛ̀ kaa zii la kun woe kiri wɔ ǹ bǎã nɛ, n nanaa n nə n lɛ kaa kun ka ǹ dɛnaa nɛ, màn mɛn bɛ́ toɛ, a baran n kɔ kiri‐kuruli la, bɛn dɔn yaa n koe pàãdɛnan la ǹ nə ǹ da kòso‐n wa.
40005026	Man pii n ni sonbore, n ba soe n nə n bɔ walan, bɛ̀ n nə́ n ná a na a tumaa saraa wa, haalɛ a taman goon din ba goɛ̃ kanaa wa.
40005027	Táa ka ma, mà á n pɛ: «N baran naarɛbaa zɛnaa wa.»
40005028	Sɛnɛ, masɛ n pii ka nɛ, bɛ̀ giĩ mɛn ga ǹ miã a lɔ ganaa a yii bɔ li, bɛa dɛnaa na á naarɛbaa zɛnaa kun ni gɔrɔ a din foo ne.
40005029	Ta n gusin a yii n die n diɛ sii baraa nɛ, a gɔsɛ n zũ, n bɔ n yɔrɔ nɛ. A giala, n bɔ̀nbaa n gɔ̀nɔn paǹ kɔ́n nɛ n kirisibaa, bɛ á soɛ gɔ̀nɔn siĩ din tumaa a wo bɔ̀nbaa tɛ gole‐n ne.
40005030	Ta n gusin a gɔn nə die n diɛ sii baraa nɛ, a kuru n zũ n bɔ n ganaa. A giala, n bɔ̀nbaa n gù goon ne n kirisibaa, bɛ á soɛ n gɔ̀nɔn siĩ din tumaa a wo bɔ̀nbaa tɛ‐n nɛ.
40005031	Á n pɛ dɔn: Bɛ̀ min mɛn tá a lɔ lui, a doamaa nɛ a lɔ lɛ a loo ǹ sɛ́wɔ kɔ la.»
40005032	Sɛnɛ, masɛ n pii ka nɛ, bɛ̀ giĩ mɛn ná a lɔ loo, a da yaa a ná a naarɛbaa zɛnaa wa, yǎa lɔ lɛ wusoo a wo wɔ gìĩ kɔsɔ li, bɛa dɛnaa din na a ná a lɔ da naarɛbaa zɛnaa ganaa. Ǹ bɛ́ ǹ nə́ lɔ mɛn loo, bɛ̀ giĩ mɛn nə́ bɛ saa, ǹ dɛnaa na á naarɛbaa zɛnaa.
40005033	Táa ka ma dɔn mà á n pɛ ka digolon manɛ: «Bɛ̀ min nə n liɛ Lawa yɔrɔ‐a, mà á re sii mɛn zɛnɛɛ, a baran n lɛ bɔ wa, a doamaa nɛ a zɛnaa.»
40005034	Sɛnɛ masɛ n pii ka nɛ, ka nyan toa ka n liɛ duduu wa. Ka baran n liɛ ka lon ne wa, a giala, Lawa a kii dankan nɛ.
40005035	Ka baran liɛ ka tán nɛ wa, a giala, Lawa a gòãn kaa ǹ bǎã nɛ. Ka baran n liɛ ka Zeruzalɛmu kiwi‐n wa, a giala, kii gole Lawa a kiwi ni.
40005036	Ka baran n liɛ ka mìi dɔ din ni wa, a giala, ka a boe la ka mìi ka goon baa fu wa, ka a boe la ka baa tì wa.
40005037	Ka "hiĩ" hinlaa "haayii" din sɔɔ̃ pɛ. Ka bɛ́ màn mɛn din tumaa pii tii bɛ ganaa, bɛ n boe zɔ́ɔ Sɛtaan li.
40005038	Táa ka ma mà á n pɛ: «Bɛ̀ n min yii puru, n dɔ wɔ nə n puri, bɛ̀ n min sɔ yiɛ, n dɔ wɔ nə n yiɛ.»
40005039	Sɛnɛ, masɛ n pii ka nɛ, bɛ̀ min nə́ sii la n la, n baran a gɛ̀ dòo bɔ a ganaa wa. Bɛ̀ min nə́ n gɔn tɔ n gusin a para nɛ, a toa a tɔ n gɔsɛ wɔ lɛ dɔ‐n gɔrɔ.
40005040	Bɛ̀ min tá giɛ li a ǹ bíi a wo kiri wɔ ǹ ganaa, a n dɔnkɛ boɛɛn si ǹ la, n dɔnkɛ gole lɛ dɔ din bɔ ǹ kɔ la.
40005041	Bɛ̀ pàãdɛnan min goon nə́ guĩ da n mìi‐n ka pàã nɛ, mà n kiloo goon tɔ wɔ nɛ, n baa paa.
40005042	Min mɛn bɛ́ màn nyankoe n la, ǹ dɛnaa gɔ. Bɛ̀ min tá màn dɔnbii n lon, n baran n piã ka ǹ dɛnaa‐n wa.
40005043	Táa ka ma mà á n pɛ: «N doamaa nɛ n nə n dɔɔ̃n narɛ, n nə n zɔ́ɔ kũ baraa.»
40005044	Sɛnɛ masɛ n pii ka nɛ, ka kaa zɔ́ɔn narɛ. Min mɛnɛn bɛ́ fuu nyɛɛ ka nɛ, ka Lawa nyankɔ bɛn manɛ.
40005045	Ka zɛnaa miɛ̃, bɛ lɛ n nyɛɛ mà ka n ka Di Lawa a nɛnyaanan lɛa. A giala, a bɛ́ a wasa lɛ boe min sonboren la lɔn ke, a n boe min baraan dɔn la miɛ̃. A bɛ́ la mu koe sii bǐɛ̃ zɛnaalin la lɔn, a n koe sii baraa zɛnaalin dɔn la miɛ̃.
40005046	Bɛ̀ n tá n narɛɛ wolen dinin sɔɔ̃nɔn narɛ, ma nə n yii diɛ wàa mɛn saraa la a bɔ Lawa li doo? Wusuru‐silin mɛnɛn dinin bɛ́ ǹ tá baraabaa koe ǹ ganaa, bɛn dɔn man zɛnɛɛ miɛ̃ le!
40005047	Bɛ̀ maǹ fòo diɛ ǹ dɔɔ̃nɔn dinin sɔɔ̃nɔn manɛ, kaãbaa ǹ sii n ka bɛ nɛ ǹ tá zɛnɛɛ ya? Haayii, a giala, min kooron dɔn dinin man zɛnɛɛ miɛ̃!
40005048	Bɛ lɛ taman yii, ka toa ka lɛ pã ka ka Di Lawa lɛ bɛ́ piɛ̃‐n lɔn.
40006001	Ka bɛ́ Lawa a zii tɔ wɔ ǹ siin mɛnɛn zɛnɛɛ minin yɔrɔ‐a, ka tá n dinin nyɛɛ ǹ nɛ, ka n parabaa ka bɛ nɛ. Bɛ̀ ka á zɛnɛɛ miɛ̃, ka a re saraa yii a bɔ kaa Díi Lawa li lon wa.
40006002	Bɛ̀ ka á doobaan goe ka wɔrɔ nɛ, ka baran n dinin nyaa minin yɔrɔ‐a buəbuə, ka gɔ́ɔ̃ tì‐an bɛ́ zɛnɛɛ Zuifun lɛsɔkɔn kionən laanka zii giala‐an nɛ lɔn wa. Maǹ zɛnɛɛ miɛ̃ mà minin nə ǹsɛn laakalaa. Masɛ n pii ka nɛ, sonbore ne, ká kaa saraa yɛ á nya.
40006003	Bɛ̀ ka á doobaan goe ka wɔrɔ nɛ, ka nyan toa ka gɔsɛ a gɔn nə bɔ ka gusin a gɔn a sii zɛnaa siére‐a wa.
40006004	Màn‐gɔ n siĩni a goã durii ni. Ka Di Lawa mɛn bɛ́ sii‐duriin doɛ̃, bɛ lɛ á die ka sarɛɛ.
40006005	Bɛ̀ ka á Lawa nyankoe, ka nyan nə n baa ka gɔ́ɔ̃ tì‐an kɛn bɛ́ lɔn wa. Bɛ̀ ǹ tá lɛsɔkɔn kion hinlaa zii giala‐a, golee lon a Lawa nyankɔ lɛ n kɔɔ̃nɛ ǹ ganaa. Maǹ giɛ li mà min din tumaa nə ǹsɛn yɛ. Masɛ n pii ka nɛ, sonbore ne, ǹ nə́ ǹ saraa yɛ á nya.
40006006	Bɛ̀ ka tá li ka Lawa nyankɔ, ka wɔ kaa kion, ka kiɛnlɛ tã ka dinin lɛ. Ka Di Lawa mɛn bɛ́ bɛa bǎã durii lɛ nɛ, ka bɛ lɛ nyankɔ walan, bɛ mɛn bɛ́ sii‐duriin doɛ̃, a din lɛ n die ka sarɛɛ.
40006007	Bɛ̀ ka tá Lawa nyankoe, ka baran boo gigiã da, ka min kooron bɛ́ zɛnɛɛ lɔn wa. Maǹ taasɛ mà bɛ̀ ǹsɛn nə́ boo gigiã da, mà bɛ lɛ n toɛ Lawa nə n too kɔ ǹsɛn lon.
40006008	Ka baran ǹ lɛn zɔɔ̃ wa. A giala, ka laadoo bɛ́ màn mɛn ganaa, ka Di Lawa bɛ́ dɔ̃ gɔrɔ, bɛ̀ ka n ka tɔn na a nyan din kɔ la wa.
40006009	Ka doamaa nɛ ka Lawa nyankɔ kɛnɛn: Wɔ Di mɛn bɛ́ lon, toa n tɔ gole kɔ.
40006010	Toa n kiibaa daa, n foo sii bɛ́ n zɛnɛɛ lon lɔn ke, toa a n zɛnaa tán dɔn miɛ̃.
40006011	Wɔa pelo a màn‐bii kɔ wɔ la.
40006012	Wɔ zɛ̀rɛn toa wɔ nɛ, ka wɔ dɔn bɛ́ wɔ miãn wɔn toɛ ǹ nɛ lɔn.
40006013	Sii mɛn bɛ́ damagɔ́ɔ̃li ǹ sii lɛa, bɛ wɔlɔ lui wɔ ganaa, sɛnɛ, wɔ kanbaa baraa ganaa. [A giala kiibaa nɛ, pàã nɛ ka gugurubaa nɛ, bɛn manə n din wɔ lɛa miɛ̃, yǎa duduu. A n miɛ̃.]
40006014	A giala, bɛ̀ ka tá kaa wɔmalon wolen zɛ̀rɛ toɛ ǹ nɛ, ka Di Lawa á die ka dɔn zɛ̀rɛ toɛ ka nɛ.
40006015	Sɛnɛ bɛ̀ ka a lɛ koe ka tá kaa wɔmalon wolen zɛ̀rɛ toɛ ǹ nɛ wa, ka dɔn Di Lawa a re ka dɔn zɛ̀rɛ toɛ ka nɛ wa.
40006016	Bɛ̀ ka n lɛ sɔɔ, ka baran n yɔrɔ kɔsɛ ka gɔ́ɔ̃ tì‐an kɛn bɛ́ zɛnɛɛ lɔn wa. Maǹ nə́ n yɔrɔ kɔsɛ, mà min din tumaa dɔ̃ mà ǹsɛn man nə́ n lɛ sɔɔ. Masɛ n pii ka nɛ, sonbore ne, ǹ nə́ ǹ saraa yɛ á nya.
40006017	Sɛnɛ, nsɛ, bɛ̀ n nə́ n lɛ sɔɔ, n yɔrɔ pii, n nə n mìi wɔraa,
40006018	màn mɛn bɛ́ toɛ, minin baran dɔ̃ mà n nə́ n lɛ sɔɔ wa. N Di Lawa mɛn bɛ́ bǎã durii ni, bɛ lɛ din sɔɔ̃ n die doɛ̃. Asɛ mɛn bɛ́ sii‐duriin doɛ̃, a din lɛ n die n sarɛɛ.
40006019	Ka baran naforo lɛ sɔkɔn‐a ka koa ka dinin manɛ kanaa wa. A giala, nimii laanka soe tá kanaa, ǹ tá basaã koe, wurumunun tá kiɛnlɛ yiɛ bɛ̀ ǹ mànan koã.
40006020	Ka naforo lɛ sɔkɔn ka koa ka dinin manɛ Lawa a piɛ. A giala, nimii laanka soe ba boe la ǹ basaã kɔ walan wa, wurumunun ba boe la ǹ kiɛnlɛ yiɛ wa, ǹ ba boe la ǹ màn dɔ koã wa.
40006021	A giala, bɛ̀ n naforo tá koa‐n bǎã mɛn nɛ, n taasiɛ dɔ n walan.
40006022	Yii nàn nə ka bólon bɛ́ lɔn, a din nə wɔlɔ fúlu kiɛ gɔ̀nɔn nɛ. Bɛ̀ n yii nànan tá siĩni, n gɔ̀nɔn tumaa n die goɛ̃ wɔlɔ fúlu li.
40006023	Sɛnɛ, bɛ̀ min yii nàn ba siĩn wa, a gɔ̀nɔn din tumaa n wɔlɔ tì li. Bólon mɛn bɛ́ n ganaa, bɛ̀ bɛ a wɔlɔ fuli wa, ma n wɔlɔ tì gole li.
40006024	Min kɔ́n ba boe la a dí nya mìinaa paa‐n wa. Bɛ̀ min bɛ zɛnaa, a n die goon biɛ zɔ́ɔ, a goon narɛ, a n die goon bɔlɔ sii, a goon kɛ puusə kɔ. Ka a boe la ka n dinin kɔ Lawa la, ka n dinin kɔ wɔrɔ dɔ la wa.
40006025	Bɛ lɛ na á toa masɛ n pii ka nɛ, ka baran n gɔ́ɔ̃ bii ka dinin too ǹ màn‐bii laanka kaa mi ǹ màn sii‐n wa. Ka baran n gɔ́ɔ̃ bii ka ka gɔ̀nɔn kũ ǹ mɔnaa sii‐n wa. Táa yiikoonaabaa á soɛ màn‐bii ni, táa gɔ̀nɔn dɔ á soɛ mɔnaan manɛ?
40006026	Ka ga bàanan kɛn ganaa kiɛ̃ lon. Ǹ ba màn kɔ́n diɛ wa, ǹ ba màn kɔ́n kuri ǹ kaa dɔǹ nɛ wa, sɛnɛ, Díi Lawa nə ǹ toe! Ka a soɛ bàanan manɛ lenlen wa?
40006027	Die n kun ka nɛ, a din a gɔ́ɔ̃‐bii kɛ lɛ boo la a biikoo boɛɛn da a din a nyin sasabaa li.
40006028	Wàa na á baa ka tá n gɔ́ɔ̃ din bii ka mɔnaa sii ni? Ka ga dan buu kɔ ǹ gɔn ganaa don. Ǹ ba dí nyɛɛ wa, ǹ ba mɔnaa tiɛ̃ wa.
40006029	Bɛ din tumaa kio, masɛ n pii ka nɛ, kii Salomɔn laanka a naforodɛnaabaa kɛ lɛ din ni, a wɔ ǹ mɔnaan nə goã siĩni ka da buun kɛn lɛn kɔ́n bɛ́ lɔn wa.
40006030	Buu mɛn bɛ́ don pelo, minin nə die tɛ koɛ‐n biɛ̃, bɛ̀ Lawa tá n yiri koɛ bɛ li á n tamaɛ, sanparɛ ka kasɛn nɛ! Á die n yiri koɛ ka dɔn nɛ a ka dɔn tamaa. Kaa golee Lawa li á kiɛɛrɛ dɛ!
40006031	Ka baran n gɔ́ɔ̃ bii, ka pɛ: «Wɔsɛn man die wàa bii?» Ka baran pɛ: «Wɔsɛn man die wàa we wɔ ganaa?»
40006032	Bɛ din tumaa, min kooron man giɛ li ka n yiin paanan nɛ. Sɛnɛ kasɛn Di Lawa tá doɛ̃ mà ka laadoo tá ǹ ganaa.
40006033	Ka ga Lawa a kiibaa laanka a peperebaa li bɔrɔ, bɛ kio, Lawa á die bɛa mànan kɛn tumaa koe ka la.
40006034	Ka baran n gɔ́ɔ̃ bii ka biɛ̃ ǹ sii ni pelo wa. Biɛ̃ ǹ dɔ á re die ka a din a gɔ́ɔ̃ bii ǹ siin ni. Lɛawaa din tumaa laanka a nɔmaa nɛ.
40007001	Ka baran ka miãn zɛ̀rɛbaa wa, màn mɛn bɛ́ toɛ, Lawa baran ka dɔn zɛ̀rɛ baa wa.
40007002	Ka bɛ́ ka miãn zɛ̀rɛ biɛ lɔn ke, Lawa n die ka dɔn zɛ̀rɛ biɛ miɛ̃. Ka bɛ́ ka miãn wɔ zoɛ̃ màn mɛn ganaa, Lawa n die ka dɔn wɔ zoɛ̃ bɛ lɛ ganaa.
40007003	Wàa na á baa buun mɛn bɛ́ n dɔɔ̃n yii ni, n nə́ giɛ bɛ ganaa, a da yaa mɛn mɛn bɛ́ n din wɔ nɛ, n ba giɛ bɛ‐a wa?
40007004	Ma n boe la n pɛ n dɔɔ̃n nɛ lɔn, mà a daa nsɛ buun lɛ bɔ a yii ni, bɛ̀ mɛn nə́ n din wɔ nɛ?
40007005	Din‐koali ke! N mɛn lɛ bɔ n din yii lɛ‐n bɔrɔ, bɛ kio, n yii á die wɔlɔ yii sɔnbɔraa nɛ, n nə n dɔɔ̃n lɛ a buun lɛ bɔ a yii ni.
40007006	Ka bɛ́ màn yoreen mɛn koɛ Lawa nɛ, ka baran bɛ kɔ gin minbuiinin kɛn la, n kiɛ̃ n nə ǹ yaa n bɔyɛɛ ka dinin wɔ̃wɛ̃ wa. Ka baaran kaa bɔlɔ‐a ǹ gii kaa tán birii minbuiinin kɛn giulun, n kiɛ̃ n nə n yaa tɔtɔrɛ ǹ gòãn li wa.
40007007	Ka màn nyankɔ, Lawa á re màn koe ka la. Ka ga màn li, ka á re màn yii. Ka kiɛnlɛ dɛ, ǹ tá re kiɛnlɛ buĩ ka nɛ.
40007008	A giala, min mɛn bɛ́ màn nyankoe Lawa la, Lawa á re màn koe bɛa dɛnaa la. Min mɛn bɛ́ giɛ màn li Lawa li, bɛa dɛnaa á die màn yii. Min mɛn dɔ bɛ́ kiɛnlɛ dii, Lawa á die kiɛnlɛ buĩ bɛa dɛnaa nɛ.
40007009	Min tá ka bii, bɛ̀ a nɛ buuru nyankɔ la, a kɔlɔ saa a kɔ la?
40007010	Hinlaa bɛ̀ á zɔ̀ nyankɔ la, a miɛ saa a kɔ la?
40007011	Ka laanka kaa baraabaa kɛ din tumaa nɛ, ka tá kaa nɛnyaanan foo dùũ mànan doɛ̃, bɛ̀ ka kɔ ǹ la, sanparɛ ka ka Di Lawa nɛ, bɛ̀ min mɛnɛn nə́ màn sonbore nyankɔ la, á die koe ǹ la!
40007012	Ka bɛ́ zoɛ̃ mà ka miãn nə màn mɛn zɛnaa ka nɛ, ka dɔn nə bɛ lɛ miã zɛnaa ǹ dɔn nɛ. Muizu a landa laanka Lawa a boo gii‐dalin sɛ́wɔn man pii, yǎa a n zɛnɛɛ miɛ̃.
40007013	Ka wɔ ka kiɛnlɛ boɛɛn nɛ, a giala, kiɛnlɛ mɛn bɛ́ woe ka min ni bɔ̀nbaa ǹ bǎã nɛ, bɛ n gole, zii mɛn dɔ bɛ woe walan, a kɔmalɛ n kɔɔ̃nɛ. Min gigiã dɔ n bɛ lɛ siɛ.
40007014	Sɛnɛ, kiɛnlɛ mɛn bɛ́ woe min ni yiikoonaabaa ǹ bǎã nɛ bɛ n boɛɛnɛ, zii mɛn dɔ bɛ́ woe walan, bɛ a kɔmalɛ n kaka. Min gigiã ba koe bɛ lɛ lɛ wa.
40007015	Min mɛnɛn bɛ́ Lawa a boo gii‐dalin soɛ‐bɔlen lɛa, ka n parabaa bɛn nɛ. Maǹ die ka li basiɛ̃‐n ka sèren bɛ́ lɔn, a da yaa ǹ gɔ́ɔ̃ kɛ n baraa ka don gin basaã‐kɔlen manɛ.
40007016	Ka n die ǹ doɛ̃ ǹ nya ǹ dín ma li. Min ba too niɛ̃ nyan fuiĩ da la wa, min dɔ ba gɔ́rɔ nɛ niɛ siã da la wa.
40007017	Da sonbore n nɛ sonbore koe, da baraa dɔ n nɛ baraa koe.
40007018	Da sonbore ba boe la a nɛ baraa kɔ wa, da baraa dɔ ba boe la a nɛ sonbore kɔ wa.
40007019	Da mɛn din tumaa bɛ́ a ba nɛ sonbore koe wa, bɛ lɛ nə n kukuri a n kaa tɛ‐n.
40007020	Min mɛnɛn bɛ́ ǹ dinin biɛ Lawa a boo gii‐dalin lɛa, ka n die ǹ doɛ̃ ǹ nya ǹ dín ma li miɛ̃ lɛ‐n.
40007021	Min mɛn din tumaa bɛ́ masɛ bíi: «Dɛnaa, Dɛnaa,» bɛ tumaa bie re we lon a kiibaa‐n wa. Ma Di Lawa foo sii zɛnaalin dinin sɔɔ̃nɔn man die we.
40007022	Bɛ̀ kiri wɔ pinaa lɛ dɔ, min gigiã tá re pii masɛ nɛ: «Dɛnaa, Dɛnaa, wɔsɛn nə́ Lawa a boo pɛ ka n tɔ nɛ, wɔ́ nɔ̀ɔnɔn loo wɔ́ ǹ bɔ minin ganaa ka n tɔ nɛ, wɔ́ kaãbaa ǹ sii gigiã zɛnaa ka n tɔ nɛ!»
40007023	Ma á re pii ǹ ni: «Ma bin ka dɔ̃ wa. Ka n tan, ka n bɔ ma li, sii baraa zɛnaalin kɛn!»
40007024	Ma boon mɛnɛn da, bɛ̀ min mɛn nə́ n too kɔ ǹ ganaa, á ǹ si, bɛa dɛnaa n kɔnboe ka yiridɛnaa mɛn bɛ́ a ná a kion dɔ tataã la.
40007025	La kaa, pɛrɛn nə́ pã ǹ nə́ toɛ̃, piɛ̃ gole yoo, sɛnɛ, kion lɛ kaa wa, a giala a gòã na á n daa tataã la.
40007026	Masɛ bɛ́ má boon mɛnɛn da, bɛ̀ min mɛn nə́ n too kɔ ǹ ganaa, á n piã a ǹ si wa, bɛa dɛnaa n kɔnboe ka yiribaãnaa mɛn bɛ́ a ná a kion dɔ nyɔɔsɔ̃ la.
40007027	La kaa, pɛrɛn nə́ pã ǹ nə́ toɛ̃, piɛ̃ gole yoo, á nyanaa á kaa. A ziziɛ̃ ǹ gɔn nə baraa kɔ á la yii ni.
40007028	Yezu bɛ́ á bɛa doreen kɛn lɛn kɔ á nya ǹ mɛn waáraa, zaman lɛ nə́ n kaãbaa a minin daraa ǹ gɔn ganaa parsiini.
40007029	A giala a minin daraa ǹ gɔn laanka ǹ landa sii‐daraalin wɔ a goon wa. Pàã tá asɛ a da ǹ boo lɛ nɛ.
40008001	Yezu bɛ́ á gisĩ á n bɔ kele lɛ la, zaman gigiã kɔ a kio lɛ.
40008002	Bɛa biikoo li, gɔ̀nɔn busu babaraa dɛnaa goon nə́ n zɔ̃ á dɔ, á kaa tán a yɔrɔ‐a, á pɛ nɛ: «Mìinaa ganaa, bɛ̀ n tá li, n tá boe la n masɛ a busu nya.»
40008003	Yezu nə́ n gɔn saa á da a ganaa, á pɛ: «Ma tá li, masɛ máa busu lɛ nə n bɔ n ganaa.» A din bǎã‐n gɔrɔ, busu lɛ nə́ n bɔ a ganaa, á kakabaa yɛ.
40008004	Bɛ kio, Yezu tɔ́n pɛ nɛ: «N too kɔ doɛ̃, n nyan toa n kɛ laakalaa min kɔn yii‐n wa. Wo n din nya wúlu‐bɔle ne, bɛ ga n ganaa bɔrɔ, bɛ kio, Lawa wúlu mɛn boo da Muizu ni, n bɛ lɛ bɔ n nyaa min din tumaa nɛ mà n busu nya.»
40008005	Yezu bɛ́ we Kafaranaamu kiwi ǹ mɛn waáraa, Rɔmu minin sɔraasi paabiɛ mìilandɛnaa goon nə́ n zɔ̃ á dɔ a li,
40008006	a ná a nyankɔ: «Mìinaa ganaa, maa dí‐nyali n waa‐n tán piɛ, a boe yoo la wa, á nɔmaa‐n parsiini.»
40008007	Yezu tɔ́n pɛ nɛ: «Ma á die woe a busu lɛ nyɛɛ.»
40008008	Sɛnɛ, sɔraasin goledɛnaa lɛ pɛ Yezu ni: — «Mìinaa ganaa, masɛ doamaa bie ka n wɔ maa kion nɛ‐n wa. Boo goon din sɔɔ̃ pɛ, maa dí‐nyali lɛ a busu á die nyɛɛ.
40008009	Masɛ dɔ dinmaa kɛ lɛ n maa goledɛnan pàã giulun, sɔraasin tá ma dɔ a pàã giulun. Bɛ̀ má pɛ ǹ goon ne má a woo, a n woe, bɛ̀ ma pɛ kɔsɔ dɔ nɛ má a daa, a n die. Bɛ̀ má pɛ maa bɛ̀rɛgiĩ ni má a kɛ zɛnaa, a n zɛnɛɛ.»
40008010	Yezu bɛ́ á bɛa boon lɛn ma lɔn, á n kaãbaa ǹ ganaa parsiini, á tɔ́n pɛ a kiodɛnan lɛn manɛ: «Masɛ n pii ka nɛ sonbore: ma bin kɛa golee Lawa li kɛ miã tɔrɔ yɛ min kɔ́n lon Izirayeli gána‐n wa.
40008011	Man pii ka nɛ: Min gigiã tá re boe lɛ̀giala‐n ka lɛ̀nyɛɛn nɛ, ǹ giã tán ǹ zɔ́n màn bii lon a kiibaa ǹ bǎã nɛ kun ka Zuifun digolo Abrahamu ni, ka Izaaki ni, ka Zakɔba nɛ.
40008012	Sɛnɛ, Lawa a kiibaa ǹ bǎã lɛ bɛ́ min mɛnɛn kíɛ̃ lɛa, ǹ tá re bɛa dɛnan lui ǹ nə ǹ kaa kanaa wɔlɔ tì biribiri li, ǹ wuu pɛ walan, ǹ sɔ kere bɔ.»
40008013	Bɛ kio, Yezu tɔ́n pɛ sɔraasin goledɛnaa lɛ nɛ: «Wo piɛ, á die n zɛnɛɛ n nɛ a kɔnpɛ ka n golee Lawa li ni.» A boo lɛ da biikoo mɛn li, a din biikoo lɛ nɛ sɔraasin goledɛnaa lɛ a dí‐nyali lɛ a busu nya.
40008014	Yezu woo Piɛrɛ a piɛ. Á Piɛrɛ n dàãlɔ yɛ waa‐n tán‐a walan, gɔ̀nɔn wɛɛ̃ na á goã a ganaa.
40008015	Yezu ná a gɔn kũ, a gɔ̀nɔn wɛɛ̃ lɛ nya. Bɛ kio á yoo, á màn‐bii zɛnaa á kɔ Yezu la.
40008016	Wasa bɛ́ á mɛ, minin nə́ daa nɔ̀ɔn babaraa dɛnaa gigiã kɔ Yezu la. Yezu bɛa nɔ̀ɔnɔn lɛn loo ka boo lɛ yii goon ne, á busulə din tumaa dɔ a busu nya.
40008017	A ná a zɛnaa màn mɛn bɛ́ toɛ Lawa a boo gii‐dali Izayii boo mɛn da bɛ lɛ lɛ pã: «Wɔ dinin busun man nə́ goã a mìi ni, a na á wɔa fuun si a din ganaa.»
40008018	Yezu bɛ́ á zaman gigiã yɛ a lɛnpɛnɛ, á pɛ ǹ nɛ gɔrɔ mà ǹ wo tà kio.
40008019	A laan bɛ̀ a woo, landa sii daraali goon nə́ n zɔ̃ á dɔ a li á pɛ nɛ: «Mìinaa, n bɛ́ re woe bǎã woo bǎã nɛ, masɛ n koe n lɛ.»
40008020	Yezu tɔ́n pɛ nɛ: Tolokan yalan tan, bàanan kii tan, sɛnɛ, bǎã kɔ́n ba Min a Nɛgiĩ lon á n mìi susui a‐n wa.»
40008021	Giĩ goon ne, a dɔ n Yezu a kialandɛnaa goon lɛa, bɛ dɔ́ pɛ nɛ: «Mìinaa, toa masɛ wo ma di gere bĩ bɔrɔ, ma tɔn daa.»
40008022	Yezu tɔ́n pɛ nɛ: «Kɔ masɛ kio lɛ. A toa geren nə ǹ geren bĩ.»
40008023	Yezu wɔ tà kuru ǹ goo ne, a kialandɛnan nə́ da zii.
40008024	Boɛɛn gɔrɔ piɛ̃ gole nə́ n tonton baa á yoo tà lɛ la, tà mu lɛ n yui á n duwii goo lɛ la, a n giɛ li a mui. Bɛa zɛnɛɛ bɛ̀ Yezu n nyuù we.
40008025	A kialandɛnan nə́ n zɔ̃ ǹ nə́ dɔ a li, ǹ nə́ bũ ǹ nə́ pɛ nɛ: «Dɛnaa, wɔ kirisibaa! Wɔsɛn man die giɛ̃!»
40008026	Yezu tɔ́n pɛ ǹ nɛ: — «Wàa na á baa ka tá nyɛ́ɛbiɛ miɛ̃ Kaa golee Lawa li a kiɛɛrɛ dɛ!» Bɛa bǎã‐n gɔrɔ, Yezu yoo, á paraa piɛ̃ lɛ laanka tà mu lɛ li. Wɔlɔ nyɛɛ ka kiĩn.
40008027	Ǹ tumaa nə́ n kaãbaa parsiini, ǹ nə́ goã pii: «Kɛ n wàa n min tɔrɔ lɛa, piɛ̃ laanka tà mu din tumaa ná a bɔlɔ sii?»
40008028	Yezu bɛ́ á dɔ tà kio, Gadaaraa minin gána nɛ, giĩ min paa kɔ́n yoo geren bĩ ǹ bǎã nɛ, ǹ nə́ daa n da lɛ. Nɔ̀ɔnɔn man nə́ goã ǹ ganaa. Ǹ nə́ goã baraa á la yii ni, haalɛ min kɔ́n din yii ba we á boe ka bɛa zii lɛ‐n wa.
40008029	Ǹ nə́ yoo ǹ nə́ n lɛ dɛ: «Lawa a Nɛgiĩ ganaa, n wàa mɛn sii n wɔsɛn sii ni? Ma nə́ n daa dɔlɔ bɔ wɔsɛn ganaa kànaa bɛ̀ a biikoo ná a tɔn dɔ wa?»
40008030	Birii gigiã goã tiãlɛa, giɛ ǹ màn‐bii li.
40008031	Nɔ̀ɔnɔn lɛn nə́ Yezu nyankɔ ǹ nə́ pɛ: «Bɛ̀ n tá li n wɔsɛn loo, n wɔ kaa bɛa biriin lɛn ganaa.»
40008032	Yezu tɔ́n pɛ ǹ nɛ: «Ka soo ka n tan.» Ǹ nə́ n bɔ giĩ min paa lɛ ganaa, ǹ nə́ woo kaa biriin lɛn ganaa. A din bǎã‐n gɔrɔ, biriin lɛn nə́ n toa kele lɛ la ka baa nɛ, ǹ nə́ gisĩ ǹ nə́ kaa tà mu li, mu nə́ ǹ kũ.
40008033	Biriin‐lɛduə̃lin lɛn nə́ baa si, ǹ nə́ woo kiwi gɔ́ɔ̃ nɛ, ǹ nə́ sii lɛ din tumaa laakalaa walan. Sii mɛn bɛ́ á n zɛnaa nɔ̀ɔn babaraa dɛnan lɛn manɛ, ǹ nə́ bɛ dɔ laakalaa.
40008034	Kiwi minin nə́ nɔmaa ǹ nə́ soo, ǹ nə́ woo ǹ da Yezu lɛ. Ǹ bɛ́ ǹ nə́ yɛ, ǹ ná a nyankɔ mà a woo a n bɔ ǹsɛn gána nɛ.
40009001	Yezu wɔ goo ne, á wusoo á tà kuru, á woo a din a kiwi.
40009002	Minin nə́ daa a li ka giĩ paǹ tumaa gere‐a goon ne piì la. Yezu bɛ́ á bɛa minin lɛn goleemali yɛ lɔn, a na á pɛ giĩ paǹ tumaa gere‐a lɛ nɛ: —Maa nɛ, n foo taã! N sii baraan nə́ n toa n nɛ!
40009003	Landa sii‐daraalin kɔnɔn nə́ nɔmaa ǹ nə́ pɛ kɔn nɛ: — Giĩ kɛ n sɔ koe Lawa ganaa.
40009004	Yezu nə́ ǹ taasiɛ dɔ̃, á pɛ ǹ nɛ: Wàa na á baa ka tá bɛa taasiɛ naarɛn kɛn we?
40009005	Boo màn paa kɛ bii, ǹ mɛn a pɛ n naanaa? Ma pɛ: «N sii baraan nə́ n toa n nɛ,» hinlaa ma pɛ: «Yoo lon n tɔ wɔ.»
40009006	Sɛnɛ, màn mɛn bɛ́ toɛ, ka dɔ̃ mà pàã tá Min a Nɛgiĩ lon kanaa kɛ gɔ́ɔ̃ nɛ a minin sii baraan toa ǹ nɛ. Bɛ lɛ na á toa, á tɔ́n pɛ giĩ paǹ tumaa gere‐a lɛ nɛ: — Yoo lon, n nə n piì saa, n wo piɛ.
40009007	Giĩ lɛ yoo á woo piɛ.
40009008	Zaman lɛ bɛ́ á bɛ yɛ lɔn, nyɛ́ɛ nə́ ǹ kũ parsiini. Ǹ nə́ goã Lawa guguru koe, bɛ miã pàã kɛ lɛ a kɔ minbuiinin la taman yii.
40009009	Yezu soo á n bɔ walan. A bɛ́ kiɛ̃, á giĩ goon yɛ giã tán‐a wusuru si ǹ kion, á tɔ n Matiə. Á tɔ́n pɛ nɛ: — Kɔ ma lɛ! Matiə yoo gɔrɔ á kɔ lɛ.
40009010	Yezu bɛ́ màn bii Matiə a kion, wusuru‐sili gigiã daa giã tán, kun ka min kɔsɔn dɔn nɛ, ǹ tɔ baraa n minin lɛ‐n. Ǹ nə́ màn bii kun ni, a laanka a kialandɛnan nɛ.
40009011	Fariziɛ̃n bɛ́ ǹ nə́ bɛ yɛ, ǹ nə́ tɔ́n pɛ a kialandɛnan lɛn manɛ: — Wàa na á baa kaa Mìinaa lɛ tá màn bii kun ka wusuru‐silin ni, ka sii baraa zɛnaalin gialakunun kɛn nɛ?
40009012	Yezu bɛ́ á ǹ lɛ ma, á tɔ́n pɛ: — Min kakan laadoo ba dagòã‐dali ganaa wa, busulən laadoo ná a ganaa.
40009013	Lawa pɛ a boo ne: «Man giɛ li ka makara bɔ minin ganaa, ma bie giɛ li ka wúlu mànan kɔ ma la wa.» Ka woo ka n daraa bɛ ganaa, ka a giala ma. A giala, min mɛnɛn bɛ́ n dinin biɛ min peperen lɛa, ma bie ma daa bɛn taman yii wa, min mɛnɛn bɛ́ n dinin doɛ̃ sii baraa zɛnaalin lɛa, man má daa bɛn taman yii.
40009014	Ǹ kɔn pinaa, Zaã, batɛmu da minin ganaa wole a kialandɛnan nə́ n zɔ̃ ǹ nə́ dɔ Yezu li, ǹ nə́ nɔ̀n da la: — Wàa na á baa wɔsɛn laanka Fariziɛ̃n tá nɛn bɛ̀ wɔ n lɛ sɔɔ, nsɛ a kialandɛnan nə́ ǹ ba n lɛ soɛ duduu wa?
40009015	Yezu tɔ́n boo gimə́ da ǹ nɛ a din wɔ gɔn la á pɛ: Lɔ tii ǹ zuũ a giaáran tá boe la ǹ nə n yɔrɔ kɔsɛ n lɔ tii ǹ zuũ din toa kunun ǹ ni ya? Haayii. Sɛnɛ, lɛawaa tá re die, ǹ tá re lɔ tii ǹ zuũ boe ǹ bii, ǹ tá re n lɛ soɛ bɛa biikoo li.
40009016	Á wusoo á boo gimə́ kɔsɔ da ǹ nɛ a daraa wɔ gɔn la, á pɛ: Min kɔ́n ba mɔnaa zizi koo tiɛ̃ ka mɔnaa dii lɛkoro‐n wa. A giala, mɔnaa dii lɛ á die n nyɔsɔkɔn, á mɔnaa zizi lɛ baã, a na a toɛ̃ lɛ gole kɔ doo.
40009017	Á wusoo doo á boo gimə́ kɔsɔ da ǹ nɛ, á pɛ: Ǹ bie duvɛ̃ dii dɔ kiɛ tɔn zizin ni wa. A giala, duvɛ̃ dii lɛ á die yui, a tɔn zizin lɛn yu, n nɔmaa n bɔ̀n baa n yɔ laanka n mànan nɛ. Duvɛ̃ dii nə n kiɛ tɔn diin ni sɛn. A din tumaa n boe la a n koa miɛ̃ sɔnbɔraanɛ.
40009018	Yezu bɛ́ bɛa boon lɛn diɛ, Zuifun goledɛnaa goon nə́ daa kaa tán‐a a yɔrɔ‐a, á pɛ nɛ: — Maa nɛlɔ na á gã sisia sisia. Sɛnɛ, daa, n nə n gɔn da la, n Lawa nyankɔ nɛ, a yii á die kiɛ.
40009019	Yezu laanka a kialandɛnan nə́ yoo, ǹ nə́ kɔ lɛ ǹ nə́ woo.
40009020	Lɔ goon ne, a lɛ̀ fulupaa n ke nɔmaa‐n lɔn mà kaa ǹ busu gɔn. Á n zɔ̃ á dɔ Yezu li, á n toa a kio, á n gɔn da a mɔnaa lɛkoro ganaa.
40009021	A giala a na á goã taasɛ a din gɔ́ɔ̃‐n kɛnɛn: «Bɛ̀ masɛ n boe la man gɔn da a mɔnaa din ganaa kooro, masɛ a busu kɛ n nyɛɛ.»
40009022	Yezu nə́ n yii bɔyaa á yɛ, á tɔ́n pɛ nɛ: — Maa nɛlɔ lɛɛ, n foo taã! N din a goleemali na á n kirisibaa. A din bǎã‐n gɔrɔ lɔ lɛ kakabaa yɛ.
40009023	Yezu bɛ́ á dɔ goledɛnaa lɛ a piɛ, á zaman gole yɛ, kɛn manə n lala diɛ, kɛn man a bĩ ǹ pìi pii.
40009024	Á tɔ́n pɛ ǹ nɛ: — Ka soo ka n bɔ kànaa. A giala, nɛnɛn lɛ bie á gã wa, a n nyuù we. Ǹ nə́ yaa wɔ Yezu ganaa.
40009025	Ǹ bɛ́ ǹ nə́ zaman lɛ loo ǹ nə́ soo kanaa ǹ mɛn waáraa, Yezu wɔ kion lɛ nɛ, á nɛnɛn lɛ kũ a gɔn‐a, nɛnɛn lɛ yoo lon.
40009026	Bɛa boo nə́ n da wɔlɔ la bɛa gána lɛ din tumaa nɛ.
40009027	Yezu soo á n bɔ walan. A bɛ́ kiɛ̃ bǎã kɔ́n nɛ, yii tere‐a min paa yoo, ǹ nə́ kɔ lɛ ka lɛ dɛ nɛ, ǹ nə́ pii: — Kii Davida tɔrɔ, makara bɔ wɔsɛn ganaa!
40009028	Yezu bɛ́ á dɔ piɛ, yii tere‐an lɛn nə́ n zɔ̃ ǹ nə́ dɔ a li, Yezu nɔ̀n da ǹ la: — Ka waa la mà masɛ á boe la ma ka yiin bũ koɛɛ? Ǹ nə́ pɛ Yezu ni: — Taãn‐taãnɛ, Mìinaa!
40009029	Yezu nɔmaa á n gɔn da ǹ yiin ganaa, á pɛ ǹ nɛ: — A n zɛnaa ka nɛ, a kɔnpɛ ka kaa golee masɛ li ni!
40009030	Ǹ yiin nə́ n bũ. Yezu nə́ n gɔn waa ǹ nɛ, á pɛ ǹ nɛ: — Haya! Ka nyan toa min kɔ́n bɔ a siére‐a wa.
40009031	Sɛnɛ, ǹ nə́ woo ǹ nə́ Yezu boo da bɛa gána lɛ din tumaa nɛ.
40009032	Ǹ bɛ́ woe ǹ mɛn waáraa, minin nə́ daa ka giĩ goon ne Yezu li, a boe boo diɛ la wa, a giala nɔ̀ɔnɔn man nə́ goã a ganaa.
40009033	Yezu bɛ́ á bɛa nɔ̀ɔnɔn lɛn loo lɔn, lɛ tere‐a lɛ ná a giala kɔ á boo da. Zaman lɛ nə́ n kaãbaa parsiini, ǹ nə́ pɛ: — Wɔsɛn bin ni kɛ miã yɛ Izirayeli gána‐n wa!
40009034	Sɛnɛ, Fariziɛ̃n man nə́ goã pii: Nɔ̀ɔn babaraan goledɛnaa n bɛa nɔ̀ɔnɔn lɛn loo ǹ pàã koe la!
40009035	Yezu goã n bibiĩ kiwi dadaran laanka kiwi bisinin ni; a na á goã minin darɛɛ ǹ lɛsɔkɔn kionən ne, bɛ̀ a lon a kiibaa ǹ Boo Tii Kɔɔ̃n pɛ, bɛ̀ a busu tɔrɔ din tumaa nya bɛ̀ a bɔ minin ganaa.
40009036	Bɛ̀ á zaman mɛn yɛ, minin lɛn makara n kuĩ, a giala maǹ nɔmaa nɛ, ǹ foo n ziziɛ̃nɛ, ka sèren mɛnɛn bɛ́ lɛduə̃li ná a ba ǹ la wa.
40009037	Á tɔ́n pɛ a kialandɛnan manɛ: — Kaa‐piɛ lɛ lɛ á gole, sɛnɛ, a dí‐nyalin manə ǹ ba tɛ wa.
40009038	Lawa mɛn bɛ́ wuru lɛ a dɛnaa lɛa, ka bɛ lɛ nyankɔ, a dí‐nyalin dia kaa‐piɛ lɛ taman yii.
40010001	Yezu ná a kialandɛnaa fulupaa bíi á nɔ̀ɔn babaraa loo ǹ pàã kɔ ǹ la, á busu tɔrɔ din tumaa nya ǹ pàã kɔ ǹ la.
40010002	A dia dí‐a wole fulupaa lɛn tɔn nə́ ke: Simɔn nɛ bɔrɔ (ǹ bɛ́ ǹ mɛn bíi Piɛrɛ) ka ǹ dɔɔ̃n Andre ne, Zaaki laanka ǹ diɛ̃ Zaã nɛ, Zebedee a nɛnyaanan man bɛn nɛ,
40010003	Filipi laanka Bartelemii ni, Toomaa laanka wusuru‐sili Matiə ne, Alfee a nɛgiĩ Zaaki laanka Taadee ne,
40010004	Simɔn nɛ (ǹ mɛn nə goã zia diɛ a gána a lɛa) ka Kariyɔtin Zudaasi ni (min mɛn bɛ́ re Yezu koe a zɔ́ɔn la).
40010005	Yezu na á doroon kɛn kɔ bɛa min fulupaa lɛ la, á ǹ dia á pɛ ǹ nɛ: — Zuifun bɛ́ ǹ ba gánan mɛnɛn nɛ wa, ka nyan toa ka wo walan wa. Ka nyan wo Samarii kiwin kɛn dɔn nɛ wa.
40010006	Izirayeli minin mɛnɛn bɛ́ ǹ nə papaã ka sèren bɛ́ lɔn, ka wo bɛn li, bɛ á sóɛ.
40010007	Ka n toa woe, bɛ̀ ka tá Lawa a boo laakalɛɛ ka n pii: «Lon a kiibaa lɛ a biikoo diri!»
40010008	Ka busulən busu nya, ka geren yii kaa, ka gɔ̀nɔn busu babaraa dɛnan busu nya, ka nɔ̀ɔnɔn loo ka ǹ bɔ minin ganaa. Ka n ka yɛ kooro, ka dɔn nə kɔ kooro.
40010009	Ka baran sana saa wa, ka baran wɔrɔ da ka lon ka wo‐n wa.
40010010	Ka baran wo zii ni ǹ boroo saa wa, ka baran dɔnkɛ màn paa goa wa, ka baran kɔsɔn toa ka gòãn‐a ka kɔsɔn goa wa, ka baran bàlà saa wa. A kɔnpɛ ka a yɔrɔ nɛ, dí‐nyali doamaa‐n ka a màn‐bii ni.
40010011	Bɛ̀ ka dɔ kiwi mɛn‐a, ta kiwi gole ne, ta kiwi boɛɛn nɛ, ka ga min sonbore li ka n yu la, ka goã bɛa dɛnaa lɛ a kion miɛ̃, yǎa kaa wo bǎã kɔsɔ‐n nə doe.
40010012	Bɛ̀ ka á re we kion mɛn nɛ, ka pɛ: «Ka fòo ka là nyantoro ne.»
40010013	Bɛ̀ bɛa kion lɛ a minin doamaa‐n ka là nyantoro ne, kaa fòo diɛ kɛ lɛ lɛ si ǹ ganaa; sɛnɛ, bɛ̀ ǹ doamaa bie‐n wa, ka n moɛ̃ ka kaa là nyantoro fòo diɛ nɛ.
40010014	Bɛ̀ kion, hinlaa kiwi mɛn a minin nə́ n piã, ǹ yu ǹ bǎã kɔ ka la wa, hinlaa maǹ ba n too koe ka lon wa, ka n gòã gusuũ duduu. Bɛ kio, ka soo ka n bɔ walan.
40010015	Lawa bɛ́ re kiri we Sodɔmu laanka Gomɔɔrɔ kiwi min baraan kɛn ganaa ǹ mɛn pinaa, bɛn dɔlɔ á re goɛ̃ puusə ǹ wɔ ganaa.
40010016	Haya! Masɛ n ka diɛ ka sèren bɛ́ woe don ginin bii lɔn. Bɛ lɛ taman yii, ka yiri bɔ ka dinin li ka miɛ̃ bɛ́ yiri boe a din li lon, sɛnɛ, ka goã basiɛ̃‐n ka zɛrɛkantoan bɛ́ lɔn, ka baran basaã kɔ wa.
40010017	Ka yiri bɔ dɛ, a giala minin tá re ka kuĩ, ǹ wo ka kɔ kiri‐kurulin la, bɛn nə ka duwə́ ka sɛ̌n nɛ ǹ lɛsɔkɔn kionən ne.
40010018	Masɛ tɔ taman yii, ǹ tá re woe ka nɛ tɔrɔ kɔsɔn pàãdɛnan laanka kiin yɔrɔ‐a ka n bɔlɔ pɛ. Bɛ lɛ n die toɛ ka siére baa bɛn laanka ǹ minin yɔrɔ‐a.
40010019	Bɛ̀ ǹ tá woe ka ne kiri kuru ǹ bǎã nɛ, ka baran ǹ gɔ́ɔ̃ bii ka kaa da ǹ boo‐n wa, ka baran ǹ gɔ́ɔ̃ bii ka a da ǹ gɔn dɔ‐n wa. Ka doamaa bɛ́ nɛ ka boon mɛnɛn da, Lawa á re bɛa boon lɛn koe ka la a din biikoo kɛ lɛ li.
40010020	A giala, ka bɛ́ re boo mɛn diɛ, bɛ bie re boe ka dinin ni wa, ka Di Lawa a Yiri Fu n die bɛa boon lɛn we ka lɛ‐n.
40010021	Minin tá re ǹ dinin dɔɔ̃nɔn koe pàã gɛ̀ la, díin tá re zɛnɛɛ ǹ nɛnyaanan manɛ miɛ̃, nɛnyaanan tá re n bɔyɛɛ ǹ yɛ wolen li ǹ nə ǹ kɔ pàã gɛ̀ la.
40010022	Min din tumaa á die ka biɛ zɔ́ɔ masɛ tɔ taman yii. Sɛnɛ, bɛ̀ min mɛn si a ganaa yǎa a woo kaa a lɛ nyɔmiɛ lɛ, Lawa á die bɛa dɛnaa kirisibiɛ.
40010023	Bɛ̀ minin nə́ fuu nyaa ka nɛ kiwi mɛn nɛ, ka baa si ka wo kiwi kɔsɔ nɛ. Man pii ka nɛ, sonbore: Ka laan bɛ̀ ka Izirayeli kiwin kɛn tumaa kaa kɔn la ka nya, bɛ̀ masɛ Min a Nɛgiĩ wusoo ma daa.
40010024	Kialandɛnaa ba boe la á liɛ a daraali‐n wa, dí‐nyali ba liɛ a mìinaa‐n wa.
40010025	A dàn nɛ kialandɛnaa nə n baa ka a mìilandɛnaa bɛ́ lɔn, dí‐nyali nə n baa ka a mìinaa bɛ́ lɔn. Bɛ̀ n nə́ kɛdɛnaa din bíi mà "Sɛtaan", ǹ bɛ́ re tɔn mɛnɛn koe a kion minin ganaa bɛn tá baraa!
40010026	— Ka baran nyɛ́ɛ baa minbuiinin man wa. Sii mɛn din tumaa bɛ́ durii ni, bɛ din tumaa á die boe kanaa. Sii mɛn din tumaa bɛ́ kumə́ ne, bɛ yii á die n doɛ̃.
40010027	Masɛ bɛ́ màn mɛn pii ka nɛ wɔlɔ tì li, ka pɛ wɔlɔ fúlu‐a; ma bɛ́ màn mɛn pii ka nɛ dɔndɔɔn nɛ, ka pɛ sùn baa ǹ bǎã nɛ, min tumaa ma.
40010028	Min mɛnɛn bɛ́ boe la ǹ gɔ̀nɔn siĩ dɛ, ǹ nə́ ǹ ba boe la ǹ telenboen dɛ wa, ka baran nyɛ́ɛ baa bɛn man wa. Lawa mɛn bɛ́ boe la a gɔ̀nɔn siĩ laanka telenboen din tumaa naa kɔn‐a a ǹ kaa bɔ̀nbaa ǹ tɛ gole ne, ka nyɛ́ɛ baa bɛ nɛ.
40010029	Ka bie bàan bɔnboɛɛn màn paa siɛ̃ taman goon wa ya? Sɛnɛ, ǹ goon din ba mɛnɛɛ tán bɛ̀ ka Di Lawa ná a lɛ kɔ wa.
40010030	Sɛnɛ, Lawa tá ka mìi ka din tumaa lɛ doɛ̃.
40010031	Bɛ lɛ taman yii, ka baran nyɛ́ɛ baa wa, ka tá soɛ bàan bɔnboɛɛn gigiã‐n Lawa yɔrɔ‐a.
40010032	— Bɛ̀ min mɛn lɛ kɔ min tumaa yɔrɔ‐a mà a‐n masɛ wɔ lɛa, masɛ dɔ á die e koe ma Di Lawa yɔrɔ‐a máa bɛa dɛnaa n masɛ wɔ lɛa sonbore.
40010033	Bɛ̀ min mɛn nə́ n piã ka masɛ nɛ min tumaa yɔrɔ‐a, masɛ dɔ á die n piɛ̃ ka bɛa dɛnaa nɛ ma Di Lawa yɔrɔ‐a.
40010034	— Ka nyan toa ka taasɛ ka masɛ n má daa ka là nyantoro‐n kanaa wa. Ma bie má daa ka là nyantoro‐n wa, gɔya sà nɛ ma daa nɛ.
40010035	Man má daa nɛgiĩ laanka ǹ di kaa kɔn‐a, nɛlɔ laanka ǹ dan nɛ, zuũ dan laanka ǹ manaa nɛ.
40010036	Min a zɔ́ɔn man die goɛ̃ ka a din a kion minin ni.
40010037	Min mɛn bɛ́ ǹ di hinlaa ǹ dan narɛ á la masɛ nɛ, bɛa dɛnaa doamaa bie ka masɛ‐n wa; min mɛn bɛ́ a nɛgiĩ hinlaa a nɛlɔ narɛ á la masɛ nɛ, bɛa dɛnaa doamaa bie ka masɛ‐n wa.
40010038	Bɛ̀ min mɛn tá koe masɛ lɛ, bɛ̀ ǹ dɛnaa nɔmaa si a ganaa, haalɛ ta a giɛ̃ dere ǹ gɔn ganaa wa, bɛa dɛnaa doamaa bie ka masɛ‐n wa.
40010039	Min mɛn bɛ́ giɛ li a n din nyin tamaa, bɛa dɛnaa wɔ á die bɔ̀n biɛ. Sɛnɛ min mɛn nyin bɛ́ re bɔ̀n biɛ masɛ taman yii, bɛa dɛnaa á die a wɔ yii.
40010040	— Bɛ̀ min mɛn nə́ ka kũ doɛ̃ bɛa dɛnaa na á masɛ kũ doɛ̃; bɛ̀ min mɛn masɛ kũ doɛ̃ bɛa dɛnaa na á masɛ a dia wole kũ doɛ̃.
40010041	Bɛ̀ min mɛn nə Lawa a boo gii‐dali kũ doɛ̃, a Lawa a boo gii diɛ lɛ a lɛa, bɛa dɛnaa á die Lawa a boo gii‐dali a saraa yii. Bɛ̀ min mɛn nə́ min pepere kũ doɛ̃ a min peperebaa lɛ a lɛa, bɛa dɛnaa á die min pepere a saraa yii.
40010042	Masɛ n pii ka nɛ, sonbore, bɛ̀ min mɛn nə́ mu nyantoto kɔ masɛ a kialandɛnan kɛn kiɛɛrɛdɛnaa mɛn la á mi, masɛ a kialandɛnaabaa lɛ taman yii, haalɛ ta paan yii goon ne, bɛa dɛnaa á die a saraa yii.
40011001	Yezu bɛ́ á bɛa doroon lɛn kɔ a kialandɛnaa fulupaa lɛ la á nya ǹ mɛn waáraa, á soo á n bɔ walan á woo minin daraa bɛa gána lɛ a kiwin ni, á Lawa a boo pɛ ǹ nɛ.
40011002	Zaã, batɛmu‐dali bɛ́ kòso‐n ǹ mɛn waáraa, á Yezu a nya ǹ dín lɛn boo ma. Zaã tɔ́n a kialandɛnan kɔnɔn dia,
40011003	mà ǹ wo nɔ̀n da la: — Wɔsɛn bɛ́ n yii diɛ Minin Nyin‐sili mɛn la, a din lɛ‐n hinlaa, wɔ doamaa nɛ wɔ n yii da kɔsɔ la?
40011004	Yezu tɔ́n pɛ ǹ nɛ: — Ka too bɛ́ á màn mɛn ma, ka yii yɛ, ka wo bɛ lɛ laakalaa Zaã nɛ.
40011005	Yii tere‐an yii n wɔlɔ yii, bɔlɔkan man tɔ we, gɔ̀nɔn busu babaraadɛnan busu n nyɛɛ, too tere‐an man boo miɛ, geren yii n kiɛ, Boo Tii Kɔɔ̃n nə n pii doobaan manɛ.
40011006	Masɛ a sii bɛ́ a re min mɛn gù dii wa, bɛa dɛnaa foo á re kɔɔ̃n koe.
40011007	Zaã a kialandɛnan bɛ́ ǹ nə́ n bɔyaa ǹ nə́ woo, Yezu ná a giala kɔ á Zaã boo da zaman nɛ, á pɛ: -Ka n ka woo ga wàa mɛn‐a diə gole ne? Buu mɛn bɛ́ piɛ̃ n bìn diɛ a ganaa?
40011008	Bɛ̀ bɛ bie wa, ka n ka woo ga wàa ganaa? Dɔnkɛ sonbore wɔle ne ká woo ga a ganaa? Sɛnɛ, dɔnkɛ sonbore wɔlen man kiin kion.
40011009	Ka ka woo ga wàa ganaa kəni? Lawa a boo gii‐dali ni?
40011011	Masɛ n pii ka nɛ, sonbore: minbuiin nɛn bii, min kɔ́n tɔn yɛ bɔrɔ, bɛ n gole á la Zaã‐n wa. Ka bɛ lɛ din tumaa dɔ nɛ, min mɛn bɛ́ re goɛ̃ min tumaa a boɛɛn lɛa lon a kiibaa ǹ bǎã kɛ‐n biɛ̃, bɛ á gole á la Zaã nɛ.
40011012	A kũ Zaã a Boo Tii Kɔɔ̃n pɛ biikoo kɛ ganaa a da pelo yaa, lon a kiibaa ǹ bǎã lɛ a wɔ n minbuiinin la kakaɛ̃, min mɛnɛn bɛ́ doa boe, bɛn man yii.
40011013	Lawa a boo gii‐dalin tumaa laanka Muizu a landa boo da kiibaa ǹ bǎã lɛ wɔ paǹ li, yǎa á daa dɔ Zaã a biikoo ganaa.
40011014	Ǹ tumaa pɛ mà Yilii á re die, ta ka lɛ kɔ woo, ta ka lɛ kɔ wa, a din Zaã kɛ lɛ nɛ, ǹ ná a boo da.
40011015	Toon bɛ́ ka lon, ka n too kɔ koe!
40011016	Man die pelo minbuiinin kɛn zoɛ̃ kɔn ka dien ne kəni? Maǹ kɔnboe ka nɛnyaanan nɛ, giã‐n tán zaman paã ǹ bǎã nɛ, n lɛ didii kɔn ganaa ǹ nə́ pii:
40011017	«Wɔ́ pìi pɛ ka nɛ, ka bɛ̀ baa wa! Wɔ́ gɛ̀ loe lɔ ka nɛ, ka wuu dɔ pɛ wa!»
40011018	A giala Zaã na á daa, á goã n lɛ soɛ parsiini a ba màn bii wa, a ba màn mii wa, minin man a gialaa pii mà nɔ̀ɔnɔn man a ganaa!
40011019	Min a Nɛgiĩ dɔ na á daa, asɛ n màn bii, a n màn mii, minin man a gialaa pii: «Ka ga, giĩ kɛ‐a, nàndɛnaa nɛ, a ba kiɛ̃ ka duvɛ̃ dɔ‐n wa, wusuru‐silin man a giaáran lɛa ka sii baraa zɛnaali kɔsɔn dɔn nɛ!» Sii bǐɛ̃ mɛn nə yɛ wɔsɛn nya ǹ dín gɔ́ɔ̃ nɛ, bɛ lɛ n Lawa a yiridɛnaabaa nyɛɛ.
40011020	Bɛ kio, Yezu bɛ́ á na a kaãbaa ǹ sii lɛ a gigiã zɛnaa kiwin mɛnɛn nɛ, a ná a giala kɔ á yoo bɛn gialaa, a giala ǹ minin nə ǹ tɔ wɔ ǹ gɔn bɔyaa wa. Á pɛ:
40011021	— Kasɛn Koraazɛn minin kɛn, bɔ̀n nə kaa wɔ lɛa! Kasɛn Bɛtsayidaa minin kɛn, bɔ̀n nə kaa wɔ lɛa! A giala kaãbaa ǹ siin mɛnɛn bɛ́ ǹ nə́ n zɛnaa kaa piɛ, bɛ̀ bɛn man nə́ n zɛnaa Tiiri kiwi laanka Siidɔn kiwi babaraan kɛn nɛ, bɛ̀ ǹ nə́ boroon wɔ ǹ dinin ganaa, ǹ nə́ ton kaa ǹ dinin ganaa haalɛ bibi, ǹ nə́ nyaa mà ǹsɛn nə́ n taasɛ ǹ nə́ wusoo ǹ sii baraan kio.
40011022	Bɛ lɛ taman yii, masɛ n pii ka nɛ, kiri kurii pinaa, kaa dɔlɔ á die gole koe á la Tiiri minin laanka Siidɔn minin wɔ nɛ.
40011023	Kasɛn Kafaranaamu minin kɛn man taasɛ mà ka n die gole koe yǎa Lawa ganaa? Ka n die gisĩ yǎa bɔ̀nbaa ǹ tɛ gole kɛ nɛ. A giala kaãbaa ǹ siin mɛnɛn bɛ́ ǹ nə́ n zɛnaa kaa piɛ, bɛ̀ bɛn man nə́ n zɛnaa Sodɔmu, kiwi kɛ lɛ Lawa ziziɛ̃ ka tɛ nɛ, bɛ̀ a tá tɔn a tan haalɛ pelo.
40011024	Bɛ lɛ taman yii, masɛ n pii ka nɛ, kiri kurii pinaa, kaa dɔlɔ á die gole koe á la Sodɔmu minin wɔ nɛ.
40011025	A din waáraa kɛ lɛ nɛ, Yezu pɛ: — Ma Di Lawa ganaa, lon laanka tán a Dɛnaa, masɛ n barka diɛ n nɛ. A giala n din ni ń siin kɛn duru sii‐dɔ̃lin laanka yiridɛnan la, ń nyaa baãnaanan manɛ.
40011026	Hiĩ, maa Díi ganaa, a zɛnaa miɛ̃ kɛ na á kɔɔ̃n kɔ n din ganaa.
40011027	Maa Díi Lawa na á màn din tumaa sii toa ma gɔn. Min kɔ́n ba Nɛgiĩ doɛ̃ wa, bɛ̀ á n bɔ Díi din sɔɔ̃ nɛ, min kɔ́n ba Díi doɛ̃ wa, bɛ̀ á n bɔ a Nɛgiĩ lɛ din sɔɔ̃ laanka Nɛgiĩ lɛ bɛ́ li mà a nyaa min mɛn nɛ.
40011028	Ka mɛnɛn tumaa bɛ nɔmaa nɛ guĩ giulun, ka da ma li, ma á die susui koe ka la.
40011029	Ma a kakaarɛ wa, ma a min puusə koe wa. Ma bɛ́ guĩ mɛn koe ka la ka bɛ lɛ si, ka maa doree ma, piɛ̃ á re kiɛ ka ganaa.
40011030	Masɛ bɛ́ guĩ mɛn koe ka la á puusə, a guĩ a kaka wa.
40012001	Biikoo kɔ́n a kiɛ̃ kio, Yezu n kiɛ̃ belee wurun kɔnɔn nɛ susu ǹ pii pinaa. Bòo goã a kialandɛnan ganaa, ǹ ná a giala kɔ ǹ nə́ belee lɛ yiyiɛ, ǹ nə́ soɛ̃.
40012002	Fariziɛ̃n bɛ́ ǹ nə́ bɛ yɛ, ǹ nə́ pɛ Yezu ni: — Ga, wɔsɛn landa bɛ́ a ba lɛ koe dí mɛn nə n nya susu ǹ pii pinaa wa, n kialandɛnan lɛn nə́ ke bɛ gialaa nyɛɛ!
40012003	Yezu tɔ́n pɛ ǹ nɛ: — Davida bɛ́ á sii mɛn zɛnaa bɛ̀ bòo bɛ́ a ná a din laanka a kiodɛnan kũ, ka bɛ lɛ pɛ sɛ́wɔ‐n wa?
40012004	A na á wɔ Lawa a Kion, a laanka a kiodɛnan nɛ, ǹ bɛ́ buurun mɛnɛn koɛ Lawa yɔrɔ‐a wúlu bɔ ǹ màn lɛa, ǹ nə́ bɛ lɛ saa ǹ nə́ sɔ̃. A kɔnpɛ ka ǹ landa nɛ, min kɔsɔ doamaa bie a sɔ̃ wa, bɛ̀ á n bɔ wúlu‐bɔlen ne.
40012005	Hinlaa ka bin pɛ landa sɛ́wɔ nɛ, mà susu ǹ pii pinaa, mà wúlu‐bɔlen tá susu ǹ pii ziziɛ̃ Lawa a kion a da yaa zɛ̀rɛ dɔ ná a ba ǹ koɛ ǹ ganaa wa?
40012006	Bɛ din tumaa kio, masɛ n pii ka nɛ, màn tá kànaa á gole á la Lawa a kion ne!
40012007	Lawa a boo na á pɛ: «Man giɛ li ka makara bɔ minin ganaa, ma bie giɛ li ka wúlu mànan kɔ ma la wa. Bɛ̀ ka n bɛ giala miɛ, bɛ̀ ka a dɔlɔ diɛ minin mìi ni, a da yaa ǹ nə́ ǹ sii baraa zɛnaa wa.
40012008	A giala Min a Nɛgiĩ n susu ǹ pii mìi la.»
40012009	Yezu kiɛ̃ walan á woo wɔ ǹ lɛsɔkɔn kion goon ne.
40012010	Giĩ gɔn goon gere‐a kɔ́n na á goã walan. Minin mɛnɛn bɛ́ walan, bɛn nə́ nɔ̀n da Yezu la ǹ nə́ pɛ: Wɔa landa tá lɛ koe wɔa busulə kaka kɔ susu ǹ pii pinaa? Maǹ nə́ bɛ pɛ ǹ nə́ giɛ a zɛ̀rɛbaa ǹ gɔn li.
40012011	Yezu tɔ́n pɛ ǹ nɛ: — Bɛ̀ sère goon toto n kaa min goon lon, yǎa bɛa sère lɛ bɔ á n dɔ nyankɔrɔ zuzulu ni susu ǹ pii pinaa, ǹ dɛnaa a die woe boe a soo ne a bɔ walan wa koɛ?
40012012	Minbuiin nɛ á soɛ sère‐n pasapasa! Bɛ lɛ taman yii, wɔsɛn landa tá lɛ koe n sii sonbore zɛnaa min ni susu ǹ pii pinaa.
40012013	Yezu tɔ́n pɛ giĩ lɛ nɛ: — N gɔn lɛ bɔ kɔn. Á bɔ kɔn, á wusoo á bǐɛ̃ kɔ siĩni ka a gɔn lɛ a goon kɛ bɛ́ lɔn.
40012014	Fariziɛ̃n nə́ soo ǹ nə́ woo n lɛ sɔkɔn, ǹ nə́ ga Yezu dɛ ǹ gɔn li.
40012015	Yezu bɛ́ á bɔ bɛ siére‐a, á kiɛ̃ á n bɔ bɛa bǎã lɛ nɛ. Zaman gigiã kɔ a kio lɛ. Á busulən tumaa a busu nya,
40012016	sɛnɛ, á n gɔn waa ǹ nɛ parsiini, mà ǹ nyan toa ǹ na asɛ boo da min kɔ́n yii‐n wa.
40012017	A na á n zɛnaa miɛ̃, màn mɛn bɛ́ toɛ, Lawa a boo gii‐dali Izayii boo mɛn da, bɛ lɛ lɛ pã. A na á pɛ kɛnɛn:
40012018	«Masɛ din Lawa a dí‐nyali n ka kɛ nɛ, má bɔ. Man bɛ lɛ narɛ, a sii á kɔɔ̃n ma ganaa. Man die ma din a Yiri Fu koe la. Á die ma foo sii boo diɛ tɔrɔn tumaa nɛ.
40012019	A die zia diɛ kɔn‐a ka min kɔ́n nɛ wa, a die parɛɛ wa. Min kɔ́n ba re a lɛ miɛ̃ zaman paã ǹ bǎã‐n wa.
40012020	Buu mɛn bɛ́ a n pusu, a die bɛ yiɛ wa, Bólon mɛn nə́ ke tɔn tɛ siã boe, a die bɛ nimi wa. A n die zɛnɛɛ miɛ̃ yǎa minin nə Lawa foo sii doɛ̃.
40012021	Tɔrɔ din tumaa á die n foo doɛ a ganaa.»
40012022	Bɛa biikoo li, minin nə́ daa giĩ goon kɔ Yezu la, a giala nɔ̀ɔnɔn man a ganaa, a yii tã, a boe boo diɛ dɔ la wa. Yezu ná a busu nya, yǎa a boo la á boo da, a yii dɔ wɔlɔ yɛ.
40012023	Zaman lɛ din tumaa nə́ n kaãbaa a ganaa, ǹ nə́ pɛ: — Davida a Nɛgiĩ mɛn lɛ bɛ́ wɔsɛn tá n yii diɛ la, a din lɛ bie ke wa le?
40012024	Fariziɛ̃n bɛ́ ǹ nə́ bɛ ma, ǹ nə́ tɔ́n pɛ: — Giĩ kɛ n nɔ̀ɔnɔn lui ǹ boe minin ganaa ka nɔ̀ɔnɔn kiã Sɛtaan pàã nɛ!
40012025	Sɛnɛ, Yezu nə́ ǹ taasiɛ dɔ̃, á tɔ́n pɛ ǹ nɛ: — Gána mɛn a minin bɛ́ zia diɛ kɔn ganaa, bɛa gána lɛ á die ziziɛ̃. Kiwi hinlaa sumu mɛn a minin bɛ́ zia diɛ kɔn ganaa, a ba boe la a wo nyɛɛn wa.
40012026	Bɛ̀ Sɛtaan tá a din a minin lui, ka dɔ̃ mà a n zia diɛ a din ganaa, a gána lɛ dɔ n siɛ lɔn a wo nyɛɛnɛ?
40012027	Táa ka n taasɛ mà masɛ n nɔ̀ɔnɔn lui ka Sɛtaan pàã nɛ, ka dinin kialandɛnan kɛn dɔn, die nə ǹ loo ǹ pàã koe bɛn la? Táa Sɛtaan bie wa? Bɛn lɛn man nyɛɛ mà ka sã dinin!
40012028	Man nɔ̀ɔnɔn lui ǹ boe minin ganaa ka Lawa a Yiri Fu pàã nɛ, bɛ lɛ n nyɛɛ mà Lawa a kiibaa lɛ nə́ n giala kɔ ka li.
40012029	Min kɔ́n ba we min kaka a kion, a na a gɔn mànan goa, bɛ̀ a ná a na a din yii bɔrɔ á da tán wa. Bɛ̀ á yii ǹ mɛn waáraa, á boe la a na a kion màn din tumaa goa.
40012030	Min mɛn bɛ́ a ba masɛ a dàã lɛa wa, bɛ n masɛ a zɔ́ɔ lɛa. Bɛ̀ min mɛn ba n doe masɛ lɛ a minin lɛ sɔkɔn wa, bɛa dɛnaa nə ǹ sasawɛɛ.
40012031	Bɛ lɛ na á toa, ma á pii ka nɛ: Minin sii baraan laanka kaa Lawa tɔ ziziɛ̃ ǹ boon dinin tumaa á re n toɛ ka nɛ. Sɛnɛ, bɛ̀ min mɛn Lawa a Yiri Fu tɔ ziziɛ̃, bɛa dɛnaa a sii baraa a re n toɛ‐n wa.
40012032	Bɛ̀ min mɛn nə́ Min a Nɛgiĩ tɔ ziziɛ̃, bɛa dɛnaa a sii baraa á re n toɛ nɛ. Sɛnɛ, bɛ̀ min mɛn nə́ Yiri Fu tɔ ziziɛ̃, bɛa dɛnaa a sii baraa a re n toɛ‐n sisia wa, a re n toɛ‐n biɛ̃ dɔn wa.
40012033	— Min nə da doɛ̃ a nɛ li. Da sonbore n nɛ sonbore koe, da baraa dɔ n nɛ baraa koe.
40012034	Miɛ̃ tɔrɔn lɛn! Boo sonbore n siɛ lɔn a bɔ ka lɛ‐n, a da yaa ka dininmaan nə́ baraa? A giala min gɔ́ɔ̃ bɛ́ á pã ka boo mɛn nɛ, a lɛ n bɛ lɛ diɛ.
40012035	Boo sonbore n boe min sonbore lɛ‐n, boo baraa n boe min baraa lɛ‐n.
40012036	Masɛ n pii ka nɛ: Kiri kurii pinaa, minin nə boo kooron mɛnɛn tumaa da, Lawa á die nɔ̀n diɛ ǹ la ka a din tumaa nɛ.
40012037	Kiri n die n kuri didie la a kɔnpɛ ka a din a da ǹ boo ne: Didie a da ǹ boo n die sonbore koe la, didie a da ǹ boo n die a din zɛ̀rɛ biɛ.
40012038	Landa sii‐daraalin kɔnɔn laanka Fariziɛ̃n kɔnɔn nə́ pɛ Yezu ni: — Mìinaa, wɔsɛn man giɛ li n kaãbaa ǹ sii kɔ́n zɛnaa màn mɛn nə nyɛɛ wɔsɛn manɛ mà Lawa na á n dia.
40012039	Yezu tɔ́n pɛ ǹ nɛ: — Pelo min babaraan, Lawa bɔlɔ tii wolen kɛn man giɛ kaãbaa ǹ sii li! Kaãbaa ǹ sii kɔ́n ba re n nyɛɛ ka nɛ, a kiɛ̃ Lawa a boo gii‐dali Zonaasi wɔ kɛ la wa.
40012040	Zonaasi bɛ́ á lɛawaa sɔɔ laanka tèlò sɔɔ zɛnaa zɔ̀ gole gɔ́ɔ̃‐n lɔn, Min a Nɛgiĩ dɔ n die lɛawaa sɔɔ laanka tèlò sɔɔ zɛnɛɛ yala‐n miɛ̃.
40012041	Kiri kurii pinaa, Ninivu kiwi minin kɛn tá re yui ǹ golee kɔn yɔrɔ‐a ka pelo minin kɛn nɛ, ǹ zɛnaa ǹ sii á re pelo minin kɛn biɛ koe, a giala Zonaasi bɛ́ á woo Boo Tii Kɔɔ̃n pɛ Ninivu, a minin nə́ n taasɛ ǹ nə́ wusoo ǹ sii baraan kio. Màn tá kànaa á gole á la Zonaasi‐n dɛ!
40012042	Kiri kurii pinaa, lɔ mɛn bɛ́ á goã kii lɛa Saabaa gána nɛ, bɛ á re yui kun ka pelo minin kɛn nɛ, a ǹ zɛ̀rɛ baa. A giala, a na á bɔ kanaa bǎã sɔsɔɔ nɛ, á daa n too kɔ Salomɔn a sii‐doɛ̃ boon kɛn ganaa. Màn tá kànaa á gole á la Salomɔn n- dɛ!
40012043	— Bɛ̀ nɔ̀ɔn babaraa soo á n bɔ min ni, a n woe n bibiĩ diə bǎãn nɛ, a ga susu ǹ bǎã li. Bɛ̀ a ba susu ǹ bǎã yii wa,
40012044	a n pii a din gɔ́ɔ̃ nɛ: «Ma soo má n bɔ kion mɛn lɛ nɛ, man die wusii ma wo wɔ bɛ lɛ nɛ.» Bɛ̀ á wusoo á woo bɛa dɛnaa lɛ ganaa, a n woe a bǎã lɛ yiɛ wɔraa nɛ, a gɔ́ɔ̃gɔ́ɔ̃ ǹ mànan nə́ telee ne.
40012045	A n nɔmiɛ a wo nɔ̀ɔn sɔbaa kɔsɔ kũ a da ǹ nɛ, ǹ mɛnɛn bɛ́ baraa ǹ nə́ la a din ni, ǹ da giã walan kun. Bɛ kio kəni, bɛa dɛnaa lɛ a sisiamaa n baraa koe a la a lɛlɛn nɛ. Pelo minbuiinin kɛn lɛn man die goɛ̃ miɛ̃.
40012046	Yezu bɛ́ tɔn boo diɛ zaman lɛ nɛ, ǹ dan laanka ǹ dɔɔ̃nɔn nə́ daa ǹ nə́ dɔ. Ǹ nə́ golee kanaa, maǹ giɛ li mà ǹ boo da nɛ.
40012047	Min nə́ tɔ́n pɛ Yezu ni: — Ga, n dan laanka n dɔɔ̃nɔn tá golee‐n kanaa, maǹ giɛ li ǹ boo da n nɛ.
40012048	Yezu tɔ́n pɛ bɛa dɛnaa lɛ nɛ: — Die n masɛ dan lɛa, masɛ dɔɔ̃nɔn man ka dien ne?
40012049	Bɛ kio á n gɔn nyaa a kialandɛnan ganaa á n toa: — Ka ga. Masɛ dan laanka ma dɔɔ̃nɔn nə́ ke kànaa.
40012050	A giala, min mɛn bɛ́ masɛ Di Lawa foo sii zɛnɛɛ, bɛ lɛ n masɛ dɔɔ̃ngiĩ lɛa, bɛ lɛ n masɛ miãnɛn lɛa, bɛ lɛ n masɛ dan lɛa.
40013001	A din pinaa kɛ lɛ nɛ, Yezu soo piɛ á woo giã tán‐a tà lɛ‐a, á minin daraa.
40013002	Zaman gigiã daa a lɛnpɛnɛ, yǎa á wɔ tà kuru ǹ goo ne á giã a nɛ. Zaman lɛ golee mu lɛ lɛkoro‐a.
40013003	Á boo gigiã da ǹ nɛ ka boo gimə́ ne, á pɛ ǹ nɛ: Giĩ goon na á soo á woo màn tɔrɔ pɛsɛ̃.
40013004	A bɛ́ màn tɔrɔ lɛ pɛsɛ̃, ǹ kɔ́n mɛnaa zii lɛkoro‐a. Bàanan nə́ daa ǹ nə́ mui.
40013005	Ǹ kɔ́n dɔ́ mɛnaa gɛtaã bǎã nɛ, tii nɔnɔɔ bɛ́ a ba gigiã bǎã mɛn nɛ wa. Màn tɔrɔ lɛ bɔ fufuu, a giala, tán lɛ giulun ba zulii‐n wa.
40013006	Wasa bɛ́ á dii lon, á màn bisin lɛ kũ á bɛbɛnɛ á dɛ, a giala gòon taãn ba a lon wa.
40013007	Ǹ kɔ́n dɔ́ mɛnaa koronkoron nyɛndɛnaa bǎã nɛ. Nyɛn bisin lɛ yoo á màn bisin lɛ gɛwaa.
40013008	Sɛnɛ, màn tɔrɔ lɛ kɔ́n nə́ mɛnaa tán sonbore la, á nɛ kɔ, ǹ tɛn nə́ nàn paabiɛ bɔ, ǹ tɛn nə nàn pɔsɔrɔ bɔ, ǹ tɛn dɔ́ na á pɔsɔɔ bɔ.
40013009	Yezu tɔ́n kɛ pɛ, á ti a ganaa: — Toon bɛ́ ka lon, ka n too kɔ koe.
40013010	Bɛ kio, Yezu a kialandɛnan nə́ n zɔ̃ ǹ nə́ dɔ a li, ǹ nə́ nɔ̀n da la: — Wàa na á baa n tá boo diɛ minin lɛn manɛ ka boo gimə́ ne?
40013011	Yezu tɔ́n pɛ ǹ nɛ: Lon a kiibaa a sii‐duriin kɛn, Lawa na a bɛn nyaa kasɛn manɛ. Sɛnɛ, a nyaa ǹsɛn man wa.
40013012	A giala, màn bɛ́ min mɛn lon, kɔsɔ á die n diɛ bɛa dɛnaa wɔ li a gigiã kɔ. Sɛnɛ, màn bɛ́ a ba min mɛn gɔn duduu wa, boɛɛn mɛn bɛ́ a gɔn, ǹ tá re bɛ lɛ dɔ din sii la.
40013013	Bɛ̀ n yaa masɛ tá boo diɛ ka nɛ ka boo giməə ne, a mìi n ka kɛ nɛ: A giala, maǹ giɛ, sɛnɛ, ǹ yii a wɔlɔ yii wa, maǹ nə n too koe, ǹ too a boo miɛ wa, ǹ ba a giala miɛ wa.
40013014	Bɛ lɛ na á toa, Lawa a boo gii‐dali Izayii boo mɛn da ǹ wɔ a paǹ li, bɛ lɛ lɛ n piɛ̃ kɛnɛn lɛn: «Ǹ tá re n too koe ǹ nɔmaa, ǹ ba re boo miɛ wa. Ǹ tá re giɛ ǹ yii laa, ǹ yii a re wɔlɔ yii wa.
40013015	A giala minin kɛn foo laa, ǹ nə́ n too tã, ǹ nə́ n yii tã, bɛ bie wa ǹ yii á die wɔlɔ yii, ǹ too á die boo miɛ, ǹ yiri á die a giala miɛ, ǹ wusoo ǹ da Lawa li, Lawa dɔ á die ǹ busu nyɛɛ ǹ foo ne, sɛnɛ, bɛ bɛ́ a bie ǹ yii li ǹ sii lɛa wa.»
40013016	Kasɛn mɛnɛn bɛ ka yii á wɔlɔ yii, ka too dɔ á boo miɛ, barkadɛnan man ka nɛ!
40013017	Masɛ n pii ka nɛ, sonbore: Ka yii bɛ́ màn mɛn ganaa, Lawa a boo gii‐dali gigiã laanka min pepere gigiã goã giɛ li mà ǹ bɛ yɛ ka ǹ yii ni, sɛnɛ, ǹ yɛ wa. Ka too bɛ́ á màn mɛn ma, ǹ nə́ goã giɛ li mà ǹ bɛ dɔ ma ka ǹ too ne, sɛnɛ, ǹ ma wa.
40013018	— Ka n too kɔ màn tɔrɔ pɛsɛ̃li a boo gimə́ lɛ giala li kəni.
40013019	Min mɛnɛn bɛ́ Lawa a kiibaa ǹ boo kɛ lɛ miɛ, ǹ nə́ ǹ ba a giala miɛ wa, bɛa dɛnan man kɔnboe ka zii para nɛ, màn tɔrɔ lɛ mɛnaa a nɛ. Zɔ́ɔ babaraa lɛ n die, ǹ boo mɛn lɛ ma, á bɛ lɛ bɔ a bɔ ǹ foo ne.
40013020	Ǹ tɛn dɔ n kɔnboe ka gɛtaã bǎã nɛ, màn tɔrɔ lɛ mɛnaa a nɛ. Bɛ̀ ǹ nə́ boo lɛ ma, maǹ sii fufuu ka nyɛnyɛɛ nɛ.
40013021	Sɛnɛ, ǹ ba toɛ a gòon bɔ ǹ nɛ wa, a ba goɛ̃ ǹ foo ne a belebɔ wa. Bɛ lɛ nɛ, bɛ̀ foo ziziɛ̃ daa, hinlaa bɛ̀ minin man fuu nyɛɛ ǹ nɛ Lawa a boo lɛ taman yii, maǹ nə n piɛ̃ ka Lawa‐n gɔrɔ.
40013022	Min tɛn dɔ n kɔnboe ka màn tɔrɔ nɛ á mɛnaa nyan bii. Ǹ nə́ boo lɛ ma koe, sɛnɛ, kanaa sii a taasiɛn laanka naforo a lɛn bebelee siin man boo lɛ kuĩ, ǹ baa nɛ‐kɔbaã wole lɛa.
40013023	Sɛnɛ, min tɛn nə kɔnboe ka tán sonbore ne màn tɔrɔ mɛnaa a nɛ. Bɛn man boo lɛ miɛ, ǹ na a giala ma, maǹ nɛ koe, ǹ tɛn wɔ n paabiɛ ǹ tɛn wɔ n pɔsɔrɔ, ǹ tɛn wɔ n pɔsɔɔ.
40013024	Yezu wusoo á boo gimə́ kɔsɔ da ǹ nɛ: — Lon a kiibaa lɛ a kɔnboe n ka kɛ nɛ: Giĩ goon na á màn tɔrɔ sonbore da a wuru‐n.
40013025	Ǹ kɔ́n pinaa tèlò‐n, min din tumaa bɛ́ nyuù ni, bɛa giĩ lɛ a zɔ́ɔ goon nə́ daa, á buu babaraa we pɛsɛ̃ a màn tɔrɔ sonbore lɛ bii, á kiɛ̃ á woo.
40013026	Màn tɔrɔ sonbore lɛ bɛ́ á bɔ a n die mìi boe ǹ mɛn waáraa, buu babaraa lɛ dɔ́ soo.
40013027	Wurudɛnaa lɛ a dí‐nyalin nə́ daa pɛ nɛ: «Mìinaa, n bie n màn tɔrɔ sonbore da n wuru lɛ‐n wa ya? Buu babaraa kɛ dɔ n boe maa?»
40013028	Á tɔ́n pɛ ǹ nɛ: «Maa zɔ́ɔ na á kɛ zɛnaa.» A dí‐nyalin lɛn nə́ tɔ́n nɔ̀n da la: «N tá li wɔsɛn nə wo buu babaraa lɛ wɛ̃ ya?»
40013029	Á ǹ lɛ sii kɛnɛn «Aba, bɛ̀ ka pɛ mà ka n buu babaraa kɛ wɛ̃, ka tɔn kiɛ̃ ka maa màn tɔrɔ sonbore kɛ dɔ wɛ̃ kun ni.
40013030	Ka toa ǹ gole kɔ kun, yǎa a kurii waáraa. Bɛa waáraa, dí‐nyalin mɛnɛn bɛ́ re kuri, ma á re pii bɛn manɛ, máa ǹ buu babaraa lɛ kuru bɔrɔ ǹ yii gɔn‐sara‐yii ǹ kaa tɛ‐n, bɛ kio, ǹ màn tɔrɔ sonbore lɛ kaa maa dɔǹ nɛ.»
40013031	Yezu wusoo á boo gimə́ kɔsɔ da ǹ nɛ doo: — Lawa a kiibaa ǹ dí lɛ bɛ́ woe nyɛɛn lɔn, a n kɔnboe ka mutarde we ne, giĩ goon nə́ saa á woo da a wuru‐n.
40013032	A din nə màn nàn tɔrɔn tumaa a boɛɛn lɛa. Sɛnɛ, bɛ̀ ǹ nə́ da, A din nə gole á la ǹ miã dù gɔrɔ dan kɛn dinin tumaa nɛ. A n da biɛ, bàanan dinin nə́ da ǹ kii dɔ a gùrùn mala.
40013033	Yezu wusoo á boo gimə́ kɔsɔ da ǹ nɛ: — Lawa a kiibaa lɛ n kɔnboe ka yɔ bù ni. Lɔ goon na á saa á kaa buuru wusu yaa gigiã li, yǎa a din tumaa yoo.
40013034	Yezu na á bɛ din tumaa pɛ zaman lɛ nɛ ka boo gimə́ ne. A ba boo diɛ ǹ nɛ kooro bɛ̀ a na a boo gimə́ da wa.
40013035	A na á goã zɛnɛɛ miɛ̃, màn mɛn bɛ́ toɛ, Lawa a boo gii‐dali màn mɛn pɛ, bɛ lɛ lɛ pã. A na á pɛ: Masɛ á die n lɛ buĩ ma boo gimə́ da ǹ nɛ. Masɛ á die n lɛ buĩ ma sii‐duriin boo da, ǹ mɛnɛn bɛ́ durii‐n haalɛ kanaa diɛ biikoo li.
40013036	Bɛ kio, Yezu zaman lɛ toa walan á kiɛ̃ á woo piɛ. A kialandɛnan nə́ n zɔ̃ ǹ nə́ dɔ a li, ǹ nə́ pɛ nɛ: — N boo gimə́ mɛn da buu babaraa wɔ gɔn la ǹ nə́ pɛsɛ̃ wuru‐n, bɛ lɛ̀giala pɛ wɔsɛn manɛ.
40013037	Yezu tɔ́n pɛ: Min mɛn bɛ́ á màn tɔrɔ sonbore lɛ da, Min a Nɛgiĩ n ka bɛ nɛ.
40013038	Wuru lɛ, bɛ n kanaa lɛa. Lawa bɛ́ min mɛnɛn kii lɛa, bɛn man goon ka màn tɔrɔ sonbore ne. Buu babaraa ke, bɛ n Sɛtaan a minin lɛa.
40013039	Zɔ́ɔ mɛn bɛ́ á buu babaraa lɛ pɛsɛ̃ wuru lɛ nɛ, Sɛtaan din nə ka bɛ nɛ. A kurii waáraa ke, kanaa a nya waáraa n ka bɛ nɛ. Dí‐nyalin mɛnɛn bɛ́ kuri, bɛn man lon a dia dí‐a wolen lɛa.
40013040	Ǹ bɛ́ buu babaraa lɛ goɛ bɛ̀ ǹ kaa tɛ‐n lɔn, a n die n biɛ miɛ̃ kanaa a nya waáraa.
40013041	Masɛ Min a Nɛgiĩ á re maa dia dí‐a wolen diɛ. Min mɛnɛn dinin tumaa bɛ́ sii baraa zɛnɛɛ, ǹ nə́ ǹ miãn dɔn nyanɛɛ ǹ kiɛ a nɛ, ǹ tá re bɛn wɛɛ ǹ nə ǹ bɔ Lawa a kiibaa ǹ bǎã lɛ nɛ,
40013042	ǹ nə ǹ kaa tɛ‐n, ǹ wuu pɛ walan ǹ sɔ kere bɔ.
40013043	Sɛnɛ, min peperen tá re tɛ pii ka wasa bɛ́ lɔn ǹ Díi Lawa a kiibaa ǹ bǎã kɛ nɛ. Toon bɛ́ ka lon, ka n too kɔ.
40013044	— Lawa a kiibaa lɛ n kɔnboe ka gɔn màn durii kɔ́n nɛ wuru‐n. Giĩ goon nə́ woo n mìi na bɛa gɔn màn lɛ ganaa, á wusoo á saa á duru. A foo kɔɔ̃n kɔ á la yii ni, yǎa á woo n gɔn màn din tumaa sã á n bɔyaa á daa bɛa wuru lɛ pii.
40013045	Lawa a kiibaa lɛ n kɔnboe ka pii‐kɔle goon ne, giɛ bɔlɔ ganaa ǹ gii siĩnin li.
40013046	Bɛ̀ a ná a sonbore yɛ ǹ mɛn waáraa, a n woe, a n gɔn màn din tumaa sã, a bɛa gii lɛ pii.
40013047	— Lawa a kiibaa lɛ n die kɔnboe ka zɔ̀ɔ‐n doo, ǹ nə́ zũ tà mu li, a n zɔ̀ tɔrɔ din tumaa kuĩ.
40013048	A bɛ́ á pã ǹ mɛn waáraa, zɔ̀‐kũlin lɛn nə́ baã ǹ nə́ daa‐n mu lɛkoro‐a, ǹ nə́ giã tán ǹ nə́ zɔ̀ lɛ gɔgɔɔ̃. Ǹ nə́ zɔ̀ sonbore lɛ kaa tiɛ̀rɛɛnɛn nɛ, ǹ ná a naarɛ kɛ zũ tà mu li.
40013049	A n die n biɛ miɛ̃ kanaa a nya pinaa. Lon a dia dí‐a wolen man die die, ǹ min baraan gɔgɔɔ̃ ǹ nə́ ǹ bɔ min sonboren li
40013050	ǹ nə ǹ kaa tɛ‐n. Maǹ die wuu pii walan ǹ sɔ kere bɔ.
40013051	Yezu tɔ́n nɔ̀n da ǹ la: — Ka kɛ din tumaa giala ma? Ǹ dɔn nə́ pɛ: Hiĩ.
40013052	Á tɔ́n pɛ ǹ nɛ: — Bɛ lɛ na á toa, landa sii‐daraalin tá re yii, ǹ Lawa dɔ̃ ǹ kii lɛa. Bɛn lɛn man kɔnboe ka kiondɛnaa kɔ́n nɛ, gɔn màn dii laanka a zizi boe a naforo ne.
40013053	Yezu bɛ́ á bɛa boo gimə́n lɛn da á nya, á kiɛ̃ á n bɔ walan.
40013054	A bɛ́ á gole kɔ kiwi mɛn nɛ, á woo walan. A ná a giala kɔ á minin darɛɛ bɛn lɛsɔkɔn kion. Min mɛnɛn bɛ́ walan, bɛn nə́ n kaãbaa parsiini. Maǹ nə́ goã pii: He! Asɛ n boe ka bɛa yiridɛnaabaa kɛ‐n maa? A n bɛa kaãbaa ǹ siin kɛn zɛnɛɛ lɔn?
40013055	Da‐sɛlɛli lɛ a nɛ lɛ bie ka a din kɛ lɛ‐n wa ya? Mariya bie a din dan lɛa wa? A din kɛ lɛ dɔɔ̃ngiĩ bie ka Zaaki ni, ka Zozɛfu ni, ka Simɔn laanka Zudee‐n wa ya?
40013056	A din miãnɛnɛn bie kɛn nɛ kun ka wɔsɛn nɛ wa? Bɛ din tumaa a pàã n boe maa a lon?
40013057	Bɛ lɛ na á toa, ǹ nə́ n piã nɛ. Yezu tɔ́n pɛ ǹ nɛ: — Lawa a boo gii‐dali yii a puusə koe bǎã kɔ́n nɛ wa, bɛ̀ á n bɔ a din a yɛ ǹ kiwi laanka a din a kion ne.
40013058	Ǹ golee Yezu li baã lɛ taman yii, Yezu kaãbaa ǹ sii gigiã zɛnaa walan wa.
40014001	Bɛa waáraa lɛ nɛ, Herɔdi mɛn bɛ́ Galilee gánadɛnaa lɛa, bɛ Yezu boo ma minin lɛ‐n.
40014002	Á tɔ́n pɛ a dí‐nyalin manɛ: — Zaã, batɛmu‐dali ni, a din lɛ yii na á wusoo á kaa á n bɔ geren bii. Bɛ lɛ na á toa, kaãbaa ǹ sii zɛnaa ǹ pàã tá a lon.
40014003	Sonbore ne, Herɔdi dinmaa na á pɛ, mà ǹ Zaã kũ ǹ yii ǹ da kòso‐n. A giala Herɔdi na á ǹ diɛ̃ Filipi a lɔ Herɔdiadi saa lɔ lɛa.
40014004	Bɛ lɛ nɛ, Zaã goã pii ni mà a doamaa bie a kũ a baa a lɔ lɛa wa.
40014005	Herɔdi na á baa re Zaã dii, sɛnɛ, a na á goã nyɛ́ɛbiɛ gána lɛ a minin manɛ, a giala ǹ tumaa na á goã giɛ Zaã ganaa Lawa a boo gii‐dali lɛa.
40014006	Sɛnɛ, Herɔdi a yɛ ǹ zɔ́n pinaa, Herɔdiadi a nɛlɔ yoo, á bɛ̀ baa zɔ́n màn‐biilin yɔrɔ‐a. Bɛ́ kɔɔ̃n kɔ Herɔdi ganaa parsiini,
40014007	yǎa a n liɛ, mà bɛ̀ á màn mɛn nyankɔ asɛ lon, mà yǎa asɛ bɛ koe la.
40014008	A kɔnpɛ ka ǹ dan a da ǹ boo ne, á tɔ́n pɛ Herɔdi‐n kɛnɛn: — Zaã, batɛmu‐dali ke, bɛ mìi da màn nɛ kànaa n kɔ masɛ la!
40014009	Gánadɛnaa yɔrɔ piã, sɛnɛ, a bɛ́ á saa lɛlɛ á n liɛ zɔ́n màn‐biilin lɛn yɔrɔ‐a, bɛ lɛ taman yii, á nɔmaa á pɛ minin manɛ mà ǹ da kɔ la.
40014010	Á tɔ́n min dia mà a wo Zaã mìi kuru kòso‐n a da nɛ.
40014011	Ǹ ná a mìi lɛ da màn nɛ ǹ nə́ daa kɔ nɛnɛn lɛ la, a dɔ́ saa á kɔ ǹ dan la.
40014012	Zaã a kialandɛnan nə́ daa Zaã gere saa ǹ nə́ woo bĩ. Bɛ kio, ǹ nə́ woo a yɔrɔ pɛ Yezu ni.
40014013	Yezu bɛ́ á bɛa boo kɛ ma, á wɔ tà kuru ǹ goo ne á kiɛ̃ á n bɔ walan, a din sɔɔ̃ woo don. Sɛnɛ, minin nə́ bɔ a siére‐a, zaman gigiã soo kiwi gɔ́ɔ̃ nɛ ǹ nə́ kɔ Yezu lɛ, bɛ̀ ǹ tá tɔ we mu lɛ lɛkoro‐a.
40014014	Yezu bɛ́ á soo tà kuru ǹ goo lɛ nɛ, á zaman gigiã yɛ. Bɛa minin lɛn makara bɔ a ganaa, á yoo á ǹ busulən kaka kɔ.
40014015	Wasa bɛ́ á mɛ, Yezu a kialandɛnan nə́ n zɔ̃ ǹ nə́ dɔ a li, ǹ nə́ pɛ nɛ: — Wasa mɛ, bǎã lɛ dɔ wɔlɔ á sɔsɔɔ. Zaman lɛ dia ǹ wo màn‐bii pii kiwi gɔ́ɔ̃ nɛ ǹ bii.
40014016	Yezu tɔ́n pɛ ǹ nɛ: Ǹ woo la banban. Ka dininmaan nə màn‐bii kɔ ǹ la ǹ bii!
40014017	Ǹ nə́ tɔ́n pɛ Yezu ni: — Buuru mìi sooro laanka zɔ̀ màn paa din sɔɔ̃ n wɔsɛn lon kànaa.
40014018	Yezu maǹ da ǹ kɔ asɛ la.
40014019	Bɛ kio, á pɛ zaman lɛ nɛ, mà ǹ giã tán‐a buu la. Ǹ bɛ́ ǹ nə́ giã tán, á buuru sooro lɛ laanka zɔ̀ màn paa lɛ goa, á n yɔrɔ dia lon, á barka da Lawa nɛ. Á buuru lɛ yiyiɛ á kɔ a kialandɛnan lɛn ma la, ǹ nə́ gii zaman lɛ nɛ.
40014020	Ǹ tumaa sɔ̃ ǹ nə́ kã. A lɛkoro gialakunun mɛnɛn nə́ goã, a kialandɛnan nə́ bɛn goa ǹ nə́ kaa kankaan fulupaa piɛ̃, ǹ nə́ woo ne.
40014021	Min mɛnɛn nə sɔ̃, ǹ tá giĩ duu sooro (5,000) boe, lɔn laanka nɛnyaanan goɛ̃ ná a ba a‐n wa.
40014022	Bɛ kio gɔrɔ, Yezu pɛ a kialandɛnan manɛ maǹ wɔ tà kuru ǹ goo ne, ǹ wo asɛ nyɛɛnɛ tà lɛ a lɛkoro goon kɛ ganaa, bɛ̀ asɛ dinmaa baa n gɔn boe zaman lɛ ganaa.
40014023	A bɛ́ á n gɔn bɔ ǹ ganaa, a din sɔɔ̃ woo dii kele kɔ́n la, á Lawa nyankɔ. Wɔlɔ tii, bɛ̀ a din sɔɔ̃ á tɔn walan.
40014024	Bɛ daa yaa bɛ̀ goo lɛ wɔlɔ á tɔn sɔsɔɔ tà lɛkoro ganaa. Piɛ̃ bɛ́ á goã n diɛ lɛ, mu na á goã bìn diɛ n toe a nɛ.
40014025	Koonən wuu pɛ waáraa, Yezu tɔ wɔ mu la, á tele a kialandɛnan lɛn ganaa.
40014026	Ǹ bɛ́ ǹ nə́ yɛ tɔ we mu la, nyɛ́ɛ nə ǹ kũ. Ǹ nə́ tɔ́n pɛ: — Eebe, gere nyin ni! Ǹ nə́ yoo ǹ nə́ n lɛ dɛdɛ, nyɛ́ɛ taman yii.
40014027	A din bǎã‐n gɔrɔ Yezu boo da ǹ nɛ, á pɛ ǹ nɛ: — Ka n foo taã. Masɛ nɛ, ka baran nyɛ́ɛbaa wa!
40014028	Piɛrɛ tɔ́n pɛ nɛ: — Dɛnaa, bɛ̀ n din ni sonbore, toa masɛ tɔ wɔ mu lɛ la ma da n li.
40014029	Yezu tɔ́n pɛ nɛ: — Tɔ wɔ n daa! Piɛrɛ soo tà kuru ǹ goo lɛ nɛ, a ná a giala kɔ á tɔ wɔ mu la á tele Yezu ganaa.
40014030	A bɛ́ á ga piɛ̃ lɛ a bɔ ǹ gɔn ganaa, nyɛ́ɛ kũ. A bɛ́ giɛ mà á woe mu giala‐a, á nɔmaa á n lɛ dɛ: — Dɛnaa, da ma la wooo!
40014031	A din bǎã‐n gɔrɔ Yezu nə́ n gɔn dia á kũ. Á tɔ́n pɛ nɛ: — N golee Lawa li á kiɛɛrɛ dɛ! Wàa na á baa n foo biɛ na?
40014032	Ǹ dinin paanan nə́ wɔ goo lɛ gɔ́ɔ̃ nɛ, piɛ̃ lɛ nə́ n lɛ kũ.
40014033	Yezu a kialandɛnan mɛnɛn bɛ́ goo lɛ gɔ́ɔ̃ nɛ, bɛn nə́ nɔmaa ǹ nə́ kaa tán‐a Yezu giulun, ǹ nə́ pɛ: — Sonbore pɛ á pɛsã, ma n Lawa a Nɛgiĩ lɛa!
40014034	Ǹ nə́ tà kuru ǹ nə́ nya, ǹ nə́ dɔ tán kooro ganaa Zenezarɛti gána nɛ.
40014035	Walandɛnan nə́ Yezu dɔ̃, ǹ na a daa boo pɛsɛ̃ ǹ lɛkoro‐a ǹ kiwin tumaa nɛ. Minin nə́ daa busulən tumaa kɔ la.
40014036	Maǹ nə́ goã a nyankoe mà a toa busulən lɛn nə ǹ gɔn da a mɔnaa lɛkoro din ganaa kooro. Min mɛn din tumaa bɛ́ á n gɔn da a ganaa, bɛn yii kaka kɔ.
40015001	Fariziɛ̃n kɔnɔn laanka landa sii‐daraalin kɔnɔn nə́ n toa Zeruzalɛmu, ǹ nə́ daa nɔ̀n da Yezu la:
40015002	Wɔsɛn digolon nə landa mɛn koa, wàa na á baa nsɛ a kialandɛnan ba bɛ tamaɛ wa? Ka a n gɔn pii ká landa bɛ́ pii lɔn, bɛ̀ ka tɔn màn bii wa.
40015003	Yezu tɔ́n pɛ ǹ nɛ: Kasɛn dɔn, wàa na á baa ka tá Lawa a dí‐pɛ ziziɛ̃ ka ka dinin landa siin ni?
40015004	Táa Lawa pɛ: «N díi laanka n náa guguru kɔ,» hinlaa «bɛ̀ min boo baraa da ǹ di‐a hinlaa ǹ dan ganaa, ǹ doamaa nɛ ǹ bɛ dɛ a gã.»
40015005	Sɛnɛ, kasɛn man pii mà bɛ̀ min pɛ ǹ di‐n hinlaa ǹ dan nɛ mà asɛ doamaa bɛ́ nɛ a n dɔ lɛ ka màn mɛn nɛ, mà asɛ n die Lawa goe ka bɛ nɛ,
40015006	bɛa dɛnaa kɛ laadoo ba a ganaa doo a n di guguru kɔ ka màn nɛ wa. Ka ǹ Lawa a boo sàabiɛ kɛnɛn lɛn ka dinin landan lɛa!
40015007	Gɔ́ɔ̃ tì‐an kɛn! Sonbore tá Izayii lon, bɛ̀ a bɛ́ á pɛ kaa wɔ gɔn la kɛnɛn:
40015008	Lawa pɛ: «Minin kɛn man ma guguru koe ka ǹ lɛ nɛ, sɛnɛ, ǹ gɔ́ɔ̃ wɔlɔ á lui‐n ma ganaa.
40015009	Maǹ ma guguru koe kooro, a giala, maǹ minbuiinin dí‐pɛn siɛ ǹ tá ǹ biɛ Lawa a dí‐pɛn lɛa, bɛ̀ ǹ minin daraa ǹ ganaa.»
40015010	Bɛ kio, Yezu lɛ dia zaman lɛ la, á pɛ ǹ nɛ: — Ka n too kɔ ka kɛ giala ma:
40015011	Màn mɛn bɛ́ we minbuiin nɛ lɛ‐n, bɛ bie a gɔgɔrɛ koe wa. Sɛnɛ màn mɛn bɛ́ boe a lɛ‐n, bɛ lɛ na a gɔgɔrɛ koe.
40015012	Yezu a kialandɛnan nə́ n zɔ̃ ǹ nə́ dɔ a li, ǹ nə́ pɛ nɛ: — N boo da ǹ gɔn kɛ lɛ kɛnɛn, n tá doɛ̃ mà á Fariziɛ̃n lɛn foo busu?
40015013	Yezu tɔ́n pɛ ǹ nɛ: — Da mɛn tumaa bɛ́ masɛ Di Lawa ná a zumu wa, bɛ tumaa á die n wɛɛ̃.
40015014	Ka ǹ toa walan. Maǹ yii tere‐an lɛa yii tere‐an bàlà kuĩ! Bɛ̀ yii tere‐a nə́ ǹ miã yii tere‐a a bàlà kũ, ǹ dinin paanan tá re boe ǹ kaa nyankɔrɔ nɛ.
40015015	Piɛrɛ tɔ́n pɛ nɛ: — Boo gimə́ kɛ giala pɛ wɔsɛn manɛ.
40015016	Yezu pɛ: Haalɛ tɔn pelo, ka dɔn ba tɔn boo giala miɛ wa?
40015017	Ka a doɛ̃ mà màn mɛn din tumaa bɛ́ we minbuiin nɛ lɛ‐n, mà a n woe a gɔ́ɔ̃ nɛ, bɛ kio a tɔn soo goɛ̀rɛ lɛa wa?
40015018	Sɛnɛ, màn mɛn bɛ́ soe lɛ‐n, bɛ lɛ n boe foo ne, bɛ lɛ dɔ n minbuiin nɛ gɔgɔrɛ koe.
40015019	A giala, taasiɛ naarɛn lɛn man boe a foo ne, bɛn lɛn man min diɛ gɛ̀ dɛ ganaa, ka naarɛbaa nɛ, ka kɔrɔbaa nɛ, ka wurumubaa nɛ, ka soɛ bɔ nɛ, ka min kɔsɔ tɔ ziziɛ̃ nɛ.
40015020	Siin mɛnɛn bɛ́ min gɔgɔrɛ koe, bɛn lɛn man ka bɛn nɛ! Sɛnɛ, màn bii bɛ̀ n nə́ n nə n gɔn pii ka landa bɛ́ pii lɔn wa, bɛ a min gɔgɔrɛ koe wa.
40015021	Bɛ kio, Yezu kiɛ̃ á n bɔ walan á woo bǎã kɔ́n nɛ, kunu Tiiri kiwi laanka Siidɔn kiwi ganaa.
40015022	Kanaan lɔ goon dɔ goã giã‐n walan, á daa Yezu li á n lɛ dɛ a ganaa: — Mìinaa, kii Davida tɔrɔ, makara bɔ masɛ ganaa! Nɔ̀ɔnɔn man maa nɛlɔ ganaa, a giã ǹ gɔn ba siĩn duduu wa!
40015023	Sɛnɛ, Yezu nə n lɛ da lɛ wa. A kialandɛnan nə́ n zɔ̃ ǹ nə́ dɔ a li, ǹ ná a nyankɔ mà a pɛ lɔ lɛ nɛ mà a woo, á n bɔ ǹsɛn kio ka bɛa lɛ‐dɛ kɛ‐n miɛ̃.
40015024	Yezu tɔ́n pɛ: — Izirayeli minin mɛnɛn bɛ́ ǹ nə papaã ka sèren bɛ́ lɔn, Lawa na á ma dia bɛn lɛn dinin sɔɔ̃nɔn li.
40015025	Lɔ lɛ nɔmaa á daa kaa tán‐a a giulun, á pɛ: — Mìinaa, n dɔ masɛ lɛ!
40015026	Yezu tɔ́n pɛ: — A ba siĩni min nə nɛnyaanan màn‐bii saa a kɔ gin tienən ma la wa.
40015027	Lɔ lɛ tɔ́n pɛ: — Mìinaa, sonbore ne, sɛnɛ, màn‐bii bisin mɛn bɛ́ kiɛ tán‐a, gindɛnaa a gin tienən tá bɛ goɛ ǹ bii sɛn.
40015028	Yezu tɔ́n pɛ nɛ: — E, lɔ lɛɛ, n golee Lawa li á gole! N bɛ́ giɛ màn mɛn li, bɛ á die n zɛnɛɛ n nɛ. A din biikoo li gɔrɔ, a nɛlɔ lɛ a busu nya.
40015029	Yezu kiɛ̃ á n bɔ walan á woo Galilee tà lɛ‐a. Á dii kele goon la, á giã tán‐a.
40015030	Zaman gigiã daa a li ka gɔ̃naan nɛ, yii tere‐an nɛ, wɔ̀lɔ̀ dɛnan nɛ, lɛ tere‐an nɛ, ka busulə tɔrɔ gigiã kɔsɔn nɛ. Ǹ nə́ ǹ kaa tán‐a Yezu giulun, á ǹ kaka kɔ.
40015031	Minin bɛ́ ǹ nə́ lɛ tere‐an yɛ boo diɛ, ǹ bɛ́ ǹ nə́ wɔ̀lɔ̀ dɛnan yɛ ǹ nə́ kaka kɔ, gɔ̃naan nə́ tɔ we telee ne, yii tere‐an yii n wɔlɔ yii, ǹ nə́ n kaãbaa parsiini, ǹ ná a giala kɔ ǹ nə́ Izirayeli minin Lawa guguru kɔ.
40015032	Yezu ná a kialandɛnan bíi, á pɛ ǹ nɛ: — Minin kɛn makara á boe masɛ ganaa, a giala ǹ lɛawaa sɔɔ n ke kun ka masɛ nɛ, sɛnɛ, màn kɔ́n banban doo ǹ tá re bii wa. Ma ba li ma ǹ toa ǹ wo ka ǹ gɔ́ɔ̃ kooro‐n wa, ǹ tá re kerekaɛ̃ zii la.
40015033	A kialandɛnan nə́ nɔ̀n da la: — Wɔ n die boe ka màn‐bii‐n maa, wɔ zaman kɛ miã too ne don kɛ nɛ?
40015034	Yezu tɔ́n nɔ̀n da ǹ la: — Buuru mìi gia n ka lon? Ǹ nə́ tɔ́n pɛ: — Sɔbaa, ka zɔ̀ bisin kɔ́n nɛ.
40015035	Yezu tɔ́n pɛ zaman lɛ nɛ, mà ǹ giã tán.
40015036	Bɛ kio, á buuru sɔbaa lɛ laanka zɔ̀ lɛ goa, á barka da Lawa nɛ, á ǹ yiyiɛ kɔn, á ǹ kɔ a kialandɛnan ma la, ǹ nə́ gii zaman lɛ nɛ.
40015037	Didie màn bii á kã. Màn‐bii gialakun mɛn nə́ goã, a kialandɛnan nə́ goa ǹ nə́ kaa kankaan sɔbaa piɛ̃, ǹ nə́ woo ne.
40015038	Min mɛnɛn nə́ sɔ̃, giĩ duu sii (4,000) ni, lɔn laanka nɛnyaanan goɛ̃ ná a ba a‐n wa.
40015039	Yezu bɛ́ á zaman lɛ toa á woo ǹ mɛn waáraa, a din wɔ tà kuru ǹ goo ne, á woo Magadan gána nɛ.
40016001	Fariziɛ̃n laanka Sadusɛɛ̃n nə́ n zɔ̃ ǹ nə́ dɔ Yezu li. Ǹ bɛ́ giɛ maǹ nə n da a gɔ́ɔ̃ li, ǹ nə́ nɔ̀n da la, mà a nyaa ǹsɛn manɛ ka kaãbaa ǹ sii ni, mà a pàã lɛ n boe Lawa li.
40016002	Yezu tɔ́n pɛ ǹ nɛ: Bɛ̀ wasa á re n yii siɛ̃, ka n pii mà wɔlɔ á re goɛ̃ siĩni, a giala labara n tã.
40016003	Baayɛlɛ yiisoone, ka n pii, mà la á re die pelo, a giala labara n tã birəə ne. Ka n lon gɔ̀nɔn doɛ̃, sɛnɛ, biikoon sii a kɔnboen kɛn, ka a bɛn doɛ̃ wa!
40016004	Pelo min babaraan, Lawa bɔlɔ tii wolen kɛn ka n giɛ kaãbaa ǹ sii li! Kaãbaa ǹ sii kɔ́n ba re n nyɛɛ ka nɛ, a kiɛ̃ Lawa a boo gii‐dali Zonaasi wɔ kɛ la wa. Bɛ kio, á kiɛ̃ á ǹ toa walan.
40016005	A kialandɛnan lɛn yiri bɔ ǹ buuru saa wa. Ǹ bɛ́ kiɛ̃ tà kio,
40016006	Yezu tɔ́n pɛ ǹ nɛ: — Haya, ka n parabaa Fariziɛ̃n ǹ yɔ bù ganaa, ka n parabaa Sadusɛɛ̃n ǹ yɔ bù ganaa!
40016007	Ǹsɛn man nə́ goã taasɛ, maǹ bɛ́ ǹ buuru saa wa, mà bɛ lɛ na á toa, a tá pii miɛ̃.
40016008	Sɛnɛ, Yezu bɔ a siére‐a, á tɔ́n pɛ ǹ nɛ: — Wàa na á baa ka á taasɛ mà masɛ n kaa buuru támalonbaã boo diɛ. Kaa golee Lawa li á kiɛɛrɛ dɛ!
40016009	Ka a tɔn boo giala miɛ wa? Masɛ bɛ́ má buuru sooro lɛ yiyiɛ kɔn‐a má kɔ minbuiin duu sooro (5,000) la, ka n ká a gialakun lɛ kaa kankaan gia nɛ ka woo ne? Ka yiri ba a‐n wa?
40016010	Buuru sɔbaa lɛ ma yiyiɛ kɔn‐a, má kɔ minbuiin duu sii (4,000) la, ka n ká a gialakun lɛ kaa kankaan gia nɛ ka woo ne? Ka yiri ba bɛ dɔ‐n wa koɛ?
40016011	Ma bɛ́ má pɛ ka nɛ, má ka n parabaa Fariziɛ̃n laanka Sadusɛɛ̃n ǹ yɔ bù ganaa, wàa na á baa ka a giala ma mà buuru boo bie masɛ a diɛ ka nɛ wa!
40016012	Bɛa biikoo li, ǹ ná a giala ma, mà a n boo diɛ Fariziɛ̃n laanka Sadusɛɛ̃n yiri baraa kɔ minin la wɔ gɔn la, mà a bie á pɛ mà ǹsɛn nə n parabaa ka buuru zɛnaa ǹ yɔ bù‐n wa.
40016013	Filipi Sezaaree kiwi mɛn koa, Yezu bɛ́ á dɔ walan, á nɔ̀n da a kialandɛnan lɛn la, á pɛ: — Minin man pii mà Min a Nɛgiĩ lɛ n die lɛa?
40016014	Ǹ nə́ tɔ́n pɛ: — Min tɛn mà Zaã, batɛmu‐dali ni, ǹ tɛn mà Lawa a boo gii‐dali gole Yilii ni, ǹ tɛn dɔ n pii doo, mà Lawa a boo gii‐dali Zeremii ni hinlaa Lawa a boo gii‐dali kɛ lɛ kɔ́n nɛ.
40016015	Á tɔ́n pɛ ǹ nɛ: — Ka dininmaan kɛn lɛn man pii mà masɛ n die lɛa?
40016016	Simɔn mɛn tɔ bɛ́ Piɛrɛ, bɛ tɔ́n nə n toa: — «Ma n Minin Nyin‐sili lɛa, Lawa bɛ́ a pɛ mà asɛ á re ǹ mɛn lɛ diɛ, ma n Lawa yiikoonaa a Nɛ lɛa.»
40016017	Yezu tɔ́n pɛ a dɔ nɛ: — Zonaasi a nɛgiĩ Simɔn ganaa, n wɔ na á bǐɛ̃ kɔ. A giala minbuiin nɛ bie á kɛ nyaa n nɛ wa, ma Di Lawa na á nyaa n nɛ.
40016018	Bɛ lɛ taman yii, man pii n dɔ Piɛrɛ nɛ: — Ma n Piɛrɛ lɛa (bɛ giala mà gɛ̀taã). Masɛ n die maa sɔmɔ giala koɛ bɛa gɛtaã lɛ la. Haalɛ gɛ̀ din ba re màn kɔ́n zɛnɛɛ a minin man wa.
40016019	Ma á die lon a kiibaa ǹ bǎã lɛ a goo nɛn koe n la. Bɛ̀ n nə́ n piã ka sii mɛn tumaa‐n tán, Lawa dɔ á die n piɛ̃ ka bɛ nɛ, bɛ̀ n lɛ kɔ sii mɛn tumaa ganaa tán, Lawa dɔ á die lɛ koe bɛ ganaa.
40016020	Bɛ kio, Yezu nə́ n gɔn waa a kialandɛnan manɛ maǹ nyan toa ǹ pɛ min kɔ́n yii ni, mà asɛ n Minin Nyin‐sili lɛa wa.
40016021	A saa bɛa biikoo lɛ ganaa, Yezu ná a giala kɔ á nyaa a kialandɛnan manɛ ka a fubaa nɛ, á pɛ: Masɛ doamaa nɛ ma wo Zeruzalɛmu, ma nɔmaa Zuifun sii yɔrɔ bɔlen gɔn parsiini: ǹ goledɛnan nɛ, ǹ Lawa a wúlu‐bɔlen goledɛnan nɛ ka ǹ landa sii‐daraalin ni. Ǹ tá re ma dii, maa gɛ̀ lɛawaa sɔɔ, ma yii á die kiɛ.
40016022	Piɛrɛ kũ á soo‐n tiãlɛa, á yoo a gialaa: — Dɛnaa, Lawa nə n kanbaa bɛ ganaa! Aba, bɛ a re n yii wa!
40016023	Yezu tɔ́n nə n bɔyaa á pɛ Piɛrɛ nɛ: — N Sɛtaan kɛ nə n tan n nə n bɔ masɛ kio! Masɛ sã ǹ gɔn nə ke n tá giɛ li. A giala, n taasiɛ laanka Lawa wɔ a goon wa, minbuiinin taasiɛ nə n lon.
40016024	Bɛ kio, Yezu pɛ a kialandɛnan manɛ: Bɛ̀ min mɛn tá li a kɔ masɛ kio lɛ, yǎa bɛa dɛnaa nə n yiri boe a din ganaa, a nɔmaa sii a ganaa, a kɔ masɛ lɛ.
40016025	A giala, min mɛn bɛ́ giɛ a din nyin li, bɛa dɛnaa nyin tá re nyɛɛ. Sɛnɛ, min mɛn nyin bɛ́ re nyɛɛ masɛ taman yii, bɛa dɛnaa nyin tá re goɛ̃.
40016026	A là n ka wàa nɛ min kanaa gɔn màn tumaa yɛ, a din nyin wusoo a papaã. Hinlaa bɛ̀ min mɛn nyin papaã, ǹ dɛnaa n die wàa koe Lawa la a tɔn wusoo a yɛ?
40016027	A giala, Min a Nɛgiĩ tá re die ka ǹ Di a gugurubaa kɛ nɛ kun ka lon a dia dí‐a wolen ne. Bɛa biikoo li ma á re didie sarɛɛ a kɔnpɛ ka a nya ǹ dí ni.
40016028	Masɛ n pii ka nɛ, sonbore, kasɛn mɛnɛn bɛ́ kànaa, ka tɛnɛn yii á die Min a Nɛgiĩ yii die kii lɛa ka tɔn gã.
40017001	Lɛawaa sɔrɔ bɛ kio, Yezu Piɛrɛ laanka Zaaki kũ á woo ǹ ne tiãlɛa kele sasa goon la, kun ka Zaaki ǹ diɛ̃ Zaã nɛ. Ǹ dinin sɔɔ̃nɔn bɛ́ walan,
40017002	Yezu nə́ n bɔyaa ǹ yɔrɔ‐a. A yɔrɔ n tɛ pii ka wasa bɛ́ lɔn, a mɔnaan nə́ n baa fu, kiɛ min yii‐n ka tɛ fúlu bɛ́ lɔn.
40017003	Bɛ kio boɛɛn gɔrɔ, kialandɛnaa sɔɔ lɛ min paa yɛ boo diɛ kun ka Yezu ni: Lawa a boo gii‐dalin goledɛnaa Yilii laanka landa sii‐daraalin goledɛnaa Muizu ni.
40017004	Piɛrɛ tɔ́n pɛ Yezu ni: — Dɛnaa, a n siĩni wɔsɛn nə giã kànaa. Bɛ̀ n tá li, masɛ n die siã sɔɔ doe kànaa, n din wɔ goã ka goon ne, Muizu wɔ goã ka goon ne, Yilii wɔ goã ka goon ne.
40017005	A bɛ́ bɛa boo lɛ diɛ, labara tɛ‐pɛle goon nə n kumə́ ǹ ganaa. Boo‐diɛ lɛ bɔ bɛa labara lɛ gɔ́ɔ̃ nɛ á pɛ: — Kɛ n maa Nɛgiĩ lɛa, ma á narɛ parsiini, ma din ni má bɔ. Ka n too kɔ a lon!
40017006	A kialandɛnan lɛn bɛ́ ǹ nə́ bɛa boo lɛ ma, nyɛ́ɛ nə́ ǹ kũ parsiini, ǹ nə́ bɔ ǹ nə́ kaa, ǹ nə́ n yɔrɔ kɔ tán lɛ.
40017007	Yezu nə́ n zɔ̃ á dɔ ǹ li, á n gɔn dada ǹ ganaa, á pɛ ǹ nɛ: — Ka yoo lon! Ka baran nyɛ́ɛ baa wa!
40017008	Ǹ nə́ n yii saa lon, ǹ min kɔsɔ yɛ doo á kiɛ̃ Yezu din sɔɔ̃ la wa.
40017009	Ǹ bɛ́ gisĩ ǹ boe kele lɛ la ǹ mɛn waáraa, Yezu nə́ n gɔn waa ǹ nɛ: — Sii mɛn nə́ n nyaa ka‐n ke, ka nyan toa ka a boo da min kɔ́n yii‐n wa, yǎa Min a Nɛgiĩ yii kiɛ a n boe geren bii.
40017010	Bɛ kio, a kialandɛnan lɛn nə́ tɔ́n nɔ̀n da la: — Wàa na á baa landa sii‐daraalin tá pii mà Yilii doamaa nɛ a da Minin Nyin‐sili lɛ nyɛɛnɛ?
40017011	Yezu tɔ́n pɛ ǹ nɛ: Sonbore ne, Yilii doamaa nɛ a daa bɔrɔ, a sii din tumaa yɔrɔ bɔ sɔnbɔraanɛ.
40017012	Bɛ din tumaa a kiɛ̃ kio, masɛ n pii ka nɛ, Yilii daa dinin, sɛnɛ, minbuiinin nə dɔ̃ wa, ǹ nə́ n foo sii zɛnaa a ganaa. Ǹ dinin lɛn man die Min a Nɛgiĩ dɔ nɔmiɛ miɛ̃.
40017013	Bɛ kio, a kialandɛnan lɛn nə́ tɔ́n dɔ̃, mà a na á goã boo diɛ Zaã wɔ gɔn la, min mɛn lɛ goã batɛmu diɛ minin ganaa.
40017014	Ǹ bɛ́ ǹ nə́ dɔ zaman lɛ li walan, giĩ goon nə́ n zɔ̃ á dɔ Yezu li, á kaa tán‐a a giulun,
40017015	á pɛ nɛ: — Dɛnaa, makara bɔ maa nɛgiĩ ganaa. Gigirisanan man a ganaa, á nɔmaa‐n parsiini. Ǹ tɛn nɛ, a n boe bɛ̀ a mɛnaa tɛ‐n, ǹ tɛn nɛ, a n boe bɛ̀ a n dɔ mu li.
40017016	Má kũ má daa kɔ n kialandɛnan ma la, sɛnɛ, ǹ boo la ǹ na a busu lɛ nya wa.
40017017	Yezu tɔ́n pɛ: Ka màn tɔrɔ golee Lawa li baãnaan kɛn, ka n màn tɔrɔ baraan dɔn lɛa. Masɛ n die goɛ̃ kun ka nɛ yǎa biĩ doo, ka tɔn golee Lawa li? Masɛ n die kaa sii sii ma ganaa miɛ̃ yǎa biĩ kəni? Ka nɛ lɛ kũ ka da kɔ ma la kànaa.
40017018	Yezu yoo nɔ̀ɔnɔn lɛn gialaa, ǹ nə́ n bɔ nɛ lɛ ganaa, a busu nya a din bǎã‐n gɔrɔ.
40017019	Bɛ kio, Yezu a kialandɛnan nə́ woo Yezu li ǹ dinin sɔɔ̃nɔn, ǹ nə́ nɔ̀n da la: — Wàa na á baa wɔsɛn nə boo la wɔ́ nɔ̀ɔnɔn kɛn lɛn loo wa?
40017020	Yezu tɔ́n pɛ ǹ nɛ: — A giala, kaa golee Lawa li á kiɛɛrɛ á la yii ni. Masɛ n sonbore pii ka nɛ: Mutarde nàn mɛn din bɛ́ kiɛɛrɛ, bɛ̀ golee Lawa li yɛ ka lon a gole baa dɔ bɛ li, bɛ̀ ka pɛ kele kɛ nɛ mà a yoo a n bɔ kànaa a wo kɛnɛn li, a n yui a woo. Bɛ̀ ka ba re foɛ̃ sii kɔ́n baa lɛ wa. [
40017021	Sɛnɛ bɛ̀ á n bɔ Lawa nyankɔ laanka lɛ‐soɛ nɛ, min ba boe la a nɔ̀ɔnɔn kɛn tɔrɔ loo ǹ woo wa.]
40017022	Ǹ kɔ́n pinaa, kialandɛnan lɛn bɛ́ Galilee gána nɛ, Yezu pɛ ǹ nɛ: — Minin tá re Min a Nɛgiĩ we min baraan gɔn.
40017023	Ǹ tá re ma dii, maa gɛ̀ lɛawaa sɔɔ, ma yii á die kiɛ. Bɛa boo lɛ yɔrɔ kɔsiɛ da a kialandɛnan lɛn ganaa parsiini.
40017024	Ǹ bɛ́ ǹ nə́ dɔ Kafaranaamu kiwi, min mɛnɛn bɛ́ Lawa a kion a nyin giɔ̀mɔ sii lɛ tunaa nɛ, bɛn nə́ nɔ̀n da Piɛrɛ la: — Kaa Mìinaa lɛ a Lawa a Kion a nyin giɔ̀mɔ sarɛɛ wa ya?
40017025	Piɛrɛ tɔ́n pɛ: — Ká a bɛ́ lɔn! Piɛrɛ bɛ́ á dɔ piɛ, Yezu tɔ́n saa lɛlɛ á pɛ nɛ: — Simɔn, n taasiɛ n ka wàa nɛ? Kanaa a gánandɛnan kɛn lɛn, maǹ wusuru hinlaa nyin giɔ̀mɔ sii dien ma la? Maǹ sii ǹ dinin gána minin ma la, hinlaa tiin ma la?
40017026	Piɛrɛ tɔ́n pɛ: — Maǹ sii tiin ma la. Yezu tɔ́n pɛ Piɛrɛ nɛ: — Bɛ̀ á miɛ̃, gána lɛ din a minin sii ba a‐n wa.
40017027	Sɛnɛ, màn mɛn bɛ́ toɛ, wɔ baran minin kɛn lɛn mìi ziziɛ̃ wa, wo tà lɛ‐a, n koɛ̀ɛ̃n kɔ. A bɛ́ re zɔ̀ bibinaa mɛn kuĩ, bɛ lɛ bɔ n na a lɛ bũ. N tá re wɔrɔ we goon yii a nɛ màn mɛn tá wɔsɛn dinin min paa a nyin giɔ̀mɔ boe. A bɔ n wo wɔsɛn nyin giɔ̀mɔ lɛ saraa nɛ.
40018001	Bɛa biikoo li, Yezu a kialandɛnan nə́ n zɔ̃ ǹ nə́ dɔ a li, ǹ nə́ nɔ̀n da la: — Lon a kiibaa ǹ bǎã nɛ, die n gole á la ǹ miãn manɛ?
40018002	Yezu tɔ́n nɛnyaan goon bíi á koa ǹ yɔrɔ‐a,
40018003	á tɔ́n pɛ: — Man pii ka nɛ, sonbore ne: Bɛ̀ ka kaa tɔ wɔ ǹ gɔn bɔyaa ka n dinin kiɛɛrɛ kɔ ka nɛnyaanan bɛ́ lɔn wa, ka a re we lon a kiibaa‐n wa.
40018004	Min mɛn bɛ́ re n din kiɛɛrɛ koe ka nɛnyaan kɛ bɛ́ lɔn, bɛa dɛnaa lɛ n gole á la ǹ miãn manɛ lon a kiibaa ǹ bǎã nɛ.
40018005	Bɛ̀ min mɛn lɛ kɔ á nɛnyaan kɛ miã kũ doɛ̃ masɛ tɔ taman yii, bɛa dɛnaa ná a lɛ kɔ masɛ ganaa.
40018006	Nɛnyaanan kɛn golee‐n masɛ li, bɛ̀ bɛn goon a mɛnaa ǹ giala bɔ min mɛn li, á soɛ bɛa dɛnaa ganaa ǹ gii dan kaara yii a bɔlɔ‐a ǹ nyanaa ǹ da yìsi mu gole li.
40018007	Bɔ̀n gole n ka kɛ nɛ kanaa minin mìi ni! A giala siin tan ǹ nə́ minin kiɛ sii baraa zɛnaa ganaa. Bɛ miã siin kɛn bie sàabiɛ wa, sɛnɛ, bɛ̀ a zɛnaa ǹ giala bɔ min mɛn li, bɔ̀n na á bɛa dɛnaa yɛ!
40018008	Bɛ̀ n gɔn hinlaa n gòã tá n diɛ sii baraa nɛ, ǹ kuru n nə ǹ bɔ n ganaa n nə ǹ zũ sɔsɔɔ. Bɛ̀ n goã n yii n koo ka n gɔn goon hinlaa ka n gòã goon ne Lawa a piɛ, bɛ á soɛ n nə n gɔnɔn paanan laanka n gòãn paanan toa n ganaa n wusoo n wo ǹ ne tɛ‐n, tɛ mɛn bɛ́ a nimi wa!
40018009	Bɛ̀ n yii goon tá n diɛ sii baraa nɛ, n gɔsɛ n bɔ n yɔrɔ nɛ n zũ sɔsɔɔ. N goã n yii n koo Lawa a piɛ n yii n goon, bɛ á soɛ n nə n yiin paanan toa n ganaa, n wusoo n wo ǹ ne tɛ‐n, tɛ mɛn bɛ́ a nimi wa.
40018010	Ka n dinin kũ, ka nyan toa ka golee masɛ li wole tiin kɛn kɔn yii puusə kɔ wa. A giala masɛ n pii ka nɛ, ǹ lon a dia dí‐a wolen tá n toɛ̃ ka ǹ mìi gɔ́ɔ̃ ǹ sii ni baraabaraa masɛ Di lon a Lawa yɔrɔ‐a. [
40018011	Min mɛnɛn bɛ́ ǹ nə́ papaã ka sèren bɛ́ lɔn, Min a Nɛgiĩ na á daa ga bɛn lɛn ma li a tá ǹ kirisibiɛ.]
40018012	Ka n wàa taasɛ? Bɛ̀ sère paabiɛ n min lon kəni, yǎa a goon nə papaã, ǹ dɛnaa n die wàa zɛnɛɛ? A ba a gialakun pɔmanangɔrɔwen manangɔrɔ kɛ lɛ toɛ walan kele lalan, a wo ga a papaã wole kɛ lɛ li wa?
40018013	Bɛ̀ á yɛ, man pii ka nɛ, bɛ a nyɛnyaa á gole a ganaa á la pɔmanangɔrɔwen manangɔrɔ kɛ lɛ wɔ nɛ, ǹsɛn mɛnɛn bɛ́ ǹ papaã wa.
40018014	A n miɛ̃, kaa Díi Lawa ba li golee masɛ li wole tiin kɛn lɛn kɔ́n nə papaã wa.
40018015	Bɛ̀ n dɔɔ̃n nə́ wɔ n zɛ̀rɛ nɛ, wo dɔ a li, n din sɔɔ̃ ka a din sɔɔ̃, n na a sã pɛ nɛ. Bɛ̀ a ná a zɛ̀rɛ si, a na á wusoo á n dɔɔ̃n baa.
40018016	Sɛnɛ, bɛ̀ á n piã, wusoo n min paa hinlaa min sɔɔ kũ, n nə ǹ kaa kunun n ni, màn mɛn bɛ́ toɛ, «Sii lɛ din tumaa nə n yɔrɔ bɔ siére paa hinlaa sɔɔ yɔrɔ‐a,» ka Lawa a boo bɛ́ pii lɔn.
40018017	Bɛ̀ á n piã a n too kɔ bɛn lon wa, n pɛ kaa Lawa a sɔmɔ minin manɛ. Bɛ̀ á n piã a n too kɔ Lawa a sɔmɔ minin dɔn dininmaan lon wa, ga a ganaa golee Lawa li baãnaa hinlaa wusuru‐sili lɛa, n baran da sii li wa.
40018018	Masɛ n pii ka nɛ, sonbore ne, bɛ̀ ka n piã ka sii mɛn tumaa‐n tán, Lawa dɔ á die n piɛ̃ ka bɛ nɛ. Bɛ̀ ka lɛ kɔ sii mɛn tumaa ganaa tán, Lawa dɔ á die lɛ koe bɛ ganaa.
40018019	Masɛ n pii ka‐n dɔn, bɛ̀ min paa yɛ ka bii kanaa kɛ gɔ́ɔ̃ nɛ, ǹ nə́ n lɛ kaa kun ǹ nə́ màn mɛn nyankɔ masɛ Di Lawa lon, á die bɛ koe ǹ la.
40018020	A giala bɛ̀ min paa hinlaa min sɔɔ nə́ n lɛsɔkɔn bǎã mɛn nɛ ka masɛ tɔ nɛ, ma tá ǹ bii walan.
40018021	Piɛrɛ tɔ́n nə́ n zɔ̃ á dɔ Yezu li, á nɔ̀n da la: — Dɛnaa, masɛ dɔɔ̃n mɛn bɛ́ a ba wɔ masɛ zɛ̀rɛ‐n lɛ diɛ wa, ma doamaa nɛ ma bɛ a zɛ̀rɛ toa nɛ yǎa gunyin gia? Yǎa gunyin sɔbaa?
40018022	Yezu tɔ́n pɛ nɛ: Masɛ a pii ni máa yǎa gunyin sɔbaa wa, sɛnɛ, yǎa gunyin pɔsɔbaa wɔlɔ sɔbaa.
40018023	Bɛ gɔ́ɔ̃ nɛ, Lawa a kiibaa lɛ a sii a kɔnboe n ka kɛ nɛ: Kii kɔ́n na á yoo ǹ kɔ́n pinaa, mà asɛ na a wɔrɔ sii yɔrɔ boe kun ka a dí‐nyalin ni.
40018024	A bɛ́ a ná a giala kɔ á nimii, minin ná a giɔ̀mɔdɛnaa goon kũ ǹ nə́ daa kɔ la, bɛ doamaa nɛ a duu damata damata saraa.
40018025	Wɔrɔ bɛ́ a ba a gɔn a tá bɛa giɔ̀mɔ lɛ sarɛɛ‐n wa, a mìinaa tɔ́n pɛ mà ǹ kũ ǹ sã ka bɛ̀rɛ bɛ́ lɔn, ǹ na a lɔ dɔ laanka a nɛnyaanan sã, ka a gɔn màn tumaa nɛ, giɔ̀mɔ lɛ nə n saraa nɛ.
40018026	Dí‐nyali lɛ na á kaa tán‐a ǹ mìinaa lɛ giulun, a ná a nyankɔ parsiini á pɛ: «Sabarabaa n si n ganaa, n yii da ma la, ma á die a tumaa sarɛɛ.»
40018027	A makara ná a mìinaa lɛ kũ, á nɔmaa a ná a giɔ̀mɔ lɛ toa nɛ, á da á woo.
40018028	Dí‐nyali lɛ bɛ́ á soo, á kaa ǹ miã dí nya kun wole kɔsɔ lɛ, a dɔ a wɔrɔ we paabiɛ n bɛ ganaa. Á kũ a bɔlɔ‐a, á sɔɔ ka a daa a na a bɔlɔ yu, á pɛ nɛ: «Maa giɔ̀mɔ lɛ saraa!»
40018029	Ǹ miã lɛ na á kaa tán‐a a giulun, a ná a nyankɔ parsiini: «Sabarabaa n si n ganaa, n nə n yii da ma la, ma á die sarɛɛ!»
40018030	Sɛnɛ, á n piã. Bɛ din tumaa kio, á kũ á woo da kòso‐n, mà yǎa a na a giɔ̀mɔ lɛ sarɛɛ.
40018031	Dí‐nyali gialakunun lɛn bɛ́ ǹ nə́ bɛ yɛ, á yɔrɔ kɔsiɛ da ǹ ganaa parsiini, ǹ sii mɛn yɛ ka ǹ yii ni, ǹ nə́ woo a tumaa pɛ ǹ mìinaa lɛ nɛ.
40018032	A mìinaa lɛ tɔ́n bíi, á pɛ nɛ: «Dí‐nyali babaraa, masɛ n má giɔ̀mɔ kɛ lɛ din tumaa toa n nɛ, a giala n ma nyankɔ parsiini.
40018033	Nsɛ a boe la n makara bɔ ǹ miã lɛ ganaa, ka masɛ bɛ́ ma makara bɔ n dɔ ganaa lɔn wa?»
40018034	A mìinaa foo yoo parsiini, á kɔ dɔlɔ‐bɔlen la, maǹ na a yii wɔ̃ parsiini, yǎa a na asɛ a giɔ̀mɔ lɛ tumaa sarɛɛ.
40018035	Yezu tɔ́n pɛ ǹ nɛ: — Bɛ̀ min mɛn ba ǹ miã zɛ̀rɛ toɛ nɛ ka a foo din tumaa‐n wa, maa Díi Lawa n die bɛa dɛnaa biɛ miɛ̃.
40019001	Yezu bɛ́ á bɛa doroon lɛn kɔ á nya, á soo Galilee gána nɛ, á woo bǎã kɔ́n nɛ Zudee gána nɛ Zurdɛ̃ tà kio.
40019002	Zaman gigiã kɔ a kio lɛ, á busulə gigiã a busu nya walan.
40019003	Fariziɛ̃n kɔnɔn nə́ n zɔ̃ ǹ nə́ dɔ a li, ǹ nə́ nɔ̀n da la ǹ tá n diɛ a gɔ́ɔ̃ li: — Wɔa landa lɛ á lɛ koe giĩ na a lɔ loo haalɛ ta a mìi n ka sii mɛn nɛ?
40019004	Yezu tɔ́n pɛ ǹ nɛ: Lawa a boo bɛ́ màn mɛn diɛ, ka bɛ lɛ pɛ sɛ́wɔ‐n wa? Min mɛn lɛ á ke á ǹ zɛnaa, a na á ǹ zɛnaa giĩ laanka lɔ, haalɛ kanaa a giala kɔ waáraa.
40019005	Bɛ kio á tɔ́n pɛ: «Bɛ lɛ a lɛa nɛ, giĩ á re n niɛ̃ a n bɔ ǹ di laanka ǹ dan ganaa, a n doa kɔn ka a lɔ nɛ, ǹ dinin paanan tá re n biɛ goon.»
40019006	Bɛa yɔrɔ lɛ la, ǹ bie min paa doo wa, maǹ nə́ n baa goon. Bɛ lɛ taman yii, Lawa bɛ́ á màn mɛn doa kɔn, min kɔ́n nyan toa a bɛ toɛ̃ a bɔ kɔn wa.
40019007	Fariziɛ̃n lɛn nə́ tɔ́n nɔ̀n da la: Wàa na á baa Muizu pɛ, mà yǎa giĩ toɛ̃ kɔn‐a ǹ sɛ́wɔ zɛnɛɛ a koe a lɔ la a tɔn lui?
40019008	Yezu tɔ́n pɛ ǹ nɛ: — Ka dinin foo a kakabaa na á toa, Muizu tɔ́n lɛ kɔ mà ka kaa lɔn loo. Bɛ̀ bɛ bie wa, a bie miɛ̃ kanaa a giala kɔ waáraa wa.
40019009	Masɛ n pii ka nɛ, bɛ̀ giĩ ná a lɔ loo, a da yaa a n toa li á giĩ kɔsɔ si wa, bɛ̀ á kɔsɔ saa, a na á naarɛbaa zɛnaa.
40019010	A kialandɛnan nə́ tɔ́n pɛ nɛ: — Bɛ̀ giĩ laanka a lɔ bii gɔ́ɔ̃ ǹ sii n miɛ̃, bɛ̀ n lɔ wɔ wa bɛ á pɛsã.
40019011	Yezu tɔ́n pɛ ǹ nɛ: — Min tumaa a boe bɛ la wa. Lawa na a boomala ǹ pàã kɔ min mɛnɛn la, bɛn dinin sɔɔ̃nɔn man boe la.
40019012	Min tɛn tá yii giĩbaa na a ba a lon wa, minin tá min tɛn a giĩbaa boe ǹ bɔ a giulun, min tɛn dɔ á n piɛ̃ ka lɔ‐saa nɛ lon a kiibaa ǹ dí lɛ taman yii. Bɛ̀ min mɛn tá a giala miɛ, ǹ dɛnaa ná a giala ma.
40019013	Minin nə́ daa ka nɛnyaanan nɛ Yezu li, mà a n gɔn da ǹ la, a Lawa nyankɔ ǹ lɛa. Sɛnɛ, a kialandɛnan nə́ yoo ǹ gialaa.
40019014	Yezu tɔ́n pɛ: — Ka toa nɛnyaanan lɛn nə da masɛ li, ka baran ǹ kurəə wa. A giala min mɛnɛn bɛ́ ka nɛnyaanan bɛ́ lɔn, Lawa a kiibaa lɛ n bɛn wɔ lɛa.
40019015	Á n gɔn da ǹ la, á barka da ǹ ganaa. Bɛ kio á kiɛ̃ á n bɔ walan.
40019016	Giĩ goon nə́ n zɔ̃ á dɔ a li gɔrɔ, á nɔ̀n da la: Mìinaa, masɛ doamaa nɛ ma sii sonbore mɛn zɛnaa, ma tɔn nyin nyabaã yɛ?
40019017	Yezu tɔ́n pɛ nɛ: — Wàa na á baa n tá nɔ̀n diɛ ma la sii sonbore wɔ gɔn la? Min goon din sɔɔ̃ n siĩni, bɛ n ka Lawa nɛ. Bɛ̀ n tá li n nyin nyabaã yɛ, Lawa a dí‐pɛn tamaa.
40019018	Giĩ lɛ tɔ́n nɔ̀n da la: — Ǹ mɛnɛn? Yezu tɔ́n pɛ: — N baran gɛ̀ dɛ wa, n baran naarɛbaa zɛnaa wa, n baran wurumubaa wa, n baran soɛ da min la wa,
40019019	n díi laanka n náa guguru kɔ, n nə n miã kɔsɔ narɛ ka n bɛ́ n din narɛ lɔn.
40019020	Tɔntɔraa giĩ lɛ tɔ́n pɛ nɛ: — Masɛ bɛ din tumaa tamaa. Wàa n masɛ nyaabiɛ doo?
40019021	Yezu tɔ́n pɛ nɛ: — Bɛ̀ n tá li a lɛ pã, woo, n nə n gɔn màn tumaa sã, n na a wɔrɔ gii doobaan manɛ, n tá re gɔn màn gigiã yii Lawa a piɛ. Bɛ zɛnaa n tɔn da kɔ masɛ kio lɛ.
40019022	Giĩ lɛ bɛ́ á bɛa boo lɛ ma lɔn, a yɔrɔ kɔsiɛmaa na á woo, a giala gɔn màn gigiã tá a lon.
40019023	Yezu tɔ́n pɛ a kialandɛnan manɛ: — Masɛ n pii ka nɛ, sonbore ne: Pàãma a wɔ lon a kiibaa‐n tá re kaka koe!
40019024	Masɛ n pii ka‐n doo: Nyɔɔmaa a wɔ mɛ́sɛn yala‐n tá naanaa pàãma a wɔ Lawa a kiibaa‐n nɛ.
40019025	A kialandɛnan lɛn bɛ̀ ǹ nə́ bɛa boo lɛ ma lɔn, á kaãbaa da ǹ ganaa parsiini, ǹ nə́ tɔ́n pɛ: — Bɛ á miɛ̃, die n boe la a kirisibaa?
40019026	Yezu ga ǹ ganaa ka gongon, á tɔ́n pɛ ǹ nɛ: — Minbuiin nɛ ba boe la a n din kirisibaa wa. Sɛnɛ, Lawa á boe sii din tumaa la.
40019027	Bɛa biikoo li, Piɛrɛ nə́ n lɛ da boo lɛ nɛ, á pɛ nɛ: — Ga! Wɔsɛn bɛ́ wɔ́ màn tumaa toa walan, wɔ kɔ n lɛ, wɔsɛn wɔ n die n biɛ lɔn kəni?
40019028	Yezu tɔ́n pɛ ǹ nɛ: — Masɛ n pii ka nɛ sonbore: Bɛ̀ Min a Nɛgiĩ giã a gugurubaa ǹ kii dankan la, kasɛn min fulupaa mɛn kɔ ma kio lɛ, ka dɔn tá re giɛ̃ kii dankanan la, ka kiri wɔ Izirayeli tɔrɔ fulupaa kɛ lɛ ganaa.
40019029	Bɛ̀ min mɛn ná a kionən toa walan masɛ tɔ taman yii, ǹ dɔɔ̃ngiĩn ni, ǹ miãnɛnɛn nɛ, ǹ di laanka ǹ dan nɛ, a nɛnyaanan nɛ, hinlaa a wuru ni, bɛa dɛnaa á die bɛ din tumaa a laman paabiɛ yii, a wusoo a nyin nyabaã dɔ yɛ.
40019030	Pelo a nyɛɛnaandɛnaa gigiã á re kiodɛnan biɛ, pelo a kiodɛnaa gigiã dɔ á re nyɛɛnaandɛnan biɛ.
40020001	Lawa a dí lɛ a nya ǹ gɔn a kɔnboe n ka kɛ nɛ: Kɛdɛnaa goon na á da wuru bɔ, bɛa da lɛ tɔ n rezɛ̃ da. Ǹ kɔ́n pinaa, á yoo baayɛlɛ yiisoone, a n giɛ dí‐nyalin li ǹ kiɛ a nɛ.
40020002	A laanka dí‐nyalin lɛn nə́ lɛ kɔ kɔn la, ka pinin goon dí nya ǹ giɔ̀mɔ nɛ ǹ saraa lɛa. Bɛ kio, á ǹ dia a wuru lɛ nɛ.
40020003	Wasa bɛ́ á kaa, á wusoo á soo kanaa doo, á kɔsɔn yɛ golee‐n bii‐a, dí ba ǹ gɔn wa.
40020004	Á tɔ́n pɛ ǹ nɛ: «Ka dɔn nə wo dí nya maa wuru‐n, màn mɛn bɛ́ kɔnpii kaa saraa nɛ, ma á die bɛ koe ka la.»
40020005	Ǹ nə́ woo. A bɛ́ á wusoo á soo kanaa penleen ne, bɛ kio doo, wasa lɛ kanaa‐a, á dí‐nyalin mɛnɛn yɛ, á bɛn dɔn dia miɛ̃.
40020006	Wasa miɛ‐n lɛn li, á soo á kɔsɔn dɔn yɛ golee‐n bii‐a, á tɔ́n nɔ̀n da ǹ la: «Wàa na á baa ka lɛawaa kaara lɛ nya baãnbii‐a kooro ka n kaa dí nyɛɛ wa?»
40020007	Ǹ nə́ tɔ́n pɛ nɛ: «A giala min na a wɔsɛn goa di‐n wa.» Á tɔ́n pɛ ǹ nɛ: «Ka dɔn nə wo maa wuru‐n.»
40020008	Wasamiɛn nɛ, yoo waáraa bɛ́ á dɔ, á tɔ́n pɛ a dí sii yɔrɔ bɔle ne: «Lɛ dia dí‐nyalin lɛn la, n didie a saraa kɔ la, a saa da nyɔɔbaa wolen ganaa a wo bibinaa wolen yaa.»
40020009	Min mɛnɛn nə dí giala kɔ wasamiɛn lɛn li, bɛn nə́ daa ǹ nə́ pinin goon dí nya ǹ giɔ̀mɔ yɛ.
40020010	Min mɛn tumaa dí giala kɔ ǹsɛn nyɛɛnɛ, bɛn bɛ́ die, ǹ nə taasɛ mà ǹsɛn wɔ á die liɛ bɛ nɛ. Sɛnɛ, ǹ dɔn gogoonmaa na á pinin goon dí nya ǹ giɔ̀mɔ yɛ.
40020011	Maǹ nə́ bɛa wɔrɔ lɛ si, bɛ̀ ǹ tá sɛ̀ bisin pii wurudɛnaa lɛ ganaa ǹ lɛ giulun,
40020012	«Da nyɔɔbaa wolen kɛn, ǹ dí nya á kiɛ̃ biikoo goon la wa, maǹ bɛn saraa biɛ goon ka wɔsɛn wɔ nɛ, a da yaa wɔsɛn nə́ lɛawaa goon dí kɛ lɛ a nɔmaa si wɔ ganaa, wasa panpan kɛ giulun!»
40020013	Á tɔ́n pɛ ǹ goon ne: «Giaáragiĩ, masɛ bie mɛnɛɛ n la wa. Wɔ bie wɔ́ lɛ kɔ kɔn la ka pinin goon dí nya ǹ giɔ̀mɔ nɛ kaa saraa lɛa wa ya?
40020014	N wɔ si n woo. Ma màn mɛn kɔ n la, a na á kɔɔ̃n kɔ ma‐a ma bɛ lɛ miã kɔ a dɔ la.
40020015	Bɛ̀ ma tá li ma sii mɛn zɛnaa ka ma din a wɔrɔ nɛ, ma a boe la ma bɛ zɛnaa‐n wa? Ma nə n yii baraa boe ma li sii sonbore zɛnaa lɛ taman yii!»
40020016	Yezu tɔ́n pɛ: — A n miɛ̃, kiodɛnan tá re nyɛɛnaandɛnan biɛ, min mɛnɛn bɛ́ nyɛɛnaandɛnan lɛa, bɛn tá re kiodɛnan biɛ.
40020017	Yezu bɛ́ re woe Zeruzalɛmu, a ná a kialandɛnaa fulupaa lɛ kũ ǹ dinin sɔɔ̃nɔn, ǹ bɛ́ zii la á pɛ ǹ nɛ:
40020018	— Haya, wɔsɛn nə ke woe Zeruzalɛmu. Ǹ tá re Min a Nɛgiĩ we Lawa a wúlu‐bɔlen goledɛnan laanka landa sii‐daraalin gɔn walan. Bɛn tá re ma zɛ̀rɛ biɛ mà ma doamaa‐n ka gɛ̀ nɛ.
40020019	Ǹ tá re ma koe tɔrɔ kɔsɔn la. Bɛn tá re yaa we ma ganaa, ǹ ma duwəə ka sɛ̌n nɛ, ǹ ma dere gɔn ganaa. Ma a gɛ̀ lɛawaa sɔɔ, ma yii á die kiɛ.
40020020	Zebedee a lɔ nə́ n zɔ̃ á dɔ Yezu li ka a nɛnyaan min paa nɛ, á kaa tán‐a a giulun, a ná a nyankɔ mà a bǐɛ̃ kɔ asɛ ganaa.
40020021	Yezu tɔ́n nɔ̀n da la: — Ma n giɛ wàa li? Á tɔ́n pɛ nɛ: — Bɛ̀ n dɔ n kiibaa lɛ nɛ ǹ mɛn waáraa, masɛ a nɛnyaan min paa ke bii‐a, lɛ kɔ goon nə giã n gusin, goon nə giã n gɔsɛ.
40020022	Yezu tɔ́n pɛ: — Ka bɛ́ màn mɛn nyankoe, ka a doɛ̃ wa. Masɛ bɛ́ re là paparɛɛ mɛn yii, ka tá re boe la ka bɛ si ka ganaa? Ǹ nə́ tɔ́n pɛ Yezu ni: — Wɔsɛn tá boe la.
40020023	Yezu tɔ́n pɛ ǹ nɛ: — Ka tá re masɛ a là paparɛɛ kɛ tɔrɔ yii sɛn. Sɛnɛ, min mɛn bɛ́ re giɛ̃ ma gusin hinlaa ma gɔsɛ, masɛ bie bɛ yɔrɔ boe wa. Maa Díi Lawa bǎãn lɛn zɛnaa min mɛnɛn manɛ, bɛa dɛnan wɔn manɛ.
40020024	Kialandɛnaa fù gialakun lɛ bɛa boo lɛ ma lɔn, ǹ foo busu dɔɔ̃n min paa lɛ li.
40020025	Yezu tɔ́n nə ǹ tumaa bíi, á pɛ ǹ nɛ: — Ka á doɛ̃, tɔrɔ kɔsɔn kiin man boe ǹ minin yii ni, ǹ pàãdɛnan man pàã nyɛɛ ǹ nɛ.
40020026	Bɛ miã doamaa bie a n zɛnaa ka bii wa. Bɛ̀ min mɛn tá ka bii, a n giɛ goledɛnaabaa li, bɛa dɛnaa doamaa nɛ a n baa kaa dí‐nyali lɛa.
40020027	Bɛ̀ min mɛn dɔ tá ka bii, a n giɛ nyɛɛnaandɛnaabaa li, yǎa ǹ dɛnaa nə n din biɛ kaa bɛ̀rɛ lɛa.
40020028	Min a Nɛgiĩ dinmaa kɛ lɛ na á daa miɛ̃, a bie á daa mà minin nə dí nya asɛ‐n wa, sɛnɛ, a na á daa dí nya minin manɛ, á n din nyin kɔ minbuiin tumaa nyin si ǹ giɔ̀mɔ lɛa.
40020029	Yezu laanka a kialandɛnan bɛ́ soe Zerikoo, zaman gole kɔ ǹ kio lɛ.
40020030	Yii tere‐a min paa kɔ́n nə́ goã giã‐n tán‐a zii para‐a. Ǹ bɛ́ ǹ nə́ ma mà Yezu n kiɛ̃, ǹ nə́ yoo ǹ nə́ n lɛ dɛ a ganaa: — Dɛnaa, kii Davida tɔrɔ ganaa, makara bɔ wɔsɛn ganaa!
40020031	Zaman lɛ yoo ǹ gialaa, màn mɛn bɛ́ toɛ, ǹ nə n lɛ tã. Sɛnɛ, ǹ nə́ wusoo ǹ nə́ màn da ǹ lɛ dɛ li: — Dɛnaa, wɔsɛn kii Davida tɔrɔ lɛɛ, makara bɔ wɔ ganaa!
40020032	Yezu golee, á lɛ dia ǹ la, á tɔ́n pɛ ǹ nɛ: — Ka n giɛ li ma wàa zɛnaa ka nɛ?
40020033	Ǹ nə́ tɔ́n pɛ Yezu ni: Wɔ n giɛ li n wɔ yiin bũ.
40020034	Ǹ makara Yezu kũ, á nɔmaa á n gɔn da ǹ yiin ganaa. A din bǎã‐n gɔrɔ, ǹ yiin nə́ n bũ, ǹ nə́ kɔ Yezu kio lɛ.
40021001	Ǹ bɛ́ ǹ nə́ diri Zeruzalɛmu la, ǹ bɛ́ Bɛtfazee kiwi, kunu Olivie dan kele ganaa, Yezu ná a kialandɛnaa min paa dia a nyɛɛnɛ, á pɛ ǹ nɛ: — Kiwi mɛn bɛ́ ka nyɛɛnɛ, ka wo walan. Bɛ̀ ka dɔ lɔn gɔrɔ, ka tá re dundun dan yii doa nɛ, a nɛ banɛɛ n kun ni. Ka ǹ fore ka da ǹ kɔ ma la.
40021003	Bɛ̀ min nɔ̀n da ka la, ka pɛ mà kasɛn Dɛnaa laadoo na a ganaa. Á die toɛ ka da sisia.
40021004	Bɛ na á n zɛnaa màn mɛn bɛ́ toɛ, Lawa a boo gii‐dali boo mɛn da, bɛ lɛ lɛ pã:
40021005	«Ka pɛ Siɔn kele minin manɛ Zeruzalɛmu kiwi: Kaa kii á ke die ka li, á n din boɛɛn kɔ, á dii dundun dan la, ka a nɛ banɛɛ nɛ, dundun dan a nɛ lɛa.»
40021006	Kialandɛnaa min paa lɛ woo, ǹ nə́ zɛnaa ka Yezu pɛ ǹ nɛ lɔn,
40021007	ǹ nə́ daa ka dundun dan lɛ laanka a nɛ lɛ nɛ. Ǹ nə́ ǹ mɔnaan kaa ǹ la, Yezu dii á giã la.
40021008	Zaman lɛ bii, min gigiã ná a mɔnaa naa tán zii la. Ǹ tɛn nə́ da luu buruu kuru, ǹ nə́ ǹ kaa tán‐a zii la.
40021009	Min mɛnɛn bɛ́ Yezu nyɛɛnɛ, min mɛnɛn bɛ́ a kio, ǹ tumaa na á goã n lɛ dii ǹ nə́ pii: «Kii Davida tɔrɔ da ka n bǐɛ̃ nɛ! Min mɛn bɛ́ die ka wɔa Dɛnaa tɔ nɛ, Lawa die a barka wɔ a nɛ! Wɔsɛn tá fòo diɛ Lon a Lawa nɛ!»
40021010	Yezu bɛ́ á wɔ Zeruzalɛmu, kiwi minin tumaa la n kakaɛ̃. Minin man nɔ̀n diɛ bǎã yii ni: — Die ne?
40021011	Zaman lɛ pɛ: —Nazarɛtin Yezu, Lawa a boo gii‐dali ni, Galilee gána nɛ.
40021012	Bɛ kio, Yezu wɔ Lawa a kion. Min mɛnɛn bɛ́ màn siɛ̃ walan, ǹ mɛnɛn bɛ́ màn pii, á ǹ tumaa loo á ǹ kaa kanaa. Á wɔrɔ lonkɔlen tabalan nyanaa á ǹ lɛ kumə́ tán, á zɛrɛkantoan‐sãlin dankanan lɛ kumə́ tán.
40021013	Á tɔ́n pɛ ǹ nɛ: — A tá kiɛ̃‐n Lawa a boo ne: «Masɛ a kion lɛ n die n bíi Lawa nyankɔ ǹ kion.» Sɛnɛ, kasɛn nə́ ke ka baa wurumunun duru ǹ yala lɛa!
40021014	Yii tere‐an kɔnɔn laanka bɔlɔka tɔrɔ kɔsɔn nə́ n zɔ̃ ǹ nə́ dɔ Yezu li Lawa a kion, Yezu nə́ ǹ busu nya.
40021015	Lawa a wúlu‐bɔlen goledɛnan laanka landa sii‐daraalin bɛ́ ǹ nə́ Yezu yɛ á kaãbaa ǹ siin zɛnaa, nɛnyaanan kɛn dɔn nə́ n lɛ dii Lawa a kion ka a tɔ nɛ mà: «nsɛn kii Davida tɔrɔ, a da ka n bǐɛ̃ nɛ,» ǹ foo busu Yezu li.
40021016	Ǹ nə́ tɔ́n pɛ nɛ: — Ǹ bɛ́ boo mɛn diɛ, táa n tá miɛ Yezu tɔ́n pɛ ǹ nɛ: — Ma á miɛ̃. Sɛnɛ, ka tɔn kɛ pɛ Lawa a boo sɛ́wɔ‐n duduu wa? «A ná a din tɔ bɔ ǹ boo wɔ nɛnyaan bɔnboɛɛnɛn laanka nɛnyaan tiɛɛ̃nɛn lɛ‐n.»
40021017	Bɛ kio, Yezu kiɛ̃ á ǹ toa walan, á soo á n bɔ Zeruzalɛmu, á woo Betaanii kiwi, á waa walan.
40021018	A lɛawaa baayɛlɛ, Yezu bɛ́ wusii die kiwi gɔ́ɔ̃ nɛ, bòo kũ.
40021019	Á gɔ́rɔ da kɔ́n yɛ zii para‐a, á kanaa á ga ǹ dan la, a màn kɔ́n yɛ wa, bɛ̀ á n bɔ a luu ni. Yezu tɔ́n pɛ gɔ́rɔ da lɛ nɛ: — Nsɛ kɛ a nɛ koe doo duduu wa. A din bǎã‐n gɔrɔ, gɔ́rɔ da lɛ laa.
40021020	Yezu a kialandɛnan bɛ́ ǹ nə́ bɛ yɛ, á kaãbaa da ǹ ganaa parsiini. Ǹ nə́ tɔ́n nɔ̀n da Yezu la: — Wàa na á baa gɔ́rɔ da lɛ laa bǎã goon ne gɔrɔ kɛnɛn?
40021021	Yezu tɔ́n pɛ ǹ nɛ: — Man pii ka nɛ, sonbore: Bɛ̀ golee Lawa li yɛ ka lon n mɛn pinaa, bɛ̀ ka n gɔ́ɔ̃ baa paa wa, masɛ màn mɛn zɛnaa bɛa gɔ́rɔ da kɛ nɛ, ka a re goɛ̃ bɛ li wa. Haalɛ ta ka n ka pɛ kele kɛ nɛ: «Yoo n nə n bɔ kànaa, n wo n dɔ yìsi mu gole li», a nə n zɛnɛɛ.
40021022	Bɛ̀ golee Lawa li tá ka lon, bɛ̀ ka màn woo màn nyankɔ Lawa lon, ka tá re bɛ yii.
40021023	Yezu bɛ́ á wɔ Lawa a kion, a n minin darɛɛ, Lawa a wúlu‐bɔlen goledɛnan laanka Zuifun goledɛnan nə́ n zɔ̃ ǹ nə́ dɔ a li, ǹ nə́ nɔ̀n da la: — Ma n bɛa siin kɛn lɛn zɛnɛɛ ka wàa pàã nɛ? Die na á bɛa pàã lɛ kɔ n la?
40021024	Yezu tɔ́n pɛ ǹ nɛ: — Masɛ dɔ n die nɔ̀n goon diɛ ka dɔn la. Bɛ̀ ka a binyəə kɔ ma la, min mɛn bɛ́ á siin lɛn zɛnaa ǹ pàã kɔ ma la, ma dɔ á re bɛa dɛnaa pii ka nɛ.
40021025	Die na á Zaã dia mà a da batɛmu da mininn ganaa? Lawa‐n hinlaa minbuiinin manɛ? Ǹ dinin nə́ liere kɔ kɔn biin ni, ǹ nə́ pɛ kɔn nɛ: — Bɛ̀ wɔ́ pɛ mà Lawa ná á dia, a n die pii wɔsɛn manɛ mà wàa na á baa wɔ waa a boo la wa?
40021026	Bɛ̀ wɔ́ pɛ mà minbuiinin man nə́ dia, wɔsɛn doamaa nɛ wɔ nyɛ́ɛ baa zaman lɛ nɛ, a giala min tumaa n giɛ Zaã ganaa Lawa a boo gii‐dali lɛa.
40021027	Ǹ nə́ tɔ́n pɛ Yezu ni: — Wɔsɛn ba doɛ̃ wa. Yezu dɔ́ tɔ́n pɛ ǹ dɔn manɛ: Bɛ̀ ka a doɛ̃ wa, min mɛn bɛ́ á siin kɛn lɛn zɛnaa ǹ pàã kɔ ma la, masɛ dɔ a bɛa dɛnaa pii ka‐n wa.
40021028	Yezu tɔ́n pɛ: — Ka n wàa taasɛ kɛ gɔ́ɔ̃ nɛ? Nɛgiĩ paa na á goã giĩ kɔ́n lon. Á pɛ a goledɛnaa nɛ ǹ kɔ́n pinaa: «Maa nɛ, wo dí nya maa wuru‐n pelo.»
40021029	Bɛ́ pɛ nɛ: «Maa woe wa.» Sɛnɛ, á wusoo á n taasɛ bɛ kio, á woo.
40021030	Á n zɔ̃ á dɔ a kiɛɛrɛdɛnaa lɛ dɔ li á pɛ‐n miɛ̃. Bɛ tɔ́n pɛ nɛ: «Ma á woe, díi.» Sɛnɛ, a woo wa.
40021031	Ǹ mɛn na á ǹ díi lɛ foo sii zɛnaa? Ǹ nə́ tɔ́n pɛ: — A bibinaa lɛ nɛ. Yezu tɔ́n pɛ ǹ nɛ: Masɛ n pii ka nɛ sonbore: Wusuru‐silin laanka lɔ kɔrɔn tá re doe Lawa a kiibaa ǹ bǎã nɛ ka nyɛɛnɛ.
40021032	A giala, Zaã na á daa zii pepere nyaa ka nɛ, sɛnɛ, ka waa a boo la wa. Wusuru‐silin laanka lɔ kɔrɔn sɛn nə́ waa la. Ka bɛ yɛ, haalɛ bɛ din tumaa kio, ka n taasɛ, ka wusoo ka kio ne, ka golee a boo li wa.
40021033	Ka n too kɔ boo gimə́ kɔsɔ li. Giĩ goon na á wuru bɔ, á da nɛ‐kɔle zumu a nɛ, a tɔ mà rezɛ̃ da, á kungɔn dɔ, á ná a lɛnpɛnɛ nɛ, a ná a nɛ mu bɔɔ̃ ǹ yala fɔ̃, a ná a lɛduə̃lin kion dɔ. Bɛ kio, á dí‐nyalin goa, á ǹ koa a li, á woo zii ni.
40021034	Da nɛ ma waáraa bɛ́ á dɔ, a ná a dí‐nyalin dia da wuru dí‐nyalin lɛn li, maǹ na asɛ wɔ gii kɔ ǹ la ǹ da nɛ.
40021035	Wuru‐lɛduə̃lin lɛn ná a dí‐nyalin lɛn kũ, ǹ nə́ goon məmə́, ǹ nə́ goon dɛ á gã, ǹ nə́ goon dɛdɛ ka kɔlɔ nɛ.
40021036	Wurudɛnaa lɛ wusoo á dí‐nyali kɔsɔn dia, bɛn nə́ gigiã ǹ nə́ la bibinaa wɔn kɛn manɛ. Wuru‐lɛduə̃lin lɛn nə́ bɛn dɔn baa miɛ̃.
40021037	Nyɔɔbaa, a ná a din a nɛgiĩ dia. A na á goã taasɛ: «Bɛ bɛ́ n maa nɛ lɛa, ǹ tá re nyɛ́ɛbiɛ bɛ‐n sɛn.»
40021038	Sɛnɛ, wuru dí‐nyalin lɛn bɛ́ ǹ nə́ yɛ die, ǹ nə́ pɛ kɔn nɛ: «Haya, a kíɛ̃‐saali lɛ á ke. Ka daa, wɔ dɛ, wɔ wuru lɛ si.»
40021039	Ǹ nə́ kũ ǹ nə́ zũ wuru lɛ kio, ǹ nə́ dɛ á gã.
40021040	Yezu tɔ́n nɔ̀n da ǹ la: Bɛ̀ wurudɛnaa lɛ daa ǹ mɛn waáraa, a n die wàa zɛnɛɛ dí‐nyalin lɛn man kəni?
40021041	Ǹ nə́ tɔ́n pɛ Yezu ni: — A n die bɛa min baraan kɛn dii baraa, yǎa ǹ giɛ̃, a na a da wuru lɛ koa dí‐nyali kɔsɔn li, bɛ̀ a tá a wɔ gii li ǹ mɛn waáraa, bɛ̀ ǹ kɔ la a biikoo li.
40021042	Yezu tɔ́n pɛ ǹ nɛ: — Lawa a boo bɛ́ màn mɛn diɛ, ka tɔn bɛ pɛ wa? «Kion‐dɔlen bɛ́ ǹ nə́ n piã ka kɔlɔ mɛn nɛ,bɛ lɛ na á kɛ gùrù dɔ ǹ kɔlɔ baa. Dɛnaa Lawa na á bɛa kaãbaa ǹ dí kɛ nya, wɔsɛn yii na á bɛ lɛ yɛ.»
40021043	Bɛ lɛ nɛ, masɛ á pii ka nɛ, kaa tá Lawa wɔbaa‐n ke, a kiibaa giulun, bɛ á die n sii ka la, a n kɔ tɔrɔ kɔsɔn la, ǹ mɛnɛn zɛnaa ǹ sii bɛ́ kɔnpii ni.
40021044	[Bɛ̀ min mɛn bɔ á mɛnaa bɛa kɔlɔ kɛ lɛ la, ǹ dɛnaa gù yii n yiyiɛ. Bɛ̀ á bɔ á mɛnaa min mɛn la, a n bɛa dɛnaa yɔyɔrɛ.]
40021045	Lawa a wúlu‐bɔlen goledɛnan laanka Fariziɛ̃n bɛ́ ǹ nə́ bɛa a boo gimə́n kɛn lɛn ma, ǹ nə́ dɔ̃ mà Yezu na á ǹ da ǹsɛn dinin ganaa.
40021046	Ǹ nə́ goã giɛ a kũ ǹ gɔn li, sɛnɛ, ǹ nə́ nyɛ́ɛ baa zaman nɛ, a giala minin man giɛ Yezu ganaa Lawa a boo gii‐dali lɛa.
40022001	Yezu wusoo a boo gimə́n da a kialandɛnan laanka zaman nɛ, á pɛ:
40022002	Lon a kiibaa lɛ a kɔnboe n ke: Kii goon ne, a ná a nɛgiĩ a kɔn wɔ ǹ màn‐bii zɛnaa.
40022003	A ná a dí‐nyalin dia maǹ wo minin bíi ǹ da kɔn wɔ ǹ màn bii. Sɛnɛ, bɛn nə́ n piã mà ǹsɛn ba die wa.
40022004	Á wusoo á dí‐nyali kɔsɔn dia, maǹ wo pɛ ǹ nɛ: «Á ke, man má màn‐bii gole zɛnaa, ma maa dii gɔ̀lɔ̀n laanka maa tɔɔ nyɔɔnaan dɛ, sii din tumaa nə́ n yɔrɔ bɔ á nya. Ka da kɔn wɔ ǹ màn bii.»
40022005	Sɛnɛ, ǹ wo min mɛnɛn bíi bɛn nə da sii li wa, ǹ nə́ kiɛ̃ ǹ nə́ woo ǹ laadoo din nya. Goon nə́ woo a wuru, goon nə́ woo a pii kɔ ǹ bǎã nɛ,
40022006	gialakunun lɛn nə́ kii lɛ a dí‐nyalin lɛn kũ, ǹ nə́ fuu nyaa ǹ yii ni, yǎa ǹ nə́ gã.
40022007	Kii lɛ foo yoo. A ná a sɔraasin dia, maǹ wo bɛa gɛ̀‐dɛlen kɛn lɛn dɛ, ǹ tɛ da ǹ kiwi ganaa.
40022008	Bɛ kio á tɔ́n pɛ a dí‐nyalin lɛn manɛ: «Kɔn wɔ ǹ màn‐bii lɛ yɔrɔ nə́ n bɔ á nya. Sɛnɛ, ka wo min mɛnɛn bíi a ganaa, bɛn doamaa bie wa.
40022009	Bɛ̀ á miɛ, ka wo ziin sawaa kɔn‐a ǹ bǎã nɛ, ka bɛ́ re min mɛn tumaa yii, ka ǹ bíi ǹ da kɔn wɔ ǹ màn bii.»
40022010	Bɛa dí‐nyalin lɛn nə́ woo golee ziin la, ǹ min mɛn tumaa yɛ, a baraan nɛ ka a bǐɛ̃n nɛ, ǹ nə́ ǹ tumaa kaa kun ǹ nə woo ǹ ne, yǎa kɔn wɔ ǹ kion lɛ pã ka minbuiin ni.
40022011	Ǹ min mɛnɛn bíi, kii lɛ wɔ á ga ǹ ganaa. Á giĩ goon yɛ, wo kɔn wɔ ǹ bǎã nɛ ǹ mɔnaa ba a ganaa wa.
40022012	Á tɔ́n pɛ nɛ: «Maa giaáragiĩ, a na á saa lɔn n wɔ kànaa, kɔn wɔ ǹ mɔnaa dɔ na a ba n ganaa wa?» Giĩ lɛ nə́ n lɛ da boo‐n wa.
40022013	Kii lɛ tɔ́n pɛ a dí‐nyalin manɛ: «Ka kũ ka a gòã laanka a gɔnɔn yii, ka saa ka zũ kanaa wɔlɔ tì li. Á die wuu pii walan, a sɔ kere bɔ.»
40022014	Yezu tɔ́n pɛ: : «Sonbore ne, Lawa min tumaa bíi, sɛnɛ, a min mɛnɛn bɔ, bɛn ba tɛ wa.»
40022015	Fariziɛ̃n kɔnɔn nə́ woo kɔn yɛ màn mɛn bɛ́ toɛ, ǹ wo Yezu lɛ zulu, ǹ kũ ka a din lɛ gɔ́ɔ̃ ǹ boo ne.
40022016	Ǹ nə́ ǹ kialandɛnan dia, kun ka min mɛnɛn bɛ́ kii Herɔdi a pàã li, maǹ wo pɛ Yezu ni: — Mìinaa, wɔsɛn tá doɛ̃, n tá sonbore pii, n tá minin darɛɛ Lawa a zii ganaa ka a peperebaa nɛ, n ba nyɛ́ɛbiɛ minbuiinin taasiɛ‐n wa, a giala n ba minin bɔkɔnlɛ we wa.
40022017	Á siĩni wɔ nyin giɔ̀mɔ saraa Rɔmun Kii Gole Gole la hinlaa wɔ baran saraa la wa? N taasiɛ pɛ wɔsɛn man bɛ wɔ paǹ li.
40022018	Sɛnɛ, Yezu bɛ́ á ǹ gɔ́ɔ̃ a baraabaa dɔ̃, á tɔ́n pɛ ǹ nɛ: Gɔ́ɔ̃ tì‐an kɛn! Wàa na á baa ka tá ǹ diɛ masɛ gɔ́ɔ̃ li?
40022019	Ǹ bɛ́ nyin giɔ̀mɔ lɛ sarɛɛ ka wɔrɔ mɛn nɛ, ka nyaa masɛ nɛ ma ga a ganaa. Ǹ bɛ́ ǹ nə́ kɔ la,
40022020	á tɔ́n nɔ̀n da ǹ la: — Die mìi nyin laanka die tɔ n ke kiɛ̃‐n la?
40022021	Ǹ nə́ tɔ́n pɛ nɛ: «Kii Gole kɛ nɛ.» Yezu tɔ́n pɛ ǹ nɛ: «Màn mɛn bɛ́ kii wɔ lɛa, ka bɛ kɔ kii la. Mà màn mɛn dɔ bɛ́ Lawa wɔ lɛa, ka bɛ kɔ Lawa la.»
40022022	Ǹ bɛa boo lɛ ma lɔn, á kaãbaa da ǹ ganaa parsiini. Ǹ nə́ kiɛ̃ ǹ nə́ Yezu toa walan, ǹ nə́ woo.
40022023	Sadusɛɛ̃n mà geren yii a re kiɛ wa. A din pinaa lɛ nɛ, bɛn kɔnɔn nə́ woo Yezu li ǹ nə́ nɔ̀n da la:
40022024	Mìinaa, Muizu na á pɛ Landa gɔ́ɔ̃ nɛ: bɛ̀ giĩ mɛn gã a ná a lɔ toa walan, a ná a nɛ yɛ a ganaa wa, ǹ dɔɔ̃n doamaa nɛ a lɔ giɔɔrɔ lɛ saa, a nɛnyaanan yɛ a ganaa, ǹ dɔɔ̃n papaã wole lɛ wɔn lɛa.
40022025	A da yaa, dɔɔ̃ngiĩ sɔbaa kɔ́n na á goã wɔsɛn piɛ. Ǹ goledɛnaa mɛn nə́ lɔ saa, bɛ́ gã, a nɛ toa a kio wa. Min mɛn bɛ́ koɛ la, bɛ́ lɔ lɛ saa.
40022026	Ǹ paabaa ǹ wɔ dɔ na á n baa miɛ̃, ka ǹ sɔɔbaa ǹ wɔ nɛ, yǎa a woo ǹ sɔbaamaa lɛ tumaa yaa.
40022027	Ǹ dinin tumaa a gɛ̀ kio, lɔ lɛ dɔ́ gã.
40022028	Haya! Geren yii kaa pinaa, lɔ lɛ n die ǹ sɔbaamaa lɛ goon mɛn wɔ biɛ? A da yaa, ǹ dinin tumaa dɔ́ saa lɔ lɛa.
40022029	Yezu tɔ́n pɛ ǹ nɛ: Ka sã á la yii ni. A giala ka a Lawa a boo giala miɛ wa, ka a doɛ̃ dɔn mà pàã tá Lawa lon wa.
40022030	Ka dɔ̃, mà bɛ̀ geren yii kaa ǹ mɛn waáraa, mà giĩ a re lɔ siɛ wa, lɔ dɔ a re we giĩ li wa, sɛnɛ, ǹ tumaa n die goɛ̃ ka Lawa a piɛ a dia dí‐a wolen bɛ́ lɔn.
40022031	Màn mɛn bɛ́ kiɛ̃‐n Lawa a boo‐n geren yii kaa wɔ gɔn la, ka bɛ pɛ wa koɛ?
40022032	Lawa pɛ: «Man Abrahamu a Lawa lɛa, Izaaki a Lawa lɛa, Zakɔba a Lawa lɛa.» Yezu tɔ́n pɛ: Lawa lɛ bie geren Lawa lɛa wa, a n yiikoonaan Lawa lɛa. Bɛ n nyɛɛ, mà bɛa minin kɛn lɛn ǹ nə́ gã lɛlɛ, mà ǹ yii á koo sisia.
40022033	Zaman lɛ bɛa boo lɛ ma lɔn, á kaãbaa da ǹ ganaa parsiini.
40022034	Fariziɛ̃n bɛ́ ǹ nə́ ma mà Yezu Sadusɛɛ̃n naa ka boo ne, ǹ dɔn nə́ woo n lɛ sɔkɔn.
40022035	Ǹ goon ne, a n landa sii‐daraalin goledɛnaa lɛa, bɛ́ nɔ̀n goon da Yezu la, á n da a gɔ́ɔ̃ li ni:
40022036	— Mìinaa, landa gɔ́ɔ̃ nɛ, dí‐pɛ lɛ mɛn a sii n kaka á la ǹ miãn manɛ?
40022037	Yezu tɔ́n pɛ nɛ: — «N Dɛnaa Lawa narɛ ka n foo din tumaa nɛ, ka n gɔ́ɔ̃ din tumaa nɛ, ka n pàã din tumaa nɛ.»
40022038	Dí‐pɛ bibinaa lɛ n ka bɛ nɛ, a din lɛ a sii n kaka.
40022039	A paabaa ǹ wɔ mɛn a sii bɛ́ kaka ka bɛ bɛ́ lɔn, bɛ n ka kɛ nɛ: «N miã kɔsɔ narɛ ka n bɛ́ n din narɛ lɔn.»
40022040	Muizu a Landa boon laanka Lawa a boo gii‐dalin daraa nɛ, ǹ dinin tumaa mìi n doa‐n bɛa dí màn paa kɛ lɛ ganaa.
40022041	Yezu bɛ́ á Fariziɛ̃n yɛ, ǹ nə́ ǹ lɛ sɔkɔn, á woo nɔ̀n da ǹ la:
40022042	— Minin Nyin‐sili lɛ, Lawa n die diɛ, kaa taasiɛ n ka wàa‐n bɛ wɔ gɔn la? Die tɔrɔ nɛ? Ǹ nə́ tɔ́n pɛ nɛ: —Kii Davida tɔrɔ nɛ.
40022043	Yezu tɔ́n pɛ ǹ nɛ: — Wàa na á baa, Davida dinmaa bíi, ka Lawa a Yiri Fu barka nɛ, mà asɛ a Dɛnaa? A na á pɛ kɛnɛn:
40022044	Dɛnaa Lawa pɛ maa Dɛnaa nɛ: «Giã ma gusin, yǎa ma gɔ̀lɔ̀baa lɛ piɛ̃ koe n la, n zɔ́ɔn nə die kiɛ tán n gòãn giulun.»
40022045	Bɛ̀ Davida dinmaa lɛ bíi, "maa Dɛnaa", a Davida tɔrɔ baa din sɔɔ̃ giala na á saa lɔn?
40022046	Min kɔ́n na a lɛ si ka boo kɔ́n nɛ wa. A kũ bɛ lɛ ganaa lɔn, min kɔ́n yii wɔ doo á nɔ̀n da la wa.
40023001	Bɛ kio, Yezu pɛ zaman laanka a kialandɛnan manɛ:
40023002	«Minin daraa Muizu a Landa siin ganaa na á n baa landa sii‐daraalin laanka Fariziɛ̃n dí lɛa.
40023003	Bɛ lɛ taman yii, ǹ bɛ́ boo mɛn tumaa pii ka nɛ, ka ǹ bɔlɔ si ka zɛnaa miɛ̃. Sɛnɛ, ka nyan toa ka kɔ ǹ zɛnaa ǹ siin lɛ wa. A giala, ǹ bɛ́ màn mɛn pii, ǹ dinin ba koe bɛ lɛ wa.
40023004	Maǹ guĩ gugurun yii bɛ̀ ǹ da tán mà minin nə saa, sɛnɛ, ǹ dininmaan ba lɛ koe ǹ nə n gɔn da li, ǹ nə ǹ yu‐n wa.
40023005	Ǹ zɛnaa ǹ siin dinin tumaa n din nyaa sii lɛa. Bɛ lɛ na á toa, bɛ̀ ǹ Lawa a boo bǎãn kɔnɔn kiɛ̃, bɛ̀ ǹ kìri dadaran zumu ǹ ganaa a tɔ‐a, bɛ̀ ǹ wɔ ǹ mìi‐a hinlaa ǹ gɔn ganaa, pàsa mɛn bɛ́ ǹ tá kiɛ ǹ mɔnaa lɛkoron ganaa, bɛn man sɔsɔrɔ taãn‐taãnɛ.
40023006	Màn‐bii dadara bǎãn nɛ, giã ǹ bǎã sonboren man kɔɔ̃nɛ ǹ ganaa. Lɛsɔkɔn kion, giã nyɛɛn nə kɔɔ̃nɛ ǹ ganaa.
40023007	Maǹ giɛ li minin nə guguru kɔ ǹ fòo da ǹsɛn manɛ zaman bǎãn nɛ, ǹ nə ǹsɛn bíi "mìinaa".
40023008	Sɛnɛ, kasɛn baran toa minin nə́ ka bíi "mìinaa" wa. A giala, ka dinin tumaa n goon, kɔn dɔɔ̃nɔn lɛa, Mìinaa goon toto din sɔɔ̃ n ka lon.
40023009	Ka nyan toa ka min baa gole tán kɛ la, ka bíi "Díi" wa. A giala Díi goon toto din sɔɔ̃ n ka lon, bɛ n ka Lon a Lawa nɛ.
40023010	Ka nyan toa dɔn minin nə ka bíi "Goledɛnaa" wa, a giala, kaa Goledɛnaa n ka Krita Minin Nyin‐sili din sɔɔ̃ nɛ.
40023011	Min mɛn bɛ́ gole ka bii, bɛ doamaa nɛ a n baa ǹ miãn dí‐nyali lɛa.
40023012	Min mɛn bɛ́ n din gole koe, bɛa dɛnaa n die kiɛɛrɛ koe. Min mɛn bɛ́ n din kiɛɛrɛ koe, bɛa dɛnaa á die golebaa yii.»
40023013	Yezu tɔ́n pɛ: — Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, bɔ̀n na á ka yɛ! Ka n lon a kiibaa ǹ bǎã lɛ a wɔ ǹ kiɛnlɛ tiɛ̃ minin ganaa. Ka dinin ba we wa, min mɛnɛn bɛ́ li ǹ wɔ, ka a toɛ bɛn dɔn tá we wa!
40023014	[Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, kaa wɔ n ka bɔ̀n nɛ! Ka n mɛnɛɛ lɔ giɔɔrɔn la ka tá ǹ gɔn màn yii sii ǹ la, bɛ̀ ka wusoo ka wo Lawa nyankɔ ka belebɔ la, ka ka sii zɛnaa wa. Bɛ lɛ taman yii, Lawa á die dɔlɔ gole boe ka ganaa.]
40023015	Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, kaa wɔ n ka bɔ̀n nɛ! Ka nə n gɔ̀nɔn diɛ ka dinin ganaa, bɛ̀ ka n bibiə́ gánan gɔ́ɔ̃ nɛ, mà kasɛn nə min goon din sɔɔ̃ yɛ ka da Zuifun Lawa a zii ni. Bɛ̀ ka gɔn dɔ a ganaa, ka n wusii ka bɛa dɛnaa baa Sɛtaan a piɛ min lɛa á la ka dinin manɛ gunyin paa.
40023016	Kasɛn nyɛɛnaan sabɔle yii tere‐an kɛn, kaa wɔ n ka bɔ̀n nɛ! Ka n pii: «Bɛ̀ min nə́ n liɛ ka Lawa a kion ne, bɛ a sii lɛa wa, sɛnɛ, bɛ̀ min mɛn nə́ n liɛ ka Lawa a kion a sana nɛ, bɛa dɛnaa parsii ni.»
40023017	Baãnaa yii tere‐an kɛn! Ǹ mɛn a sii n kaka? Sana lɛ sɛ‐n hinlaa Lawa a kion mɛn bɛ́ sana lɛ biɛ Lawa a màn lɛa a gɔrɔn?
40023018	Ka n pii dɔn: Bɛ̀ min mɛn nə́ n liɛ ka wúlu bɔ ǹ bǎã nɛ, bɛ a sii lɛa wa, sɛnɛ, wúlu màn mɛn bɛ́ a lalan, bɛ̀ min mɛn nə n liɛ ka bɛ nɛ, bɛa dɛnaa parsii ni.
40023019	Yii tere‐an lɛn! Ǹ mɛn a sii n kaka? Wúlu màn lɛ sɛ‐n hinlaa, a bɔ ǹ bǎã mɛn bɛ́ biɛ Lawa a màn lɛa a gɔrɔn?
40023020	Bɛ lɛ nɛ, bɛ̀ min mɛn nə́ n liɛ ka Lawa a wúlu bɔ ǹ bǎã nɛ, wúlu màn mɛn bɛ́ a lalan ǹ dɛnaa na á n liɛ ka bɛ lɛ dɔ nɛ.
40023021	Bɛ̀ min mɛn nə́ n liɛ ka Lawa a kion ne, Lawa mɛn bɛ́ giɛ̃ a gɔ́ɔ̃ nɛ, a na á n liɛ ka bɛ lɛ dɔ nɛ.
40023022	Bɛ̀ min mɛn nə́ n liɛ ka lon ne, bɛa dɛnaa na á n liɛ ka Lawa a kii dankan nɛ, Lawa dinmaa mɛn bɛ́ giã‐n la, a na á n liɛ ka bɛ lɛ dɔ nɛ.
40023023	Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, kaa wɔ n ka bɔ̀n nɛ! Ka n Lawa wɔ gii boe ka dù luu buruu bisin tumaa nɛ. Sɛnɛ, Lawa a dí‐pɛn lɛn mɛnɛn dinin sii bɛ́ kaka, ka peperebaa á ke lɔn, ka makara bɔ min ganaa laanka bɔlɔgoondɛnaabaa nɛ, ka a bɛn diɛ sii li wa. Bɛ̀ ka doamaa nɛ, ka bɛn lɛn zɛnaa, a na a ba gialakun kɛ lɛ dɔ sàabiɛ wa.
40023024	Nyɛɛnaan sabɔle yii tere‐an kɛn! Ka n kaa mi ǹ mu sɔlɛɛ bɛ̀ ka nyuun bɔ li, sɛnɛ, ka n wusii bɛ̀ ka nyɔɔmaa mui!
40023025	Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, kaa wɔ n ka bɔ̀n nɛ! Ka n paan laanka kunun dɔ̀ɔ̃ pii maǹ yoreen kɔ. Sɛnɛ, ǹ piɛ̃maa‐n ka mɛnaa minin la ǹ mànan laanka taasiɛ babaraan nɛ.
40023026	Fariziɛ̃ yii tere‐an kɛn! Ka paan lɛ gɔ́ɔ̃ pii bɔrɔ, a dɔ̀ɔ̃ lɛ dɔ á die boe.
40023027	Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, kaa wɔ n ka bɔ̀n nɛ! Gere yalan mɛnɛn lalan bɛ́ fu, ka n goon ka bɛn nɛ. Ǹ tá siĩn yɔrɔ‐a, sɛnɛ, ǹ gɔ́ɔ̃ piɛ̃maa‐n ka gere wen laanka màn bɔnɛɛ tɔrɔ din tumaa nɛ.
40023028	Ka dɔn man miɛ̃. Ka nə n dinin biɛ min sonboren lɛa minin yɔrɔ‐a, sɛnɛ, ka gɔ́ɔ̃ piɛ̃maa‐n ka sii‐duriin laanka sii baraan nɛ.
40023029	— Kasɛn landa sii‐daraalin laanka Fariziɛ̃ gɔ́ɔ̃ tì‐an kɛn, kaa wɔ n ka bɔ̀n nɛ! Ka digolon nə Lawa a boo gii‐dalin mɛnɛn dɛ, kasɛn man bɛn yala lalan doe sɔnbɔraanɛ. Ka Lawa bɔlɔ‐silin mɛnɛn dɛ, ka ǹ nyaǹ kiɛ bɛn yalan ganaa.
40023030	Ka n wusii pii doo: «Bɛ̀ wɔsɛn man wɔ tan wɔ digolon wɔa biikoo li, wɔsɛn ba n goɛ̃ diɛ kunun ǹ ni, wɔ Lawa a boo gii‐dali kɛn mà kaa wa.»
40023031	Bɛa yɔrɔ lɛ la, ka dinin man siére boe ka dinin wɔ gɔn la, kasɛn man Lawa a boo gii‐dalin dɛlen lɛn tɔrɔn lɛa.
40023032	Haya! Ka digolon nə sii mɛn giala kɔ, kasɛn nə n doa ka a lɛ pã!
40023033	Kɔrɔkan tɔrɔn, min babaraan kɛn! Ka n die siɛ lɔn ka tɔn kanbaa Sɛtaan a piɛ a dɔlɔ kɛ ganaa?
40023034	Bɛ lɛ na á toa, ka n too kɔ: «Man die Lawa a boo gii‐dalin laanka yiridɛnan diɛ ka la ka Lawa a boo dɔ̃lin ni. Ka tá re ǹ tɛn dii ǹ gã, ka ǹ tɛn dere gɔn ganaa, ka á re ǹ tɛn duduwii ka sɔsɔrɔn nɛ kaa lɛsɔkɔn kionən ne, ka ǹ tɛn loo ka kiwin kakaa kɔn la ǹ nɛ, ka fuu nyaa ǹ yii ni.
40023035	Bɛ lɛ n toɛ, ka digolon nə Lawa bɔlɔ‐silin mɛnɛn dɛ kooro, a saa Lawa bɔlɔ‐sili Abeli a dɛ biikoo ganaa a wo Baraaki a nɛgiĩ Zakarii a dɛ biikoo yaa, ǹ nə ǹ mɛn dɛ Lawa a kion, Lawa laanka a wúlu‐bɔlen kɔn yɛ ǹ bǎã laanka wúlu bɔ ǹ bǎã bii ni, bɛ lɛ din tumaa a dɔlɔ á die kasɛn kɛn lɛn kuĩ.
40023036	Man taãn pii ka nɛ: Bɛa gɛ̀ dɛn kɛn lɛn tumaa a dɔlɔ á die pelo minbuiinin lɛn kuĩ!»
40023037	— Zeruzalɛmu kiwi ganaa, nsɛ mɛn bɛ́ Lawa a boo gii‐dalin dii, bɛ̀ n Lawa a dia dí‐a wolen dɛ ka kɔlɔ nɛ ǹ gã. Ma gunyin damata ke giɛ li, ma tá n minin lɛ soekɔn ma din li, ka koo dan bɛ́ a nɛn lɛ soekɔn‐a a nyàa kan giulun lɔn, sɛnɛ, ǹ bɛ́ ǹ lɛ kɔ wa!
40023038	Haya, ka á re soe, ka kaa Lawa a kion kɛ toa walan ka lenlen, a ziziɛ̃ ka lon.
40023039	Masɛ n pii ka nɛ, a giala, a saa sisia ganaa, ka a re masɛ yii doo wa, yǎa ka bɛ́ re pii ǹ mɛn pinaa: «Min mɛn bɛ́ die ka wɔa Dɛnaa tɔ nɛ, Lawa die a barka wɔ bɛ nɛ!»
40024001	Yezu bɛ́ á soo Lawa a kion a n woe, a kialandɛnan nə́ n zɔ̃ ǹ nə́ dɔ a li, ǹ nə́ Lawa a kion a dɔ ǹ gɔn nyaa nɛ.
40024002	Yezu tɔ́n pɛ ǹ nɛ: — Ka yii tá kɛ din tumaa a siĩnbaa ganaa? Ma n sonbore pii ka nɛ: Kɔlɔ kɔ́n ba re goɛ̃ ǹ miã lalan kànaa wa. A din tumaa á re kiɛ.
40024003	Yezu bɛ́ giã‐n tán Olivie dan kele la, a kialandɛnan nə́ n zɔ̃ ǹ nə́ dɔ a li ǹ dinin sɔɔ̃nɔn, ǹ nə́ nɔ̀n da la: — Bɛ n die n zɛnɛɛ biĩ? Sii mɛn dɔ n die nyɛɛ mà n wusoo a daa biikoo dɔ, mà kanaa a nya biikoo dɔ? Bɛ pɛ wɔsɛn manɛ.
40024004	Yezu tɔ́n pɛ ǹ nɛ: — Ka n dinin kũ, ka baran toa min kɔ́n nə ka yiri sã wa.
40024005	Min gigiã á re die ka masɛ tɔ nɛ ǹ pɛ: «Wɔsɛn man Minin Nyin‐sili lɛ lɛa!» Ǹ tá re min gigiã yiri siɛ̃.
40024006	Ka á re miɛ mà zia tá kunu hinlaa, mà a tá sɔsɔɔ ka ganaa. Ka baran toa bɛ nyɛ́ɛ da ka ganaa wa. Bɛ doamaa nɛ a n zɛnaa, sɛnɛ, kanaa a nya bie ka bɛ‐n bɔrɔ wa.
40024007	A giala tɔrɔn tá re zia biɛ tɔrɔ kɔsɔn ganaa, gánan tá re zia biɛ gána kɔsɔn ganaa. Bǎã gigiã nɛ, bòo á re we, tán tá re bìn diɛ.
40024008	Bɛ din tumaa ná a giala kɔ ǹ gɔn lɛa, ka lɔ a nɔɔ̀rɔ kɔ ǹ gɔn bɛ́ lɔn.
40024009	Bɛa biikoo li, ka zɔ́ɔn tá re ka koe tɔrɔ kɔsɔn la ǹ fuu nyaa ka yii ni, ǹ tá re ka dii ka gã. Ka tìĩ á re boe min tumaa nyin ni masɛ tɔ a lɛa.
40024010	Bɛa biikoo li, min gigiã á re golee Lawa li toɛ walan. Ka dinin tá re kɔn biɛ zɔ́ɔ, ka kɔn kaa kanaa.
40024011	Min gigiã á re n dinin biɛ Lawa a boo gii‐dalin lɛa ǹ daa, ǹ tá re min gigiã yiri siɛ̃.
40024012	Baraabaa á la yii‐n nə die toɛ, min gigiã a kɔn narɛɛ kiɛɛrɛ kɔ.
40024013	Sɛnɛ, bɛ̀ min mɛn si a ganaa yǎa a woo kaa a giala‐nyɔmiɛ lɛ, bɛa dɛnaa á die kirisibiɛ.
40024014	Boo Tii Kɔɔ̃n kɛ á die n pii kanaa paǹ tumaa nɛ, màn mɛn bɛ́ toɛ, Lawa bɛ́ a kanaa dii a wɔ ma nɛ ǹ lɛ dia mɛn we, tɔrɔ tumaa bɛ ma. Bɛ kio kanaa tɔn nya.
40024015	«Sii bɔnɛɛ mɛn bɛ́ basaã kɔ ǹ sii lɛa,» Lawa a boo gii‐dali Danayeli na á boo da, ka á re bɛ yii. A n die n zɛnɛɛ Lawa laanka a wúlu‐bɔlen kɔn yɛ ǹ bǎã nɛ Lawa a kion. (Kasɛn mɛnɛn bɛ́ sɛ́wɔ kɛ pii, ka n doa ka a giala ma!)
40024016	Bɛa biikoo li, min mɛnɛn bɛ́ re goɛ̃ Zudee gána nɛ, bɛn doamaa nɛ ǹ baa si ǹ wo kelen la.
40024017	Min mɛn bɛ́ kala‐n, bɛ̀ á gisĩ, a doamaa bie a wɔ kion doo mà asɛ na a mànan goɛ wa.
40024018	Min mɛn bɛ́ wuru‐n, bɛ doamaa bie a wusoo a wo piɛ doo mà asɛ n woe a mɔnaa siɛ wa.
40024019	Bɔ̀n nə die goɛ̃ lɔ nɔnɔan wɔ lɛa, ka min mɛnɛn dɔn bɛ́ nɛnyaanan nə́ ǹ gɔn, ǹ nə́ nyɔ koe ǹ la bɛa lɛawaan kɛn lɛn li.
40024020	Ka Lawa nyankɔ, kaa baa si biikoo baran bɔ̀nɔn tì baa wa, a baran susu ǹ pii pinaa dɔ baa wa.
40024021	A giala, bɛa biikoo lɛ a nɔmaa lɛ á die gole koe parsiini, a kũ kanaa diɛ biikoo ganaa a da pelo ǹ yaa, min tɔn nə ǹ miã yɛ ka a yii‐n wa, min ba re ǹ miã kɔsɔ yii ka a yii‐n doo duduu wa.
40024022	Bɛ̀ Lawa bie re màn boe bɛa lɛawaan kɛn lɛ wa, min kɔ́n ba boe la a la wa. Sɛnɛ, a min mɛnɛn yii gɔgɔɔ̃, a n die màn boe lɛawaa lɛn lɛ bɛn lɛn taman yii.
40024023	Bɛ̀ min tá pii ka nɛ bɛa biikoo li mà: «Ka ga, Minin Nyin‐sili lɛ á kànaa!» hinlaa «a tá kɛnɛn li!» ka baran golee li wa.
40024024	A giala, min tɛn tá re die a soɛ kuru mà asɛ n Minin Nyin‐sili lɛ lɛa, min tɛn dɔ á re die a soɛ kuru, mà asɛ n Lawa a boo gii‐dali lɛa: Ǹ tá re sii a kɔnboe dadaran laanka kaãbaa ǹ sii kakan zɛnɛɛ ǹ minin yiri sã nɛ, bɛ̀ maǹ boe la dinin, maǹ Lawa a yii gɔgɔɔ̃ wolen kɛn lɛn yiri siɛ̃.
40024025	Masɛ á ke má pɛ ka nɛ bɛ̀ a biikoo baa doe.
40024026	Bɛ lɛ nɛ, bɛ̀ min nə́ pɛ ka nɛ bɛa biikoo li: «Á ke! A tá don,» ka baran wo wa. Bɛ̀ min mɛn dɔ́ pɛ ka nɛ, «Á ke, a n duru kion kànaa,» ka baran golee ǹ dɛnaa a boo li wa.
40024027	La a tɛ pɛ bɛ́ n toɛ lɛ̀nyɛɛn lɔn bɛ a wo yǎa lɛ̀giala‐n, bɛ̀ minin yii yɛ, Min a Nɛgiĩ a wusoo a daa n die n biɛ miɛ̃.
40024028	Bɛ̀ màn gere a bǎã mɛn nɛ, zèwon ma nə n lɛ soekɔn walan.
40024029	Bɛa nɔmaa lɛawaan kɛn lɛn kiɛ̃ kio gɔrɔ, wasa á die n biɛ nuunaa nɛ, mui ba re a folon kiɛ doo wa, leeren tá re boe lon ǹ kaa, lon màn pàãdɛnan dinin tumaa á re n lɔlɛkɔn.
40024030	Bɛa biikoo li, Min a Nɛgiĩ a daa a sii a kɔnbɔ á die soe lon. Kanaa a tɔrɔn tumaa á re n lala diɛ. N tá re Min a Nɛgiĩ yii labaran la, ka pàã gole laanka gugurubaa gole ne.
40024031	Masɛ á die maa lon a dia dí‐a wolen diɛ, bɛn gole wuu li, kanaa gùrù sii din tumaa ganaa, ǹ maa yii gɔgɔɔ̃ wolen lɛn lɛ sɔkɔn a saa kanaa lɛkoro goon ganaa, a wo a lɛkoro kɔsɔ yaa.
40024032	Daraa mɛn bɛ́ yii gɔ́rɔ da wɔ gɔn la, ka n too kɔ a ganaa. Bɛ̀ a gùrùn nə́ sɔsɔrɔ kɔ, a luu pã lɔn gɔrɔ, ka n doɛ̃ mà bɔ̀nɔn na á diri.
40024033	A din goon ne, bɛ̀ ka bɛa siin kɛn lɛn tumaa yɛ, ka dɔ̃ mà Min a Nɛgiĩ a daa diri foɛɛ̃nɛ.
40024034	Man pii ka nɛ, sonbore: Pelo minin kɛn ba re giɛ̃ ǹ nya, bɛ̀ bɛa sii kɛ tumaa ná a n zɛnaa wa.
40024035	Lon laanka tán tá re kiɛ̃, sɛnɛ, masɛ a boon kɛn ba re kiɛ̃ wa, maǹ goɛ̃ yǎa duduu.
40024036	Sɛnɛ, min kɔ́n ba Min a Nɛgiĩ a daa pinaa laanka a lɛawaa doɛ̃ wa, haalɛ lon a dia dí‐a wolen ba doɛ̃ wa, Lawa a Nɛgiĩ lɛ dɔ dinmaa ba doɛ̃ wa, yǎa Díi Lawa din sɔɔ̃.
40024037	A n baa lɔn Nowee a biikoo li, a n die n biɛ miɛ̃ Min a Nɛgiĩ a daa pinaa.
40024038	A giala mu gole lɛ laan bɛ̀ a da kanaa lɛ bii, minin man nə́ goã màn bibii ǹ nə́ màn mimii, ǹ nə́ lɔn gɔgoɛ, ǹ nə́ ǹ nɛnyaanan koe giĩn la, yǎa Nowee a wɔ goo‐n lɛ a pinaa.
40024039	Ǹ nə n gɔ́ɔ̃ bii ka sii kɔ́n nɛ wa, yǎa mu gole lɛ daa, á ǹ yii goa á kiɛ̃ ǹ nɛ. A n die n biɛ miɛ̃ Min a Nɛgiĩ a daa pinaa dɔ nɛ.
40024040	Giĩ min paa á re goɛ̃ wuru‐n kun, goon tá re n siɛ, goon nə n toa walan.
40024041	Lɔ min paa á re goɛ̃ wii loe gii la kun, goon tá re n siɛ, goon nə n toa walan.
40024042	Bɛ lɛ taman yii, ka n yii toa koo, a giala ka a kaa Dɛnaa a daa pinaa doɛ̃ wa.
40024043	Bɛ̀ kiondɛnaa n wurumu a da tèlò‐n biikoo doɛ̃, a nə n yii dɔrɛɛ, a ba re toɛ a na a kiɛnlɛ yiɛ wa.
40024044	Bɛ lɛ taman yii, ka dɔn nə n yii dɔraa, a giala, ka yiri bɛ́ a ba biikoo mɛn li wa, Min a Nɛgiĩ n die die bɛa biikoo lɛ li.
40024045	— Dí‐nyali mɛn nə yiridɛnaa lɛa, á n bɔlɔgoondɛnaa dɔ lɛa? Ǹ mɛn bɛ́ a dɛnaagiĩ bɔ a koa ǹ miã dí‐nyalin mìi la bɛ̀ a bɛ́ re woe zii ni, mà a ga ǹ walan, bɛ̀ a màn‐bii kɔ ǹ la a biikoo li.
40024046	Bɛa dí‐nyali mɛn bɛ́ a dɛnaagiĩ wusoo á daa yaa a dí nyɛɛ a yɔrɔ li, bɛ wɔ na á bǐɛ̃ kɔ!
40024047	Masɛ n pii ka nɛ, sonbore: A dɛnaagiĩ lɛ á die koɛ a gɔn màn din tumaa mìi la.
40024048	Sɛnɛ, bɛ̀ dí‐nyali baraa mɛn nɛ, a n pii a din gɔ́ɔ̃ nɛ, maa dɛnaagiĩ a die wusii sisia wa,
40024049	a n die yui a bɔ a mɛ ǹ miãn la a n məməə, a màn bii, a màn mi kun ka yɔ‐mili babaraan nɛ.
40024050	Dí‐nyali lɛ bɛ́ a ba n yii diɛ a dɛnaagiĩ lɛ la ǹ mɛn pinaa wa, a bɛ́ a ba biikoo mɛn doɛ̃ wa, dɛnaagiĩ lɛ n nɔmɛɛ a kiɛ̃ a da bɛa biikoo li.
40024051	Á die dɔlɔ babaraa boe dí‐nyali lɛ ganaa, ka gɔ́ɔ̃ tì‐an dɔlɔ kɛ tɔrɔ bɛ́ lɔn. Á re wuu pii bɛa bǎã lɛ nɛ, a sɔ kere bɔ.
40025001	Bɛ̀ Lawa ná a kiibaa ǹ dí lɛ nya a ná a lɛ pã ǹ mɛn waáraa, a kɔnbɔ ǹ sii n ka kɛ nɛ: Nɛniɛ fù kɔ́n nɛ, ǹ nə́ bólonən goa, mà ǹsɛn man woe n diɛ lɔ tii ǹ zuũ lɛ.
40025002	Ǹ min sooro n baãnaan lɛa, sooro kɛ dɔ n yiridɛnan lɛa.
40025003	Ǹ mɛnɛn bɛ́ baãnaan lɛa bɛn nə́ ǹ bólonən goa, sɛnɛ, ǹ nyɔɔ saa ǹ nə́ koa n gɔn li ǹ nə́ woo‐n wa.
40025004	Sɛnɛ, min mɛnɛn bɛ́ yiridɛnan lɛa, bɛn nə́ ǹ bólonən goa, ǹ nə́ nyɔɔ kaa nyɔɔ mànan nɛ, ǹ nə́ woo ne.
40025005	Lɔ tii ǹ zuũ lɛ bɛ́ á belebɔ a ná a die fuu wa, nyuù nɛniɛ fù lɛ yii kũ, ǹ nə́ nyuù wɔ.
40025006	Làan bɛ́ á kɔ, ǹ nə́ n lɛ dɛ: «Lɔ tii ǹ zuũ lɛ á ke! Ka soo ka n da lɛ!»
40025007	Nɛnɛn lɛn tumaa yoo, ǹ nə́ ǹ bólonən yɔrɔ bɔ.
40025008	A baãnaan lɛn nə́ tɔ́n pɛ yiridɛnan lɛn manɛ: «Ka wɔsɛn gɔ ka kaa nyɔɔ lɛ kɔ́n nɛ, wɔsɛn bólonən man die nimi.»
40025009	Yiridɛnan lɛn nə́ tɔ́n pɛ ǹ nɛ: «Aba, nyɔɔ mɛn bɛ́ wɔsɛn lon, a ba wɔsɛn boe, a yɛ a ka dɔn bɔ wa. Á soɛ ka wo nyɔɔ‐sãlin li, ka nyɔɔ pii ka dinin wɔ lɛa.»
40025010	Baãnaan lɛn bɛ́ nyɔɔ pii ǹ bǎã nɛ, lɔ tii ǹ zuũ lɛ daa ǹ kio. Nɛniɛ sooro mɛn bɛ́ ǹ nə́ n yii toa koo, bɛn nə́ kaa kun ni kɔn wɔ ǹ kion, ǹ nə́ kiɛnlɛ kũ ǹ nə́ sɔɔ.
40025011	Bɛ kio, baãnaa sooro lɛ dɔ́ daa, ǹ nə́ n lɛ dɛ: «Mìinaa, Mìinaa, kiɛnlɛ bũ wɔsɛn nə wɔ!»
40025012	Lɔ tii ǹ zuũ lɛ tɔ́n pɛ ǹ nɛ, «Aba, sonbore pɛ á pɛsã, masɛ ba ka doɛ̃ wa.»
40025013	Yezu tɔ́n pɛ ǹ nɛ: — Ka n yii toa koo, a giala, ka a bɛa pinaa doɛ̃ wa, ka ba a biikoo dɔ doɛ̃ wa.
40025014	Lawa a kiibaa ǹ dí lɛ a kɔnbɔ ǹ sii kɔsɔ n ke: A n goon ka giĩ kɔ́n nɛ, a bɛ́ re woe zii ni, a ná a dí‐nyalin bíi, á n gɔn màn koa ǹ li.
40025015	Á sana kuturu sooro kɔ ǹ goon la, á sana kuturu paa kɔ ǹ goon dɔ la, á sana kuturu goon kɔ ǹ sɔɔbaa ǹ wɔ la. Á didie wɔ kɔ la á kɔnpɛ ka a pàã lɛ dan nɛ. Bɛ kio, á woo zii ni.
40025016	A bɛ́ á sana kuturu sooro kɔ min mɛn la, bɛ kiɛ̃ gɔrɔ á woo pii kɔ ka bɛa sana lɛ nɛ, á wusoo á ǹ miã sana kuturu sooro yɛ.
40025017	A sana kuturu paa kɔ min mɛn la, bɛ dɔ́ woo pii kɔ ka a wɔ‐n miɛ̃, á sana kuturu paa kɔsɔ yɛ á tí a ganaa.
40025018	Sɛnɛ, sana kuturu goon dɔ min mɛn ganaa, bɛ́ woo yala fɔ̃ tán, a na a mìinaa lɛ a sana lɛ duru a nɛ.
40025019	Lɛawaa damata bɛ kio, bɛa dí‐nyalin lɛn mìinaa lɛ wusoo á daa piɛ, a ná a sana lɛ a sii yɔrɔ bɔ kun ka a dí‐nyalin lɛn nɛ.
40025020	Sana kuturu sooro bɛ́ á dɔ min mɛn ganaa, bɛ nə́ n zɔ̃ á dɔ, a sana kuturu sooro kɔsɔ mɛn yɛ á kaa li, á bɛ nyaa nɛ, á pɛ: «Mìinaa, ń sana kuturu sooro kɔ ma la. Ma á ke má sana kuturu sooro kɔsɔ yɛ.»
40025021	A mìinaa tɔ́n pɛ nɛ: «Á siĩni, dí‐nyali sonbore, bɔlɔgoondɛnaa. Ma nə n bɔlɔgoondɛnaa baa sii boɛɛn nɛ, bɛ lɛ taman yii, masɛ á die n koɛ sii gole mìi la. Da n nyɛnyɛɛ kun ka masɛ nɛ.»
40025022	Bɛ kio, sana kuturu paa dɔ min mɛn ganaa, bɛ nə́ n zɔ̃ á dɔ á pɛ: «Mìinaa, ń sana kuturu paa kɔ masɛ la. Ma á ke má sana kuturu paa kɔsɔ yɛ.»
40025023	A mìinaa tɔ́n pɛ nɛ: «Á bǐɛ̃ kɔ, dí‐nyali sonbore, bɔlɔgoondɛnaa. Ma n nə n bɔlɔgoondɛnaa baa sii boɛɛn nɛ, bɛ lɛ taman yii, ma á die n koɛ sii gole mìi la. Da n nyɛnyɛɛ kun ka masɛ nɛ.»
40025024	Bɛ tumaa kio, sana kuturu goon dɔ min mɛn ganaa, bɛ nə́ n zɔ̃ á dɔ, á pɛ: «Mìinaa, masɛ á doɛ̃ má n sii á kaka. N bɛ́ n màn tɔrɔ da bǎã mɛn nɛ wa, ma n màn kuri walan. Min kɔsɔn man dí nyɛɛ, nsɛ ná a là boe.
40025025	Nyɛ́ɛ na á masɛ kũ. Bɛ lɛ nɛ, má woo n sana lɛ duru yala‐n. Haya, n sana á ke!»
40025026	A mìinaa lɛ tɔ́n pɛ nɛ: «Dí naarɛ nyali, yoonaa! Táa n doɛ̃ mà ma bɛ́ ma màn tɔrɔ da bǎã mɛn nɛ wa, mà man màn kuri walan?
40025027	Toa bɛ̀ ma nə́ n woo masɛ a sana lɛ kɔ pii‐kɔlen la, bɛ̀ masɛ bɛ́ má n bɔyaa, bɛ̀ ma woo maa sana saa, kun ka a là nɛ.
40025028	Bɛ̀ á miɛ̃, ka sana kuturu goon lɛ si la, ka kɔ sana kuturu sooro dɛnaa lɛ la.
40025029	A giala, màn bɛ́ min mɛn lon, kɔsɔ n die n diɛ bɛa dɛnaa wɔ li á mɔnaa. Sɛnɛ, màn kɔ́n bɛ́ a ba min mɛn lon wa, a boɛɛn mɛn dɔ din bɛ́ a lon, bɛ lɛ dɔ n die n sii la.
40025030	Dí‐nyali là baãnaa ke, ka kũ ka zũ kanaa wɔlɔ tì li, á die wuu pii walan, a sɔ kere bɔ.»
40025031	Bɛ̀ Min a Nɛgiĩ daa ka a kiibaa nɛ, kun ka lon a dia dí‐a wolen tumaa nɛ ǹ mɛn pinaa, á die giɛ̃ a kii dankan gole la.
40025032	Kanaa a tɔrɔn tumaa á re n lɛ soekɔn‐a a yɔrɔ‐a. Á die ǹ gɔgoɛ̃ a ǹ bɔ kɔn li, ka tɔɔn‐lɛduə̃li bɛ́ sèren gɔgoɛ̃ a ǹ bɔ kun ka bòen ne lɔn.
40025033	Á die sèren kiɛ a gusin, a bòen kaa a gɔsɛ.
40025034	Kii lɛ á die pii a gusin‐dɛnan lɛn manɛ: «Ma Di Lawa barka da kasɛn mɛnɛn ganaa, á kiibaa ǹ bǎã zɛnaa á koa ka nɛ haalɛ kanaa a giala kɔ waáraa, ka da giã kaa bǎã nɛ.
40025035	A giala, bòo na á ma kũ, ka màn‐bii kɔ ma la ma bii. Muboro na á ma kũ, ka mu kɔ ma la má mi. Má goã tii lɛa, ka ma kũ doɛ̃ kaa kion.
40025036	Ma gɔ̀nɔn kooro bɛ́ á goã, ka mɔnaa wɔ ma ganaa. Ma bɛ́ ma goã lon wa, ka ga ma walan. Ma bɛ́ má goã kòso‐n, ka daa n yii kɔ ma ganaa.»
40025037	Lawa bɔlɔ‐silin lɛn man die pii ni bɛa biikoo li: «Dɛnaa, wɔsɛn man wɔ́ n yɛ biĩ bòo nə́ n ganaa, wɔ́ màn kɔ la n bii, muboro nə́ n ganaa, wɔ́ mu kɔ n la n mi?
40025038	Wɔsɛn man wɔ́ n yɛ tii lɛa biĩ, wɔ́ n kũ doɛ̃ wɔa kion, n gɔ̀nɔn kooro ne, wɔ́ mɔnaa wɔ n ganaa?
40025039	Wɔsɛn man wɔ́ n yɛ biĩ, n nə́ n ba lon wa, hinlaa n nə́ kòso‐n, wɔ́ woo n yii kɔ n ganaa?»
40025040	Kii lɛ á die pii ǹ ni: «Masɛ n pii ka nɛ, sonbore ne: Bɛ̀ ka bɛa sii kɛ lɛ zɛnaa ma dɔɔ̃nɔn kɛn mɛn nɛ, haalɛ ta ǹ dɛnaa n boɛɛn nɛ lɔn, ka ǹ ka zɛnaa masɛ din ni.»
40025041	Bɛ kio, kii lɛ á die pii a gɔsɛdɛnan lɛn manɛ: «Lawa bɛ́ á barka bɔ kasɛn mɛnɛn nɛ, ka n zɔ̃ ka n bɔ masɛ ganaa! Tɛ mɛn bɛ́ a ba nimi wa, Lawa zɛnaa Sɛtaan laanka a dia dí‐a wolen manɛ, ka wo walan.
40025042	A giala, bòo na á masɛ kũ, ka màn‐bii kɔ masɛ la ma bii wa. Muboro má kũ, ka mu kɔ masɛ la má mi wa.
40025043	Má goã tii lɛa, ka ma bíi kaa piɛ wa. Ma gɔ̀nɔn kooro bɛ́ á goã, ka mɔnaa wɔ ma‐a wa. Ma bɛ́ ma goã lon wa, ka bɛ dɔ nɛ, ma bɛ́ má goã kòso‐n, ka da ǹ yii kɔ ma‐a wa.»
40025044	Bɛa biikoo li, ǹ tá re pii: «Dɛnaa, wɔsɛn man wɔ́ n yɛ biĩ, bòo nə́ n ganaa, muboro nə́ n ganaa, n nə́ tii lɛa, n gɔ̀nɔn kooro ne, busu nə́ n ganaa, hinlaa n nə́ kòso‐n, wɔsɛn nə́ ǹ piã wɔ n dɔ n lɛ wa?»
40025045	Kii lɛ á die ǹ lɛ sii kɛnɛn: «Masɛ n pii ka nɛ, sonbore ne: Bɛ̀ ka bɛa sii kɛ lɛ zɛnaa masɛ dɔɔ̃nɔn kɛn kɔ́n nɛ wa, haalɛ ta ǹ dɛnaa n boɛɛn nɛ lɔn, ka ǹ ka zɛnaa masɛ dinmaa lɛ‐n wa.»
40025046	Bǎã mɛn bɛ́ a nɔmaa ná a ba nyɛɛ wa, bɛn tá re woe walan, min peperen tá re nyin nyabaã yii.
40026001	Yezu bɛ́ á bɛa doroon kɛn lɛn tumaa kɔ á nya, á tɔ́n pɛ a kialandɛnan manɛ:
40026002	Ka á doɛ̃ mà kiɛ̃mala ǹ zɔ́n gialakun na á goã lɛawaa paa. Ǹ tá re Min a Nɛgiĩ koe minin la, ǹ dere gɔn ganaa.
40026003	Bɛa biikoo li, Lawa a wúlu‐bɔlen goledɛnan laanka Zuifun goledɛnan kɔsɔn nə́ woo n lɛ sɔkɔn wúlu‐bɔlen kiã Kayifu a sumu‐n,
40026004	ǹ nə́ n lɛ kaa kun boo goon ganaa, mà maǹ die Yezu kuĩ ka durii ni ǹ dɛ.
40026005	Maǹ nə́ goã pii: — Wɔ doamaa bie wɔ kũ zɔ́n pinaa kɛ‐n wa, bɛ bie wa, á die sii lɔlɔkɔn biɛ zaman lɛ bii.
40026006	Giĩ goon goã Betaanii kiwi, a tɔ n Simɔn, gɔ̀nɔn busu babaraa goã a ganaa. Yezu bɛ́ bɛ a kion,
40026007	lɔ goon daa wɔ walan ka kɔlɔ donkolon siĩn kɔ́n nɛ, nyɔɔ gìĩ kɔɔ̃n ná a nɛ, a giɔ̀mɔ n kaka parsiini. Lɔ lɛ Yezu toa màn bii, á bɛa nyɔɔ lɛ kaa a mìi ni.
40026008	A kialandɛnan bɛ́ ǹ nə́ bɛ yɛ, ǹ foo busu lɔ lɛ li parsiini, ǹ nə́ pɛ: — Wàa‐n basaã n ke?
40026009	Toa bɛ̀ wɔ n wɔ́ nyɔɔ kɛ lɛ sã giɔ̀mɔ kaka ganaa, wɔ́ a wɔrɔ kɔ doobaan la!
40026010	Yezu bɛ́ á dɔ̃ mà maǹ boo diɛ miɛ̃, á tɔ́n pɛ ǹ nɛ: — Wàa na á baa ka tá lɔ kɛ lɛ nɔmiɛ? Dí taãn nɛ ka kɛ nɛ á nya masɛ nɛ.
40026011	A giala, doobaan tá kun ka nɛ biikoo tumaa li, sɛnɛ, ka a re masɛ yii kun ka nɛ biikoo tumaa li wa.
40026012	A bɛ́ á nyɔɔ gìĩ kɔɔ̃n kɛ kaa masɛ gɔ̀nɔn ganaa, a na á maa biĩ yɔrɔ bɔ ka bɛ nɛ.
40026013	Man pii ka nɛ, sonbore, ka bɛ́ re Boo Tii Kɔɔ̃n pii kanaa paǹ mɛn tumaa nɛ, lɔ kɛ sii mɛn zɛnaa, ǹ tá re bɛ dɔ laakalɛɛ walan, ǹ minin yiri da a zɛnaa ǹ sii ni.
40026014	Bɛa biikoo li, Kariyɔtin Zudaasi mɛn bɛ́ a kialandɛnaa fulupaa lɛ goon lɛa, bɛ́ woo Lawa a wúlu‐bɔlen goledɛnan li,
40026015	á pɛ ǹ nɛ: — Ka n lɛ koe ka wàa kɔ masɛ la, ma Yezu kɔ ka la? Ǹ nə́ wɔrɔ we pɔsɔɔ nimi ǹ nə́ kɔ la.
40026016	A saa bɛa biikoo lɛ ganaa, Zudaasi ná a giala kɔ á ga biikoo sonbore li, màn mɛn bɛ́ toɛ, a Yezu kɔ ǹ la.
40026017	Yɔ bùbaã buuru zɔ́n giala kɔ pinaa, Yezu a kialandɛnan nə́ daa nɔ̀n da la: — Ma n giɛ li wɔsɛn nə wo kiɛ̃mala ǹ zɔ́n màn‐bii zɛnaa maa?
40026018	Yezu tɔ́n pɛ ǹ nɛ: — Ka wo min kɔ́n li kiwi gɔ́ɔ̃ nɛ ka pɛ nɛ: «Mìinaa n kɛ pii mà asɛ a biikoo dɔ, mà asɛ n die kiɛ̃mala ǹ zɔ́n màn bii a piɛ, kun ka a kialandɛnan nɛ.»
40026019	Yezu màn mɛn pɛ a kialandɛnan manɛ, ǹ nə́ bɛ lɛ zɛnaa, ǹ nə́ Kiɛ̃mala ǹ Zɔ́n màn‐bii sii yɔrɔ bɔ.
40026020	Wasa bɛ́ á mɛ, Yezu laanka a kialandɛnaa fulupaa lɛ giã tán‐a ǹ nə́ màn bii.
40026021	Ǹ bɛ́ màn bii, Yezu pɛ ǹ nɛ: «Masɛ n pii ka nɛ, sonbore, ka dinin min goon nə die masɛ we maa zɔ́ɔn gɔn.»
40026022	Bɛa boo lɛ yɔrɔ kɔsiɛ da a kialandɛnan lɛn ganaa parsiini, ǹ ná a giala kɔ ǹ nə nɔ̀n da la gogoon, didie n pii: «Táa masɛ bie wa, Dɛnaa?»
40026023	Yezu tɔ́n pɛ: «Min mɛn bɛ́ á n gɔn wɔ kun ka masɛ nɛ dù tasa nɛ bɛa dɛnaa nɛ.
40026024	Min a Nɛgiĩ á re giɛ̃, ka a bɛ́ á n kiɛ̃ a wɔ gɔn la Lawa a boo‐n lɔn. Sɛnɛ, min mɛn bɛ́ re Min a Nɛgiĩ we a zɔ́ɔn gɔn, bɛa dɛnaa wɔ n ka bɔ̀n nɛ! Bɛ̀ n dɛnaa din na a yɛ wa, bɛ á soɛ a ganaa!»
40026025	Zudaasi mɛn bɛ́ we a zɔ́ɔn gɔn, bɛ́ tɔ́n nɔ̀n da Yezu la: «Táa masɛ bie wa, Mìinaa?» Yezu tɔ́n pɛ nɛ: «N din bɛ́ nə ń pɛ!»
40026026	Ǹ bɛ́ màn bii, Yezu buuru saa, á barka da Lawa nɛ, á yiyiɛ kɔn, á kɔ a kialandɛnan la, á pɛ ǹ nɛ: «Ka si ka sɔ̃, masɛ din gɔ̀nɔn nɛ.»
40026027	Bɛ kio, á duvɛ̃ saa paan nɛ, á barka da Lawa nɛ, á kɔ ǹ la, á pɛ ǹ nɛ: «Ka dinin tumaa mi,
40026028	Kɛ n masɛ mà lɛa, á kaa minbuiin tumaa a lɛa, màn mɛn bɛ́ toɛ, Lawa nə ǹ sii baraan toa ǹ nɛ. A n nyɛɛ mà Lawa lɛ kɔ kɔn la wɔ ka minbuiinin ni.
40026029	Man pii ka nɛ, sonbore: A kũ sisia ganaa, maa bɛa duvɛ̃ lɛ mii doo wa, yǎa maa Díi Lawa a kiibaa ǹ bǎã nɛ, ma bɛ́ re duvɛ̃ dii mii kun ka nɛ ǹ mɛn pinaa.»
40026030	Bɛ kio, ǹ nə́ zɔ́n lɛ a loe lɔ, ǹ nə́ tɔ́n yoo, ǹ nə́ woo Olivie dan kele la.
40026031	Bɛa biikoo li, Yezu pɛ a kialandɛnan manɛ: — Sii mɛn bɛ́ re n zɛnɛɛ masɛ‐n pelo tèlò‐n dinin, bɛ lɛ n die ka dinin tumaa a mɛnaa ǹ giala biɛ. A giala, a kiɛ̃maa tá Lawa a boo‐n kɛnɛn: «man die sèren‐lɛduə̃li lɛ dii, sèren lɛn tá re sawɛɛ.»
40026032	Sɛnɛ, Yezu mà bɛ̀ asɛ yii wusoo á kaa, mà asɛ á die woe ǹ nyɛɛnɛ Galilee gána nɛ.
40026033	Piɛrɛ tɔ́n nə n lɛ da boo lɛ nɛ á pɛ nɛ: «Haalɛ ta ǹ tumaa baa si ǹ nə́ daa, masɛ a baa sii ma n daa wa.»
40026034	Yezu tɔ́n pɛ nɛ: «Man pii n ni, sonbore: Pelo tèlò‐n dinin, koo laan bɛ̀ a wuu pɛ, n din kɛ lɛ á re n piɛ̃ ka masɛ nɛ, á dɔ gunyin sɔɔ.»
40026035	Piɛrɛ tɔ́n pɛ Yezu ni: «Haalɛ ta masɛ n giɛ̃ kunun n ni, masɛ a n piɛ̃ n nɛ duduu wa.» Kialandɛnaa gialakunun lɛn tumaa pɛ miɛ̃.
40026036	Bɛ kio, Yezu woo á dɔ bǎã kɔ́n nɛ, kun ka a kialandɛnan nɛ, a tɔ mà Zɛtsemaanii. Á tɔ́n pɛ ǹ nɛ: «Ka giã tán kànaa, ma wo Lawa nyankɔ kɛnɛn li ma tɔn daa.»
40026037	Á Piɛrɛ laanka Zebedee a nɛgiĩ min paa kũ, á woo ǹ ne. Yɔrɔ‐kɔsiɛ laanka foo‐ziziɛ̃ kũ.
40026038	Á tɔ́n pɛ ǹ nɛ: «Foo‐ziziɛ̃ n die masɛ dii. Ka giã tán kànaa, ka n yii toa koo kun ka masɛ nɛ.»
40026039	Á n zɔ̃ á woo nyɛɛn boɛɛn nɛ, á na á kaa tán‐a, á n mìi kumə́, á Lawa nyankɔ bɛ̀ a n pii: «Maa Díi! Bɛ̀ n tá boe la n zɛnaa, n là paparɛɛ kɛ wɔlɔ lui ma ganaa. Sɛnɛ, masɛ foo sii baran n zɛnaa wa, n din wɔ nə n zɛnaa.»
40026040	Á wusoo á daa a kialandɛnaa sɔɔ lɛ li, á daa ǹ yaa tán‐a nyuù ni. Á tɔ́n pɛ Piɛrɛ nɛ: «Á ke, ka n yii toa koo boɛɛn dinin kun ka masɛ‐n wa?»
40026041	Ka n yii toa koo, ka Lawa nyankɔ, màn mɛn bɛ́ toɛ, ka baran mɛnaa damagɔ́ɔ̃ li ǹ sii‐n wa. Sii sonbore zɛnaa ǹ foo tá minbuiin nɛ lon, sɛnɛ, a zɛnaa ǹ pàã na a ba a lon wa.
40026042	Á n zɔ̃ á n bɔ ǹ ganaa doo, ka a gunyin paabaa ǹ wɔ nɛ, a Lawa nyankɔ bɛ̀ a n pii: «Maa Díi, bɛ̀ masɛ á boe la ma kanbaa là paparɛɛ kɛ lɛ‐a wa, n din foo sii nə n zɛnaa!»
40026043	Á wusoo á daa a kialandɛnan lɛn li doo, á daa ǹ yaa tán‐a nyuù ni. Nyuù na á la ǹ yii ni.
40026044	Yezu kiɛ̃ á n bɔ ǹ li doo, á n zɔ̃ á woo tiãlɛa, á Lawa nyankɔ a gunyin sɔɔbaa ǹ wɔ, a ná a din boo goon lɛ pɛ.
40026045	Bɛ kio, á wusoo á daa a kialandɛnan lɛn li, á pɛ ǹ nɛ: «Ka n tɔn nyuù we ka tá n susui? Á ke, biikoo dɔ. Ǹ tá re Min a Nɛgiĩ we sii baraa zɛnaalin gɔn.
40026046	Ka yoo wɔ n tan! Ka ga, min mɛn bɛ́ re ma koe maa zɔ́ɔn la, á ke die.»
40026047	Yezu bɛ́ boo diɛ, Zudaasi daa á dɔ gɔrɔ, a kialandɛnaa fulupaa lɛ a goon ne. Lawa a wúlu‐bɔlen goledɛnan laanka Zuifun goledɛnan nə́ zaman gole dia kun ni, ǹ nə́ daa ka gɔya san laanka babalan nə ǹ gɔn.
40026048	Zudaasi mɛn bɛ́ die Yezu koe ǹ la, á gòon yiɛ ǹ ganaa á sii a kɔnbɔ nyaa ǹ nɛ, á pɛ ǹ nɛ: «Ma bɛ́ re fòo diɛ min mɛn nɛ, man sɔɔ a nɛ, a din lɛ nɛ. Ka kũ.»
40026049	Zudaasi nə́ n zɔ̃ á dɔ Yezu li gɔrɔ, á pɛ nɛ: «Fòo le, Mìinaa!» Bɛ kio á n sɔɔ a nɛ.
40026050	Yezu tɔ́n pɛ nɛ: «Maa giaáragiĩ, n da sii mɛn ganaa, a zɛnaa fufuu.» Bɛ kio, gialakunun lɛn nə́ n zɔ̃ ǹ nə́ dɔ, ǹ nə́ kaa Yezu la, ǹ nə́ kũ.
40026051	Min mɛnɛn bɛ́ kun ka Yezu ni, bɛn goon ná a gɔya sà bɔ, á yoo Lawa wúlu‐bɔlen kiã a dí‐nyali gialaa, a ná a too na, á bɔ a ganaa.
40026052	Yezu tɔ́n pɛ nɛ: «N gɔya sà da a kii ni, a giala min mɛn din tumaa bɛ́ gɔya siɛ min li, ǹ dɔn man die gɔya gɛ̀ we.
40026053	N ba doɛ̃ mà masɛ á boe la ma pɛ maa Díi Lawa nɛ, mà a n dɔ ma lɛ wa? Bɛ̀ masɛ golee li, á boe la a lon a dia dí‐a wole kuru dadara fulupaa dia masɛ la sisia, ǹ zia da maa lɛa.
40026054	Sɛnɛ, bɛ̀ masɛ zɛnaa miɛ̃, Lawa a boo lɛ lɛ n siɛ lɔn a tɔn pã doo? A n zɛnaa lɔn, Lawa a boo na á pɛ mà a doamaa nɛ a n zɛnaa miɛ̃.»
40026055	Bɛ kio, Yezu tɔ́n pɛ zaman lɛ nɛ: «Ka ǹ ka gɔya sàn laanka babalan goa, ka daa masɛ gialaa, ka masɛ n mɛnaa minin la wole lɛa? Ma bɛ́ giɛ̃ tán Lawa a kion baraabaraa bɛ̀ ma minin daraa, wàa na á baa ka ma kũ wa?
40026056	Sɛnɛ, kɛ din tumaa na á n zɛnaa, màn mɛn bɛ́ toɛ, Lawa a boo gii‐dalin nə́ màn mɛn kiɛ̃ Lawa a boo ne, bɛ lɛ lɛ pã.» Bɛa biikoo li, a kialandɛnan tumaa baa si ǹ nə́ toa walan.
40026057	Min mɛnɛn bɛ́ ǹ nə́ Yezu kũ, ǹ nə́ woo ne, wúlu‐bɔlen kiã Kayifu a piɛ, landa sii‐daraalin laanka Zuifun goledɛnan kɔsɔn nə wo n lɛ sɔkɔn bǎã mɛn nɛ.
40026058	Piɛrɛ ná a din bii lui Yezu ganaa, á kɔ lɛ, yǎa Lawa a wúlu‐bɔlen kiã a sumu‐n ka kɔ. Á wɔ sumu‐n, á giã tán kun ka dí‐nyalin ni, n yii diɛ sii lɛ a giala nyɔmɔɔ ǹ gɔn la.
40026059	Lawa a wúlu‐bɔlen goledɛnan laanka kiri kurulin gialakunun tumaa ga Yezu biɛ kɔ ǹ gɔn li, haalɛ ta a din ni kɔkɔrɔ lɔn, màn mɛn bɛ́ toɛ, ǹ dɛ a gã.
40026060	Sɛnɛ, ǹ na a biɛ kɔ ǹ sii yɛ wa, a laanɛ, min gigiã daa soɛ kuru ǹ nə́ kakaa la. Nyɔɔbaa‐n, min paa kɔ́n nə́ yoo, ǹ nə́ soɛ kuru ǹ nə́ da la,
40026061	ǹ nə́ pɛ: «Giĩ kɛ lɛ pɛ mà asɛ á boe la a Lawa a kion kɛ wuru, asɛ wusoo a kɔsɔ dɔ lɛawaa sɔɔ gɔ́ɔ̃ nɛ.»
40026062	Wúlu‐bɔlen kiã tɔ́n yoo á pɛ Yezu ni: «Minin lɛn bɛ́ n gialaa ka boo mɛn nɛ, boo ba n lɛ‐n, n tá ǹ lɛ sii‐n wa?»
40026063	Sɛnɛ, Yezu nə́ n lɛ tã. Wúlu‐bɔlen kiã tɔ́n pɛ nɛ: «Ká Lawa yiikoonaa tɔ nɛ, bɛ̀ n din ni Minin Nyin‐sili lɛa, bɛ̀ Lawa a Nɛgiĩ n ka n din lɛ nɛ, a pɛ wɔsɛn manɛ.»
40026064	Yezu tɔ́n pɛ nɛ: «Ka n pɛ lɔn. Sɛnɛ, masɛ n pii ka nɛ: A saa sisia ganaa, ka á re Min a Nɛgiĩ yii giã‐n tán Lawa Pàãyiidɛnaa gusin, ka á re masɛ yii dɔn die lon a labaran la.»
40026065	Lawa a wúlu‐bɔlen kiã nɔmaa a ná a din a mɔnaan kũ á ǹ toɛ̃, á pɛ: «Á Lawa tɔ ziziɛ̃! Wɔsɛn laadoo ba siére kɔsɔ‐a doo wa! Ka bɛ́ ka a Lawa tɔ ziziɛ̃ ǹ boo lɛ ma.
40026066	Ka n wàa taasɛ?» Ǹ nə́ tɔ́n pɛ: «A zɛ̀rɛ nɛ, a doamaa‐n ka gɛ̀ nɛ.»
40026067	Bɛ kio, ǹ nə́ sɛ̀ kakaa a yɔrɔ‐a, ǹ nə́ dɛdɛ ka gɔn muniin ni. Min tɛn nə́ ǹ gɔn tɔtɔ a para‐n,
40026068	bɛ̀ ǹ pɛ nɛ: «Minin Nyin‐sili lɛ, min mɛn bɛ́ á n dɛ, bɛa dɛnaa pɛ wɔsɛn man kən le!»
40026069	Piɛrɛ na á goã giã‐n tán kanaa sumu‐n. Wúlu‐bɔlen kiã a lɔn dí‐nyali goon nə́ n zɔ̃ á dɔ a li, á pɛ nɛ: «Nsɛ kɛ dɔ goã kun ka Galileen giĩ Yezu kɛ lɛ nɛ.»
40026070	Sɛnɛ, Piɛrɛ ná a liere kɔ min tumaa yɔrɔ‐a, á pɛ: «Masɛ din yii ba n boo lɛ a woo ǹ bǎã‐a wa.»
40026071	Bɛ kio, á soo sumu‐n á woo kiɛnlɛ‐a. Lɔ dí‐nyali kɔsɔ dɔ yɛ, min mɛnɛn bɛ́ walan, bɛ́ tɔ́n pɛ bɛn manɛ: «Kɛ dɔ́ goã kun ka Nazarɛtin Yezu lɛ nɛ.»
40026072	Piɛrɛ wusoo a ná a liere kɔ doo, á n liɛ á pɛ: «Masɛ a bɛa giĩ lɛ doɛ̃ wa.»
40026073	Bɛ kio boɛɛn nɛ, min mɛnɛn bɛ́ walan, bɛn nə́ n zɔ̃ ǹ nə́ dɔ Piɛrɛ li, ǹ nə́ pɛ nɛ: «Liere ba a‐n wa, ma nə ǹ dinin min goon lɛa. N boo da ǹ gɔn din tá n bɔ ǹ bǎã nyɛɛ.»
40026074	Piɛrɛ yoo á dì bíi a din li, á n liɛ: «Bɛ̀ masɛ soɛ bɔ, Lawa dɔlɔ bɔ ma ganaa! Masɛ a kɛa giĩ lɛ doɛ̃ wa dɛ!» A din biikoo lɛ li gɔrɔ, koo sà goon nə́ wuu pɛ.
40026075	Yezu boo mɛn pɛ Piɛrɛ nɛ, Piɛrɛ yiri gisĩ a nɛ: «Koo laan bɛ̀ a wuu pɛ, n din kɛ lɛ á re n piɛ̃ ka masɛ nɛ, á dɔ gunyin sɔɔ.» Piɛrɛ soo kanaa, á wuu pɛ parsiini.
40027001	Baayɛlɛ yiisoon ne, Lawa a wúlu‐bɔlen goledɛnan tumaa nə́ n lɛ kaa kun ka Zuifun goledɛnan kɔsɔn nɛ, mà maǹ die Yezu dii a gã.
40027002	Ǹ nə́ Yezu yii, ǹ nə́ woo kɔ Rɔmun gánadɛnaa Pilati la.
40027003	Zudaasi mɛn nə́ Yezu kɔ a zɔ́ɔn la, bɛ bɛ́ á yɛ mà ǹ nə́ Yezu a dɛ sii yɔrɔ bɔ, a gɔ́ɔ̃ yii wɔ̃. Á nɔmaa á wɔrɔ we pɔsɔɔ lɛ goa á woo ne Lawa a wúlu‐bɔlen goledɛnan lɛn laanka Zuifun goledɛnan lɛn li,
40027004	á pɛ ǹ nɛ: «Maa zɛ̀rɛ baãnaa kɔ ka la ke, má sii baraa zɛnaa!» Ǹ nə́ tɔ́n pɛ nɛ: «Wɔsɛn wàa n sii n bɛ nɛ? N din mìi gɔ́ɔ̃ ǹ sii ni!»
40027005	Zudaasi nə́ n gɔn bɔ wɔrɔ lɛ ganaa, á pɛsɛ̃ tán Lawa a kion, á soo á woo n din bɔlɔ da biɛ nɛ.
40027006	Wúlu‐bɔlen goledɛnan nə́ wɔrɔ lɛ goa, ǹ nə́ pɛ: «A kɔnpɛ ka wɔsɛn landa nɛ, minin bɛ́ Lawa goe ka wɔrɔ mɛn nɛ, wɔrɔ kɛ doamaa bie a n kaa kun ka bɛ‐n wa, a giala minbuiin nyin giɔ̀mɔ nɛ.»
40027007	Ǹ bɛ́ ǹ nə́ da ǹ nə́ kaa kun, ǹ nə́ woo bǎã kɔ́n pii dɔnɔn‐zɛnaali lon ka bɛa wɔrɔ lɛ nɛ, mà maǹ die tiin gere biĩ a nɛ.
40027008	Bɛ lɛ na á toa, ǹ tá bɛa bǎã lɛ bíi "mà bǎã" haalɛ tɔn pelo.
40027009	Lawa a boo gii‐dali Zeremii boo mɛn pɛ, bɛ lɛ lɛ nɔmaa á pã: «Ǹ nə́ wɔrɔ pɔsɔɔ lɛ goa, Izirayeli minin nə́ lɛ kɔ mà ǹ tá màn mɛn sarɛɛ a pii ǹ giɔ̀mɔ lɛa,
40027010	ǹ nə́ woo bǎã pii ni dɔnɔn‐zɛnaali lon, ka Dɛnaa bɛ́ á pɛ masɛ‐n lɔn.»
40027011	Yezu woo, á n bɔlɔ pɛ gánadɛnaa yɔrɔ‐a. Bɛ́ nɔ̀n da la: «N din lɛ n Zuifun kii lɛa ya?» Yezu tɔ́n pɛ: «N din nə bɛ pii.»
40027012	Bɛ kio, Lawa a wúlu‐bɔlen goledɛnan laanka Zuifun goledɛnan kɔsɔn bɛ́ a zɛ̀rɛ biɛ, a boo kɔ́n da wa.
40027013	Pilati tɔ́n pɛ nɛ: «Ǹ bɛ́ zɛ̀rɛ mɛn tumaa diɛ n la, n too a miɛ wa?»
40027014	Sɛnɛ, Yezu na a lɛ si ka bɛ kɔ́n nɛ wa. Bɛ lɛ na á gánadɛnaa tɔwaa parsiini.
40027015	Bɛ̀ Kiɛ̃mala ǹ Zɔ́n nə́ dɔ lɔn, gánadɛnaa n kòso nɛ goon diɛ. Zaman bɛ́ giɛ li, mà a min mɛn da, a n bɛ diɛ.
40027016	Bɛa waáraa lɛ nɛ, bɛ̀ kòso nɛ goon tá ǹ lon, a tɔ n Yezu ǹ nə́ bíi Barabaasi. A tɔ bɔ parsiini.
40027017	Zaman lɛ bɛ́ á n lɛ sɔkɔn, Pilati tɔ́n nɔ̀n da ǹ la: «Ka ǹ giɛ li ma die da? Yezu mɛn bɛ́ ka á bíi Barabaasi, hinlaa Yezu mɛn bɛ́ ka á bíi Minin Nyin‐sili?»
40027018	A giala Pilati dɔ̃ parsiini, mà foo a wuu pɛ na á toa ǹ nə́ Yezu wɔ asɛ gɔn.
40027019	Pilati bɛ́ kiri wɔ ǹ bǎã nɛ, a lɔ min dia mà a wo pɛ nɛ: «N nyan toa n nə n sii wɔ giĩ zɛ̀rɛ baãnaa kɛ a sii‐n wa. A giala masɛ nárɛɛ mɛn wɔ a wɔ gɔn la gunun tèlò‐n, á masɛ nɔmaa parsiini.»
40027020	Lawa a wúlu‐bɔlen goledɛnan laanka Zuifun goledɛnan nə́ zaman lɛ gòãn sɔmɔ, mà ǹ Pilati nyankɔ a Barabaasi da, a Yezu dɛ.
40027021	Gánadɛnaa wusoo á nɔ̀n da ǹ la: «Ka ǹ giɛ li ma kɛa min paa kɛ lɛ mɛn da?» Ǹ nə́ tɔ́n pɛ nɛ: «Barabaasi!»
40027022	Pilati tɔ́n nɔ̀n da ǹ la: «Yezu mɛn bɛ́ ǹ tá bíi Minin Nyin‐sili, ma wàa zɛnaa bɛ nɛ?» Ǹ dinin tumaa nə́ n toa: «A dere gɔn ganaa!»
40027023	Pilati wusoo á nɔ̀n da: «A na á wàa sii baraa zɛnaa?» Sɛnɛ, ǹ nə́ wusoo ǹ nə́ lɛn saa lon kɔsɛkɔsɛ: «A dere gɔn ganaa!»
40027024	Pilati bɛ́ á dɔ̃, mà asɛ a die boe la a sii kɔ́n zɛnaa wa, mà màn nə́ tɔn miɛ̃ zaman lɛ a lala diɛ li, á mu saa, á n gɔn pii zaman lɛ yɔrɔ‐a, á pɛ: «Ma goɛ̃ ba giĩ kɛ a gɛ̀ sii‐n wa! Ka dinin mìi gɔ́ɔ̃ ǹ sii ni!»
40027025	Zaman lɛ tumaa tɔ́n pɛ: «A gɛ̀ lɛ a koen nə goã wɔsɛn dinin laanka wɔa nɛnyaanan mìi ni!»
40027026	Pilati nɔmaa á Barabaasi bɔ á kɔ ǹ la, á minin kaa Yezu ganaa ǹ nə́ duwə́ ka sɔsɔrɔ nɛ, á tɔ́n kɔ ǹ la mà ǹ dere gɔn‐lakerekaã ganaa.
40027027	Gánadɛnaa a sɔraasin nə́ woo ka Yezu ni a sumu‐n. Sɔraasin tumaa daa a lɛnpɛnɛ walan.
40027028	Ǹ ná a mɔnaan sɔlɔ ǹ nə́ ǹ bɔ a ganaa, ǹ nə́ dɔnkɛ tã wɔ a ganaa.
40027029	Ǹ nə́ kii bafolo tã ka nyan gùrùn ni, ǹ nə́ wɔ a mìi ganaa, ǹ nə́ bàbàla wɔ a gusin a gɔn, ka n pɛ mà maǹ koɛ kii lɛa. Bɛ kio, ǹ nə́ n musi lɛn kurumaa tán a giulun, ǹ nə́ yaa wɔ a ganaa, bɛ̀ ǹ tá pii: «Fòo le, Zuifun kii!»
40027030	Ǹ nə́ sɛ̀ kaa a ganaa, ǹ nə́ bàbàla lɛ saa bɛ̀ ǹ duwə́ ne a mìi ganaa.
40027031	Ǹ bɛ́ ǹ nə́ yaa wɔ a ganaa ǹ nə́ nya ǹ mɛn waáraa, ǹ nə́ dɔnkɛ lɛ sɔlɔ ǹ nə́ bɔ a ganaa, ǹ nə́ wusoo ǹ ná a din a mɔnaan goa ǹ nə́ ǹ wɔ a ganaa, bɛ kio ǹ nə́ woo ne, mà maǹ dere gɔn ganaa.
40027032	Ǹ bɛ́ soe kiwi gɔ́ɔ̃ nɛ, ǹ nə́ kaa Sirɛnin giĩ goon lɛ, a tɔ n Simɔn. Sɔraasin lɛn nə́ kũ ka pàã nɛ, mà a Yezu a dere ǹ gɔn gũ.
40027033	Ǹ nə́ dɔ bǎã kɔ́n nɛ, ǹ nə́ bíi «mìi pán bǎã», ǹ dinin bɔlɔ nɛ, mà «Golgootaa.»
40027034	Ǹ nə́ duvɛ̃ lɔlɔkɔn ka yii tii ǹ màn kɔɔsɛ kɔ́n nɛ walan, ǹ nə́ kɔ Yezu la mà a mi. Sɛnɛ, a bɛ́ a ná a nɛ̀n da, a lɛ kɔ á mi wa.
40027035	Ǹ nə́ dere gɔn ganaa, ǹ nə́ n pã a mɔnaan ganaa, ǹ nə́ tɔ́n nə ǹ gii kɔn.
40027036	Bɛ kio, ǹ nə́ giã tán‐a ǹ ná a lɛduə́.
40027037	Ǹ dɔlɔ bɔ a ganaa sii mɛn tumaa taman yii, ǹ nə́ bɛn kiɛ̃ màn ganaa, ǹ nə́ dere a mìi la: Mà "Zuifun kii Yezu lɛ n ka kɛ nɛ".
40027038	Ǹ nə́ mɛnaa minin la wole min paa dɔ dere gɔn ganaa Yezu li, goon ná a gusin, goon ná a gɔsɛ.
40027039	Min mɛnɛn nə́ goã kiɛ̃ walan, bɛn man nə́ goã ǹ mìi papasɛ bɛ̀ ǹ tá sɔ kiɛ la.
40027040	Maǹ nə́ goã pii ni: «N din mɛn bɛ́ mà nsɛ n die Lawa a Kion wurii, n wusoo n kɔsɔ dɔ lɛawaa sɔɔ gɔ́ɔ̃ nɛ, n din kirisibaa, bɛ̀ ma n Lawa a Nɛgiĩ lɛa sonbore, gisĩ n nə n bɔ dere ǹ gɔn ganaa kəni!»
40027041	Lawa a wúlu‐bɔlen goledɛnan laanka landa sii‐daraalin dɔn nə́ yaa wɔ a ganaa kun ka Zuifun goledɛnan nɛ, ǹ nə́ pɛ:
40027042	«N min kɔsɔn kirisibaa, sɛnɛ, n din ba boe la n nə n din kirisibaa wa! Táa ma n Izirayelin kii lɛa? Gisĩ sisia kəni n nə n bɔ dere ǹ gɔn ganaa, wɔsɛn nə tɔn golee n li.
40027043	N foo doa Lawa ganaa n pɛ, mà nsɛ n Lawa a Nɛgiĩ lɛa. Haya! Bɛ̀ Lawa lɛ a n narɛ kəni, a n kirisibaa sisia, wɔsɛn nə yɛ!»
40027044	Ǹ mɛnaa minin la wole min paa mɛn dɔ dere gɔnɔn ganaa a li, bɛn dɔn man nə́ goã sɔ kiɛ la miɛ̃.
40027045	Wasa bɛ́ á dɔ baã bii, wɔlɔ tii gána lɛ paǹ din tumaa nɛ yǎa biikoo sɔɔ, wasa lɛ kanɛɛ a biikoo li.
40027046	Wasa lɛ bɛ́ á kanaa, Yezu nə́ n lɛ dɛ kɔsɛkɔsɛ á pɛ: "Yilii, Yilii, lema sabakatanii?" (ǹ dinin bɔlɔ nɛ mà, «Maa Lawa, maa Lawa, wàa na á baa n tá masɛ toɛ walan?»
40027047	Min mɛnɛn bɛ́ ǹ nə́ goã walan, bɛn tɛn ná a lɛ ma, ǹ nə́ tɔ́n pɛ: «Á ke lɛ diɛ Yilii la!»
40027048	Ǹ goon nə́ baa si gɔrɔ, á woo màn sã duvɛ̃ pipiã li á wɔ bàbàla ganaa á dia Yezu la, mà a mi.
40027049	Gialakunun nə́ tɔ́n pɛ: «A toa dɛ, bɛ̀ Yilii á die a kirisibiɛ, wɔsɛn tá re giɛ a ganaa!»
40027050	Yezu wusoo á n lɛ dɛ doo ka kɔsɛkɔsɛ, a fɔfoã nə́ n si la.
40027051	A din biikoo lɛ li, Lawa a kion gɔ́ɔ̃ kuru kɔn‐a ǹ mɔnaa toɛ̃ kɔn‐a màn paa, a saa a lon ganaa, a daa a tán‐a yaa. Tán bìn da, páran nə́ yuyu,
40027052	yalan nə́ n lɛ bũ. Lawa a minin mɛnɛn nə gã lɛlɛ, bɛ gigiã yii wusoo á kaa,
40027053	ǹ nə́ soo ǹ nə́ ǹ bɔ yala‐n. Yezu yii a kaa á bɔ geren bii kio, ǹ nə́ wɔ Zeruzalɛmu kiwi lɛ gɔ́ɔ̃ nɛ, min gigiã nə́ ǹ yɛ walan.
40027054	Rɔmun sɔraasin goledɛnaa laanka sɔraasin mɛnɛn nə́ goã Yezu lɛduĩ, bɛn nə́ tán a bìn diɛ lɛ yɛ, kun ka sii mɛn tumaa nə́ n zɛnaa, nyɛ́ɛ nə́ ǹ kũ parsiini, ǹ nə́ tɔ́n pɛ: «A na á goã Lawa a Nɛgiĩ lɛa sonbore!»
40027055	Lɔ gigiã mɛn nə kɔ Yezu kio lɛ haalɛ Galilee gána nɛ, bɛ̀ ǹ dí nya nɛ, bɛn nə́ n toa sɔsɔɔ ǹ nə́ ga bɛa siin lɛn ganaa.
40027056	Bɛa lɔn lɛn bii, Magadalaan Mariya tan, Zaaki laanka Zozɛfu a náa Mariya nɛ, ka Zebedee a nɛnyaanan náa nɛ.
40027057	Wasa bɛ́ á mɛ, Arimateen giĩ pàãma goon nə́ daa, á tɔ n Zozɛfu, a dɔ na á goã koe Yezu lɛ.
40027058	Á woo Pilati li, á Yezu gere nyankɔ a lon. Pilati tɔ́n pɛ mà ǹ kɔ la.
40027059	Zozɛfu ná a gere lɛ saa, á bĩ ǹ mɔnaa dii pɛnɛ a ganaa.
40027060	A yala mɛn fɔ̃ kele kolo ganaa a din wɔ lɛa, á woo bĩ walan. Bɛ kio, á kɔlɔ kaara birikə́ á yala lɛ lɛ tã nɛ, á tɔn kiɛ̃.
40027061	Magadalaan Mariya laanka Mariya goon kɛ lɛ goã walan giã‐n tán‐a yala lɛ yɔrɔ‐a.
40027062	Bɛa lɛawaa, susu ǹ pii a siin yɔrɔ bɔ pinaa a lɛawaa, Lawa a wúlu‐bɔlen goledɛnan laanka Fariziɛ̃n nə́ woo Pilati li kun,
40027063	ǹ nə́ pɛ: «Goledɛnaa, wɔsɛn yiri tá a nɛ minin yiri‐sãli kɛ lɛ pɛ, bɛ̀ a yii bɛ́ tɔn koo mà asɛ a gɛ̀ lɛawaa sɔɔ, mà asɛ yii á die kiɛ.
40027064	Bɛ lɛ taman yii, wɔsɛn man nə n nyankoe, n pɛ n sɔraasin manɛ ǹ yala lɛ lɛduə́ yǎa a lɛawaa sɔɔbaa ǹ wɔ pinaa, màn mɛn bɛ́ toɛ, a kialandɛnan baran da a gere lɛ koã, ǹ wusoo ǹ pɛ minin manɛ bɛ kio, mà a yii na á kaa á n bɔ geren bii wa. Bɛ̀ a n zɛnaa miɛ̃ wa, bɛa minin yiri sã á gole koe á la bibinaa wɔ kɛ nɛ.»
40027065	Pilati tɔ́n pɛ ǹ nɛ: «Sɔraasin nə́ ke, ǹ tá boe la ǹ na a lɛduə́. Ka woo ka n doa ka ga yala lɛ walan parsiini.»
40027066	Ǹ nə́ tɔ́n woo ǹ nə́ yala lɛ a lɛduə́ sii yɔrɔ bɔ. Kɔlɔ mɛn bɛ́ a lɛ tiɛ̃, ǹ nə́ gɔn bǎã da bɛ ganaa, min ba a lɛ buĩ a din gɔn wìi a lɛa wa. Ǹ nə́ sɔraasin koa a li, mà ǹ na a lɛduə́.
40028001	Susu ǹ pii á kiɛ̃ kio, dimaasi pinaa, wasa a bɔ tán‐a waáraa, Magadalaan Mariya laanka Mariya goon kɛ lɛ daa ga yala lɛ ganaa.
40028002	A din bǎã‐n gɔrɔ, tán bìn da gole gole, Dɛnaa a dia dí‐a wole goon nə́ n toa lon á daa, á kɔlɔ lɛ birikə́ á da para li, á giã la.
40028003	A n tɛ pii ka la a tɛ‐pɛ bɛ́ lɔn, a mɔnaan man fu ka koara nɛ.
40028004	Nyɛ́ɛ yala‐lɛduə̃lin lɛn kũ yǎa ǹ gɔ̀nɔn yii bìn da, ǹ nə kere ka n pɛ mà maǹ nə́ gã.
40028005	Lon a dia dí‐a wole lɛ tɔ́n pɛ lɔn lɛn manɛ: — Ka baran nyɛ́ɛ baa wa. Masɛ á doɛ̃ máa minin nə Yezu mɛn dere gɔn ganaa, ka ǹ giɛ bɛ lɛ li.
40028006	A ba kànaa wa, a yii kaa á n bɔ geren bii, ka a bɛ́ á pɛ lɔn. Ǹ naa tán bǎã mɛn nɛ, ka da ga a bǎã ganaa.
40028007	Ka wo pɛ a kialandɛnan manɛ fufuu: «A yii kaa á n bɔ geren bii, á die woe ǹ nyɛɛnɛ Galilee gána‐n sisia, ǹ tá re woe yiɛ walan.» Boo mɛn bɛ́ masɛ lɛ‐n ma pɛ ka nɛ, bɛ lɛ n ka kɛ nɛ.
40028008	Ǹ nə́ n nanaa, ǹ nə́ n bɔ yala lɛ lɛ‐a, nyɛ́ɛ nə́ ǹ ganaa taãn‐taãnɛ, nyɛnyaa gole dɔ nə ǹ foo ne. Ǹ nə́ baa si ǹ nə́ woo boo lɛ pɛ Yezu a kialandɛnan manɛ.
40028009	Boɛɛn gɔrɔ, Yezu daa n da ǹ lɛ, á pɛ: «Ma á fòo diɛ ka nɛ!» Ǹ nə́ n zɔ̃ ǹ nə́ dɔ Yezu li, ǹ nə́ kaa tán a giulun, ǹ ná a gòãn kũ, ǹ ná a guguru kɔ.
40028010	Yezu tɔ́n pɛ ǹ nɛ: «Ka baran nyɛ́ɛ baa wa. Ka wo pɛ ma dɔɔ̃nɔn manɛ, mà ǹ wo Galilee gána nɛ, ǹ tá re die masɛ yiɛ walan.»
40028011	Lɔn lɛn bɛ́ zii la, sɔraasin mɛnɛn nə́ goã yala lɛ lɛduĩ, bɛn kɔnɔn nə́ n bɔyaa, ǹ nə́ daa kiwi gɔ́ɔ̃ nɛ, sii mɛn tumaa nə́ n zɛnaa, ǹ ná a tumaa laakalaa Lawa a wúlu‐bɔlen goledɛnan lɛn manɛ.
40028012	Wúlu‐bɔlen goledɛnan laanka Zuifun goledɛnan nə́ n lɛ sɔkɔn. Ǹ bɛ́ ǹ nə́ daa ǹ nə́ kaa kun, ǹ nə́ wɔrɔ gole kɔ sɔraasin lɛn ma la,
40028013	ǹ nə́ pɛ ǹ nɛ: «Ka pɛ mà a kialandɛnan man nə́ daa tèlò‐n, ǹ ná a gere lɛ koã, bɛ̀ kasɛn tá nyuù ni.
40028014	Bɛ̀ gánadɛnaa ná a boo ma, wɔsɛn dinin tá re n doɛ wɔ bebele, màn mɛn bɛ́ toɛ, a baran màn kɔ́n zɛnaa ka‐n wa.»
40028015	Yala‐lɛduə̃lin lɛn nə́ wɔrɔ lɛ si, ǹ pɛ ǹ nɛ lɔn, ǹ nə́ zɛnaa miɛ̃. Bɛ lɛ nɛ, bɛa boo lɛ nə́ n da wɔlɔ la Zuifun bii, yǎa a da pelo ǹ yaa.
40028016	Kialandɛnaa fulugoon lɛ woo Galilee gána nɛ. Yezu kele mɛn boo da ǹ nɛ, ǹ nə́ woo ǹ yii da la walan.
40028017	Ǹ bɛ́ ǹ nə́ yɛ, ǹ ná a guguru kɔ, sɛnɛ, ǹ tɛn nə́ n yiri binbirin bɔ.
40028018	Yezu nə́ n zɔ̃ á dɔ, á pɛ ǹ nɛ: «Lawa pàã tumaa kɔ ma la lon, á kɔ ma la tán.
40028019	Bɛ lɛ taman yii, ka woo, ka tɔrɔ tumaa baa maa kialandɛnan lɛa, ka batɛmu da ǹ ganaa, ka Díi Lawa laanka a Nɛgiĩ ka Yiri Fu tɔ nɛ.
40028020	Ma dí mɛn tumaa pɛ ka nɛ, ka ǹ daraa ǹ ganaa ǹ nə ǹ nya. Ka dɔ̃: Ma á kun ka‐n baraabaraa, yǎa kanaa a nya pinaa.»
41001001	Boo Tii Kɔɔ̃n mɛn bɛ́ boo diɛ Lawa a Nɛgiĩ Yezu Krita wɔ gɔn la, bɛa giala koe n ka kɛ nɛ.
41001002	A kiɛ̃maa tá Lawa a boo gii‐dali Izayii a sɛ́wɔ‐n kɛnɛn: «Á ke, masɛ Lawa n die ma din a dia dí‐a wole diɛ n nyɛɛnɛ, a n zii zɛnaa.
41001003	Lɛ dɛ n boe diə ne: Ka Dɛnaa a zii zɛnaa, ka a ziin tele.»
41001004	Bɛa yɔrɔ kɛ lɛ la, Zaã daa diə gole ne, á goã batɛmu diɛ minin ganaa, á goã pii ǹ ni: «Ka n taasɛ ka wusoo kaa sii baraan kio, ma batɛmu da ka ganaa, màn mɛn bɛ́ toɛ, Lawa kaa sii baraan toa ka nɛ.»
41001005	Zeruzalɛmu kiwi minin laanka Zudee gána min tumaa soo ǹ nə́ woo a li, ǹ nə́ golee ǹ sii baraan li min tumaa yɔrɔ‐a, bɛ̀ Zaã tá bɛa batɛmu kɛ lɛ diɛ ǹ ganaa Zurdɛ̃ tà mu li.
41001006	Zaã na á goã nyɔɔmaa ka dɔnkɛ we, a binbin kũ ǹ maabɛlɛ na á goã ki lɛa, a màn‐bii na á goã bisin laanka zoo nyɔɔ nɛ.
41001007	A na á goã pii zaman nɛ: «Min mɛn bɛ́ re die ma kio, bɛ pàã á gole á la masɛ wɔ nɛ, haalɛ ma n zumə́ ma a kɔsɔ biɛn fore, ma mìi á kiɛɛrɛ bɛ ganaa.
41001008	Masɛ n má batɛmu da ka ganaa mu li, sɛnɛ, bɛ n die ka kiɛ Lawa a zii ni ka Yiri Fu pàã nɛ.»
41001009	Bɛa biikoo li Yezu bɔ Nazarɛti, Galilee gána nɛ á daa, Zaã batɛmu da a ganaa Zurdɛ̃ tà mu li.
41001010	Bɛa bǎã‐n gɔrɔ, Yezu a soomaa mu li, á lon yɛ n lɛ buĩ, á Yiri Fu yɛ gisĩ a din la ka zɛrɛkantoan bɛ́ lɔn.
41001011	Boo diɛ lɛn bɔ lon á pɛ: «Ma n maa Nɛgiĩ lɛa, ma á n narɛ parsiini, masɛ din ni má n bɔ.»
41001012	Bɛa bǎã‐n gɔrɔ Yiri Fu Yezu nyɛɛnaan sabɔ á woo‐n diə gole ne.
41001013	Á lɛawaa pusi zɛnaa don bii, Sɛtaan goã n diɛ a gɔ́ɔ̃ li, a n giɛ li a nyanaa a da sii baraa nɛ. A bɛ́ á goã bǎã mɛn nɛ, min kɔ́n banban, bɛ̀ á n bɔ don mànan nɛ. Sɛnɛ, lon a dia dí‐a wolen man nə́ goã a laadoo bǐɛ̃ koe.
41001014	Zaã kũ a da kòso‐n kio, Yezu woo Galilee gána nɛ, á goã Lawa a Boo Tii Kɔɔ̃n laakalɛɛ;
41001015	a na á goã pii: «Biikoo lɛ pã kəni, Lawa n die a kiibaa ǹ dí lɛ nyɛɛ wɔsɛn bii sisia. Ka n taasɛ, ka wusoo kaa sii baraan kio, ka lɛ kɔ Lawa a Boo Tii Kɔɔ̃n kɛ ganaa.»
41001016	Yezu bɛ́ kiɛ̃ Galilee tà lɛ‐a, á zɔ̀‐kũli min paa yɛ, Simɔn laanka ǹ dɔɔ̃ngiĩ Andre ne, ǹ nə́ goã ǹ zɔ̀ɔ zuĩ tà mu li.
41001017	Yezu pɛ ǹ nɛ: «Ka kɔ masɛ kio lɛ, ka á re n biɛ ga minin li wolen lɛa Lawa nɛ.»
41001018	Bɛa bǎã‐n gɔrɔ, ǹ nə́ ǹ zɔ̀ɔn lɛn toa walan, ǹ nə́ kɔ a kio lɛ.
41001019	Á n zɔ̃ á woo nyɛɛn boɛɛn nɛ, á Zebedee a nɛgiĩ min paa yɛ, Zaaki laanka ǹ diɛ̃ Zaã nɛ, manə goã ǹ tà kuru ǹ goo ne, ǹ zɔ̀ɔn zɛnɛɛ.
41001020	Bɛa bǎã‐n gɔrɔ, Yezu lɛ dia ǹ la. Ǹ nə́ ǹ di Zebedee laanka a dí‐nyalin toa tà kuru ǹ goo lɛ gɔ́ɔ̃ nɛ, ǹ nə́ kɔ lɛ.
41001021	Yezu laanka a kialandɛnan nə́ woo Kafaranaamu kiwi. Susu ǹ pii pinaa Yezu woo Zuifun lɛsɔkɔn kion, a ná a giala kɔ á minin daraa.
41001022	Min mɛnɛn bɛ́ ǹ too koe a boo ganaa, bɛn nə́ n kaãbaa a minin daraa ǹ gɔn ganaa parsiini, a giala, a bie ǹ darɛɛ ka landa sii‐daraalin bɛ́ minin darɛɛ lɔn wa, sɛnɛ, pàã tá asɛ a boo lɛ nɛ.
41001023	Á daa yaa giĩ goon ne lɛsɔkɔn kion, nɔ̀ɔnɔn manɛ a ganaa, ǹ nə́ n lɛ dɛ ǹ nə́ pɛ:
41001024	«Nazarɛtin Yezu, n bɛ́ min mɛn lɛa, wɔsɛn tá doɛ̃, Lawa din a dia dí‐a wole sonbore nə n ne. N wàa mɛn sii n wɔsɛn sii ni? Ma nə n daa wɔsɛn laadoo ziziɛ̃ gɔrɔ kən le?»
41001025	Yezu yoo ǹ gialaa, á pɛ ǹ nɛ: «Ka n lɛ tã, ka n bɔ giĩ kɛ ganaa.»
41001026	Nɔ̀ɔnɔn lɛn nə́ bìn da giĩ lɛ ganaa parsiini, ǹ nə́ n lɛ dɛ kɔsɛkɔsɛ, ǹ nə́ n bɔ a ganaa.
41001027	Min tumaa nə́ n kaãbaa parsiini, yǎa ǹ nə́ nɔ̀n da kɔn la: «E, wàa sii dɔ n ke? Kɛ n Lawa a zii dii lɛa, á n minin darɛɛ a ganaa koe. A yii n we á sɛ̀ pii nɔ̀ɔnɔn ganaa, ǹ tá a bɔlɔ sii.»
41001028	Bɛa siin kɛn lɛn zɛnaa gɔ́ɔ̃ nɛ, Yezu tɔ bɔ Galilee gána tumaa nɛ fufuu.
41001029	Yezu a soo kio Zuifun lɛsɔkɔn kion gɔrɔ, a laanka Zaaki ni ka Zaã nɛ, ǹ nə́ woo Simɔn laanka Andre a kion.
41001030	Ǹ nə́ woo Simɔn dàãlɔ yaa gɔ̀nɔn‐wɛ̃ kũ á waa‐n tán. Yezu bɛ́ á dɔ gɔrɔ, ǹ nə́ bɛa boo lɛ saa ǹ nə́ pɛ nɛ.
41001031	Á n zɔ̃ á dɔ a li, á kũ a gɔn‐a, á saa á da a giala la. A gɔ̀nɔn‐wɛ̃ lɛ nya, á yoo á màn‐bii zɛnaa á kɔ ǹ la.
41001032	Wasa yii a sã kio, minin nə́ daa Yezu li ka busulən tumaa nɛ ka nɔ̀ɔndɛnan nɛ.
41001033	Kiwi minin tumaa daa ǹ lɛ sɔkɔn kiɛnlɛ‐a.
41001034	Min mɛnɛn bɛ́ nɔmaa‐n busu tɔrɔ gigiã gɔn, Yezu bɛn tumaa a busu nya, á nɔ̀ɔnɔn loo á n bɔ min gigiã ganaa. A lɛ kɔ mà nɔ̀ɔnɔn lɛn nə boo da wa, a giala, Yezu bɛ́ min mɛn lɛa ǹ tá doɛ̃.
41001035	Bɛ lɛ a lɛawaa, baayɛlɛ yiisoon ne, bɛ̀ wɔlɔ bɛ́ tɔn ti, Yezu yoo á woo Lawa nyankɔ don.
41001036	Simɔn laanka ǹ miãn yii bɛ́ á kaa, ǹ nə́ woo ga li.
41001037	Ǹ bɛ́ ǹ nə́ yɛ biikoo mɛn li, ǹ nə́ pɛ nɛ: «Min din tumaa tá giɛ n li.»
41001038	Yezu tɔ́n pɛ ǹ nɛ: «Ka daa wɔ n ta lɛ‐a ǹ kiwin dɔn nɛ. Masɛ doamaa nɛ ma Lawa a Boo Tii Kɔɔ̃n pɛ walan dɔn nɛ. A giala, masɛ a da kanaa mìi lɛ‐n ka bɛ nɛ.»
41001039	Bɛ lɛ taman yii, á n bibiə́ Galilee gána din tumaa nɛ, á goã Lawa a boo pii Zuifun lɛsɔkɔn kionən ne, bɛ̀ a nɔ̀ɔnɔn loo a ǹ bɔ minin ganaa.
41001040	Giĩ goon ne, gɔ̀nɔn busu babaraa goã a ganaa, á daa Yezu li, á kaa tán a giulun, a ná a nyankɔ parsiini á pɛ: «Bɛ̀ n tá li, n tá boe la n maa busu nya.»
41001041	A makara Yezu kũ parsiini. Yezu nə́ n gɔn saa á da a ganaa, á pɛ nɛ: «Ma tá li, máa n busu nya.»
41001042	Bɛa bǎã‐n gɔrɔ, a busu babaraa lɛ nya, á kakabaa yɛ.
41001043	Bɛ kio, Yezu pɛ‐n ka a parsiini mà a woo.
41001044	Á tɔ́n pɛ nɛ: «N too kɔ doɛ̃. N nyan toa n kɛ laakalaa min kɔ́n yii‐n wa. Sɛnɛ, wo n din nyaa Lawa a wúlu‐bɔle ne. Bɛ kio, Lawa wúlu mɛn boo da Muizu ni, wo bɛ lɛ bɔ, n nyaa min din tumaa nɛ mà n busu nya.»
41001045	Sɛnɛ, sii mɛn bɛ́ á n zɛnaa giĩ lɛ nɛ, a bɛ́ á woo, á bɔ á mɛ la a ná a laakalaa bǎã yii ni. Bɛ lɛ n ke Yezu boo la á wɔ kiwi kɔ́n nɛ doo wa, a na á goã giɛ̃ don. Minin nə́ bɔ bǎã yii ni, bɛ̀ ǹ wo a li walan.
41002001	Lɛawaa paa bɛ kio, Yezu wusoo á daa Kafaranaamu kiwi. Minin nə́ ma mà a tá piɛ.
41002002	Zaman gigiã daa n lɛ sɔkɔn, kion gɔ́ɔ̃ pã, a kiɛnlɛ‐a pã, yǎa min kɔsɔ a wɔ ǹ bǎã banban. Yezu goã ǹ darɛɛ Lawa a boo ganaa.
41002003	Bɛa biikoo li, min sii daa ka giĩ paǹ tumaa gere‐a goon ne Yezu li.
41002004	Sɛnɛ zaman lɛ taman yii, ǹ ba boe la ǹ tá n mɔrɛ a ganaa wa. Yezu bɛ́ kion mɛn nɛ, ǹ nə́ nɔmaa ǹ nə́ dii bɛ lɛ a kala la, ǹ ná a baã bii fɔ̃ Yezu din mìi la. Ǹ bǎã mɛn lɛ fɔ̃, ǹ nə́ giĩ paǹ tumaa gere‐a lɛ dia Yezu la ka bɛ lɛ nɛ, a n naa nɛ a piì la.
41002005	Yezu bɛ́ á bɛa minin kɛn lɛn goleemali yɛ, á tɔ́n pɛ giĩ paǹ tumaa gere‐a lɛ nɛ: «Maa nɛ, n sii baraan nə́ n toa n nɛ.»
41002006	Zuifun Lawa a landa sii‐daraalin mɛnɛn nə́ goã giã‐n tán walan, bɛn man nə́ goã taasɛ ǹ dinin gɔ́ɔ̃ nɛ:
41002007	«Wàa na á baa giĩ kɛ á boo diɛ kɛnɛn? A n sɔ koe Lawa ganaa! Die n boe la a minbuiinin sii baraan toa ǹ nɛ, bɛ̀ á n bɔ Lawa din sɔɔ̃ nɛ?»
41002008	Yezu bɛ́ á ǹ taasiɛ dɔ̃ a din gɔ́ɔ̃‐n gɔrɔ, á tɔ́n pɛ ǹ nɛ: — Wàa na á baa ka á taasiɛ kɛ miã we?
41002009	Boo màn paa kɛ bii, ǹ mɛn a pɛ n naanaa? Ma á boe la ma pɛ giĩ paǹ tumaa gere‐a lɛ nɛ: «N sii baraan nə́ n toa n nɛ», hinlaa «Yoo, n nə n piì saa n tɔ wɔ.»
41002010	Sonbore, man li ka dɔ̃, mà pàã tá Min a Nɛgiĩ lon kanaa kɛ gɔ́ɔ̃ nɛ, a minin sii baraan toa ǹ nɛ. Yezu tɔ́n pɛ giĩ paǹ tumaa gere‐a lɛ nɛ:
41002011	«Yoo lon, n nə n piì saa n wo piɛ.»
41002012	Giĩ lɛ yoo, a ná a piì saa gɔrɔ, á soo min tumaa yii ni, á woo. Á kaãbaa da ǹ tumaa ganaa parsiini, ǹ tumaa goã Lawa guguru koe, ǹ nə́ pii: «Wɔsɛn nə tɔn kɛ miã yɛ duduu wa.»
41002013	Yezu wusoo á woo Galilee tà lɛ‐a. Min gigiã daa a li walan, á goã ǹ darɛɛ.
41002014	A bɛ́ kiɛ̃ kiwi gɔ́ɔ̃ nɛ, á Alfee a nɛgiĩ Levii yɛ, giã‐n tán wusuru si ǹ kion. Yezu tɔ́n pɛ nɛ: «Kɔ ma lɛ.» Levii yoo gɔrɔ, á kɔ a kio lɛ.
41002015	Bɛ kio, á màn bii kun ka a kialandɛnan lɛn nɛ Levii a kion. Wusuru‐sili gigiã dɔ́ goã màn bii kun ǹ ni, ka min kɔsɔn dɔn nɛ, ǹ tɔ baraa n minin lɛ‐n, a giala, min mɛnɛn bɛ́ ǹ nə́ goã koe Yezu kio lɛ, ǹ gigiã n bɛ miã minin kɛn lɛn tɔrɔ lɛa.
41002016	Fariziɛ̃n landa sii‐daraalin nə́ Yezu yɛ màn bii kun ka sii baraa zɛnaalin laanka wusuru‐silin ni, ǹ nə́ tɔ́n pɛ a kialandɛnan lɛn manɛ: «Wàa na á baa ka á màn bii kun ka wusuru‐silin ni ka sii baraa zɛnaalin gialakunun kɛn nɛ?»
41002017	Yezu bɛ́ á bɛa boo lɛ ma, á tɔ́n pɛ ǹ nɛ: «Min kakan laadoo ba dagòã‐dali ganaa wa, yǎa busulən. Min mɛnɛn bɛ́ n dinin biɛ min peperen lɛa, masɛ bie ma daa bɛn taman yii wa. Min mɛnɛn bɛ́ n dinin doɛ̃ sii baraa zɛnaalin lɛa, man má daa bɛn taman yii.»
41002018	Ǹ kɔ́n pinaa, Zaã a kialandɛnan laanka Fariziɛ̃n kialandɛnan man nə n lɛ soɛ. Minin nə́ daa nɔ̀n da Yezu la kɛnɛn: «Wàa na á baa Zaã a kialandɛnan laanka Fariziɛ̃n kialandɛnan tá nɛn bɛ̀ ǹ nə n lɛ sɔɔ, nsɛ a kialandɛnan nə́ ǹ ba n lɛ soɛ wa?»
41002019	Yezu tɔ́n boo gimə́ da ǹ nɛ a din wɔ gɔn la: «Lɔ tii ǹ zuũ a giaáran tá toɛ kunun ǹ ni, ǹ nə n lɛ sɔɔ? Haayii. Bɛ̀ lɔ tii ǹ zuũ lɛ tá kunun ǹ ni, ǹ ba boe la ǹ nə n lɛ sɔɔ wa.
41002020	Sɛnɛ lɛawaan tá re die, ǹ tá re lɔ tii ǹ zuũ boe ǹ bii, bɛ̀ bɛa biikoo lɛ dɔ, ǹ tá re n lɛ soɛ.»
41002021	Á wusoo á boo gimə́ kɔsɔ da ǹ nɛ a daraa wɔ gɔn la, á pɛ: «Min kɔ́n ba mɔnaa dii siɛ a mɔnaa zizi koo tã‐n wa, a giala, mɔnaa dii lɛ á die n nyɔsɔkɔn, a mɔnaa zizi lɛ baã, a na a toɛ̃ lɛ gole kɔ doo.» Á wusoo á pɛ doo: «Min kɔ́n dɔ ba duvɛ̃ dii kiɛ màn zizin ni wa. A giala, duvɛ̃ dii lɛ á die yui, a màn zizin lɛn yu, n nɔmaa n bɔ̀nbaa n duvɛ̃ laanka n mànan nɛ. Sɛnɛ, min doamaa nɛ a duvɛ̃ dii kaa màn diin ni.»
41002023	Susu ǹ pii pinaa, Yezu n kiɛ̃ belee wurun kɔnɔn nɛ. Beleen mɛnɛn bɛ́ zii la, a kialandɛnan lɛn nə́ kaa la, ǹ nə́ bɛ lɛ tɛn yiyiɛ.
41002024	Fariziɛ̃n nə́ tɔ́n pɛ Yezu ni: «Ga n kialandɛnan lɛn zɛnaa ǹ sii‐a, kɛ doamaa bie a n zɛnaa susu ǹ pii pinaa wa.»
41002025	Yezu tɔ́n pɛ ǹ nɛ: «Davida sii mɛn zɛnaa, bɛ̀ màn‐bii bɛ́ a ba a lon wa, ka bɛ lɛ pɛ sɛ́wɔ‐n wa? Ǹ kɔ́n pinaa bɛ̀ bòo bɛ́ a ná a laanka a kialandɛnan kũ,
41002026	a na á wɔ Lawa a Kion, wúlu‐bɔlen kiã Abiataara a biikoo li, ǹ bɛ́ buurun mɛnɛn koɛ Lawa yɔrɔ‐a wúlu bɔ ǹ màn lɛa, á bɛ lɛ saa á sɔ̃, a ná a kialandɛnan dɔn gɔ nɛ. A da yaa min kɔ́n doamaa bie a bɛa buuru lɛ sɔ̃ wa, yǎa wúlu‐bɔlen dinin sɔɔ̃nɔn.»
41002027	Yezu tɔ́n pɛ Fariziɛ̃n lɛn manɛ: «Lawa na á susu ǹ pii lɛ koa minbuiin nɛ a laadoo bǐɛ̃ kɔ taman yii, a bie á minbuiin nɛ zɛnaa susu ǹ pii taman yii wa.
41002028	Bɛ lɛ din taman yii, minin bɛ́ boe la ǹ siin mɛnɛn zɛnaa susu ǹ pii pinaa, masɛ Min a Nɛgiĩ n susu ǹ pii mìi la, pàã á ma lon ma bɛn pɛ.»
41003001	Yezu wusoo á woo Zuifun lɛsɔkɔn kion. Giĩ gɔn goon gere‐a kɔ́n dɔ́ goã ǹ lɛsɔkɔn kion lɛ‐n bɛa pinaa.
41003002	Min mɛnɛn bɛ́ ǹ nə́ goã walan, bɛn man nə́ goã giɛ Yezu gɔn li sɔnbɔraanɛ, bɛ̀ á die giĩ lɛ a busu nyɛɛ susu ǹ pii pinaa, ǹsɛn nə́ dɔ̃. A giala, maǹ giɛ a zɛ̀rɛ baa ǹ gɔn li.
41003003	Yezu tɔ́n pɛ giĩ gɔn gere‐a lɛ nɛ: «Yoo n da kànaa min din tumaa yɔrɔ‐a.»
41003004	Min mɛnɛn bɛ́ tán giɛ, Yezu tɔ́n nɔ̀n da bɛn la: «Wɔa landa siin lɛn man lɛ koe wàa‐n sii nə n zɛnaa min ni susu ǹ pii pinaa, sii bǐɛ̃ hinlaa a baraa? N min nyin si gɛ̀ la hinlaa n na a nyin bɔ?» Sɛnɛ, bɛn nə́ n lɛ tã.
41003005	Ǹ baãnaabaa lɛ taman yii, Yezu foo busu ǹ li, á n yii saa á ga ǹ ganaa, a yɔrɔ kɔsɛ parsiini. Á tɔ́n pɛ giĩ lɛ nɛ: «N gɔn lɛ bɔ kɔn.» Á bɔ kɔn, a gɔn wusoo á bǐɛ̃ kɔ.
41003006	Minin mɛnɛn bɛ́ kii Herɔdi a pàã li, Fariziɛ̃n nə́ soo lɛsɔkɔn kion, ǹ nə́ n lɛ kaa kun bɛn nɛ gɔrɔ, ǹ nə́ ga Yezu dɛ a gã ǹ gɔn li.
41003007	Yezu laanka a kialandɛnan nə́ wusoo ǹ nə́ woo Galilee tà lɛ‐a. Zaman gigiã kɔ a kio lɛ. Ǹ tɛn bɔ Galilee gána nɛ, ǹ tɛn bɔ Zudee gána nɛ,
41003008	ǹ gialakun nə́ bɔ Zeruzalɛmu kiwi. Idumee gána minin laanka Zurdɛ̃ tà kio minin ni, Tiiri laanka Siidɔn lɛkoro‐a ǹ kiwi minin manɛ ǹ tɛn nɛ. Bɛa zaman gigiã kɛ lɛ na á woo Yezu li, a giala, a bɛ́ sii mɛn tumaa zɛnɛɛ, ǹ ná a boo ma.
41003009	Yezu tɔ́n pɛ a kialandɛnan manɛ, mà ǹ mu la ǹ goo boɛɛn yɔrɔ bɔ ǹ koa asɛ nɛ, màn mɛn bɛ́ toɛ zaman lɛ baran asɛ gɛwaa wa.
41003010	Yezu busulə gigiã kaka kɔ lɛlɛ, bɛ lɛ na á toa min mɛnɛn dinin tumaa bɛ́ ǹ nə́ goã nɔmaa‐n busu gɔn, bɛn nə́ goã n nanaɛ woe Yezu li, màn mɛn bɛ́ toɛ, ǹ boo la ǹ nə n gɔn da a ganaa.
41003011	Bɛ̀ nɔ̀ɔndɛnan nə́ yɛ lɔn, maǹ nə n duwii tán a giulun ǹ nə n lɛ dɛ, bɛ̀ ǹ pɛ màa n Lawa a Nɛgiĩ lɛa!
41003012	Sɛnɛ Yezu nə́ n gɔn waa ǹ nɛ taãn‐taãnɛ: «Ka nyan toa minin nə maa Lawa a Nɛbaa dɔ̃ wa.»
41003013	Bɛ kio Yezu dii kele la. A bɛ́ li a min mɛnɛn bɔ, á lɛ dia bɛn la ǹ nə́ daa a li.
41003014	Maǹ min fulupaa, á ǹ koa dia dí‐a wolen lɛa. A na á ǹ bɔ, mà ǹ goã kun ka asɛ nɛ, bɛ̀ asɛ nə ǹ dia ǹ wo Lawa a boo pɛ.
41003015	Á pàã dɔ kɔ ǹ la bɛ̀ ǹ nɔ̀ɔnɔn loo ne, ǹ nə ǹ bɔ minin ganaa.
41003016	A min fulupaa mɛn bɔ, ǹ tɔn nə́ ke: Simɔn nɛ (Yezu bɛ tɔ kɔ mà Piɛrɛ, bɛ giala, mà á kaka ka kɔlɔ nɛ),
41003017	ka Zebedee a nɛgiĩ Zaaki laanka Zaã nɛ (Yezu nə́ ǹ tɔ kɔ mà Foo Fuunaan, ǹ dinin bɔlɔ nɛ mà Boanɛrzɛsi);
41003018	Andre ne, Filipi ni, Bartelemii ni, Matiə ne, Toomaa nɛ, Alfee a nɛgiĩ Zaaki ni, ka Taadee ne, ka Simɔn nɛ (min mɛn bɛ́ zia diɛ a gána a lɛa),
41003019	ka Kariyɔtin Zudaasi ni (min mɛn lɛ Yezu kɔ a zɔ́ɔn la).
41003020	Yezu wusoo á daa piɛ. Zaman gole wusoo á n lɛ sɔkɔn doo, haalɛ biikoo din ba a laanka a kialandɛnan lon ǹ tá màn bii wa.
41003021	A kion minin bɛ́ ǹ nə́ bɛa boo lɛ ma, ǹ nə́ yoo ǹ nə́ zii saa, mà maǹ woe kuĩ, a giala, maǹ taasɛ mà a yiri na á n si la!
41003022	Landa sii‐daraalin mɛnɛn nə bɔ Zeruzalɛmu ǹ nə́ daa walan, bɛn man nə́ goã pii kɛnɛn: «A laanka nɔ̀ɔnɔn kiã Sɛtaan lɛ‐n kun. Bɛ lɛ n pàã koe la, bɛ̀ a nɔ̀ɔnɔn lɛn loo ne.»
41003023	Yezu tɔ́n lɛ dia ǹ la, á boo gimə́ da ǹ nɛ: «Sɛtaan nə boe la a n din loo lɔn?
41003024	Bɛ̀ gána mɛn a minin tá zia diɛ kɔn ganaa, bɛa gána lɛ a boe la a bǐɛ̃ kɔ wa.
41003025	Bɛ̀ kion mɛn a minin tá zia diɛ kɔn ganaa, bɛa kion lɛ a boe la a bǐɛ̃ kɔ wa.
41003026	Bɛ̀ á daa yaa Sɛtaan nə zia diɛ a din ganaa, bɛ̀ a din a gána minin lɛ a kun wa, a pàã lɛ a boe la a bǐɛ̃ kɔ wa, a wɔ na á nya.
41003027	Min kɔ́n ba boe la, a wɔ min kaka a kion, a na a gɔn mànan goa, bɛ̀ a ná a bɛa min kaka lɛ yii bɔrɔ á da tán wa. Bɛ̀ á yii ǹ mɛn waáraa, á boe la a na a kion màn din tumaa goa.
41003028	Masɛ n pii ka‐n sonbore, minbuiinin sii baraa tumaa á re n toɛ ǹ nɛ, ka ǹ Lawa tɔ ziziɛ̃ ǹ boon dinin tumaa nɛ.
41003029	Sɛnɛ, min mɛn bɛ́ re Lawa a Yiri Fu tɔ ziziɛ̃, bɛa dɛnaa a sii baraa na a mìi‐n duduu, Lawa a re bɛ toɛ ǹ dɛnaa‐n wa.»
41003030	Yezu na á pɛ ǹ nɛ miɛ̃, a giala, maǹ nə́ goã pii mà nɔ̀ɔnɔn man a ganaa.
41003031	Bɛa biikoo li, Yezu ǹ dan laanka ǹ dɔɔ̃nɔn nə́ daa. Ǹ nə́ n toa kion kio, ǹ nə́ min dia mà a wo lɛ dia Yezu la a daa.
41003032	Min gigiã na á goã giã‐n tán Yezu lɛnpɛnɛ. Ǹ nə́ tɔ́n pɛ Yezu ni: «Ga, n dan laanka n dɔɔ̃nɔn tá kanaa nɔ̀n diɛ n li.»
41003033	Yezu tɔ́n pɛ: «Die n masɛ dan lɛa? Dien man masɛ dɔɔ̃nɔn lɛa?»
41003034	Min mɛnɛn lɛn bɛ́ giã‐n tán a lɛnpɛnɛ, á n yii saa á ga bɛn lɛn ganaa, á pɛ: «Ka ga, masɛ dan laanka ma dɔɔ̃nɔn man ka kɛn nɛ kànaa.
41003035	A giala, min mɛn bɛ́ Lawa foo sii zɛnɛɛ, bɛ lɛ n masɛ dɔɔ̃ngiĩ lɛa, bɛ lɛ n masɛ miãnɛn lɛa, bɛ lɛ n masɛ dan lɛa.»
41004001	Yezu wusoo á minin‐daraa giala kɔ Galilee tà lɛ‐a doo, zaman gigiã daa a lɛnpɛnɛ, yǎa á wɔ tà kuru ǹ goo ne, á giã mu lalan. Zaman lɛ din tumaa golee tà lɛkoro‐a.
41004002	A na á goã ǹ darɛɛ sii gigiã ganaa ka boo gimə́ ne. A bɛ́ ǹ darɛɛ, a na á goã pii ǹ ni:
41004003	«Ka n too kɔ. Giĩ goon na á soo á woo màn tɔrɔ pɛsɛ̃.
41004004	A bɛ́ màn tɔrɔ lɛ pɛsɛ̃ a wuru‐n, ǹ tɛn mɛnaa zii lɛkoro‐a. Bàanan nə́ daa ǹ nə́ bɛn mui.
41004005	Ǹ tɛn dɔ́ mɛnaa gɛtaã bǎã nɛ, tii nɔnɔɔ bɛ́ a gigiã bǎã mɛn nɛ wa. Bɛn nə́ bɔ fufuu a giala, tán lɛ giulun ba zulii‐n wa.
41004006	Wasa bɛ́ á dii lon, a na a màn bisin lɛ kũ á bɛbɛnɛ, á dɛ, a giala, gòon taãn ba ǹ lon wa.
41004007	Màn tɔrɔ lɛ tɛn mɛnaa koronkoron nyɛndɛnaa bǎã nɛ. Nyɛn bisin lɛ yoo á màn bisin lɛ gɛwaa, a boo la á yoo á màn kɔ́n baa wa.
41004008	Sɛnɛ, màn tɔrɔ lɛ tɛn mɛnaa tán sonbore ne, á bɔ, á gole kɔ, á nàn bɔ, ǹ tɛn nə́ nàn pɔsɔɔ bɔ, ǹ tɛn pɔsɔrɔ bɔ, ǹ tɛn dɔ́ paabiɛ bɔ.»
41004009	Yezu tɔ́n pɛ ǹ nɛ: «Toon bɛ́ ka lon, ka n too kɔ koe!»
41004010	Yezu wɔlɔ bɛ́ á lui zaman lɛ ganaa ǹ mɛn waáraa, a támali wolen laanka a kialandɛnaa fulupaa lɛ tɔ́n pɛ nɛ, mà a boo gimə́n lɛn giala pɛ ǹsɛn manɛ.
41004011	Yezu tɔ́n pɛ ǹ nɛ: — Lawa bɛ́ a kii baa ǹ dí lɛ nyɛɛ lɔn lɛlɛ, a n sii‐durii lɛa. Sɛnɛ, bɛ lɛ na á n nyaa kasɛn manɛ sisia. Sɛnɛ, min gialakunun kɛn, sii din tumaa nə n nyɛɛ bɛn manɛ ka boo gimə́ ne,
41004012	màn mɛn bɛ́ toɛ, a kɔnpɛ ka Lawa a boo kɛ nɛ: «Ǹ tá re giɛ ǹ yii laa, sɛnɛ, ǹ yii a re wɔlɔ yii wa, ǹ tá re n too koe ǹ nɔmaa, sɛnɛ, ǹ ba re boo miɛ wa. Bɛ bie wa, ǹ tá re wusii ǹ da Lawa li, Lawa dɔ á die ǹ sii baraan toɛ ǹ nɛ, sɛnɛ, bɛ bɛ́ a bie ǹ yii li ǹ sii lɛa wa.»
41004013	Yezu tɔ́n pɛ a kialandɛnan lɛn manɛ: «Bɛ̀ ka a boo gimə́ kɛ giala miɛ wa, ka n die n biɛ lɔn ka tɔn boo gimə́ gialakun kɛ din tumaa giala ma?
41004014	Màn tɔrɔ pɛsɛ̃li lɛ n Lawa a boo pɛsɛ̃.
41004015	Màn tɔrɔ lɛ mɛnaa zii mɛn lɛkoro‐a, min tɛn nə goon ka bɛa zii kɛ lɛ nɛ. Bɛ̀ ǹ nə́ Lawa a boo lɛ ma lɔn, Sɛtaan nə die, a bɛa boo kɛ lɛ bɔ a bɔ ǹ yiri ni.
41004016	Min tɛn nə goon ka gɛtaã bǎã nɛ, bɛ̀ ǹ nə́ Lawa a boo lɛ ma lɔn gɔrɔ, maǹ sii ka nyɛnyɛɛ nɛ.
41004017	Sɛnɛ, ǹ ba toɛ a gòon bɔ ǹ nɛ wa, a ba goɛ̃ ǹ nɛ a belebɔ wa. Bɛ lɛ nɛ, bɛ̀ foo‐ziziɛ̃ daa, hinlaa bɛ̀ minin man fuu nyɛɛ ǹ nɛ Lawa a boo lɛ taman yii, ǹ mìi ziziɛ̃ gɔrɔ.
41004018	Màn tɔrɔ mɛnaa nyɛn bǎã mɛn nɛ, min tɛn dɔ n miɛ̃. Ǹ tá Lawa a boo lɛ miɛ,
41004019	sɛnɛ, kanaa sii a taasiɛn nɛ, naforo a lɛn bebele sii laanka foo sii tɔrɔ kɔsɔn man we ǹ ne, ǹ Lawa a boo lɛ kũ, ǹ baa nɛ‐kɔbaã wole lɛa ka da nɛ‐kɔbaã wole bɛ́ lɔn.
41004020	Sɛnɛ, min tɛn nə goon ka tán sonbore mɛn bɛ́ ǹ nə́ màn tɔrɔ pɛsɛ̃ a nɛ. Bɛ̀ ǹ nə́ Lawa a boo lɛ ma, maǹ sii, ǹ nɛ dɔ kɔ, ǹ tɛn wɔ n pɔsɔɔ, ǹ tɛn wɔ n pɔsɔrɔ, n tɛn dɔ wɔ n paabiɛ.»
41004021	Yezu tɔ́n pɛ ǹ nɛ: «Bɛ̀ min bólon lɛ sã, a n biɛ lɔn? A n tan kumii a ganaa? Hinlaa a n diɛ gə́rə́n giulun? A bie a lɛ siɛ̃ a da màn la lon wa?
41004022	Sii mɛn bɛ́ durii ni, Lawa á die bɛ nyɛɛ, á die diɛ wɔlɔ fúlu‐a foaãnɛ.
41004023	Toon bɛ́ ka lon, ka n too kɔ koe!»
41004024	Yezu tɔ́n pɛ ǹ nɛ doo: «Ka bɛ́ boo mɛn miɛ, ka n yiri kɔ bɛ li parsiini. Lawa n die a gii ǹ màn zoɛ̃ a kɔ ka la a kɔnpɛ ka ka dinin too kɔ ǹ gɔn nɛ, a màn da li a kɔ ka la.
41004025	A giala, bɛ̀ màn tá min mɛn lon, kɔsɔ á die n diɛ bɛa dɛnaa wɔ li, sɛnɛ, màn kɔ́n bɛ́ a ba min mɛn lon wa, a boɛɛn mɛn dɔ din bɛ́ a lon, bɛ lɛ dɔ n die n kuĩ a n si la.»
41004026	Yezu tɔ́n pɛ doo: «Lawa a kiibaa lɛ a kɔnboe á ke: Giĩ goon na á màn tɔrɔ pɛsɛ̃ a wuru‐n.
41004027	Bɛ kio, tèlò‐n a n nyuù we, bɛ̀ a yoo baayɛlɛ baayɛlɛ. Bɛa biikoo kɛ lɛ gɔ́ɔ̃ nɛ, màn tɔrɔ lɛ gii á bɔ, sɛnɛ giĩ lɛ a màn kɔ́n doɛ̃ bɛ gɔ́ɔ̃‐n wa.
41004028	Màn tɔrɔ lɛ n boe tán a din ganaa, a bàlà bɔ, bɛ kio a mìi bɔ, a tɔn nàn bɔ sɔnbɔraanɛ bɛa mìi lɛ ganaa.
41004029	Bɛ̀ bɛa nàn lɛ ma ǹ mɛn waáraa, giĩ lɛ n yui a na a sɛn gɔya saa, a na a kurii giala kɔ, a giala, a kurii waáraa na á dɔ.»
41004030	Yezu tɔ́n pɛ doo: «Kasɛn man die pii mà Lawa a kiibaa lɛ n kɔnboe ka wàa nɛ? Kasɛn man die zoɛ̃ kɔn ka wàa nɛ?
41004031	A n kɔnboe ka mutarde we goon ne. A diɛ biikoo li, a din ni boɛɛn nɛ kanaa a màn we tɔrɔ tumaa bii.
41004032	Sɛnɛ, bɛ̀ ǹ nə́ da, a n yui a gole kɔ, a kiɛ̃ ǹ miã dù gɔrɔ da tumaa la. A n gùrùn boe dadara, bàanan dinin nə boo la ǹ nə ǹ kii dɔ la, a wúlu li.»
41004033	Yezu na á goã boo gimə́ gigiã diɛ kɛnɛn lɛn, bɛ̀ a min tumaa daraa nɛ. A too kɔmalon wole lɛn taasiɛ bɛ́ doe màn mɛn ganaa, a na á goã ǹ darɛɛ á kɔnpii ka bɛ lɛ nɛ.
41004034	A boo kɔ́n diɛ ǹ nɛ, bɛ̀ boo gimə́ goɛ̃ ná a ba a‐n wa, sɛnɛ, bɛ̀ a laanka a kialandɛnan lɛn dinin sɔɔ̃nɔn tá kun, a na a tumaa giala pii ǹ ni.
41004035	A din pinaa wasamiɛnɛ, Yezu pɛ a kialandɛnan lɛn manɛ: «Ka daa wɔ n ta tà lɛ a lɛkoro goon kɛ ganaa.»
41004036	Ǹ nə́ n bɔ kun zaman lɛ nɛ. Yezu goã tà kuru ǹ goo mɛn nɛ, a kialandɛnan nə́ woo kun ni bɛ lɛ gɔ́ɔ̃ nɛ. Tà kuru ǹ goon kɔsɔn dɔn nə́ goã kunu a li.
41004037	Piɛ̃ gole ná a giala kɔ gɔrɔ á yoo, mu lɛ n yui, bɛ̀ á n duwə́ goo lɛ gɔ́ɔ̃ nɛ. Bɛa yɔrɔ lɛ la, goo lɛ na a gialaa piɛ̃ ka mu‐n gɔrɔ.
41004038	Yezu nə́ n mìi da pìti la, á goã nyuù we goo lɛ‐n kio. A kialandɛnan nə́ tɔ́n bũ, ǹ nə́ pɛ nɛ: «Mìinaa, wɔ ǹ die giɛ̃! Bɛ a sii lɛa n yii li wa?»
41004039	Yezu yii kaa, á yoo, á paraa piɛ̃ lɛ li, á pɛ: «Sisia!» Piɛ̃ lɛ nə́ n lɛ kũ bɛ lɛ‐a. Á pɛ tà mu lɛ dɔ nɛ: «Golee!» Tà mu lɛ dɔ́ golee, wɔlɔ nyɛɛ ka kiĩn.
41004040	Yezu tɔ́n pɛ a kialandɛnan lɛn manɛ: «Wàa na á baa ka á nyɛ́ɛ biɛ? Goleemali ba ka lon haalɛ tɔn pelo wa?»
41004041	Sɛnɛ ǹ nə́ nyɛ́ɛ baa parsiini, ǹ nə́ nɔmaa ǹ nə́ pɛ kɔn nɛ: «E Wàa min tɔrɔ n ke? Piɛ̃ laanka tà mu din tumaa na a bɔlɔ sii!»
41005001	Bɛ kio, Yezu laanka a kialandɛnan nə́ woo, ǹ nə́ dɔ Galilee tà lɛ a lɛkoro goon ganaa, Geraazaa minin kiwi.
41005002	Yezu bɛ́ á soo á n bɔ goo lɛ gɔ́ɔ̃‐n lɔn gɔrɔ, giĩ goon soo geren bĩ ǹ bǎã nɛ á daa n da lɛ. Nɔ̀ɔnɔn man nə́ goã bɛa giĩ lɛ ganaa.
41005003	A na á goã giɛ̃ geren bĩ ǹ bǎã nɛ. Min kɔ́n ba boe la a kũ a yii doo wa, haalɛ ta ǹ nə́ yii ka fɔlɔ biɛn nɛ.
41005004	Ǹ tɛn nɛ, maǹ a gòãn kiɛ kan nɛ, ǹ fɔlɔ biɛn kaa a gɔnɔn ganaa, sɛnɛ, a n kan lɛ kiɛ, a fɔlɔ biɛn lɛn na. Pàã ba min kɔ́n lon a boo la a kũ a tamaa wa.
41005005	Biikoo yii, penleen ba la wa, tèlò ba la wa, a na á goã n bibiĩ geren bĩ ǹ bǎã nɛ, á wo kelen la, bɛ̀ a n lɛ dɛ, a n din tɔtoɛ̃ ka kɔlɔ nɛ.
41005006	A bɛ́ á Yezu yɛ tiãlɛa, á baa si á woo kaa tán a giulun,
41005007	á n lɛ dɛ kɔsɛkɔsɛ á pɛ: «N wàa dí n masɛ ganaa, Yezu, Lawa gole a Nɛ? Ma nə n gòã kuĩ ka Lawa tɔ nɛ, n nyan fuu nyaa ma‐n wa.»
41005008	Giĩ kɛ n pii miɛ̃, a giala mà Yezu na á pɛ nɔɔ̀nɔn lɛn manɛ, maǹ soo, ǹ nə n bɔ giĩ lɛ nɛ!
41005009	Yezu tɔ́n nɔ̀n da giĩ lɛ la kɛnɛn: «N tɔ n die?» Á tɔ́n pɛ Yezu ni: «Ma tɔ n "Damata", a giala, wɔsɛn tá gigiã.»
41005010	Nɔ̀ɔnɔn lɛn nə́ Yezu nyankɔ parsiini, mà a baran ǹsɛn loo a ǹsɛn bɔ gána lɛ‐n wa.
41005011	Birii gigiã goã walan kele lɛ giala li, giɛ màn‐bii li.
41005012	Nɔ̀ɔnɔn lɛn nə́ tɔ́n Yezu nyankɔ mà a ǹsɛn dia ǹ wo kaa bɛa biriin lɛn nɛ.
41005013	Yezu bɛ lɛ a lɛ kɔ ǹ la. Nɔ̀ɔnɔn lɛn nə́ n bɔ giĩ lɛ ganaa, ǹ nə́ woo kaa biriin lɛn nɛ. Biriin lɛn tumaa dɔ birii duu paa (2,000); ǹ nə́ gisĩ kele lɛ la fufuu, ǹ nə́ woo kaa tà mu li, mu nə́ ǹ kũ.
41005014	Biriin‐lɛduə́lin lɛn nə́ baa si ǹ nə́ woo a boo da kiwi gɔ́ɔ̃ dɛnan laanka lalaa lɛ‐a dɛnan manɛ. Sii mɛn bɛ́ á n zɛnaa, minin nə́ da ga a ganaa.
41005015	Ǹ bɛ́ ǹ nə́ dɔ Yezu li, nɔ̀ɔn gigiã bɛ́ á goã giĩ mɛn ganaa, ǹ nə́ woo yaa giã‐n tán ka mɔnaan nɛ a ganaa, a yiri lɛpiɛ̃maa nɛ. Nyɛ́ɛ nə́ ǹ kũ.
41005016	Min mɛnɛn nə sii mɛn din tumaa yɛ á n zɛnaa nɔ̀ɔndɛnaa lɛ laanka biriin lɛn manɛ, ǹ ná a laakalaa minin lɛn yii ni.
41005017	Bɛ lɛ na á toa ǹ nə́ Yezu nyankɔ mà a woo a n bɔ ǹsɛn gána nɛ.
41005018	Nɔ̀ɔndɛnaa zizi lɛ bɛ́ á Yezu yɛ we tà kuru ǹ goo ne, á Yezu nyankɔ mà a toa asɛ giã kun ni.
41005019	Yezu bɛa lɛ kɔ la wa, sɛnɛ a na á pɛ nɛ: wusoo n wo piɛ. Dɛnaa makara bɔ n ganaa, á sii mɛn tumaa zɛnaa n nɛ, woo n na a tumaa laakalaa n kion minin manɛ.
41005020	Yezu sii mɛn tumaa zɛnaa giĩ lɛ nɛ, á woo á bɔ á mɛ a tumaa la a ná a laakalaa Kiwi Fù gána nɛ. A ma wole din tumaa nə́ n kaãbaa parsiini.
41005021	Yezu wɔ goo ne, á wusoo á woo tà lɛ a lɛkoro kɔsɔ ganaa. A bɛ́ tà lɛkoro‐a, zaman gigiã daa a lɛnpɛnɛ.
41005022	Zuifun lɛsɔkɔn kion a goledɛnaa goon daa, a tɔ n Zayirusu. A bɛ́ á Yezu yɛ lɔn gɔrɔ, á n duwə́ tán a giulun.
41005023	A ná a nyankɔ parsiini, á pɛ: «Maa nɛlɔ n die giɛ̃. Ma nə n nyankoen n da n gɔn da la, n Lawa nyankɔ nɛ, màn mɛn bɛ́ toɛ a kaka kɔ a yii goã koo.»
41005024	Yezu woo kun ni. Zaman gole kɔ Yezu lɛ, ǹ nə́ gɛwaa a paǹ yii ganaa.
41005025	Lɔ goon dɔ́ goã walan lɛ‐n, lɔn mà kaa ǹ busu na a ganaa á dɔ lɛ̀ fulupaa a nyɛɛ wa.
41005026	Á nɔmaa dagòã‐bɔle gigiã gɔn parsiini, a gɔn màn tumaa nya. Bɛ din tumaa kio a pɛsã kɔ wa, sɛnɛ a n tɔn kaka koe woe.
41005027	A bɛ́ á Yezu boo ma minin lɛ‐n, a na á taasɛ a din gɔ́ɔ̃ nɛ, mà bɛ̀ asɛ n boe la a n gɔn da a mɔnaa din ganaa kooro, mà asɛ a busu n nyɛɛ. Bɛ lɛ nɛ á tɔ́n daa n dɔ zaman lɛ bii, á golee Yezu kio, á n gɔn da a mɔnaa ganaa.
41005029	A din bǎã‐n gɔrɔ mà lɛ golee, á dɔ̃ a din gɔ̀nɔn ganaa mà asɛ a busu nya.
41005030	Bɛa bǎã‐n gɔrɔ Yezu dɔ̃ a din ganaa mà pàã kɔ́n soo asɛ nɛ. Á n yɔrɔ bɔyaa zaman lɛ bii, á nɔ̀n da: «Die na á n gɔn da maa mɔnaan ganaa?»
41005031	A kialandɛnan lɛn nə́ tɔ́n pɛ nɛ: «N yii‐n zaman lɛ dɔ ganaa n gɛwɛɛ n paǹ yii‐a, ma n nɔ̀n diɛ mà die na á n gɔn da nsɛ ganaa?»
41005032	Sɛnɛ, Yezu na á goã giɛ a paran ma li màn mɛn bɛ́ toɛ a sii kɛ lɛ a zɛnaali yɛ.
41005033	Lɔ lɛ gɔ̀nɔn na á goã bìn diɛ nyɛ́ɛ gɔn, a giala sii mɛn bɛ́ á n zɛnaa nɛ a din dɔ̃. Bɛ lɛ nɛ, á woo n duwə́ tán Yezu giulun, á sonbore din tumaa pɛ nɛ.
41005034	Yezu tɔ́n pɛ nɛ: «Lɔ lɛɛ, n din a goleemali na á n kirisibaa. Wo ka bǐɛ̃ nɛ, n goã ka là nyantoro ne.»
41005035	Yezu bɛ́ bɛa boo lɛ diɛ miɛ̃, dia dí‐a wolen nə́ bɔ goledɛnaa Zayirusu a piɛ, ǹ nə́ daa pɛ nɛ: n nɛlɔ lɛ gã. wàa na á baa n tá Mìinaa nɔmiɛ doo?
41005036	Sɛnɛ Yezu nə n too kɔ ǹ boon li wa. Á tɔ́n pɛ Zayirusu ni: «N baran nyɛ́ɛ baa wa, yǎa n goleemali wɔ.»
41005037	A lɛ kɔ mà min kɔ́n wo kun ka asɛ‐n wa, bɛ̀ á n bɔ Piɛrɛ nɛ, ka Zaaki laanka ǹ diɛ̃ Zaã nɛ.
41005038	Ǹ bɛ́ ǹ nə́ dɔ lɛsɔkɔn kion a goledɛnaa lɛ a piɛ, Yezu minin yɛ ǹ lala diɛ, ǹ nə wuu pii n lɛ wurii.
41005039	Yezu wɔ kion, á pɛ ǹ nɛ: «Wàa lɛ dɛ gigiã n ka bɛ nɛ? Wàa na á baa ka á wuu pii? Nɛ lɛ bie á gã wa, a n nyuù we.»
41005040	Ǹ nə́ yaa wɔ Yezu ganaa. Yezu nə́ ǹ tumaa loo á ǹ kaa kanaa, á tɔ́n nɛ lɛ di ni, ka ǹ dan laanka a din a kialandɛnaa sɔɔ lɛ toa kun ka a din ni, á woo ǹ ne nɛ lɛ a waa ǹ kion.
41005041	Á wɔ kion lɛ nɛ, á nɛ lɛ kũ a gɔn ganaa, á pɛ nɛ: «Talita kumii»). (Ka ǹ dinin bɔlɔ nɛ mà: «Nɛnɛn lɛɛ, masɛ n pii ni, máa n yoo lon!»
41005042	Nɛnɛn lɛ yoo gɔrɔ, a ná a giala kɔ a tɔ wɔ. (Lɛ̀ fulupaa nɛ nɛ). Ǹ bɛ́ ǹ nə́ bɛ yɛ lɔn gɔrɔ, á kaãbaa gole da ǹ ganaa parsiini.
41005043	Sɛnɛ Yezu nə́ n gɔn waa ǹ nɛ taãn‐taãnɛ mà ǹ nyan toa ǹ na a boo da min kɔ́n yii‐n wa. Bɛ kio á tɔ́n pɛ ǹ nɛ: mà ǹ màn‐bii kɔ la a bii.
41006001	Yezu soo á n bɔ bɛa bǎã lɛ nɛ. A bɛ́ á too kiwi mɛn nɛ, a kialandɛnan nə́ kɔ lɛ, ǹ nə́ woo walan.
41006002	Susu ǹ pii pinaa, á yoo á minin daraa Zuifun lɛsɔkɔn kion. Min gigiã mɛn tumaa na a lɛ ma, bɛn nə́ n kaãbaa parsiini, ǹ nə́ goã pii: Eebe, a n boe ka kɛ‐n maa? Die na á yiridɛnaabaa kɛ kɔ la? Wàa n kaãbaa ǹ siin man kɛn nɛ a tá ǹ zɛnɛɛ?
41006003	A din da‐sɛlɛli kɛ lɛ bie wa ya? Mariya a nɛ kɛ lɛ bie wa? Ǹ dɔɔ̃ngiĩ bie ka Zaaki ni, ka Zoze ne ka Zude laanka Simɔn nɛ wa? Ǹ miãnɛnɛn bie ke kun ka wɔsɛn nɛ kànaa wa ya? Bɛ lɛ na á toa, ǹ nə́ n piã nɛ.
41006004	Yezu tɔ́n pɛ ǹ nɛ: «Lawa a boo gii‐dali yii a puusə koe bǎã kɔ́n nɛ wa, bɛ̀ á n bɔ a din a yɛ ǹ kiwi ni, ka a din dɔɔ̃nɔn laanka a din a sumu minin bii.»
41006005	Yezu na á n gɔn da busulən kɔnɔn la walan, á ǹ kaka kɔ. Bɛ̀ á n bɔ bɛ nɛ, a boo la á kaãbaa ǹ sii kɔ́n zɛnaa walan wa.
41006006	Ǹ dinin golee Yezu li baã kɛ lɛ‐n á kaãbaa da Yezu ganaa. Bɛ kio, Yezu goã n bibiĩ lɛ‐a ǹ kiwin ni á n minin darɛɛ.
41006007	Yezu lɛ dia a kialandɛnaa fulupaa lɛ la, á ǹ dia dí‐a min papaa. Á nɔ̀ɔnɔn loo ǹ pàã kɔ ǹ la,
41006008	á pɛ ǹ nɛ: «Bɛ̀ á n bɔ bàbàla nɛ, ka nyan toa ka màn kɔ́n saa zii tɔ‐wɔ lɛ taman yii wa. Ka baran buuru saa wa, ka baran nyankɔ ǹ bɔnaa saa wa, ka baran wɔrɔ dɔ saa ka da kaa zéwo‐n wa.
41006009	Ka kɔsɔn wɔ ka gòã ganaa, sɛnɛ, ka baran dɔnkɛ paa kaa kɔn la wa.»
41006010	Á wusoo á pɛ ǹ nɛ doo: «Bɛ̀ ka dɔ kiwi mɛn‐a, ka bɛ́ re n yui kion mɛn nɛ, ka goã bɛa kion lɛ‐n miɛ̃, yǎa ka wo bǎã kɔsɔ‐n doe.
41006011	Bɛ̀ bǎã mɛn a minin nə́ n piã, mà ka baran n yu ǹsɛn la wa. Bɛ̀ ǹ nə́ n piã, ǹ nə n too kɔ ka lon wa, ka n gòã gusuũ duduu, ka soo ka n bɔ walan: Bɛ n gɔn waa ǹ sii lɛa ǹ wɔ paǹ li.»
41006012	A kialandɛnan lɛn nə́ woo ǹ nə́ pɛ minin manɛ, mà ǹ doamaa nɛ ǹ nə n taasɛ, ǹ wusoo ǹ sii baraan kio.
41006013	Ǹ nə́ nɔ̀ɔn gigiã loo ǹ nə́ ǹ bɔ minin ganaa, ǹ nə́ nyɔɔ lɔ busulə gigiã ganaa ǹ nə́ ǹ kaka kɔ.
41006014	Bɛa biikoo lɛ li, kii Herɔdi dɔ́ Yezu boo ma, a giala, a tɔ bɔ bǎã tumaa nɛ. Min tɛn na á goã pii mà Zaã, batɛmu‐dali yii na á kaa á n bɔ geren bii, bɛ lɛ na á toa pàã tá a lon á kaãbaa ǹ siin zɛnɛɛ.
41006015	Min tɛn dɔ mà Lawa a boo gii‐dali Yilii mɛn doamaa bɛ́ na a daa, bɛ lɛ nɛ. Ǹ tɛn dɔ mà : a laanka Lawa a lɛlɛ a boo gii‐dalin kɛn lɛn man goon.
41006016	Herɔdi bɛ́ á bɛ ma ǹ mɛn waáraa, á tɔ́n pɛ: masɛ pɛ maa ǹ Zaã mɛn lɛ mìi kuru lɛlɛ, a din lɛ nɛ, a yii na á wusoo á kaa.
41006017	Zaã mìi lɛ a kurii saa màn mɛn li á ke: Herɔdi na á Herɔdiadi saa lɔ lɛa, a da yaa a din dɔ diɛ̃giĩ Filipi a lɔ nɛ.
41006018	Zaã tɔ́n pɛ nɛ mà a doamaa bie a ǹ diɛ̃giĩ lɛ a lɔ lɛ kũ a si la, a baa a lɔ lɛa wa.
41006019	Bɛ lɛ nɛ, Herɔdiadi foo yoo Zaã li á la yii ni, á goã giɛ a dɛ ǹ gɔn li. Herɔdi tɔ́n pɛ, mà ǹ Zaã kũ ǹ yii ǹ da kòso‐n. Á goã Zaã tamaɛ, a ba li mà Herɔdiadi dɛ wa.
41006020	Herɔdi goã nyɛ́ɛ biɛ Zaã nɛ, a giala, á dɔ̃ mà Zaã n Lawa a min sonbore lɛa. Á goã kɔɔ̃n a ganaa a n too kɔ Zaã a boo li, sɛnɛ, bɛ̀ a tá n too koe li, a yiri yii nə n lɔloɛkɔn.
41006021	Sɛnɛ, Herɔdi a yɛ ǹ zɔ́n zɛnaa pinaa na á n baa Herɔdiadi a lɛawaa sonbore lɛa. Bɛ lɛ a pinaa, Herɔdi màn‐bii gole zɛnaa a pàã a mìilandɛnan manɛ ka sɔraasin goledɛnan laanka Galilee gána a min dadaran nɛ.
41006022	Herɔdiadi a nɛlɔ wɔ ǹ bii walan, á bɛ̀ baa, bɛ́ kɔɔ̃n kɔ Herɔdi laanka a min mɛnɛn bíi màn‐bii ganaa. Herɔdi tɔ́n pɛ nɛniɛ lɛ nɛ: n bɛ́ màn mɛn li, a pɛ masɛ nɛ,ma á re koe n la.
41006023	Á tɔ́n liɛ kɛ wɔ nɛ: n bɛ́ re màn woo màn nyankoe masɛ lon, ma á re koe n la, haalɛ ta maa a pàã lɛ a talɛɛ din ni.
41006024	Nɛniɛ lɛ soo á woo nɔ̀n da ǹ dan la: ma pɛ- n mà a wàa kɔ? Ǹ dan pɛ mà a pɛ nɛ: Zaã, batɛmu‐dali ke, a bɛ mìi kɔ.
41006025	Nɛniɛ lɛ nə́ n nanaa á woo kii li, á pɛ mà : Zaã, batɛmu‐dali ke, masɛ n giɛ li, n bɛ mìi kɔ masɛ la màn nɛ sisia!
41006026	Kii nə́ n yɔrɔ kɔsɛ parsiini, sɛnɛ, a boe la a n lɛ bɔ doɛ̃ doo wa, a giala, a min mɛnɛn bíi, á n liɛ ǹ tumaa yɔrɔ‐a.
41006027	Bɛa bǎã‐n gɔrɔ, a sɔraasin giĩ mɛn a dí bɛ́ ka bɛ nɛ, á bɛ dia, mà a wo Zaã mìi na, a da nɛ. Sɔraasin giĩ lɛ woo wɔ kòso kion, á Zaã mìi kuru.
41006028	Bɛ kio, á daa ka a mìi lɛ‐n màn nɛ, á kɔ nɛniɛ lɛ la, nɛniɛ lɛ dɔ́ tɔ́n saa á kɔ ǹ dan la.
41006029	Zaã a kialandɛnan bɛ́ ǹ nə́ bɛ ma ǹ mɛn waáraa, ǹ nə́ daa a gere saa ǹ nə́ woo bĩ.
41006030	Dia dí‐a wolen lɛn nə́ sii mɛn tumaa zɛnaa, ǹ minin daraa sii mɛn tumaa ganaa, ǹ nə́ wusoo ǹ nə́ daa Yezu li, ǹ ná a tumaa laakalaa nɛ.
41006031	Woo a daa wolen nə́ mɔnaa parsiini, haalɛ biikoo din ba Yezu laanka a kialandɛnan lon ǹ tá màn bii wa. Bɛ lɛ nɛ á tɔ́n pɛ ǹ nɛ mà ǹ da kun ka asɛ nɛ bǎã kɔ́n nɛ tiãlɛa, ǹ nə n susu boɛɛn nɛ.
41006032	Ǹ dinin sɔɔ̃nɔn nə́ tɔ́n wɔ tà kuru ǹ goo ne, ǹ nə́ woo tiãlɛa.
41006033	Sɛnɛ, min gigiã nə́ ǹ yɛ woe ǹ nə́ ǹ dɔ̃. Ǹ nə́ bɔ kiwi din tumaa ganaa, ǹ nə́ baa si ka ǹ gòã nɛ, ǹ nə́ dɔ walan Yezu laanka a kialandɛnan nyɛɛnɛ.
41006034	Yezu bɛ́ á soo á n bɔ goo lɛ nɛ ǹ mɛn waáraa, á zaman gole yɛ. Minbuiinin lɛn makara kũ parsiini, a giala maǹ nə́ goã goon ka sèren mɛnɛn bɛ́ lɛduə́li ná a ba ǹ la wa. A ná a giala kɔ á ǹ daraa sii gigiã ganaa.
41006035	Wasa bɛ́ á mɛ, Yezu a kialandɛnan nə́ n zɔ̃ ǹ nə́ dɔ a li, ǹ nə́ pɛ nɛ: «Wasa mɛ, bǎã lɛ dɔ n don lɛa.
41006036	Minin lɛn toa ǹ wo màn‐bii pii ǹ dinin manɛ don kionən laanka lɛ‐a ǹ kiwin ni.»
41006037	Yezu pɛ ǹ nɛ: «Ka dinin nə màn‐bii kɔ ǹ la ǹ bii.» Ǹ nə́ tɔ́n pɛ Yezu ni: «Ma n giɛ li wɔsɛn nə lɛawaa biɛpaa a dí nya ǹ giɔ̀mɔ saa wɔ wo buuru pii ni, wɔ tɔn da kɔ ǹ la ǹ sɔ̃?»
41006038	Yezu tɔ́n pɛ ǹ nɛ: «Buuru mìi gia n ka lon? Ka wo ga.» Ǹ bɛ́ ǹ nə́ nɔ̀n da, ǹ nə́ wusoo ǹ nə́ daa pɛ nɛ mà buuru mìi sooro laanka zɔ̀ màn paa na a tan.
41006039	Bɛ kio, Yezu pɛ a kialandɛnan lɛn manɛ: «Ka zaman lɛ tatala kɔn kuru kuru, ǹ giã tán buu buruu lɛ la.»
41006040	Ǹ nə́ giã tán, kuru tɛn nə min paabiɛ, ǹ tɛn nə min posooro.
41006041	Bɛ kio Yezu bɛa buuru sooro lɛ laanka zɔ̀ màn paa lɛ goa, á n yɔrɔ dia lon á barka da Lawa nɛ. Á buuru lɛ yiyiɛ kɔn á kɔ a kialandɛnan lɛn la, mà ǹ gii zaman lɛ nɛ. Á zɔ̀ màn paa lɛ dɔ gii ǹ tumaa bii.
41006042	Didie màn bii á kã.
41006043	Buuru gialakun laanka zɔ̀ gialakun mɛn goã, a kialandɛnan lɛn nə́ goa ǹ nə́ woo ne, á kankaan fulupaa pã.
41006044	Buuru lɛ a sɔ̃lin man nə́ goã giĩ duu sooro ( 5000 ), lɔn laanka nɛnyaanan gòɛ̃ ná a ba a‐n wa.
41006045	Bɛ kio gɔrɔ, Yezu ná a kialandɛnan lɛn kaa tà kuru ǹ goo ne, mà ǹ wo asɛ nyɛɛnɛ Bɛtsayidaa kiwi tà lɛ a lɛkoro goon kɛ ganaa, bɛ̀ asɛ din baa zaman lɛ diɛ zii ǹ woo.
41006046	A bɛ́ á ǹ da zii ǹ mɛn waáraa, á woo dii kele la á Lawa nyankɔ.
41006047	Wɔlɔ bɛ́ á tii, goo lɛ n tà mu bii, bɛ̀ Yezu din sɔɔ̃ n tán kooro la.
41006048	Á yɛ mà mu kurii tá a kialandɛnan lɛn nɔmiɛ parsiini, a giala, piɛ̃ na á goã n diɛ ǹ lɛ. Koonən wuu pɛ waáraa, Yezu tɔ wɔ mu la a tele ǹ ganaa, a na á baa re ǹ niɛ dinin.
41006049	Ǹ bɛ́ ǹ nə́ yɛ tɔ we mu la, maǹ nə́ baa gere nyin lɛa, ǹ nə́ ǹ lɛ dɛ.
41006050	Ǹ tumaa yɛ lɔn, ǹ nyin yii soo. Bɛa bǎã‐n gɔrɔ, Yezu tɔ́n boo da ǹ nɛ, á pɛ ǹ nɛ: «Ka n foo taã. Masɛ nɛ. Ka baran nyɛ́ɛ baa wa.»
41006051	Bɛ kio á wɔ goo‐n kunun ǹ ni, piɛ̃ lɛ tɔ́n golee. A kialandɛnan lɛn nə́ n kaãbaa parsiini haalɛ.
41006052	A giala, a kaãbaa ǹ sii mɛn zɛnaa ka buurun lɛn nɛ, ǹ na a giala ma wa, ǹ yiri a boe la a dɔ a gɔ́ɔ̃‐n wa.
41006053	Ǹ nə́ tà kuru ǹ nə́ nya ǹ nə́ dɔ tán kooro ganaa Zenezarɛti gána nɛ, ǹ nə́ ǹ goo doa tà lɛkoro‐a.
41006054	Ǹ bɛ́ ǹ nə́ soo ǹ nə́ n bɔ goo ne ǹ mɛn waáraa, minin nə́ Yezu dɔ̃.
41006055	Ǹ nə́ baa si ǹ nə́ woo a boo da bǎã din tumaa nɛ. Bɛ̀ ǹ nə́ ma mà a tá bǎã woo bǎã nɛ, maǹ busulən goɛ ka ǹ piìn ni bɛ̀ ǹ wo ǹ ne a li.
41006056	Yezu bɛ́ woe bǎã mɛn tumaa nɛ, kiwi bisinin ni, kiwi dadaran laanka don kionən ne, minin man die ka ǹ busulən ne zaman pã ǹ bǎã nɛ, bɛn na a nyankɔ mà a toa ǹsɛn nə n gɔn da a mɔnaa lɛkoro ganaa. Min mɛn tumaa bɛ́ á goã n gɔn diɛ a ganaa, bɛn busu n nyɛɛ.
41007001	Fariziɛ̃n laanka Zuifun landa sii‐daraalin kɔnɔn nə́ bɔ Zeruzalɛmu, ǹ nə́ woo n lɛsɔkɔn Yezu li.
41007002	Ǹ nə́ Yezu a kialandɛnan tɛnɛn yɛ màn bii ka ǹ gɔn gɔgɔrɛ nɛ, bɛ giala, mà ǹ ba n gɔn pii, á kɔnpii ka landa nɛ ka Fariziɛ̃n bɛ́ zɛnɛɛ lɔn wa.
41007003	Sonbore ne, ka dɔ̃ mà a kɔnpɛ ka ǹ digolon landa siin ni, Fariziɛ̃n laanka Zuifu gialakunun tumaa, ǹ kɔ́n ba màn bii, bɛ̀ a na a n gɔn pii á kɔnpɛ ka bɛa landa lɛ‐n wa.
41007004	Ta ǹ nə́ bɔ pii ni ǹ nə́ daa, bɛ̀ ǹ nə n zoo bɔrɔ wa, ǹ ba màn bii wa. Landa sii gigiã tan ǹ digolon nə́ ǹ nyaa ǹ nɛ, ǹ tá ǹ tamaɛ, ka paanan pii ǹ gɔn sonbore á ke lɔn, ka dɔ́nɔn nɛ, ka fɔlɔ donkolonən laanka giã ǹ goon pii ni.
41007005	Fariziɛ̃n laanka landa sii‐daraalin nə́ tɔ́n nɔ̀n da Yezu la: «Wàa na á baa wɔsɛn digolon nə landa siin mɛnɛn koa, nsɛ a kialandɛnan ba bɛn tamaɛ wa, ǹ nə́ màn bii ka ǹ gɔn gɔgɔrɛ nɛ?»
41007006	Yezu tɔ́n pɛ ǹ nɛ: Gɔ́ɔ̃ tì‐an kɛn, Izayii lon á Lawa a boo gii da kaa wɔ paǹ li, ka a bɛ á n kiɛ̃ kɛnɛn lɔn: «Lawa mà minin kɛn man ma guguru koe ka ǹ lɛ nɛ, sɛnɛ, ǹ gɔ́ɔ̃ wɔlɔ á lui‐n ma ganaa.
41007007	Maǹ ma guguru koe kooro, a giala, maǹ minbuiinin dí‐pɛn siɛ ǹ tá ǹ biɛ Lawa a dí‐pɛn lɛa, bɛ̀ ǹ minin daraa ǹ ganaa.»
41007008	Yezu pɛ ǹ nɛ: «Ka n Lawa a dí‐pɛn diɛ ka para li, ka á koe minbuiinin landa siin lɛ.»
41007009	Yezu tɔ́n pɛ ǹ nɛ doo: Ka á boe piã la dɛ, ka n piã ka Lawa a dí‐pɛ nɛ, ka ǹ ka, ka dinin landa siin lɛn zɛnaa!
41007010	Muizu na á pɛ: «N díi laanka n náa guguru kɔ», «bɛ̀ min mɛn boo baraa da ǹ di hinlaa ǹ dan ganaa, ǹ doamaa nɛ n bɛa dɛnaa dɛ a gã.»
41007011	Sɛnɛ kasɛn man pii mà bɛ̀ min mɛn pɛ ǹ di laanka ǹ dan nɛ: «Masɛ doamaa bɛ́ nɛ ma màn mɛn kɔ n la "kɔban nɛ"», ǹ dinin bɔlɔ nɛ bɛ giala mà bɛ n Lawa wɔ lɛa,
41007012	ka n pii mà bɛa dɛnaa doamaa bie a màn kɔn kɔ ǹ di hinlaa ǹ dan la doo wa.
41007013	Bɛa zɛnaa miɛ̃ kɛ lɛ, ka n Lawa a boo lɛ biɛ boo kooro lɛa, ka á ka dinin landa siin pɛsã koe ne, ka dinin nə kɔn daraa ǹ mɛnɛn lɛn ganaa. Ka á bɛa siin kɛn lɛn miã gigiã zɛnɛɛ.
41007014	Yezu wusoo á lɛ dia zaman lɛ la á pɛ ǹ nɛ: «Ka dinin tumaa nə n too kɔ, ka masɛ a boo kɛ ma.
41007015	Màn woo màn boe kanaa a wɔ min gɔ́ɔ̃ nɛ, bɛ bie min gɔgɔrɛ koe wa. Màn mɛn bɛ́ boe a din gɔ́ɔ̃ nɛ, bɛ lɛ na a gɔgɔrɛ koe. [
41007016	Toon bɛ́ ka lon, ka n too kɔ koe!]»
41007017	Yezu bɛ́ á zaman lɛ toa walan ǹ mɛn waáraa, á woo wɔ kion, a kialandɛnan nə́ nɔ̀n da la ka bɛa boo gimə́ lɛ giala nɛ.
41007018	Yezu tɔ́n pɛ ǹ nɛ: «Ka dɔn man tɔn yiriwɛɛnaan lɛa? Ka a tɔn bɛ doɛ̃ wa? Màn woo màn boe kanaa a wɔ gɔ́ɔ̃ nɛ, bɛ bie min gɔgɔrɛ koe wa.
41007019	A giala, a bie we a foo‐n wa, sɛnɛ, a n we a nɔ̀ nɛ, bɛ kio, á tɔ́n soo goɛɛ̀rɛ lɛa.» Yezu na á bɛa boo kɛ lɛ da á nyaa mà màn‐bii din tumaa á boe la a n bii.
41007020	Á tɔ́n wusoo á pɛ ǹ nɛ: «Màn mɛn bɛ́ boe min ni, bɛ lɛ na a gɔgɔrɛ koe.
41007021	Taasiɛ naarɛn mɛnɛn bɛ́ boe min gɔ́ɔ̃ nɛ, bɛ giala mà a foo ne, bɛn lɛn man diɛ kɔrɔbaa ganaa, wurumabaa nɛ, gɛ̀‐dɛ nɛ,
41007022	naarɛbaa nɛ, yii a bɔ min kɔsɔ gɔn màn li ni, baraabaa nɛ, din kũ‐doɛ̃baã nɛ, minin bebele ne, foo a wuu pɛ nɛ, min kɔsɔ tɔ ziziɛ̃ nɛ, din gole kɔ nɛ, ka baãnaabaa nɛ.
41007023	Bɛa sii kɛ lɛ din tumaa n boe minbuiin gɔ́ɔ̃ nɛ, bɛn lɛn man a gɔgɔrɛ koe.»
41007024	Bɛ kio, Yezu soo á n bɔ Zuifun gána nɛ, á woo kiwi kɔ́n nɛ kunu Tiiri kiwi ganaa. Á n yu kion kɔ́n nɛ, a goã li mà min kɔ́n dɔ̃ mà asɛ tá walan wa. Sɛnɛ a boo la á n duru wa.
41007025	Lɔ goon ne, nɔ̀ɔnɔn man a nɛlɔ ganaa. A bɛ́ á Yezu boo ma lɔn gɔrɔ, a na á woo a li á n duwə́ tán a giulun,
41007026	a ná a nyankɔ mà a nɔ̀ɔnɔn lɛn loo, á ǹ bɔ asɛ a nɛlɔ lɛ ganaa. Bɛa lɔ kɛ lɛ na á yɛ bɛa gána lɛ nɛ, a bie Zuifu lɛa wa.
41007027	Yezu tɔ́n pɛ nɛ: «A toa nɛnyaanan nə ǹ màn‐bii bii, a giala a siĩni min nɛnyaanan màn‐bii saa n kɔ ginin la wa.»
41007028	Lɔ lɛ tɔ́n pɛ Yezu ni: «Mìinaa, taãn nɛ. Sɛnɛ, nɛnyaanan bɛ́ toɛ màn‐bii bisin mɛn nə́ kiɛ tán, ginin tá bɛ bii sɛn.»
41007029	Yezu tɔ́n pɛ nɛ: «Boo kɛ lɛ n da, bɛ lɛ taman yii, wusoo n wo piɛ, nɔ̀ɔnɔn lɛn nə́ n bɔ n nɛlɔ lɛ ganaa.»
41007030	Á wusoo á woo piɛ, á woo a nɛ lɛ yaa waa‐n tán piì la. Nɔ̀ɔnɔn lɛn nə́ n bɔ a ganaa.
41007031	Bɛ kio Yezu soo Tiiri gána nɛ, á bɔ Siidɔn, á Kiwi Fù gána wɔsɔ kɔn, á wusoo á daa Galilee tà lɛ‐a.
41007032	Minin kɔnɔn nə́ daa giĩ goon kɔ la, too tere‐a nɛ, ka bɛ dɔ nɛ, boo diɛ n kaka a ganaa. Ǹ nə́ Yezu nyankɔ mà a n gɔn da la a Lawa nyankɔ nɛ.
41007033	Yezu tɔ́n giĩ lɛ din sɔɔ̃ kũ, á n zɔ̃ á n bɔ zaman ganaa, á n gòonən wɔ a toon ne, á sɛ̀ kaa, á n gɔn da a lɛwɔn ganaa.
41007034	Bɛ kio, á n yɔrɔ dia lon, á piɛ̃ baã ka fɔɔ, á tɔ́n pɛ giĩ lɛ nɛ: Efataa) (ǹ dinin bɔlɔ nɛ mà: N toon laanka n lɛ nə n bũ,
41007035	Bɛa bǎã‐n gɔrɔ, giĩ lɛ toon nə́ n bũ, a lɛwɔn nə́ n fore, a ná a giala kɔ á boo da sɔnbɔraanɛ.
41007036	Yezu nə́ n gɔn waa min din tumaa nɛ, mà ǹ nyan toa ǹ na a boo da min yii‐n wa. Sɛnɛ, a bɛ́ ǹ gɔn wɛɛ ǹ nɛ lɔn, ǹ dɔn man màn diɛ a pɛ li miɛ̃.
41007037	Minin nə́ goã n kaãbiɛ a zɛnaa ǹ siin ganaa á la yii ni. Bɛ lɛ nɛ, ǹ nə́ goã pii: «E, ka ga a zɛnaa ǹ siin ganaa dɛ! Ǹ tumaa n siĩn sɔɔ̃nɛ. A n too tere‐an dinin diɛ boo ma ganaa, a n lɛ tere‐an dɔn diɛ boo diɛ ganaa.»
41008001	A din waáraa kɛ lɛ nɛ, zaman gole wusoo á n lɛ sɔkɔn doo. Màn‐bii bɛ́ a banban ǹ tá re bii wa, Yezu tɔ́n lɛ dia a kialandɛnan lɛn la, á pɛ ǹ nɛ:
41008002	«Zaman kɛ lɛ makara á boe masɛ ganaa. A giala, ǹ lɛawaa sɔɔ n ke kun ka masɛ nɛ, sɛnɛ, màn kɔ́n banban doo ǹ tá re bii wa.
41008003	Bɛ̀ masɛ nə́ ǹ toa ǹ nə́ woo piɛ ka bòo ne, ǹ tá re kerekaɛ̃ zii la, a giala, ǹ tɛn a bɔ ǹ bǎã á sɔsɔɔ.»
41008004	A kialandɛnan lɛn nə́ tɔ́n pɛ nɛ: «Min nə die boe ka màn‐bii‐n maa don kɛ nɛ, a minbuiin kɛ din tumaa kã?»
41008005	Yezu tɔ́n nɔ̀n da ǹ la: «Buuru mìi gia n ka lon?» Ǹ dɔ́n mà sɔbaa.
41008006	Yezu tɔ́n pɛ zaman lɛ nɛ, mà ǹ giã tán. Ǹ bɛ́ ǹ nə́ giã tán, á buuru sɔbaa lɛ goa, á barka da Lawa nɛ, á yiyiɛ kɔn, á kɔ a kialandɛnan la, mà ǹ gii zaman lɛ nɛ. Ǹ nə́ si, ǹ nə́ gii.
41008007	Zɔ̀ bisin kɔ́n dɔ́ goã Yezu a kialandɛnan lɛn lon. Yezu barka da Lawa nɛ bɛa zɔ̀ bisin lɛ taman yii, á pɛ a kialandɛnan lɛn manɛ, mà ǹ na a dɔ gii
41008008	Zaman lɛ tumaa màn bii á kã. Màn‐bii gialakun mɛn goã, a kialandɛnan nə́ goa ǹ nə́ kaa kankaan sɔbaa piɛ̃ ǹ nə́ woo ne,
41008009	a da yaa zaman mɛn dɔ́ màn lɛ bii, ǹ nə́ dɔ minbuiin duu sii (4,000). Bɛ kio, Yezu tɔ́n pɛ ǹ nɛ mà ǹ wo piɛ.
41008010	A din wɔ tà kuru ǹ goo‐n gɔrɔ kun ka a kialandɛnan nɛ, ǹ nə́ woo Dalmanutaa gána nɛ.
41008011	Fariziɛ̃n kɔnɔn nə́ daa ǹ ná a giala kɔ ǹ nə́ liere kɔ kɔn ka Yezu ni. Ǹ bɛ́ giɛ li mà ǹ nə n da a gɔ́ɔ̃ li, ǹ nə́ tɔ́n pɛ nɛ: «Bɛ̀ n pàã lɛ n boe Lawa li sonbore, kaãbaa ǹ sii zɛnaa n nyaa wɔsɛn manɛ.»
41008012	Yezu piɛ̃ gole baã ka fɔɔ, á pɛ ǹ nɛ: «Wàa na á baa sisia minin kɛn tá zoɛ̃ kaãbaa ǹ sii li? Masɛ n pii ka nɛ sonbore, kaãbaa ǹ sii kɔ́n din ba re n nyɛɛ ka‐n wa!»
41008013	Bɛ kio, Yezu kiɛ̃ á n bɔ ǹ li, á wusoo á wɔ goo ne, á woo tà kio.
41008014	A kialandɛnan lɛn yiri bɔ ǹ màn bii saa wa, buuru mìi goon din sɔɔ̃ na á goã ǹ lon tà kuru ǹ goo lɛ gɔ́ɔ̃ nɛ.
41008015	Yezu tɔ́n nə n gɔn waa ǹ nɛ kɛnɛn: «Haya, ka n parabaa Fariziɛ̃n yɔ bù ni, ka n parabaa kii Herɔdi a yɔ bù ni.»
41008016	A kialandɛnan lɛn nə́ tɔ́n pɛ kɔn nɛ: «Buuru bɛ́ a ba wɔsɛn lon wa, bɛ lɛ na á toa a tá bɛa boo kɛ diɛ.»
41008017	Ǹ bɛ́ bɛa boo lɛ diɛ, Yezu bɔ a siére‐a. Á tɔ́n nɔ̀n da ǹ la: «Wàa na á baa ka á pii, mà buuru bɛ́ a ba kasɛn lon wa, mà bɛ lɛ a lɛa nɛ masɛ pɛ miɛ̃ Haalɛ tɔn pelo, ka yiri n tɔn tiɛ̃ nɛ? Yiri bɛ́ ka lon, ka a boo giala miɛ wa?
41008018	Yiin bɛ́ ka lon, ǹ ba wɔlɔ yii wa? Toon bɛ́ ka lon, ǹ ba boo miɛ wa?
41008019	Ma bɛ́ má buuru mìi sooro lɛ yiyiɛ kɔn má kɔ min duu sooro la, ka n ka a gialakun lɛ goa ka kankaan gia pã nɛ ka woo ne? Ka yiri ba a‐n wa?» Ǹ ná a lɛ si mà fulupaa.
41008020	«Buuru mìi sɔbaa lɛ dɔ má yiyiɛ kɔn, má kɔ minbuiin duu sii la (4,000), ka n ká a gialakun lɛ goa ka kankaan gia pã nɛ ká woo ne?» Ǹ ná a lɛ si mà Sɔbaa.
41008021	Yezu tɔ́n pɛ ǹ nɛ: «Haalɛ tɔn pelo, ka a tɔn sii doɛ̃ wa?»
41008022	Ǹ nə́ dɔ Bɛtsayidaa kiwi. Minin nə́ daa yii tere‐a goon kɔ Yezu la, ǹ ná a nyankɔ mà a n gɔn da la, a na a busu nya.
41008023	Yezu yii tere‐a lɛ kũ a gɔn ganaa, á soo á n bɔ nɛ kiwi gɔ́ɔ̃ nɛ. Bɛ kio, á sɛ̀ da giĩ lɛ yiin ganaa, á n gɔn da la, á nɔ̀n da la: «N yii tá màn ganaa?»
41008024	Yii tere‐a lɛ nə́ n yii saa lon, á pɛ nɛ: «Ma yii tá minin ganaa. Ma yii na a ba ǹ ganaa taãn wa. Maǹ ka dan bɛ́ lɔn bìn diɛ.»
41008025	Yezu wusoo á n gɔn da giĩ lɛ yiin ganaa doo. Bɛ kio, giĩ lɛ ga doo, á tɔ́n dɔ̃ mà asɛ yiin nə́ n bũ, ǹ nə́ màn tumaa yii sɔnbɔraanɛ.
41008026	Yezu tɔ́n dia á woo piɛ. Sɛnɛ, mà a nyan toa a wusoo a kanaa kiwi gɔ́ɔ̃‐n wa.
41008027	Bɛ kio, Filipi bɛ́ á Sezaaree kiwi mɛn koa, Yezu laanka a kialandɛnan nə́ woo bɛa lɛkoro‐a ǹ kiwin ni. Ǹ bɛ́ zii la woe, Yezu nɔ̀n da ǹ la kɛnɛn: «Minin man pii mà masɛ n die lɛa?»
41008028	Ǹ ná a lɛ si: «Min tɛn nə pii mà ma n Zaã lɛa, min mɛn bɛ́ á goã batɛmu diɛ minin ganaa. Ǹ tɛn nə pii mà ma n Lawa a boo gii‐dali gole Yilii lɛa. Ǹ tɛn dɔ n pii mà ma n Lawa a boo gii‐dalin kɛn kɔ́n lɛa.»
41008029	Yezu tɔ́n nɔ̀n da ǹ la: «Ka dininmaan kɛn lɛn man pii mà die n ka masɛ nɛ?» Piɛrɛ tɔ́n pɛ nɛ: «Ma n Minin Nyin‐sili lɛa, Lawa bɛ́ á pɛ mà asɛ á re ǹ mɛn lɛ diɛ.»
41008030	Yezu tɔ́n nə n gɔn waa ǹ nɛ mà ǹ nyan toa ǹ na a boo da min kɔ́n yii‐n wa.
41008031	Bɛ kio, sii mɛn bɛ́ Yezu nyɛɛnɛ, a ná a giala kɔ á pɛ a kialandɛnan manɛ: «Min a Nɛgiĩ doamaa nɛ a nɔmaa parsiini, Zuifun sii yɔrɔ‐bɔlen tumaa á re n piɛ̃ nɛ: Ǹ goledɛnan nɛ, ka ǹ Lawa a wúlu‐bɔlen goledɛnan nɛ, ka ǹ landa sii daraalin ni. Ǹ tá re dii, sɛnɛ, lɛawaa sɔɔ bɛ kio, a yii á die kiɛ.»
41008032	A na á goã bɛ lɛ pii ǹ ni a foaãbaa yii li. Piɛrɛ tɔ́n kũ á soo‐n tiãlɛa, á yoo a gialaa, á pɛ: «N nyan toa n bɛa boo kɛ tɔrɔ da wa!»
41008033	Sɛnɛ, Yezu nə́ n bɔyaa, á ga a kialandɛnan lɛn ganaa, á yoo Piɛrɛ gialaa: «N Sɛtaan kɛ nə n tan n nə n bɔ masɛ kio, a giala, n taasiɛ laanka Lawa wɔ a goon wa, minbuiinin taasiɛ nə n lon.»
41008034	Yezu tɔ́n zaman lɛ laanka a kialandɛnan lɛn bíi, á pɛ ǹ nɛ: «Bɛ̀ min mɛn tá li a kɔ masɛ lɛ, yǎa ǹ dɛnaa nə n yiri boe a din ganaa, a nɔmaa si a ganaa a kɔ masɛ lɛ, haalɛ ta a n giɛ̃ dere ǹ gɔn ganaa.
41008035	A giala, min mɛn bɛ́ giɛ a din nyin li, bɛa dɛnaa nyin tá re nyɛɛ. Sɛnɛ, min mɛn nyin bɛ́ re nyɛɛ masɛ laanka Boo Tii Kɔɔ̃n kɛ taman yii, bɛa dɛnaa nyin tá re goɛ̃.
41008036	A là n ka wàa nɛ, min kanaa gɔn màn tumaa yɛ, a din nyin wusoo a papaã?
41008037	Bɛ̀ min mɛn nyin papaã, a n die wàa koe Lawa la, a tɔn wusoo a yɛ?
41008038	Pelo minin mɛnɛn bɛ́ ǹ nə́ n piã ka Lawa nɛ, ǹ nə́ sii baraa zɛnɛɛ, bɛ̀ min mɛn sìi kɔ bɛn yɔrɔ‐a a na a masɛ boo da wa, a masɛ a boo kɛ lɛ dɔ pɛ wa, Min a Nɛgiĩ bɛ́ re boe lon ǹ mɛn pinaa a daa, kun ka lon a dia dí‐a wole sonboren ne, ǹ Di a gugurubaa a siĩnbaa kɛ nɛ, a dɔ á die sìi koe a bɛa dɛnaa bíi mà asɛ a kialandɛnaa.»
41009001	Yezu tɔ́n pɛ ǹ nɛ doo: «Masɛ n pii ka nɛ sonbore, min tɛn tá ka bii kànaa dinin, ǹ tá re goɛ̃ ǹ yii n koo yǎa Lawa a kiibaa kɛ die ka pàã nɛ, a die ǹ yiɛ.»
41009002	Lɛawaa sɔrɔ bɛ kio, Yezu Piɛrɛ laanka Zaaki laanka Zaã kũ á woo ǹ ne tiãlɛa kele sasa goon la. Ǹ dinin sɔɔ̃nɔn bɛ́ walan, Yezu nə́ n bɔyaa ǹ yɔrɔ‐a.
41009003	A mɔnaan nə́ n bɔyaa ǹ nə́ tɛ pɛ fu ka panpaɛ̃. Min kɔ́n din ba kanaa gɔ́ɔ̃ nɛ, á n boe la a mɔnaa pii a fu kɔ miɛ̃ wa.
41009004	Bɛ kio boɛɛn gɔrɔ, kialandɛnaa sɔɔ lɛ min paa yɛ boo diɛ kun ka Yezu ni: Lawa a boo gii‐dalin goledɛnaa Yilii laanka landa sii‐daraalin goledɛnaa Muizu ni.
41009005	Piɛrɛ tɔ́n pɛ Yezu ni: «Mìinaa, a n siĩni wɔsɛn nə giã kànaa. Wɔsɛn man die siã sɔɔ doe, n din wɔ goã ka goon ne, Muizu wɔ goã ka goon ne, Yilii wɔ goã ka goon ne.»
41009006	Nyɛ́ɛ nə́ ǹ tumaa kũ parsiini. Bɛ lɛ nɛ, Piɛrɛ din yii a boo kɔsɔ ganaa á diɛ á kiɛ̃ bɛ lɛ la wa.
41009007	Labara goon bɔ á n kumaa ǹ ganaa. Lawa a boo diɛ lɛ bɔ bɛa labara lɛ gɔ́ɔ̃ nɛ á pɛ: «Masɛ a Nɛgiĩ narɛ wole n ka kɛ nɛ, ka n too kɔ a lon!»
41009008	Bɛa bǎã‐n gɔrɔ, a kialandɛnan lɛn nə́ ga ǹ paǹan li, ǹ min kɔsɔ yɛ kun ni doo, á kiɛ̃ Yezu din la wa.
41009009	Ǹ bɛ́ gisĩ ǹ boe kele lɛ la ǹ mɛn waáraa, Yezu nə́ n gɔn waa ǹ nɛ á pɛ: «Ka sii mɛn yɛ ka ka yii ni, ka nyan toa ka a laakalaa min kɔ́n yii‐n wa, yǎa Min a Nɛgiĩ yii kiɛ a n boe geren bii.»
41009010	Ǹ nə́ bɛa gɔn waa kɛ lɛ si, sɛnɛ maǹ nə́ goã nɔ̀n diɛ kɔn la mà bɛa yii kaa á bɔ geren bii kɛ lɛ̀ giala mà wàa?
41009011	Bɛ kio, ǹ nə́ nɔ̀n da Yezu la ǹ nə́ pɛ: «Wàa na á baa landa sii‐daraalin nə́ pii mà Yilii doamaa nɛ a da Minin Nyin‐sili lɛ nyɛɛnɛ?»
41009012	Á tɔ́n pɛ ǹ nɛ: «Sonbore ne, Yilii doamaa nɛ a daa bɔrɔ, a sii din tumaa yɔrɔ bɔ sɔnbɔraanɛ. Sɛnɛ, wàa na á baa a kiɛ̃maa tá Lawa a boo ne, mà Min a Nɛgiĩ tá re nɔmiɛ parsiini, mà minin tá re n piɛ̃‐n dɔn?
41009013	Bɛ din tumaa á kiɛ̃ kio, man pii ka nɛ, máa Yilii daa dinin, sɛnɛ, minbuiinin nə́ ǹ foo sii zɛnaa a ganaa, ka a kiɛ̃maa bɛ́ nɛ a wɔ gɔn la lɔn.»
41009014	Ǹ bɛ́ ǹ nə́ dɔ a kialandɛnan gialakunun lɛn li, ǹ nə́ zaman gole yɛ á ǹ lɛnpɛnɛ, landa sii daraalin ná a gialaa liere koe kɔn‐a ǹ nɛ.
41009015	Yezu a daa zaman lɛ tɔwaa parsiini; ǹ bɛ́ ǹ nə́ Yezu yɛ lɔn gɔrɔ, ǹ nə́ baa si ǹ nə́ woo fòo da nɛ.
41009016	Yezu tɔ́n nɔ̀n da a kialandɛnan lɛn la mà wàa liere ne ǹ tá koe kɔn‐a ǹ nɛ?
41009017	Giĩ goon nə́ n toa zaman lɛ bii á pɛ kɛnɛn: «Mìinaa, nɔ̀ɔnɔn man masɛ a nɛgiĩ ganaa, ǹ ba toɛ á boo diɛ wa, bɛ lɛ nɛ masɛ daa nɛ n li.
41009018	Bɛ̀ ǹ nə́ yoo li bǎã mɛn nɛ, maǹ nyanɛɛ bɛ̀ ǹ duwə́ tán, a lɛ yii kàã bɔ, a sɔ̃ kere bɔ a laa ka kaka. Má pɛ n kialandɛnan lɛn manɛ máa ǹ nɔ̀ɔnɔn lɛn loo, sɛnɛ, ǹ boo ǹ la wa.»
41009019	Yezu tɔ́n pɛ ǹ nɛ: «E, kasɛn golee Lawa li baãnaan kɛn! Masɛ n die goɛ̃ kun ka nɛ yǎa biĩ doo, ka tɔn golee Lawa li? Ma n die kaa sii sii ma ganaa miɛ̃ yǎa biĩ kəni? Ka nɛ lɛ kũ ka da kɔ ma la.»
41009020	Ǹ nə́ kũ ǹ nə́ daa kɔ la. Nɔ̀ɔnɔn lɛn bɛ́ ǹ nə́ Yezu yɛ lɔn gɔrɔ, ǹ nə́ bìn da nɛ lɛ ganaa parsiini, ǹ nə́ nyanaa ǹ nə́ duwə́ tán, á n birikə́ tán, a lɛ kàã bɔ.
41009021	Yezu tɔ́n nɔ̀n da ǹ di la mà kɛ na á n giala kɔ a ganaa biĩ. Ǹ di tɔ́n pɛ: haalɛ a nɛnyaanbaa waáraa nɛ.
41009022	Bɛ ǹ tá giɛ a dɛ ǹ gɔn li, ǹ tɛn nɛ, maǹ nyanɛɛ bɛ̀ ǹ da tɛ‐n, ǹ tɛn nɛ, maǹ nyanɛɛ bɛ̀ ǹ da mu li. Bɛ̀ n tá boe la n sii kɔ́n zɛnaa, n makara baa wɔsɛn ganaa, n nə n dɔ wɔ lɛ!
41009023	Yezu tɔ́n pɛ nɛ: «Bɛ̀ n tá boe la...! Bɛ̀ min golee Lawa li, a n boe sii tumaa la.»
41009024	Bɛa bǎã‐n gɔrɔ, nɛ lɛ di nə́ n lɛ dɛ, á pɛ nɛ: «Má golee li, n dɔ ma lɛ, n màn da maa golee Lawa li boɛɛn kɛ li.»
41009025	Yezu bɛ́ á yɛ zaman nə́ tɔn nə n nanaɛ die ǹ li, á paraa nɔ̀ɔnɔn lɛn li, á pɛ ǹ nɛ: «Kasɛn mɛnɛn bɛ́ min kurii boo diɛ laanka boo ma ganaa, man pii ka nɛ, máa ka woo ka n bɔ nɛ kɛ lɛ nɛ, ka nyan toa ka da a ganaa doo duduu wa!»
41009026	Nɔ̀ɔnɔn lɛn nə́ n lɛ‐dɛ ǹ nə́ bìn da nɛ lɛ ganaa parsiini, ǹ nə́ tɔ́n woo. Nɛginin lɛ goã tán ka a na á gã. Bɛ lɛ nɛ, min mɛnɛn dinin nə goã walan, bɛn mà á gã.
41009027	Sɛnɛ, Yezu nɛ lɛ kũ a gɔn ganaa, á saa á da lon, yǎa a golee a gòãn la.
41009028	Yezu bɛ́ á dɔ piɛ, a laanka a kialandɛnan dinin sɔɔ̃nɔn bɛ́ kun, ǹ nə́ nɔ̀n da la mà wàa na á baa wɔsɛn nə boo la wɔ bɛa nɔ̀ɔnɔn lɛn loo wa?
41009029	Yezu tɔ́n pɛ ǹ nɛ: «Bɛ̀ á n bɔ Lawa nyankɔ nɛ, min kɔ́n ba boe la a nɔ̀ɔnɔn kɛn tɔrɔ loo ǹ woo wa.»
41009030	Ǹ nə́ kiɛ̃ ǹ nə́ n bɔ walan, ǹ nə́ Galilee gána wɔsɔ kɔn. Yezu ba li minin na asɛ bǎã dɔ̃ wa.
41009031	A giala, a na á goã a kialandɛnan lɛn darɛɛ, á n pii ǹ ni kɛnɛn: «Min a Nɛgiĩ á re n we min baraan gɔn, ǹ tá re dii a gã. A gɛ̀ lɛawaa sɔɔ, a yii á re kiɛ.»
41009032	Sɛnɛ, a kialandɛnan nə bɛa boo kɛ lɛ̀giala ma wa, a nɔ̀n damala dɔ na á goã nyɛ́ɛ lɛa ǹ ganaa.
41009033	Ǹ nə́ dɔ Kafaranaamu kiwi. Yezu bɛ́ á dɔ kion ǹ mɛn waáraa, á nɔ̀n da a kialandɛnan lɛn la ma maǹ nə́ goã wàa‐n liere koe zii la?
41009034	Sɛnɛ ǹ nə́ n lɛ tã, a giala ǹ bɛ́ zii la, maǹ nə́ goã kɔn liere koe, mà die n gole ǹsɛn bii.
41009035	Yezu tɔ́n giã tán, á ǹ dinin min fulupaa lɛ tumaa bíi, á pɛ ǹ nɛ: «Bɛ̀ min mɛn tá nyɛɛnaandɛnaabaa li, bɛ doamaa nɛ, a n baa ka dinin tumaa a kialandɛnaa lɛa, a n baa ka dinin tumaa a dí‐nyali lɛa.»
41009036	Á tɔ́n nɛnyaan boɛɛn kũ á daa nɛ ǹ yɔrɔ‐a, á saa á da a kolo‐n, á pɛ ǹ nɛ:
41009037	«Bɛ̀ min mɛn lɛ kɔ á nɛnyaan kɛ miã kũ doɛ̃ masɛ tɔ taman yii, bɛa dɛnaa na á lɛ kɔ masɛ dinmaa lɛ ganaa. Bɛ̀ min mɛn dɔ́ lɛ kɔ masɛ ganaa, bɛa dɛnaa bie á lɛ kɔ masɛ din sɔɔ̃ ganaa wa, sɛnɛ ma dia wole dɔ ganaa.»
41009038	Zaã pɛ Yezu ni: «Mìinaa, wɔsɛn nə́ giĩ goon yɛ nɔ̀ɔnɔn lui ka nə n tɔ nɛ. Wɔ́ kurə́ a ganaa, a giala, a ba kun ka wɔsɛn nɛ wa.»
41009039	Sɛnɛ Yezu pɛ nɛ: —Ka toa walan, ka nyan kurə́ a ganaa wa. A giala, min kɔ́n ba boe la a kaãbaa ǹ sii zɛnaa ka masɛ tɔ nɛ, bɛa dɛnaa nə n bɔyaa gɔrɔ a masɛ tɔ baraa pɛ wa.
41009040	Min mɛn bɛ́ a ba wɔsɛn zɔ́ɔ lɛa wa, bɛa dɛnaa n wɔa dàã lɛa.
41009041	Min mɛn bɛ́ re mu sii paan din ni kooro a kɔ ka la a giala mà ka ǹ masɛ wɔn lɛa, man pii ka nɛ sonbore ne, ǹ dɛnaa ba re foɛ̃ a saraa li wa.
41009042	Nɛnyaanan kɛn golee‐n masɛ li, bɛ̀ bɛn goon a mɛnaa ǹ giala bɔ min mɛn li, á soɛ bɛa dɛnaa ganaa ǹ gii dan kaara yii a bɔlɔ ganaa, ǹ nyanaa ǹ da yìsi mu gole li.
41009043	Bɛ̀ n gɔn goon tá n diɛ sii baraa nɛ, a kuru n bɔ n ganaa. A giala, n goã n yii n koo ka n gɔn goon ne Lawa a piɛ, bɛ á soɛ n nə n gɔnɔn paanan toa n ganaa n wo ǹ ne tɛ‐n, nɔmaa ǹ tɛ mɛn bɛ́ a nimi wa.
41009044	«Nyuunun mɛnɛn bɛ́ fuu nyɛɛ minin man walan, ǹ ba giɛ̃ wa, a tɛ dɔ a nimi wa.»]
41009045	Bɛ̀ n gòã goon tá n diɛ sii baraa nɛ, a kuru n bɔ n ganaa. A giala, n goã n yii n koo ka n gòã goon ne Lawa a piɛ, bɛ á soɛ n nə n gòãn paanan toa ǹ ganaa n wo ǹ ne tɛ‐n. [
41009046	«Nyuunun mɛnɛn bɛ́ fuu nyɛɛ minin man walan, ǹ ba giɛ̃ wa, a tɛ dɔ a nimi wa.»]
41009047	Bɛ̀ n yii goon tá n diɛ sii baraa nɛ, a gɔsɛ n bɔ n yɔrɔ nɛ. A giala, n wo giã Lawa a kiibaa ǹ bǎã nɛ ka n yii goon ne, bɛ á sóɛ, n nə n yiin paanan toa ǹ yɔrɔ nɛ n wo ǹ ne tɛ‐n.
41009048	«Nyuunun mɛnɛn bɛ́ fuu nyɛɛ minin man walan, ǹ ba giɛ̃ wa, a tɛ dɔ a nimi wa.»
41009049	Ǹ bɛ́ ǹ nə́ goã yìsi pɛsɛ̃ wúlu mànan mɛnɛn ganaa lɔn, bɛ̀ ǹ nə ǹ tamaa mà ǹ goã siĩni, nɔmaa mɛn bɛ́ tɛ lɛa min tumaa mìi‐n ke, bɛ á die ǹ yoreen koe a ǹ tɔ wɔ ǹ gɔn‐a siĩnbaa nyaa.
41009050	Yìsi n màn sonbore lɛa sɛn, sɛnɛ bɛ̀ yìsi a yìsibaa nya, maǹ die n biɛ lɔn ǹ tɔn baa yìsi lɛa doo? Ka miãn bii, ka toa kaa zɛnaa ǹ sii sonboren nə goã ka yìsi bɛ́ màn‐bii li lɔn, ka koa kun ka yii nyɛɛ nɛ.
41010001	Yezu soo á n bɔ walan, á woo Zudee gána nɛ. Bɛ kio, á woo Zurdɛ̃ tà kio. Zaman gigiã daa n lɛ sɔkɔn a li walan dɔ nɛ, á goã ǹ darɛɛ doo ka a bɛ́ zɛnɛɛ lɛlɛ lɔn.
41010002	Fariziɛ̃n kɔnɔn nə́ n zɔ̃ ǹ nə́ dɔ a li, ǹ nə́ nɔ̀n da la: wɔsɛn landa lɛ á lɛ koe min na a lɔ loo ya? Maǹ nə́ bɛ pɛ ǹ tá n diɛ a gɔ́ɔ̃ li.
41010003	Yezu tɔ́n nɔ̀n da ǹ dɔn la kɛnɛn: «Muizu na á landa mɛn kɔ kasɛn la lɔ‐loo wɔ gɔn la bɔrɔ?»
41010004	Ǹ dɔn nə́ pɛ: Muizu lɛ kɔ giĩ toɛ̃ kɔn‐a ǹ sɛ́wɔ zɛnaa a kɔ a lɔ la a tɔn loo.
41010005	Yezu tɔ́n pɛ ǹ nɛ: — Ka dinin foo kakabaa na á toa, Muizu tɔ́n bɛa landa kɛ lɛ dɔ din kiɛ̃ á kɔ ka la.
41010006	Bɛ̀ bɛ bie wa, haalɛ kanaa a giala kɔ waáraa, a kiɛ̃maa‐n Lawa a boo ne mà «Lawa na á giĩ laanka lɔ zɛnaa.»
41010007	«Bɛ lɛ a lɛa nɛ giĩ á re n niɛ a n bɔ ǹ di laanka ǹ dan ganaa, a n doa kɔn ka a lɔ nɛ,
41010008	ǹ dinin paanan tá re n biɛ goon.» Bɛa yɔrɔ lɛ la, ǹ bie min paa doo wa, maǹ nə́ n baa goon.
41010009	Bɛ lɛ taman yii, Lawa bɛ́ á màn mɛn doa kɔn, min kɔ́n nyan toa a bɛ toɛ̃ a bɔ kɔn wa.
41010010	Ǹ bɛ́ ǹ nə́ woo ǹ nə́ dɔ kion, a kialandɛnan nə́ wusoo ǹ nə́ nɔ̀n dada la bɛa boo kɛ lɛ wɔ gɔn la.
41010011	Á tɔ́n pɛ ǹ nɛ: «Bɛ̀ giĩ ná a lɔ loo yǎa a kɔsɔ saa, a na á sii naarɛ zɛnaa a lɔ bibinaa kɛ lɛ nɛ.
41010012	Bɛ̀ lɔ dɔ́ nə́ n moɛ ǹ zuũ li á woo wɔ giĩ kɔsɔ li, a din goon ne, a dɔ na á sii naarɛ zɛnaa.»
41010013	Minin nə́ daa ka nɛnyaanan nɛ Yezu li, mà a n gɔn da ǹ la. Sɛnɛ, a kialandɛnan nə́ yoo ǹ gialaa.
41010014	Yezu bɛ́ á bɛ yɛ, a foo busu ǹ li, á pɛ ǹ nɛ: «Ka toa nɛnyaanan lɛn nə da ma li, ka baran ǹ kurə́ wa. A giala, min mɛnɛn bɛ́ ka nɛnyaanan bɛ́ lɔn, Lawa a kiibaa lɛ n bɛn wɔ lɛa.
41010015	Man pii ka nɛ ka boo taãn nɛ: Bɛ̀ min mɛn lɛ kɔ Lawa a kiibaa ǹ boo kɛ ganaa ka nɛnyaan bɛ́ lɔn wa, bɛa dɛnaa a re we wa.»
41010016	Bɛ kio, á nɛnyaanan lɛn goa a gɔn, á n gɔn da ǹ googoonmaa la, á barka da ǹ ganaa.
41010017	Yezu bɛ́ á mɛ zii la á n woe, giĩ goon baa si á daa kaa tán a giulun á nɔ̀n da la kɛnɛn: «Mìinaa sonbore, masɛ doamaa‐n ma wàa zɛnaa ma tɔn nyin nyabaã yɛ?»
41010018	Yezu tɔ́n pɛ nɛ: — Wàa na á baa n tá masɛ bíi min sonbore? Bɛ̀ á n bɔ Lawa nɛ, min kɔ́n ba min sonbore lɛa wa.
41010019	Táa n tá Lawa a dí‐pɛn lɛn doɛ̃: «N baran gɛ̀ dɛ wa, n baran naarɛbaa wa, n baran wurumubaa wa, n baran soɛ da min la wa, n baran n miãn bebele n nə ǹ koã wa, n nə n díi laanka n náa guguru kɔ.»
41010020	Giĩ lɛ tɔ́n pɛ nɛ: «Mìinaa, má bɛa dí‐pɛn kɛn lɛn tumaa tamaa haalɛ maa nɛnyaanbaa waáraa.»
41010021	Yezu ga a ganaa ka kɔn narɛɛ nɛ, á pɛ nɛ: «Sii goon nə n nyaabiɛ. Woo, n nə n gɔn màn tumaa sã, n na a wɔrɔ gii doobaan manɛ. Bɛ zɛnaa, n tɔn da kɔ masɛ kio lɛ. N tá re gɔn màn gigiã yii Lawa a piɛ.»
41010022	Sɛnɛ, giĩ lɛ bɛ́ á bɛa boo lɛ ma lɔn, a yɔrɔ kɔsɛ. A yɔrɔ kɔsiɛmaa nɛ á woo, a giala, gɔn màn gigiã tá a lon.
41010023	Yezu ga a kialandɛnan ganaa a paran li, á tɔ́n pɛ ǹ nɛ kɛnɛn: «Pàãman wɔ Lawa a kiibaa ǹ bǎã tá re kaka koe!»
41010024	Bɛa boo lɛ kaãbaa da a kialandɛnan lɛn ganaa parsiini. Sɛnɛ Yezu wusoo á pɛ ǹ nɛ doo: «Ma dɔɔ̃nɔn lɛn, a wɔ á kaka dɛ!
41010025	Nyɔɔmaa a wɔ mɛ́sɛn yala‐n tá naanaa pàãma a wɔ Lawa a kiibaa ǹ bǎã‐n nɛ.»
41010026	Bɛa boo lɛ kaãbaa da a kialandɛnan lɛn ganaa doo á la yii ni. Ǹ nə́ tɔ́n pɛ kɔn nɛ: «Bɛ̀ á miɛ̃, die n boe la a kirisibaa?»
41010027	Yezu ga ǹ ganaa ka gongon, á pɛ ǹ nɛ: «Minbuiin nɛ a boe la a n din kirisibaa wa, yǎa Lawa na a kirisibiɛ, a giala, Lawa n boe sii din tumaa la.»
41010028	Piɛrɛ tɔ́n pɛ Yezu‐n gɔrɔ: «Ga, wɔsɛn nə́ màn din tumaa toa walan wɔ́ kɔ n kio lɛ.»
41010029	Yezu tɔ́n pɛ nɛ: «Man pii n ni, sonbore ne: Bɛ̀ min mɛn màn mɛn toa walan masɛ laanka Boo Tii Kɔɔ̃n kɛ taman yii, a kion ne, ǹ dɔɔ̃nɔn nɛ, ǹ dan laanka ǹ di ni, a nɛnyaanan nɛ, hinlaa a wuru ni, bɛ̀ ǹ dɛnaa bɛa mànan kɛn lɛn toa walan,
41010030	á die bɛ din tumaa a laman paabiɛ yii: kionən ne, dɔɔ̃nɔn nɛ, náan nɛ, nɛnyaanan nɛ, ka wurun ni. Á die bɛn yii yii, a toa a yii n koo, á die nɔmɛɛ sɛn; biɛ̃, á die nyin nyabaã dɔ yii.
41010031	Sɛnɛ, pelo a nyɛɛnaandɛnaa gigiã á re kiodɛnan biɛ, pelo a kiodɛnaa gigiã dɔ á re nyɛɛnaandɛnan biɛ.»
41010032	Bɛ kio, ǹ nə́ mɛ zii la ǹ nə́ woo Zeruzalɛmu. Yezu na á goã a kialandɛnan nyɛɛnɛ. A kialandɛnan yiri nə́ n lɔlɔkɔn. Ǹ nə́ goã koe lɛ, sɛnɛ, nyɛ́ɛ goã ǹ ganaa. Sii mɛn bɛ́ re n zɛnɛɛ nɛ kànaa ka boɛɛn nɛ, a ná a kialandɛnaa fulupaa lɛ kũ doo, á pɛ ǹ nɛ:
41010033	«Haya, wɔ á ke woe Zeruzalɛmu, ǹ tá re Min a Nɛgiĩ koe Lawa a wúlu‐bɔlen goledɛnan laanka landa sii‐daraalin la. Ǹ tá re kiri kuri la, ǹ gɛ̀ dɔlɔ da a mìi ni, bɛ kio, ǹ kɔ min kooron la.
41010034	Ǹ tá re yaa we a ganaa, ǹ sɛ̀ kaa a ganaa, ǹ duwə́ ka sɛ̌n nɛ, ǹ dɛ a gã. Lɛawaa sɔɔ bɛ kio, a yii á die kiɛ.»
41010035	Bɛ kio, Zebedee a nɛgiĩ Zaaki laanka Zaã daa Yezu li, ǹ nə́ pɛ nɛ: «Mìinaa, wɔ bɛ́ re màn mɛn nyankoe n lon, wɔ n giɛ li n bɛ zɛnaa wɔsɛn manɛ.»
41010036	Yezu tɔ́n nɔ̀n da ǹ la: «Ka ǹ giɛ li ma wàa mɛn zɛnaa ka nɛ?»
41010037	Ǹ ná a lɛ si: «Bɛ̀ n kiibaa sonbore lɛ a biikoo dɔ, wɔsɛn man li n lɛ kɔ, wɔsɛn min goon giã n gusin, min goon giã n gɔsɛ.»
41010038	Sɛnɛ Yezu pɛ ǹ nɛ: «Ka bɛ́ màn mɛn nyankoe, ka a bɛ doɛ̃ wa. Ma bɛ́ re là paparɛɛ laanka nɔmaa mɛn yii, ka á re boe la ka bɛ si ka ganaa?»
41010039	Ǹ ná a lɛ si mà ǹsɛn tá boe la. Yezu tɔ́n pɛ ǹ nɛ: «Ma bɛ́ re là paparɛɛ laanka nɔmaa mɛn yii, ka dɔn tá re bɛ lɛ yii sɛn.
41010040	Sɛnɛ min mɛn bɛ́ re giɛ̃ masɛ gusin hinlaa masɛ gɔsɛ, masɛ bie bɛ yɔrɔ boe wa, Lawa bǎãn lɛn zɛnaa min mɛnɛn manɛ, bɛa dɛnan wɔn manɛ.»
41010041	A kialandɛnaa fù gialakunun lɛn nə bɛa boo lɛ ma lɔn gɔrɔ, ǹ foo busu Zaaki laanka Zaã li.
41010042	Yezu tɔ́n nə ǹ tumaa bíi, á pɛ ǹ nɛ: «Ka á doɛ̃ mà min mɛnɛn bɛ́, ǹ tá giɛ ǹ ganaa pàãdɛnan lɛa, mà bɛn man boe ǹ gána minin yii ni, ǹ tá pàã nyɛɛ ǹ nɛ.
41010043	Sɛnɛ, bɛ doamaa bie a n zɛnaa ka bii wa. Bɛ̀ kaa min mɛn tá giɛ golebaa li, a doamaa nɛ a n baa kaa dí‐nyali lɛa.
41010044	Bɛ̀ min mɛn dɔ tá nyɛɛnaandɛnaabaa li, yǎa ǹ dɛnaa nə n din biɛ ka tumaa a bɛ̀rɛ lɛa.
41010045	A giala Min a Nɛgiĩ dinmaa kɛ lɛ bie á daa mà minin nə dí nya‐n wa, sɛnɛ, a na á daa di nya minin manɛ, á n din nyin kɔ minbuiin tumaa nyin si ǹ giɔ̀mɔ lɛa.»
41010046	Yezu laanka a kialandɛnan nə́ dɔ Zerikoo kiwi. Ǹ bɛ́ soe Zerikoo ǹ mɛn waáraa kun ka zaman gole ne, bɛ̀ yii tere‐a goon tá giã‐n tán zii para‐a nyankoe: Tiimee a nɛgiĩ Bartimee ne.
41010047	A bɛ́ á ma mà Nazarɛtin Yezu n kiɛ̃, á yoo á n lɛ dɛ: «Yezu, kii Davida tɔrɔ, makara bɔ masɛ ganaa!»
41010048	Min gigiã yoo a gialaa, màn mɛn bɛ́ toɛ a n lɛ tã, sɛnɛ, á wusoo á màn da a lɛ‐dɛ li: «Kii Davida tɔrɔ, makara bɔ masɛ ganaa!»
41010049	Yezu tɔ́n golee á pɛ: «Ka lɛ dia la a daa.» Ǹ nə́ lɛ dia yii tere‐a lɛ la, ǹ nə́ pɛ nɛ: «N foo taã, n yoo n daa, Yezu á lɛ diɛ n la.»
41010050	Bɛa bǎã‐n gɔrɔ a ná a dɔnkɛ bɔ á zũ, á yoo bǎã goon ne, á woo Yezu li.
41010051	Yezu tɔ́n nɔ̀n da la: «Ma n giɛ li ma wàa zɛnaa n nɛ?» Yii tere‐a lɛ ná a lɛ si kɛnɛn: «Mìinaa, ma yii bũ a wusoo a wɔlɔ yɛ.»
41010052	Yezu tɔ́n pɛ nɛ: «Woo, n din a goleemali na á n kirisibaa.» Bɛa bǎã‐n gɔrɔ a yii boo la á wɔlɔ yɛ, á kɔ zii lɛ kun ka Yezu ni.
41011001	Ǹ bɛ́ ǹ nə́ dɔ Olivie dan kele li kunu Bɛtfazee laanka Betaanii kiwi ganaa, ǹ nə́ diri Zeruzalɛmu la. Yezu ná a kialandɛnaa min paa dia a nyɛɛnɛ, á pɛ ǹ nɛ:
41011002	Kiwi mɛn bɛ́ ka nyɛɛnɛ, ka wo walan. Bɛ̀ ka dɔ lɔn gɔrɔ, ka á re dundun banɛɛ yii doa nɛ, min din tɔn dii la bɔrɔ wa. Ka fore ka da‐n kànaa.
41011003	Bɛ̀ min nɔ̀n da ka la mà wàa na á baa ka á fore, ka pɛ‐n kɛnɛn: «Dɛnaa laadoo na a ganaa, á die wusii a dia n la sisia.»
41011004	Ǹ nə́ tɔ́n woo, ǹ nə́ dundun banɛɛ lɛ yɛ doa‐n kiɛnlɛ‐a sɔmɔ‐n zii gialaa, ǹ nə́ fore.
41011005	Min mɛnɛn bɛ́ walan, bɛn tɛn nɔ̀n da ǹ la: «Wàa na á baa ka á dundun banɛɛ kɛ fore?»
41011006	Yezu boo mɛn pɛ, a kialandɛnan lɛn nə́ pɛ ǹ nɛ miɛ̃, minin lɛn nə́ tɔ́n nə ǹ toa ǹ nə́ woo.
41011007	Ǹ nə́ daa ka dundun banɛɛ lɛ nɛ Yezu li, ǹ nə́ ǹ mɔnaan kaa a dɔ̀ɔ̃ nɛ, Yezu dii á giã la.
41011008	Min gigiã ná a mɔnaa nyɔmaa tán zii la, min tɛn dɔ́ luu buruu kuru don á naa tán zii la.
41011009	Ǹ bɛ́ woe, min mɛnɛn bɛ́ a nyɛɛnɛ, ǹ mɛnɛn dɔn bɛ́ a kio, maǹ nə́ goã ǹ lɛ dii ǹ nə́ pii: «Lawa da ka n bǐɛ̃ nɛ! Min mɛn bɛ́ ke die ka wɔa Dɛnaa tɔ nɛ, Lawa barka wɔ a nɛ!
41011010	Wɔ di Davida a kiibaa mɛn tɔrɔ á ke die, Lawa barka wɔ a nɛ! Wɔ á fòo diɛ lon a Lawa nɛ!»
41011011	Yezu dɔ Zeruzalɛmu, á kiɛ̃ á woo Lawa a kion, á ga màn tumaa ganaa a paran li. Bɛ kio, wasa bɛ́ re miɛ, a laanka a kialandɛnaa fulupaa lɛ soo ǹ nə́ woo Betaanii.
41011012	Bɛa lɛawaa ǹ bɛ́ soe Betaanii, bòo Yezu kũ.
41011013	A bɛ́ tiãlɛa, á gɔ́rɔ da goon yɛ, luu ná a ganaa. Á woo ga a ganaa, mà kɔntan, mà asɛ á die nɛ yii la. A bɛ́ á woo á dɔ da lɛ li, á luu din sɔɔ̃ yɛ a ganaa, a giala, a nɛ kɔ biikoo bie wa.
41011014	Yezu tɔ́n pɛ gɔ́rɔ da lɛ nɛ: «Lawa baran toa n nɛ wɔ min lɛ‐n doo ka duduu wa!» A kialandɛnan lɛn ná a boo lɛ ma.
41011015	Ǹ bɛ́ ǹ nə́ dɔ Zeruzalɛmu, Yezu wɔ Lawa a kion, a ná a giala kɔ á pii‐kɔlen laanka màn‐piilin loo. Á wɔrɔ lonkɔlen tabalan nyanaa á n lɛ kumaa tán, á zɛrɛkantoan‐sãlin dankanan lɛ kumaa tán.
41011016	A lɛ kɔ mà min kɔ́n màn kɔ́n saa a da bɔ nɛ Lawa a Kion a sumu‐n wa.
41011017	Á tɔ́n minin daraa á pɛ ǹ nɛ: — A tá kiɛ̃‐n Lawa a boo‐n kɛnɛn: «Maa Kion lɛ n die n bíi mà tɔrɔ din tumaa a Lawa nyankɔ ǹ kion, sɛnɛ, kasɛn man biɛ wurumunun duru ǹ yala lɛa!»
41011018	Lawa a wúlu‐bɔlen goledɛnan laanka landa sii daraalin bɛ́ ǹ nə́ bɛ ma, ǹ nə́ ga Yezu dɛ ǹ gɔn li. Ǹ nə́ goã nyɛ́ɛbiɛ nɛ, a giala, a daraa lɛ zaman lɛ din tumaa kũ.
41011019	Wasa bɛ́ á mɛ Yezu laanka a kialandɛnan nə́ soo ǹ nə́ n bɔ kiwi doo.
41011020	A lɛawaa baayɛlɛ yiisoon ne, ǹ bɛ́ kiɛ̃ zii la, ǹ nə́ gɔ́rɔ da lɛ yɛ. Á saa a lon‐a á laa yǎa a gòonən ganaa.
41011021	Sii mɛn bɛ́ á n zɛnaa, Piɛrɛ yiri gisĩ a nɛ, á tɔ́n pɛ Yezu ni: «Mìinaa, n lɛn pɛpiã bíi da mɛn lɛ li, ga a ganaa, a tumaa laa ka kaka!»
41011022	Yezu tɔ́n pɛ a kialandɛnan lɛn manɛ: «Ka golee Lawa li.
41011023	Man pii ka nɛ sonbore ne: Bɛ̀ min mɛn golee Lawa li, ǹ dɛnaa á boe la a pɛ kele kɛ din ni mà a yoo a n bɔ kànaa, a wo n dɔ yìsi mu gole li, bɛ̀ á golee li ma pɛ lɔn, á die n zɛnɛɛ miɛ̃, bɛ̀ á n gɔ́ɔ̃ baa goon, a nə n zɛnɛɛ nɛ.
41011024	Bɛ lɛ na á toa ma á pii ka nɛ: Bɛ̀ ka á màn mɛn nyankoe Lawa lon, ka golee li ka á re yii, bɛa màn lɛ á die n koe ka la.
41011025	Bɛ̀ ka golee lon ka á Lawa nyankoe, a da yaa sii tá ka laanka min bii, ka toa ǹ dɛnaa nɛ, màn mɛn bɛ́ toɛ ka Di Lawa ka dɔn sii baraan toa ka nɛ. [
41011026	Sɛnɛ bɛ̀ ka a ka miãn sii baraan toɛ ǹ nɛ wa, ka Di Lawa a die ka dɔn sii baraan toɛ ka‐n wa.]»
41011027	Ǹ nə́ wusoo ǹ nə́ woo Zeruzalɛmu. Yezu bɛ́ n bibiĩ Lawa a kion, Lawa a wúlu‐bɔlen goledɛnan nə́ daa a li kun ka landa sii‐daraalin ni ka Zuifun goledɛnan nɛ,
41011028	ǹ nə́ nɔ̀n da la: «Ma n bɛa siin kɛn lɛn zɛnɛɛ ka wàa pàã nɛ? Die na á ǹ zɛnaa ǹ pàã kɔ n la?»
41011029	Yezu tɔ́n pɛ ǹ nɛ: «Masɛ dɔ́ n die nɔ̀n goon diɛ ka la, bɛ̀ ka a binyə kɔ ma la, min mɛn bɛ́ á siin lɛn zɛnaa ǹ pàã kɔ ma la, ma á die bɛa dɛnaa pii ka nɛ.
41011030	Lawa na á Zaã dia hinlaa minbuiinin man nə́ dia mà a da batɛmu da minin ganaa? Ka a binyə pɛ ma nɛ.»
41011031	Ǹ dinin nə́ liere kɔkɔ kɔn bii ni, ǹ nə́ pɛ kɔn nɛ: — Bɛ̀ wɔ́ pɛ wáa Lawa na á dia, a n die nɔ̀n diɛ wɔ la kɛnɛn: «Wàa na á baa ka waa a boo la wa?»
41011032	Bɛ̀ wɔ́ pɛ wáa minbuiinin man nə́ dia, haya...! Ǹ nə́ goã nyɛ́ɛ biɛ zaman lɛ nɛ, a giala, min tumaa n taasɛ mà Zaã n Lawa a boo gii‐dali lɛa taãn‐taãnɛ.
41011033	Ǹ nə́ tɔ́n pɛ Yezu ni mà ǹsɛn ba doɛ̃ wa. Yezu tɔ́n pɛ ǹ nɛ: «Bɛ̀ ka a doɛ̃ wa, min mɛn bɛ́ á siin kɛn lɛn zɛnaa ǹ lɛ kɔ ma la, ma dɔ a bɛa dɛnaa pii ka‐n wa.»
41012001	Bɛ kio, Yezu boo gimə́ da ǹ nɛ, á pɛ: Giĩ goon na á wuru bɔ, á da nɛ‐kɔle zumu a nɛ, a tɔ mà rezɛ̃, á kungɔn dɔ a ná a lɛnpɛnɛ nɛ, a ná a nɛ mu bɔɔ̃ ǹ yala fɔ̃, a ná a lɛduə́lin kion dɔ. Bɛ kio, á dí‐nyalin goa á ǹ kaa nɛ, á tɔ́n woo zii ni.
41012002	A da nɛ a ma waáraa bɛ́ á dɔ, á dí‐nyali goon dia mà a wo wuru dí‐nyalin lɛn li, mà ǹ na asɛ a da nɛ gii kɔ la a da nɛ.
41012003	A bɛ́ á woo, ǹ nə́ kũ ǹ nə́ duduwə́, ǹ nə́ loo ǹ nə́ dia ka a gɔn kooro ne.
41012004	Wurudɛnaa tɔ́n dí‐nyali goon dɔ dia, ǹ nə́ bɛ dɔ dɛdɛ a mìi ganaa, ǹ nə́ sɔ kakaa la.
41012005	Á wusoo á goon dɔ dia doo, ǹ nə́ nɔmaa ǹ nə́ bɛ dɛ á gã. Ǹ nə́ dí‐nyali lɛ gigiã baa miɛ̃, ǹ nə́ ǹ tɛn duduwə́, ǹ nə́ ǹ tɛn dɛ ǹ nə́ gã.
41012006	Wurudɛnaa lɛ a nɛgiĩ din sɔɔ̃ na á goã sisia, a min lɛa goon toto, a n bɛ lɛ narɛ parsiini. Nyɔɔbaa á bɛ lɛ dia ǹ li. A na á goã taasɛ mà bɛ bɛ́ asɛ a nɛ lɛa mà ǹ tá re nyɛ́ɛ biɛ bɛ‐n sɛn.
41012007	Sɛnɛ wuru dí‐nyalin lɛn bɛ́ ǹ nə́ yɛ die, ǹ nə́ pɛ kɔn nɛ kɛnɛn: «Haya, a kíɛ̃‐saali lɛ á ke. Ka daa wɔ dɛ, wuru lɛ goã wɔa wɔ lɛa.»
41012008	Ǹ ná a nɛgiĩ lɛ kũ ǹ nə́ dɛ, ǹ ná a gere saa ǹ nə́ woo daa wuru lɛ kio.
41012009	in kɔsɔn li. Yezu tɔ́n nɔ̀n da ǹ la: Wuru lɛ a dɛnaa n die wàa‐n zɛnɛɛ kəni? A n die woe wuru dí‐nyalin lɛn gialaa, a ǹ dɛ ǹ gã, a na a wuru lɛ koa min kɔsɔn li.
41012010	Sàabaa ba la wa, ka boo kɛ pɛ Lawa a sɛ́wɔ‐n wa? A n pii: «Kion‐dɔlen bɛ́ ǹ nə́ n piã ka kɔlɔ mɛn nɛ, bɛ lɛ na á kɛ gùrù dɔ ǹ kɔlɔ baa.
41012011	Dɛnaa Lawa na á bɛa kaãbaa ǹ dí kɛ nya, wɔsɛn yii na á bɛ lɛ yɛ.»
41012012	Zuifun goledɛnan nə́ ga Yezu kũ ǹ gɔn li, a giala, ǹ nə́ dɔ̃ mà a na á bɛa boo gimə́ lɛ da ǹsɛn ganaa. Sɛnɛ, ǹ bɛ́ ǹ nə́ goã nyɛ́ɛ biɛ zaman lɛ nɛ, ǹ nə́ toa walan ǹ nə́ woo.
41012013	Fariziɛ̃n laanka min mɛnɛn bɛ́ kii Herɔdi a pàã li, ǹ nə́ bɛn kɔnɔn dia Yezu li, mà ǹ wo a lɛ zulu, ǹ gɔn da a ganaa ka a din lɛ gɔ́ɔ̃ ǹ boo ne.
41012014	Ǹ nə́ woo ǹ nə́ nɔ̀n da la kɛnɛn: «Mìinaa, wɔsɛn tá doɛ̃, wáa n tá sonbore pii, minbuiinin bɛ́ màn mɛn taasɛ, n ba nyɛ́ɛ biɛ bɛ‐n wa, a giala, n ba minin bɔkɔnlɛ we wa, sɛnɛ, ma n minin darɛɛ Lawa a zii ganaa ka peperebaa nɛ. Á siĩni wɔ nyin giɔ̀mɔ saraa Rɔmun kii gole gole la hinlaa, wɔ baran saraa wa?»
41012015	Sɛnɛ, Yezu bɛ́ á dɔ̃ mà sii kɔsɔ tá ǹ gɔ́ɔ̃ nɛ, á pɛ ǹ nɛ: «Wàa na á baa ka á n diɛ ma gɔ́ɔ̃ li? Ka da ka wɔrɔ we goon ne, ma ga a ganaa.»
41012016	Ǹ bɛ́ ǹ nə́ daa nɛ, Yezu nɔ̀n da ǹ la: «Die mìi nyin laanka die tɔ n kiɛ̃‐n la?» Ǹ ná a lɛ si mà Kii Gole wɔ nɛ.
41012017	Yezu tɔ́n pɛ ǹ nɛ: «Màn mɛn bɛ́ Kii wɔ lɛa, ka bɛ kɔ Kii la. Màn mɛn dɔ bɛ́ Lawa wɔ lɛa, ka bɛ kɔ Lawa la.» Bɛa boo lɛ kaãbaa da ǹ ganaa parsiini.
41012018	Sadusɛɛ̃n man nə́ goã pii mà geren yii a re kiɛ wa. Ǹ kɔnɔn nə́ daa Yezu li, ǹ nə́ nɔ̀n da la, ǹ nə́ pɛ:
41012019	— Mìinaa, Muizu na á landa kɛ kɔ wɔsɛn la, á pɛ: «Bɛ̀ giĩ mɛn gã, a ná a lɔ toa walan a ná a nɛ yɛ a ganaa wa, ǹ dɔɔ̃n doamaa nɛ a bɛa lɔ giɔɔrɔ lɛ saa a nɛnyaanan yɛ a ganaa, ǹ dɔɔ̃n papaã wole lɛ wɔn lɛa.»
41012020	Ga, nɛgiĩ sɔbaa na á goã lɛlɛ. Ǹ goledɛnaa lɔ saa, a nɛ yɛ a ganaa wa, á gã á toa walan.
41012021	A paabaa ǹ wɔ lɔ lɛ saa, bɛ dɔ́ gã a nɛ toa a kio wa. A sɔɔbaa ǹ dɔn wɔ na á n baa miɛ̃.
41012022	Ǹ sɔbaamaa lɛ tumaa gã, ǹ kɔn nɛ yɛ lɔ lɛ ganaa wa. Bɛ kio lɔ lɛ dɔ́ gã.
41012023	Geren yii kaa pinaa, bɛ̀ geren yii á re kiɛ sonbore, lɔ lɛ n die goɛ̃ die wɔ lɛa? A da yaa ǹ sɔbaamaa yii saa lɔ lɛ‐a.
41012024	Yezu tɔ́n pɛ ǹ nɛ: «Ka a doɛ̃ mà ka dinin manə n dinin siɛ̃ wa? A giala, ka a Lawa a boo giala miɛ wa, ka a doɛ̃ dɔn mà pàã tá Lawa lon wa.
41012025	Ka dɔ̃, bɛ̀ geren yii kaa ǹ mɛn pinaa, giĩ a re lɔ siɛ wa, lɔ dɔ a re we giĩ li wa, sɛnɛ, ǹ tumaa n die goɛ̃ ka Lawa a piɛ a dia dí‐a wolen bɛ́ lɔn.
41012026	Geren yii kaa wɔ paǹ li, tɛ yoo daãn mɛn ganaa Muizu ná a boo da a sɛ́wɔ nɛ, ka bɛa bǎã kɛ lɛ pɛ sɛ́wɔ lɛ‐n wa? A na á n kiɛ̃ walan mà Lawa na á pɛ Muizu ni, ǹ digolon wɔ paǹ li mà asɛ n Abrahamu a Lawa lɛa, Izaaki a Lawa lɛa, Zakɔba a Lawa lɛa.
41012027	mà asɛ bie geren Lawa lɛa wa, bɛ n nyɛɛ mà bɛa minin kɛn lɛn ǹ nə́ gã lɛlɛ mà ǹ yii á koo sisia. Bɛ lɛ tɔ ganaa, ka sã parsiini.»
41012028	Landa sii daraali goon nə́ ǹ lɛ ma liere koe kɔn. A bɛ́ á yɛ mà Yezu boo binyəə sonbore kɔ Sadusɛɛ̃n la, a dɔ nə́ n zɔ̃ á dɔ a li á nɔ̀n da la kɛnɛn: «Dí‐pɛ lɛ mɛn a sii n kaka á la ǹ miãn tumaa nɛ?»
41012029	Yezu tɔ́n pɛ nɛ: — Dí‐pɛ mɛn a sii bɛ́ kaka á la ǹ miãn manɛ, bɛ n ka kɛ nɛ: «Izirayeli minin lɛn, ka n too kɔ: Dɛnaa, wɔa Lawa lɛ n Dɛnaa Lawa lɛa, goon toto.
41012030	N Lawa, Dɛnaa Lawa narɛ ka n foo tumaa nɛ, ka n gɔ́ɔ̃ tumaa nɛ, ka n pàã tumaa nɛ.»
41012031	Dí‐pɛ lɛ a paabaa ǹ wɔ mɛn a sii bɛ́ kaka, bɛ n ka kɛ nɛ: «N miã kɔsɔ dɔ narɛ ka n bɛ́ n din narɛ lɔn.» Dí‐pɛ kɔ́n banban á n kaka á la bɛa màn paa kɛ‐n wa.
41012032	Landa sii daraali lɛ tɔ́n pɛ Yezu ni: «Sonbore ne, Mìinaa! N màn mɛn pɛ, sonbore ne. Lawa goon toto na a tan wɔa Dɛnaa lɛa, bɛ̀ á n bɔ bɛ lɛ nɛ, kɔsɔ banban.
41012033	Bɛ lɛ na á toa, min doamaa nɛ a Lawa narɛ ka a foo din tumaa nɛ, ka a yiri din tumaa nɛ, ka a pàã din tumaa nɛ, a doamaa nɛ a ǹ miã kɔsɔ dɔ narɛ ka a bɛ́ a din narɛ lɔn. Bɛ á soɛ parsiini á la wúlu màn tiɛ̃ laanka wúlu tɔrɔ kɔsɔn tumaa nɛ, ǹ bɛ́ ǹ mɛnɛn koe Lawa la.»
41012034	Yezu bɛ́ á yɛ mà á boo da ka yiridɛnaabaa nɛ, á tɔ́n pɛ nɛ: «N laanka Lawa a kiibaa ǹ bǎã wɔlɔ a sɔsɔɔ kɔn ganaa wa.» A n bɔ bɛ‐n lɔn, min kɔ́n yii wɔ á nɔ̀n da la doo wa.
41012035	Yezu bɛ́ minin darɛɛ Lawa a kion, á nɔ̀n da ǹ la kɛnɛn: — Wàa na á baa landa sii‐daraalin tá pii mà Minin Nyin‐sili lɛ n kii Davida tɔrɔ lɛa?
41012036	A giala, Davida dinmaa na á pɛ ka Lawa a Yiri Fu barka‐n kɛnɛn: Dɛnaa Lawa pɛ maa Dɛnaa nɛ: «Giã ma gusin, yǎa ma gɔ̀lɔ̀baa lɛ piɛ̃ koe n la, n zɔ́ɔn nə die kiɛ tán n gòãn giulun.»
41012037	Davida dinmaa lɛ n bíi mà «asɛ a Dɛnaa.» A n siɛ lɔn ǹ tá taasɛ mà Minin Nyin‐sili n Davida tɔrɔ lɛa dɔn? Zaman gigiã goã n too koe Yezu a boo lɛ ganaa parsiini.
41012038	A na á goã pii minin manɛ a daraa lɛ gɔ́ɔ̃‐n kɛnɛn: «Ka n parabaa ka landa sii‐daraalin kɛn nɛ, bibiə́ n kɔɔ̃nɛ ǹ ganaa ka dɔnkɛ sɔsɔrɔn nɛ, maǹ giɛ li minin nə guguru kɔ ǹ fòo da ǹ nɛ zaman bǎã nɛ.
41012039	Bɛ̀ ǹ nə́ woo lɛsɔkɔn kion, bǎãn mɛnɛn bɛ́ yii, bɛn lɛn giãman nə kɔɔ̃nɛ ǹ ganaa. Màn‐bii dadara bǎãn nɛ, giã ǹ bǎã sonboren man kɔɔ̃nɛ ǹ ganaa.
41012040	Maǹ mɛnɛɛ lɔ giɔɔrɔn la ǹ tá ǹ gɔn màn yii sii ǹ la, ǹ wusoo ǹ wo Lawa nyankɔ ǹ belebɔ la, ka ǹ sii zɛnaa wa. Ǹ nɔmaa dɔ n die gole koe a kɔnpɛ ka ǹ zɛnaa ǹ siin ni.»
41012041	Bɛ kio, Yezu giã tán Lawa gɔ ǹ wɔrɔ kaa ǹ goo yɔrɔ‐a, á ga minin wɔrɔ da goo ne ǹ gɔn ganaa. Pàãma gigiã wɔrɔ gole da a nɛ.
41012042	Lɔ giɔɔrɔ doobaa goon daa á wɔrɔ we bisin paa kaa a nɛ, bɛa wɔrɔ lɛ a kiɛ̃ taman goon la wa.
41012043	Yezu tɔ́n a kialandɛnan bíi, á pɛ ǹ nɛ: «Man pii ka nɛ sonbore: Lɔ giɔɔrɔ doobaa kɛ màn mɛn da a nɛ, á la min din tumaa wɔ nɛ.
41012044	A giala, gialakunun kɛn maǹ nə́ màn bɔ ǹ gɔn màn gigiã kɛ nɛ, ǹ nə́ da goo lɛ nɛ. Sɛnɛ, lɔ kɛ lɛ sɛ na a ná a doobaabaa ǹ wɔ din tumaa saa á da a nɛ, a bɛ́ n din toe ka màn mɛn nɛ ke lɛn.»
41013001	Yezu bɛ́ soe Lawa a kion, a kialandɛnaa goon pɛ nɛ: «Mìinaa, ga kion kɛ a dɔ ǹ gɔn ganaa, ka kɔlɔ dadaran kɛn nɛ dɛ!»
41013002	Yezu tɔ́n pɛ nɛ: «Táa n yii tá kion dadaran kɛn ganaa? Kɔlɔ kɔ́n ba re goɛ̃ ǹ miã lalan kànaa wa, a din tumaa á re kiɛ.»
41013003	Yezu bɛ́ á giã tán Olivie dan kele mìi ni, á n yɔrɔ dia Lawa a kion la, Piɛrɛ laanka Zaaki ni ka Zaã nɛ ka Andre daa ǹ dinin sɔɔ̃nɔn,
41013004	ǹ nə́ nɔ̀n da la: siin lɛn man die n zɛnɛɛ biĩ? siin mɛnɛn man die nyɛɛ, mà a biikoo dɔ? bɛ pɛ wɔsɛn manɛ.
41013005	Yezu tɔ́n a giala kɔ á pɛ ǹ nɛ kɛnɛn: «Ka n dinin kũ, ka baran toa min kɔ́n ka yiri sã wa.
41013006	Min gigiã á re die ka masɛ tɔ nɛ, ǹ pɛ mà ǹsɛn man Minin Nyin‐sili lɛ lɛa! Ǹ tá re min gigiã yiri siɛ̃.
41013007	Bɛ̀ ka ma mà zia á kunu ka ganaa, hinlaa mà á sɔsɔɔ, ka baran nyɛ́ɛ baa wa. Bɛ doamaa nɛ a n zɛnaa, sɛnɛ, kanaa a nya bie ka bɛ‐n bɔrɔ wa.
41013008	Tɔrɔ á re zia biɛ tɔrɔ kɔsɔ ganaa, gána á re zia biɛ gána kɔsɔ ganaa. Tán tá re bìn diɛ bǎã gigiã nɛ, bòo dɔ á re we. A giala kɔ ǹ gɔn nɛ ka bɛ nɛ, ka lɔ a nɔɔ̀rɔ kɔ ǹ gɔn bɛ́ lɔn.
41013009	Sɛnɛ, kasɛn nə yiri bɔ ka dinin li. A giala, minin tá re ka kuĩ ǹ wo kiri wɔ ka ganaa Zuifun lɛsɔkɔn kionən gɔ́ɔ̃ nɛ, ǹ ka duduwə́. Ǹ tá re woe ka nɛ pàãdɛnan laanka kiin yɔrɔ‐a masɛ tɔ taman yii, bɛ lɛ n die toɛ ka masɛ boo da ǹ yɔrɔ‐a.
41013010	Lawa a Boo Tii Kɔɔ̃n doamaa nɛ a n pɛ tɔrɔ tumaa‐n bɔrɔ, bɛ kio, bɛa siin lɛn nə tɔn nə n zɛnaa.
41013011	Bɛ̀ ń yaa ǹ nə́ ka kũ mà maǹ woe kiri we ka ganaa, ka baran saa lɛlɛ ka n gɔ́ɔ̃ bii ka kaa da ǹ boo‐n wa. Lawa bɛ́ re boo mɛn koe ka la bɛa biikoo lɛ gɔ́ɔ̃ nɛ, ka bɛ lɛ pɛ. A giala, a bie boe ka dinin ni wa, Yiri Fu n die kaa da ǹ boo we ka lɛ‐n.
41013012	Minin tá re ǹ dinin dɔɔ̃nɔn koe pàã gɛ̀ la, díin tá re zɛnɛɛ ǹ nɛnyaanan man miɛ̃. Nɛnyaanan tá re n bɔyɛɛ ǹ yɛ wolen li, ǹ nə ǹ kɔ pàã gɛ̀ la.
41013013	Ka tìĩ á re boe min tumaa nyin ni masɛ tɔ a lɛa. Sɛnɛ bɛ̀ min mɛn si a ganaa yǎa á woo kaa a giala‐nyɔmiɛ lɛ, bɛa dɛnaa á die kirisibiɛ.
41013014	"Sii bɔnɛɛ mɛn bɛ́ basaã kɔ ǹ sii lɛa", bɛ doamaa bɛ́ a bie a yɛ bǎã mɛn nɛ wa, ka á re yii walan. (Min mɛn bɛ́ sɛ́wɔ kɛ pii, ǹ dɛnaa nə n doa a na a giala ma). Bɛa biikoo li, min mɛnɛn bɛ́ re goɛ̃ Zudee gána nɛ bɛn doamaa nɛ ǹ baa si ǹ wo kelen la.
41013015	Min mɛn bɛ́ kala‐n, bɛ̀ á gisĩ, a doamaa bie a wɔ kion mà asɛ na a mànan goɛ wa.
41013016	Min mɛn bɛ́ wuru‐n, bɛ doamaa bie a wusoo a wo piɛ mà asɛ na a mɔnaa siɛ wa.
41013017	Bɔ̀n nə die goɛ̃ lɔ nɔnoan wɔ lɛa, ka min mɛnɛn dɔn bɛ́ nɛnyaanan nə́ ǹ gɔn, ǹ nə́ nyɔ koe ǹ la bɛa lɛawaan kɛn lɛn li.
41013018	Ka Lawa nyankɔ bɛa siin kɛn lɛn baran zɛnaa bɔ̀nɔn ti‐n wa!
41013019	A giala bɛa pinaa, nɔmaa lɛ á die gole koe parsiini, a kũ Lawa a kanaa zɛnaa biikoo ganaa a da pelo ǹ yaa, min tɔn nə ǹ miã yɛ ka a yii‐n wa, min ba re ǹ miã kɔsɔ yii ka a yii‐n doo duduu wa.
41013020	Bɛ̀ wɔa Dɛnaa bie re màn boe bɛa lɛawaan kɛn lɛ wa, min kɔ́n ba boe la a la wa. Sɛnɛ, Lawa min mɛnɛn yii gɔgɔɔ̃ a din wɔn lɛa, a n die màn boe ǹ lɛ, bɛn lɛn taman yii.
41013021	Bɛ̀ min tá pii ka‐n bɛa biikoo li mà ka ga, mà Minin Nyin‐sili lɛ á kànaa, hinlaa mà ka ga, mà a tá kɛnɛn li, ka baran golee li wa.
41013022	A giala, min tɛn tá re die a soɛ kuru mà asɛ n Minin Nyin‐sili lɛa, min tɛn dɔ á re die a soɛ kuru mà asɛ n Lawa a boo gii‐dali lɛa. Ǹ tá re sii a kɔnbɔn laanka kaãbaa ǹ sii kakan zɛnɛɛ ǹ minin yiri sã nɛ. Bɛ̀ maǹ boe la dinin, maǹ Lawa a yii gɔgɔɔ̃ wolen kɛn lɛn yiri siɛ̃.
41013023	Bɛ lɛ taman yii ka yiri bɔ dɛ! Ma na a din tumaa pii ka nɛ, bɛ̀ a biikoo baa doe.
41013024	Bɛa pinaa, nɔmaa lɛ a nya kio, wasa á die n biɛ nuùnàa nɛ, mui ba re a folon kiɛ doo wa,
41013025	leeren tá re boboe lon ǹ kaa, lon màn pàãdɛnan dinin tumaa á re n lɔlɛkɔn.
41013026	Bɛa biikoo li, ka á re Min a Nɛgiĩ yii die labaran bii, ka pàã gole ne, ka gugurubaa nɛ.
41013027	Á die lon a dia dí‐a wolen diɛ kanaa gùrù sii din tumaa ganaa, ǹ Lawa a yii gɔgɔɔ̃ wolen lɛn lɛ sɔkɔn‐a, a saa kanaa lɛkoro goon ganaa a wo a lɛkoro kɔsɔ yaa.
41013028	Daraa mɛn bɛ́ yii gɔ́rɔ da wɔ gɔn la, ka too kɔ bɛ ganaa. Bɛ̀ a gùrùn nə́ sɔsɔrɔ kɔ, á luu pã lɔn gɔrɔ, a nə n doɛ̃ mà bɔ̀nɔn na á diri.
41013029	Bɛa yɔrɔ kɛ lɛ la, bɛ̀ ka bɛa siin lɛn yɛ n zɛnɛɛ ǹ mɛn waáraa, ka dɔ̃ mà siin lɛn biikoo diri foɛɛ̃nɛ.
41013030	Masɛ n pii ka nɛ, sonbore ne: Pelo minin kɛn lɛn ba re giɛ̃ ǹ nya, bɛ̀ bɛa sii kɛ tumaa ná a n zɛnaa wa.
41013031	Lon laanka tán tá re kiɛ̃, sɛnɛ, masɛ a boon kɛn ba re kiɛ̃ wa.
41013032	Sɛnɛ, min kɔ́n ba Min a Nɛgiĩ a daa pinaa laanka a daa biikoo doɛ̃ wa, haalɛ lon a dia dí‐a wolen dinin ba doɛ̃ wa, Lawa a Nɛgiĩ dɔ dinmaa ba doɛ̃ wa, yǎa Díi Lawa din sɔɔ̃.
41013033	Ka yiri bɔ ka dinin li, ka n mìi saa lon, a giala, ka a biikoo doɛ̃ wa.
41013034	Min a Nɛgiĩ a daa pinaa n die n biɛ ka min bɛ́ woe zii‐n lɔn. A laan bɛ̀ a soo, a na a kion koɛ a dí‐nyalin li, a didie a nya ǹ dí kɔ la, a n gɔn waa a kiɛnlɛ lɛduə́li ni, mà a n yii dɔraa, bɛ̀ asɛ baa die.
41013035	Ka dɔn nə n yii toa koo, a giala, ka a kiondɛnaa lɛ a daa biikoo doɛ̃ wa: wasamiɛn nɛ la, làan nɛ la, koonən wuu pɛ waáraa‐n la, hinlaa baayɛlɛ, min ba doɛ̃ wa.
41013036	Ka nyan toa a da ka tɔwaa tán nyuù‐n wa.
41013037	Masɛ bɛ́ boo mɛn pii ka‐n ke lɛn, man bɛ lɛ pii min tumaa nɛ: Ka n yii toa koo!»
41014001	A gialakun na á goã lɛawaa paa, Zuifun kiɛ̃mala ǹ zɔ́n laanka yɔ bùbaã buuru zɔ́n dɔ. Lawa a wúlu‐bɔlen goledɛnan laanka landa sii‐daraalin man nə́ goã gɔn diɛ Yezu ganaa, màn mɛn bɛ́ toɛ, ǹ kũ ka durii ni ǹ dɛ.
41014002	Sɛnɛ, maǹ nə́ goã pii mà ǹsɛn doamaa bie ǹ kũ zɔ́n pinaa kɛ‐n wa, mà bɛ bie wa, mà á die sii lɔlɔkɔn biɛ zaman lɛ bii.
41014003	Yezu bɛ́ màn bii Simɔn gɔ̀nɔn ki busu babaraa dɛnaa a kion Betaanii kiwi, lɔ goon daa wɔ kion ka kɔlɔ donkolon siĩn kɔ́n nɛ, nyɔɔ gìĩ kɔɔ̃n na a nɛ, a giɔ̀mɔ n kaka parsiini. (Nyɔɔ lɛ yii n fu ka zenzen; a n zɛnaa ka da mɛn gòon ne, bɛ tɔ n naára). Á donkolon lɛ lɛ bũ, á nyɔɔ lɛ kaa Yezu mìi ni.
41014004	Min mɛnɛn bɛ́ walan, bɛn tɛnɛn man nə́ goã pii kɔn nɛ ka busii ni mà bɛa nyɔɔ gìĩ kɔɔ̃n kɛ a ziziɛ̃ miɛ giala n ka wàa nɛ?
41014005	Mà nyɔɔ kɛ lɛ á boe la a n sã, a wɔrɔ la lɛawaa biɛsɔɔ (300) a dí nya ǹ giɔ̀mɔ nɛ, a n gii doobaan manɛ! Ǹ nə́ yoo lɔ lɛ gialaa parsiini.
41014006	Sɛnɛ, Yezu pɛ ǹ nɛ kɛnɛn: «Ka toa kiĩni. Wàa na á baa ka á lɔ lɛ nɔmiɛ? Dí taãn nɛ ka kɛ nɛ á nya masɛ nɛ.
41014007	A giala, doobaan tá kun ka nɛ biikoo tumaa li, bɛ̀ ka á li ka bǐɛ̃ zɛnaa ǹ nɛ ǹ mɛn pinaa, ka á boe la ka zɛnaa ǹ nɛ. Sɛnɛ, masɛ bie re goɛ̃ kun ka‐n miɛ̃ wa.
41014008	A bɛ́ boe sii mɛn la, a na á bɛ lɛ zɛnaa. A na á nyɔɔ gìĩ kɔɔ̃n kaa masɛ gɔ̀nɔn ganaa, á zɛnaa á koa maa biĩ nyɛɛnɛ.
41014009	Masɛ n pii ka nɛ sonbore, ka bɛ́ re Boo Tii Kɔɔ̃n pii kanaa paǹ mɛn tumaa nɛ, lɔ kɛ sii mɛn zɛnaa, ǹ tá re bɛ dɔ laakalɛɛ walan, ǹ minin yiri da a sii ni.»
41014010	Kariyɔtin Zudaasi mɛn bɛ́ Yezu a kialandɛnan lɛn goon lɛa, bɛ́ woo pɛ Lawa a wúlu‐bɔlen goledɛnan manɛ, mà asɛ n giɛ li a Yezu kɔ ǹ la.
41014011	Ǹ bɛ́ ǹ nə́ bɛ ma, á kɔɔ̃n kɔ ǹ ganaa parsiini. Ǹ nə́ lɛ kɔ mà ǹsɛn tá re wɔrɔ koe la. Zudaasi ná a giala kɔ á ga biikoo sonbore li màn mɛn bɛ́ toɛ a Yezu kɔ ǹ la.
41014012	Yɔ bùbaã buuru zɔ́n giala kɔ pinaa, ǹ bɛ́ re wúlu sère nɛn dii kiɛ̃mala ǹ zɔ́n a màn‐bii lɛa ǹ mɛn pinaa, Yezu a kialandɛnan nə́ nɔ̀n da la mà a n giɛ li ǹsɛn nə wo kiɛ̃mala ǹ zɔ́n a màn‐bii zɛnaa‐n maa?
41014013	Yezu tɔ́n a kialandɛnan lɛn min paa dia, á pɛ ǹ nɛ kɛnɛn: «Ka wo Zeruzalɛmu kiwi, ka á re n diɛ giĩ goon lɛ ka mu dɔn na a mìi ni. Ka kɔ lɛ.
41014014	Bɛ̀ á wɔ kion mɛn nɛ, ka pɛ bɛa kion lɛ a dɛnaa nɛ mà Mìinaa na á kasɛn dia nɔ̀n diɛ ma asɛ a yu ǹ kion lɛ á maa? Mà asɛ laanka a kialandɛnan man die kiɛ̃mala ǹ zɔ́n màn bii maa?
41014015	Á re kion gole goon nyɛɛ ka nɛ lon ǹ miã lalan, ka laadoo màn din tumaa ná a nɛ, ǹ nə́ zɛnaa sɔnbɔraanɛ ǹ nə́ koa. Ka n die kiɛ̃mala ǹ zɔ́n màn‐bii zɛnɛɛ wɔsɛn man walan.»
41014016	Bɛa kialandɛnan lɛn nə́ woo, ǹ nə́ wɔ kiwi lɛ gɔ́ɔ̃ nɛ. Yezu pɛ ǹ nɛ lɔn, ǹ nə́ woo a tumaa yaa miɛ̃. Ǹ nə́ kiɛ̃mala ǹ zɔ́n màn‐bii zɛnaa walan.
41014017	Wasa bɛ́ á mɛ, Yezu daa á dɔ ka a kialandɛnaa fulupaa lɛ nɛ.
41014018	Ǹ bɛ́ tán màn bii, Yezu pɛ: «Masɛ n pii ka nɛ, sonbore ne: Ka dinin min goon nə die masɛ we maa zɔ́ɔn gɔn, min mɛn din bɛ́ màn bii kun ka masɛ nɛ.»
41014019	A kialandɛnan lɛn yɔrɔ kɔsɛ parsiini, ǹ ná a giala kɔ ǹ nə́ nɔ̀n da la gogoon, táa masɛ bie wa?
41014020	Yezu tɔ́n pɛ ǹ nɛ kɛnɛn: «Ka dinin min fulupaa kɛ lɛ dù siɛ̃ kun ka masɛ nɛ, ka dinin lɛn goon ne.
41014021	Min a Nɛgiĩ á re giɛ̃, ka a bɛ́ á n kiɛ̃ a wɔ gɔn la Lawa a boo‐n lɔn. Sɛnɛ, min mɛn bɛ́ re Min a Nɛgiĩ we a zɔ́ɔn gɔn, bɛa dɛnaa wɔ n ka bɔ̀n nɛ! Bɛ̀ ǹ dɛnaa din na a yɛ wa, bɛ á soɛ a ganaa.»
41014022	Ǹ bɛ́ màn bii, Yezu buuru saa, á barka da Lawa nɛ, á yiyiɛ kɔn, á kɔ a kialandɛnan la, á pɛ ǹ nɛ: «Ka kɛ si, masɛ din gɔ̀nɔn siĩ n ka kɛ nɛ.»
41014023	Bɛ kio, á duvɛ̃ saa màn nɛ, á barka da Lawa nɛ, á kɔ ǹ la, ǹ tumaa mi.
41014024	Yezu tɔ́n pɛ ǹ nɛ: «Masɛ mà n ka kɛ nɛ, á kaa minbuiin tumaa a kirisibaa a lɛa, á n nyɛɛ mà Lawa lɛ kɔ kɔn la wɔ ka minbuiinin ni.
41014025	Masɛ n pii ka nɛ, sonbore ne: Ma a duvɛ̃ mii doo duduu wa, yǎa Lawa a kiibaa ǹ bǎã nɛ, ma tɔn duvɛ̃ dii mii.»
41014026	Ǹ bɛ́ ǹ nə́ zɔ́n lɛ a loe lɔ ǹ nə́ nya, ǹ nə́ soo ǹ nə́ woo Olivie dan kele la.
41014027	Yezu pɛ a kialandɛnan manɛ: — Sii mɛn bɛ́ re koɛ masɛ la, bɛ lɛ n die ka dinin tumaa a mɛnaa ǹ giala biɛ, ka a bɛ́ ke á n kiɛ̃ Lawa a boo‐n lɔn: «Man die sèren‐lɛduə́li lɛ dii, sèren lɛn tá re sawɛɛ.»
41014028	Sɛnɛ, bɛ̀ ma yii wusoo á kaa, man die woe ka nyɛɛnɛ Galilee gána nɛ.
41014029	Piɛrɛ tɔ́n pɛ nɛ: «Haalɛ ta ǹ tumaa baa si ǹ nə́ n daa, masɛ bie wa!»
41014030	Yezu tɔ́n pɛ Piɛrɛ nɛ: «Man pii n ni, ka boo taãn nɛ: Pelo tèlò‐n dinin, koo laan bɛ̀ a wuu pɛ gunyin paa, bɛ̀ n nə n piã ka masɛ nɛ á dɔ gunyin sɔɔ.»
41014031	Piɛrɛ wusoo á n parsii bɔ doo á pɛ: «Haalɛ ta masɛ n giɛ̃ kunun n ni, masɛ a n piɛ̃ n nɛ duduu wa.» Kialandɛnan gialakunun lɛn tumaa pɛ miɛ̃.
41014032	Bɛ kio ǹ nə́ dɔ bǎã kɔ́n nɛ lalaa lɛ‐a, a tɔ mà Zɛtsemaanii. Yezu pɛ a kialandɛnan manɛ: «Ka giã tán kànaa, ma wo Lawa nyankɔ bɔrɔ.»
41014033	Á Piɛrɛ kũ ka Zaaki ni ka Zaã nɛ, ǹ nə́ woo kun. A yiri yii ná a giala kɔ á n lɔlɔkɔn, a foo yii ziziɛ̃.
41014034	Á tɔ́n pɛ ǹ nɛ: «Foo ziziɛ̃ n die masɛ dii. Ka giã tán kànaa, ka n yii toa koo.»
41014035	Á n zɔ̃ á woo nyɛɛn boɛɛn nɛ, á na á kaa tán, á Lawa nyankɔ: «Bɛ̀ a tá boe la a n zɛnaa, Lawa masɛ kanbaa biikoo kɛ a nɔmaa kɛ ganaa.»
41014036	A na á goã pii: «E, maa Díi! N tá boe sii din tumaa la. Là paparɛɛ kɛ wɔlɔ lui masɛ ganaa. Sɛnɛ, masɛ foo sii baran n zɛnaa wa, n din wɔ nə n zɛnaa.»
41014037	Á wusoo á daa kialandɛnaa min sɔɔ lɛ li, á daa ǹ yaa tán nyuù ni. Á tɔ́n pɛ Piɛrɛ nɛ: «Simɔn, ma n nyuù we? N boo la n nə́ n yii toa koo boɛɛn dinin wa?
41014038	Ka n yii toa koo, ka Lawa nyankɔ, màn mɛn bɛ́ toɛ, ka baran mɛnaa damagɔ́ɔ̃ li ǹ sii‐n wa. Sii sonbore zɛnaa ǹ foo tá minbuiin nɛ lon, sɛnɛ, a zɛnaa ǹ pàã na a ba a lon wa.»
41014039	Á wusoo á n zɔ̃ á woo nyɛɛnɛ, á Lawa nyankɔ miɛ̃ doo.
41014040	Á wusoo á daa a kialandɛnan lɛn li, á daa ǹ yaa tán nyuù‐n doo, nyuù la ǹ yii ni. Boo din ba n diɛ ǹ la wa.
41014041	A sɔɔbaa ǹ wɔ, a bɛ́ á wusoo á daa, á nɔmaa á pɛ ǹ nɛ: «Ka n tɔn nyuù we, ka á n susui? A lɛ pã kəni! Biikoo dɔ. Ka ga, ǹ tá re Min a Nɛgiĩ we sii baraa zɛnaalin gɔn.
41014042	Ka yoo, wɔ n tan! Ka ga, min mɛn bɛ́ re ma koe maa zɔ́ɔn la, á ke die.»
41014043	Yezu bɛ́ boo diɛ, Zudaasi daa á dɔ gɔrɔ, a kialandɛnaa fulupaa lɛ goon ne. Lawa a wúlu‐bɔlen goledɛnan laanka landa sii‐daraalin laanka Zuifun goledɛnan nə́ zaman dia kun ni, ǹ nə́ daa ka gɔya sàn laanka bàbàlan nɛ ǹ gɔn.
41014044	Zudaasi mɛn bɛ́ die Yezu koe ǹ la, á gòon yiɛ ǹ ganaa á sii a kɔnbɔ nyaa ǹ nɛ, á pɛ ǹ nɛ mà asɛ bɛ́ re fòo diɛ min mɛn nɛ a n sɔɔ a nɛ, mà a din lɛ nɛ. Mà ǹ kũ ǹ tamaa sɔnbɔraanɛ, ǹ wo ne.
41014045	Zudaasi bɛ́ á dɔ lɔn gɔrɔ, á n zɔ̃ á dɔ Yezu li, á pɛ nɛ: «Mìinaa!» Bɛ kio á n sɔɔ a nɛ.
41014046	Gialakunun lɛn nə́ tɔ́n kaa Yezu la ǹ nə́ kũ.
41014047	Min mɛnɛn bɛ́ ǹ nə́ goã walan, bɛn goon ná a gɔya sà bɔ, á yoo Lawa a wúlu‐bɔlen kiã a dí‐nyali gialaa, a ná a too na á bɔ a ganaa.
41014048	Yezu tɔ́n pɛ ǹ nɛ: «Ka n ka gɔya sàn laanka bàbàlan goa ka daa masɛ gialaa, ka ma n mɛnaa minin la wole lɛa?
41014049	Ma bɛ́ kun ka nɛ babaraa, má n minin darɛɛ Lawa a kion, wàa na á baa ka ma kũ wa? Sɛnɛ, kɛ na á n zɛnaa màn mɛn bɛ́ toɛ a n kiɛ̃ Lawa a boo‐n lɔn a kɔnpɛ ka bɛ lɛ nɛ.»
41014050	Bɛa biikoo li, a kialandɛnan tumaa baa si ǹ nə́ toa walan.
41014051	Tɔntɔraa goon kɔ Yezu lɛ yǎa walan, burunkan din sɔɔ̃ n pɛnɛɛ nɛ a ganaa. Ǹ bɛ́ mà ǹ na a dɔ kuĩ,
41014052	a ná a burunkan na á daa, á baa si ka a gɔ̀nɔn kooro fulupaa nɛ.
41014053	Ǹ nə́ woo ka Yezu ni Lawa a wúlu‐bɔlen kiã a piɛ. Lawa a wúlu‐bɔlen goledɛnan laanka Zuifun goledɛnan laanka landa sii‐daraalin tumaa woo n lɛ sɔkɔn walan.
41014054	Piɛrɛ ná a din bii lui Yezu ganaa á kɔ lɛ yǎa Lawa a wúlu‐bɔlen kiã a sumu‐n ka kɔ̃. Á giã tán walan á n gɔ̀nɔn wɔ̃ tɛ ganaa kun ka garadin ni.
41014055	Lawa a wúlu‐bɔlen goledɛnan laanka kiri‐kurulin tumaa ga Yezu biɛ kɔ ǹ gɔn li mà maǹ dii, ǹ nə́ fɔ̃.
41014056	Min gigiã soɛ da la sɛn, sɛnɛ, ǹ dinin nə́ wusoo ǹ nə́ kɔn liere kɔ.
41014057	Ǹ kɔnɔn nə́ yoo, ǹ nə́ soɛ kuru ǹ nə́ da la,
41014058	mà ǹsɛn nə́ ma a lɛ‐n, mà minbuiinin nə Lawa a kion mɛn dɔ ka ǹ gɔn nɛ, mà asɛ á die bɛ lɛ wurii, a wusoo a kɔsɔ dɔ lɛawaa sɔɔ gɔ́ɔ̃ nɛ, min gòɛ̃ ná a ba a‐n wa.
41014059	Sɛnɛ, bɛa boo lɛ dɔ din wɔ gɔn la, ǹ bɔlɔ goã kun wa.
41014060	Lawa a wúlu‐bɔlen kiã tɔ́n yoo á golee ǹ tumaa yɔrɔ‐a, á nɔ̀n da Yezu la: «Minin lɛn bɛ́ n gialaa ka boo mɛn nɛ, boo ba n lɛ‐n n tá ǹ lɛ sii‐n wa koɛ?»
41014061	Sɛnɛ, Yezu nə́ n lɛ tã, a boo kɔ́n da wa. Lawa a wúlu‐bɔlen kiã wusoo á nɔ̀n da la: «N din lɛ n Minin Nyin‐sili lɛa? Lawa sonbore kɛ a Nɛgiĩ nə n nɛ?»
41014062	Yezu tɔ́n pɛ: «Hiĩ, masɛ n bɛ lɛ lɛa. Ka á re Min a Nɛgiĩ yii giã‐n tán Lawa Pàãyiidɛnaa gusin. Ka á re yii dɔn lon a labaran bii die.»
41014063	Lawa a wúlu‐bɔlen kiã foo yoo, á nɔmaa a ná a din a mɔnaan kũ á ǹ toɛ̃, á pɛ: «Wɔsɛn laadoo ba siére kɔsɔ din ganaa doo wa!
41014064	Táa ka a lɛ ma Lawa tɔ ziziɛ̃? Ka n wàa taasɛ?» Ǹ tumaa mà a zɛ̀rɛ nɛ, mà a doamaa‐n ka gɛ̀ nɛ.
41014065	Ǹ kɔnɔn ná a giala kɔ ǹ nə́ sɛ̀ kaa Yezu ganaa, ǹ nə́ màn yii a yii ganaa, bɛ̀ ǹ nə n gɔn munu ǹ dɛ, ǹ nɔ̀n da la: «Min mɛn bɛ́ á n dɛ, bɛa dɛnaa pɛ wɔsɛn man kən le!» Bɛ kio, garadin nə́ Yezu kũ ǹ nə́ n gɔn tɔtɔ a paran.
41014066	Piɛrɛ bɛ́ tɔn tán sumu lɛ nɛ, lɔ goon daa, bɛa lɔ lɛ n dí nyɛɛ Lawa a wúlu‐bɔlen kiã nɛ.
41014067	A bɛ́ á Piɛrɛ yɛ n gɔ̀nɔn wɛ̃ tɛ ganaa, á ga a ganaa ka gongon, á pɛ nɛ: «Nsɛ kɛ dɔ́ goã kun ka Nazarɛtin giĩ Yezu kɛ lɛ nɛ.»
41014068	Sɛnɛ, Piɛrɛ ná a liere kɔ: masɛ á doɛ̃ wa, masɛ din yii ba n boo lɛ a woo ǹ bǎã‐a wa. Bɛ kio, á soo kiɛnlɛ‐a, bɛ̀ koo sà goon bɛ́ á wuu pɛ.
41014069	Lɔ dí‐nyali lɛ yɛ, min mɛnɛn bɛ́ ǹ tan, á wusoo á pɛ bɛn manɛ mà: giĩ kɛ nə ǹ dinin min goon lɛa!
41014070	Piɛrɛ wusoo a ná a liere kɔ. Bɛ kio boɛɛn nɛ, min mɛnɛn bɛ́ walan bɛn nə́ wusoo ǹ nə́ pɛ Piɛrɛ nɛ Liere ba a‐n wa, ma n nə ǹ dinin min goon lɛa, Galilee gána min ni ni.
41014071	Piɛrɛ yoo á dì bíi á n liɛ, á pɛ: «Bɛ̀ masɛ soɛ bɔ, Lawa dɔlɔ bɔ ma ganaa! Ka bɛ́ giĩ mɛn lɛ boo diɛ masɛ nɛ, masɛ a doɛ̃ wa!»
41014072	A din bǎã‐n gɔrɔ koo sà goon wuu a paabaa ǹ wɔ pɛ. Piɛrɛ yiri tɔn gisĩ Yezu a boo lɛ nɛ a ǹ mɛn lɛ pɛ nɛ mà koo laan bɛ̀ a wuu pɛ gunyin paa, mà á re n piɛ̃ ka asɛ nɛ á dɔ gunyin sɔɔ. Piɛrɛ nɔmaa á n lɛ da wuu ni.
41015001	Baayɛlɛ yiisoon ne, kiri‐kurulin tumaa, Lawa a wúlu‐bɔlen goledɛnan laanka landa sii‐daraalin nə́ kɔn yɛ fufuu, ǹ nə́ n lɛ kaa kun boo goon ganaa. Ǹ nə́ Yezu yii ǹ nə́ woo kɔ gánadɛnaa Pilati la mà a kiri wɔ a ganaa.
41015002	Pilati nɔ̀n da la kɛnɛn: «N din lɛ n Zuifun kii lɛa?» Yezu tɔ́n pɛ nɛ mà a din nə bɛ pii.
41015003	Lawa a wúlu‐bɔlen goledɛnan nə́ zɛ̀rɛ gigiã da Yezu la.
41015004	Pilati tɔ́n wusoo á nɔ̀n da la: «N ba boo kɔ́n diɛ wa? Ǹ bɛ́ zɛ̀rɛ gigiã mɛn diɛ la, táa n too tá a nɛ?»
41015005	Sɛnɛ, Yezu boo kɔ́n da doo wa, bɛ lɛ na á Pilati tɔwaa.
41015006	Bɛ̀ kiɛ̃mala ǹ zɔ́n dɔ lɔn, Pilati n kòso nɛ goon diɛ. Zaman bɛ́ giɛ li mà a min mɛn da, a n bɛ diɛ.
41015007	Bɛ́ daa yaa giĩ goon nə kòso‐n kun ka piã wolen ne, a tɔ n Barabaasi, bɛa minin lɛn man nə́ gɛ̀ dɛ ǹ piã biikoo li.
41015008	Zaman kiɛ̃ á woo Pilati li, a bɛ́ sii mɛn zɛnɛɛ ǹ wɔ paǹ li lɛ̀ tunaa nɛ, ǹ nə́ bɛ lɛ nyankɔ a lon.
41015009	Pilati tɔ́n nɔ̀n da ǹ la kɛnɛn: «Ka tá li ma Zuifun kii lɛ da ya?»
41015010	A giala Pilati dɔ̃ parsiini, mà foo a wuu pɛ na á toa, ǹ nə́ Yezu wɔ asɛ gɔn.
41015011	Sɛnɛ, Lawa a wúlu‐bɔlen goledɛnan nə́ zaman lɛ gòãn sɔmɔ mà ǹ Pilati nyankɔ a Barabaasi da.
41015012	Pilati wusoo á nɔ̀n da zaman lɛ la doo: «Ka bɛ́ min mɛn lɛ bíi mà Zuifun kii, ka ǹ giɛ li masɛ wàa zɛnaa nɛ?»
41015013	Ǹ nə́ wusoo ǹ nə́ n lɛn saa lon mà a dere gɔn ganaa!
41015014	Pilati tɔ́n nɔ̀n da ǹ la mà wàa na á baa? Mà a na á wàa‐n sii baraa zɛnaa? Ǹ nə́ wusoo ǹ nə́ ǹ lɛn saa lon kɔsɛkɔsɛ mà a dere gɔn ganaa!
41015015	Pilati bɛ́ li a zaman lɛ foo basã, á nɔmaa á Barabaasi bɔ á kɔ ǹ la. Bɛ kio, á minin kaa Yezu ganaa, ǹ nə́ duwə́ ka sɔsɔrɔ nɛ, á tɔ́n kɔ sɔraasin la mà ǹ wo dere gɔn‐lakerekaã ganaa.
41015016	Sɔraasin nə́ woo ka Yezu ni gánadɛnaa a sumu gɔ́ɔ̃ nɛ, ǹ nə́ lɛ dia ǹ miãn tumaa la.
41015017	Ǹ nə́ dɔnkɛ tã wɔ a ganaa, ǹ nə́ nyan tã kii bafolo lɛa, ǹ nə́ wɔ a mìi ganaa, ka n pɛ mà maǹ koɛ kii lɛa.
41015018	Bɛ kio, ǹ ná a giala kɔ ǹ nə́ fòo da nɛ: foo le, Zuifun kii!
41015019	Ǹ nə́ duwə́ ka bàbàlan nɛ a mìi ganaa, ǹ nə́ sɛ̀ kaa a ganaa, bɛ̀ ǹ kaa tán a giulun ka maǹ a guguru koe.
41015020	Ǹ bɛ́ ǹ nə́ yaa wɔ a ganaa ǹ nə́ nya ǹ mɛn waáraa, ǹ nə́ mɔnaa tã lɛ sɔlɔ ǹ nə́ bɔ a ganaa, ǹ ná a din a mɔnaan goa ǹ nə́ ǹ wɔ a ganaa. Bɛ kio ǹ nə́ soo‐n kanaa, mà maǹ woe dere gɔn ganaa.
41015021	Sɔraasin lɛn bɛ́ woe, ǹ nə́ giĩ goon yɛ boe don die piɛ. Ǹ nə́ bɛ kũ ka pàã nɛ mà a Yezu a dere ǹ gɔn gũ. Giĩ lɛ tɔ n Simɔn, a n boe Sirɛni kiwi, a din a nɛnyaanan man Alɛksandrə laanka Rufusu ni.
41015022	Ǹ nə́ woo ka Yezu‐n bǎã kɔ́n nɛ, a tɔ mà "Mìi Pán Bǎã", ǹ dinin bɔlɔ nɛ, mà "Golgootaa".
41015023	Ǹ nə́ duvɛ̃ lɔlɔkɔn‐a ka nyɔɔ gìĩ kɔɔ̃n nɛ, a tɔ mà miíri, mà maǹ koe la a mi, sɛnɛ, Yezu nə́ n piã a mi wa.
41015024	Bɛ kio ǹ nə́ dere gɔn ganaa, ǹ nə́ n pã a mɔnaan ganaa bɔrɔ, màn mɛn bɛ́ toɛ didie ná a wɔ gii dɔ̃, ǹ tɔ́n nə ǹ gii kɔn.
41015025	Ǹ bɛ́ dere gɔn ganaa ǹ mɛn waáraa, bɛ̀ wasa dii.
41015026	Ǹ dɔlɔ bɔ a ganaa boo mɛn taman yii, ǹ nə́ bɛ lɛ kiɛ̃ màn ganaa ǹ nə́ naa a mìi la: mà "Zuifun kii".
41015027	Ǹ nə́ mɛnaa minin la wole min paa dɔ dere gɔnɔn ganaa Yezu li, goon ná a gusin, goon ná a gɔsɛ.
41015028	Lawa a boo mɛn bɛ́ pii: mà «Ǹ nə́ da kun ka sii baraa zɛnaalin ni», bɛ lɛ lɛ na á pã bɛa yɔrɔ kɛ lɛ la.]
41015029	Min mɛnɛn bɛ́ ǹ nə́ goã kiɛ̃ walan, bɛn man nə́ goã sɔ kiɛ la, bɛ̀ ǹ nə n mìi papasa ǹ nə́ pii ni: «Ebe! N din mɛn bɛ́ mà nsɛ n die Lawa a kion lɛ wurii, n wusoo n kɔsɔ dɔ lɛawaa sɔɔ gɔ́ɔ̃ nɛ,
41015030	bɛ̀ ń boe la, n din kirisibaa kəni, n gisĩ n nə n bɔ dere ǹ gɔn ganaa!»
41015031	Lawa a wúlu‐bɔlen goledɛnan laanka landa sii daraalin dɔn nə́ yaa wɔ Yezu ganaa, bɛ̀ ǹ nə́ pii kɔn nɛ mà á min kɔsɔn kirisibaa, sɛnɛ, mà a boe la a tá n din kirisibiɛ wa!
41015032	Bɛ̀ ma n Izirayelin kii, Minin Nyin sili lɛ lɛa sonbore, gisĩ sisia kəni n nə n bɔ dere ǹ gɔn ganaa, wɔsɛn nə yɛ, wɔ tɔn golee li. Ǹ min mɛnɛn dere gɔn ganaa a paran li, bɛn dɔn man nə́ goã sɔ kiɛ la.
41015033	Wasa bɛ́ á dɔ baã bii, wɔlɔ tii gána paǹ din tumaa ganaa yǎa biikoo sɔɔ, wasa lɛ kanɛɛ a biikoo li.
41015034	Wasa bɛ́ á n lɛ kanaa, Yezu nə́ n lɛ dɛ kɔsɛkɔsɛ á pɛ: "Elowii, Elowii, lema sabakatanii?") (ǹ dinin bɔlɔ nɛ: mà «Maa Lawa, maa Lawa, wàa na á baa ń masɛ toa walan?»
41015035	Min mɛnɛn bɛ́ ǹ nə́ goã walan, bɛn tɛn bɛ́ ǹ ná a lɛ ma, ǹ nə́ tɔ́n pɛ mà ǹ nə n too kɔ, mà a n lɛ diɛ Yilii la!
41015036	Ǹ goon baa si á woo màn sã duvɛ̃ pipiãə li, á wɔ bàbàla ganaa á dia Yezu la, mà a na a mu piɛ̃. Á tɔ́n pɛ: «Ka toa dɛ! Bɛ̀ Yilii á re die n doe lɛ, a gisĩ á bɔ dere ǹ gɔn lɛ ganaa kəni, wɔ á re giɛ a ganaa!»
41015037	Sɛnɛ, Yezu nə́ n lɛ dɛ ka kɔsɛkɔsɛ, a fɔfoã nya.
41015038	Bɛa biikoo li, Lawa a kion bii kuru kɔn‐a ǹ mɔnaa toɛ̃ kɔn màn paa, á saa a lon ganaa á daa a tán yaa.
41015039	Sɔraasin goledɛnaa mɛn bɛ́ golee‐n Yezu yɔrɔ‐a, a ná a gã ǹ gɔn yɛ, bɛ́ tɔ́n pɛ: «Sonbore pɛ á pɛsã, giĩ kɛ n Lawa a Nɛ lɛa!»
41015040	Lɔn kɔnɔn dɔn nə́ n toa tiãlɛa ǹ nə́ ga bɛa siin lɛn ganaa. Mariya mɛn bɛ́ boe Magadalaa kiwi, Zaaki boɛɛn laanka Zoze a náa Mariya nɛ, ka Salomee ne, bɛn nə́ goã kun ni.
41015041	Yezu bɛ́ Galilee gána nɛ, bɛa lɔn kɛn lɛn man nə́ kɔ lɛ ǹ nə́ n dɔ lɛ. Lɔ gigiã kɔsɔn mɛnɛn dɔn nə da kun ka Yezu ni Zeruzalɛmu kiwi, bɛn dɔn tá walan.
41015042	Wasa bɛ́ á mɛ, susu ǹ pii dɔ na a lɛawaa,
41015043	Arimateen Zozɛfu daa, á woo Pilati li ka foo tãbaa nɛ, á Yezu gere nyankɔ la. Bɛa Zozɛfu lɛ na á goã kiri‐kurulin lɛn min gole goon lɛa, a dɔ na á goã n yii diɛ Lawa a kii baa ǹ dí kɛ lɛ a nya pinaa la.
41015044	Yezu a gã fufuu kɛnɛn ke, bɛ́ Pilati tɔwaa. Á lɛ dia sɔraasin goledɛnaa lɛ la, á nɔ̀n da la, mà Yezu lɛ a gã waáraa belebɔ ya?
41015045	A bɛ́ á boo ma á bɔ sɔraasin goledɛnaa lɛ lɛ‐n, á tɔ́n lɛ kɔ mà Zozɛfu Yezu gere saa.
41015046	Zozɛfu woo a bĩ ǹ mɔnaa pii, a ná a gere gisĩ á bɔ dere ǹ gɔn ganaa, á mɔnaa lɛ pɛnɛɛ a ganaa. Ǹ bɛ́ ǹ nə́ yala mɛn fɔ̃ kele kolo ganaa, á woo bĩ walan. Bɛ kio, á kɔlɔ kaara birikə́ á yala lɛ lɛ tã nɛ.
41015047	Mariya mɛn bɛ́ boe Magadalaa kiwi, bɛ́ golee á ga a bĩ ǹ bǎã ganaa kun ka Zoze ǹ dan Mariya nɛ.
41016001	Susu ǹ pii bɛ́ á kiɛ̃, Magadalaan Mariya laanka Zaaki ǹ dan Mariya nɛ, ka Salomee ne, bɛn nə́ nyɔɔ gìĩ kɔɔ̃n pii, mà ǹsɛn man woe loe Yezu gere ganaa.
41016002	Susu ǹ pii a lɛawaa, dimaasi pinaa, baayɛlɛ lɛliɛnɛ, wasa a bɔ tán waáraa, ǹ nə́ woo yala lɛ lɛ‐a.
41016003	Maǹ nə́ goã nɔ̀n diɛ kɔn la mà Die n die bǐɛ̃ koe ǹsɛn ganaa a kɔlɔ lɛ birikə́ a bɔ yala lɛ lɛ kəni?
41016004	A giala, kɔlɔ lɛ gole kɔ á la yii ni. Ǹ bɛ́ ǹ nə́ n yii saa ǹ nə́ ga ǹ mɛn waáraa, ǹ nə́ woo yaa bɛ̀ kɔlɔ lɛ nə́ n birikə́ á n bɔ yala lɛ lɛ.
41016005	Ǹ bɛ́ ǹ nə́ wɔ yala lɛ nɛ, ǹ nə́ tɔntɔraa goon yɛ giã‐n tán ǹ gusin, dɔnkɛ fu sasa ná a ganaa. Nyɛ́ɛ nə́ ǹ kũ parsiini.
41016006	Sɛnɛ, á tɔ́n pɛ ǹ nɛ: «Ka baran nyɛ́ɛ baa wa, ma á doɛ̃ máa minin nə Nazarɛtin Yezu mɛn dere gɔn ganaa, máa ka n giɛ bɛ lɛ li. Á yii wusoo á kaa, a ba kànaa wa. A n da bǎã mɛn nɛ, á ke, ka ga a ganaa.
41016007	Ka woo ka pɛ a kialandɛnan lɛn manɛ, ka pɛ Piɛrɛ dɔ nɛ, mà á die woe ǹ nyɛɛnɛ Galilee gána nɛ. Mà ǹ tá re woe yiɛ walan, ka a bɛ́ á pɛ ǹ nɛ lɔn.»
41016008	Nyɛ́ɛ bɛ́ á ǹ kũ, ǹ gɔ̀nɔn yii n bìn diɛ, ǹ nə́ soo ǹ nə́ baa si ǹ nə́ n bɔ yala lɛ lɛ‐a. Ǹ boo kɔ́n da min kɔ́n nɛ wa, a giala ǹ nyin soo.
41016009	Yezu yii bɛ́ á wusoo á kaa, a nɔ̀ɔn sɔbaa loo á ǹ bɔ Magadalaan Mariya mɛn ganaa, a na á n din nyaa bɛ lɛ‐n bɔrɔ, susu ǹ pii a lɛawaa baayɛlɛ lɛliɛnɛ.
41016010	Min mɛnɛn bɛ́ ǹ nə́ goã kun ka Yezu ni, Mariya woo a laakalaa bɛn manɛ. Ǹ yɔrɔ kɔsiɛmaa nɛ, ǹ nə́ goã wuu pii.
41016011	Sɛnɛ, a bɛ́ á pɛ ǹ nɛ mà asɛ Yezu yɛ, mà a yii á koo sisia, ǹ golee li wa.
41016012	Bɛ kio, Yezu nə́ n din nyaa a kialandɛnaa min paa nɛ yɔrɔ kɔsɔ la, bɛ̀ maǹ zii la woe don kion.
41016013	Bɛn dɔn nə́ n bɔyaa ǹ nə́ daa pɛ ǹ miãn manɛ, sɛnɛ, ǹ golee ǹ dɔn boo li wa.
41016014	Bɛ tumaa kio, Yezu nə́ n din nyaa a kialandɛnaa fulugoon ne, bɛ̀ maǹ màn bii. Ǹ golee Lawa li baã laanka ǹ too kakabaa a la yii‐n lɛ na á toa, Yezu yoo ǹ gialaa, a giala min mɛnɛn nə yɛ a yii n koo, ǹ golee bɛn lɛn boo li wa.
41016015	Bɛ kio, á tɔ́n pɛ ǹ nɛ: «Ka wo kanaa paǹ tumaa nɛ, ka Boo Tii Kɔɔ̃n pɛ min din tumaa nɛ.
41016016	Bɛ̀ min mɛn golee li, ka batɛmu da a ganaa, Lawa á re bɛa dɛnaa kirisibiɛ. Bɛ̀ min mɛn golee li wa, Lawa á re dɔlɔ boe bɛa dɛnaa ganaa.
41016017	Masɛ a goleemali wolen bɛ́ re n doɛ̃ sii a kɔnbɔn mɛnɛn li, bɛn man ka kɛn nɛ: Ǹ tá re nɔ̀ɔnɔn lui ǹ nə ǹ bɔ minin ganaa ka masɛ tɔ nɛ. Ǹ tá re bɔlɔ soreen pii.
41016018	Ta ǹ nə́ miɛ kũ ka ǹ gɔn nɛ, ta ǹ nə́ sèwò màn mi, bɛ a re màn kɔ́n zɛnɛɛ ǹ nɛ wa. Ǹ tá re ǹ gɔn diɛ busulən la ǹ Lawa nyankɔ ǹ nɛ, bɛn tá re kaka koe.»
41016019	Wɔa Dɛnaa Yezu bɛ́ á boo da á nya ǹ mɛn waáraa, Lawa saa á woo‐n lon ne, á woo giã a din gusin.
41016020	A kialandɛnan nə́ woo Boo Tii Kɔɔ̃n pɛ bǎã yii tumaa nɛ. Wɔa Dɛnaa goã dí nyɛɛ kunun ǹ ni, bɛ̀ a nyaa ka kaãbaa ǹ siin ni, mà ǹ bɛ́ boo mɛn diɛ mà taãn nɛ.]
42001001	Ma dɔɔ̃n Tofili ganaa: Lawa bɛ́ á siin mɛnɛn zɛnaa wɔ bii, man bɛn kiɛ̃ ǹ koe n la. Min tɛnɛn nə́ bɛa siin kɛn lɛn yɛ ǹ yii ni, a kũ a giala‐koe li, ka bɛ dɔ nɛ, ǹ bɛ́ ǹ nə́ n baa boo kɛ lɛ a dalin lɛa, ǹ ná a laakalaa wɔ nɛ. Min gigiã nə́ n doa ǹ nə́ bɛa boon kɛn lɛn goa, ǹ nə́ ǹ kaa kun ǹ nə́ ǹ kiɛ̃.
42001003	Bɛ lɛ nɛ, siin mɛnɛn dinin tumaa nə n zɛnaa a giala‐koe li, má nɔ̀n da ka bɛn nɛ ka tɛtɛtɛ, má yɛ máa á siĩni, má kɔ bɛn lɛ, má kiɛ̃ kɔn kio, ma ǹ nyaa n nɛ.
42001004	Man bɛa sii lɛ zɛnɛɛ, màn mɛn bɛ́ toɛ, n dɔ̃, mà ǹ nə n daraa siin mɛnɛn‐a, mà sonbore ne.
42001005	Zuifun gána a kii Herɔdi a biikoo li, giĩ goon na á goã, a tɔ n Zakarii. A na á goã Lawa a kion wúlu‐bɔle goon lɛa, a na á goã kun ka Abiya tɔrɔ a kuru wúlu‐bɔlen ne. A lɔ dɔ na á goã wúlu‐bɔlen tɔrɔ lɛa, a tɔ n Elizabɛti.
42001006	Ǹ dinin min paa goã min peperen lɛa Lawa yɔrɔ‐a, manə goã Dɛnaa a dí‐pɛn lɛn tumaa bɔlɔ sii taãn‐taãnɛ.
42001007	Sɛnɛ, nɛ goã ǹ lon wa, a giala Elizabɛti na á goã lɔ nɛ‐yɛle baãnaa lɛa, ǹ dinin min paa dɔ́ zizi kɔ á nya.
42001008	Ǹ kɔ́n pinaa, Zakarii na á goã wúlu bɔ ǹ dí nyɛɛ Lawa a kion Zeruzalɛmu kiwi, kɔn boeboe na á dɔ ǹsɛn wúlu‐bɔlen kuru ganaa.
42001009	A kɔnpɛ wúlu‐bɔlen lɛn sii zɛnaa nɛ, manə goã n piɛ̃ dí lɛ ganaa, bɛ̀ ǹ tatala kɔn. Bɛa pinaa kɛ lɛ nɛ, pã lɛ na á Zakarii kũ, nyɔɔ gìĩ kɔɔ̃n tiɛ̃ na á dɔ asɛ ganaa. Bɛ lɛ na á toa, á wɔ Lawa a kion nyɛɛnaan sonbore kɛ nɛ.
42001010	A bɛ́ bɛa nyɔɔ gìĩ kɔɔ̃n kɛ lɛ tiɛ̃, zaman gole na á goã Lawa nyankoe kanaa.
42001011	Bɛa biikoo kɛ lɛ li, Lawa a lon a dia dí‐a wole goon nə́ n din nyaa nɛ, á golee nyɔɔ gìĩ kɔɔ̃n tã ǹ bǎã lɛ gusin.
42001012	Zakarii bɛ́ á yɛ, a yiri nə́ n lɔlɔkɔn, nyɛ́ɛ dɔ́ kũ.
42001013	Sɛnɛ, lon a dia dí‐a wole lɛ pɛ nɛ: «N baran nyɛ́ɛ baa wa, a giala, Lawa nə́ n nyankɔ lɛ ma. N lɔ Elizabɛti á die nɛgiĩ yii, n tá re a tɔ koe Zaã.
42001014	N foo á die kɔɔ̃n koe bɛ gɔ́ɔ̃ nɛ parsiini, ka bɛ dɔ nɛ, minbuiin gigiã á die n nyɛnyɛɛ nɛ lɛ a yɛ gɔ́ɔ̃ nɛ.
42001015	A giala, bɛa nɛ kɛ lɛ n die min barkadɛnaa biɛ Lawa gɔn. Duvɛ̃ baran wɔ a lɛ‐n wa, màn woo màn, a n we min yii ni, bɛ kɔ́n baran wɔ a lɛ‐n wa. Nɛ lɛ n die piɛ̃ ka Lawa a Yiri Fu ni, bɛ̀ á tɔn nə ǹ dan gɔ́ɔ̃ nɛ.
42001016	A nya ǹ dí n die toɛ Zuifun gigiã wusoo, ǹ da ǹ Dɛnaa Lawa ganaa doo.
42001017	Á re die Dɛnaa nyɛɛnɛ, a na a daa boo pɛ. Á re die ka Lawa a Yiri Fu pàã‐n a lon, ka Lawa a boo gii‐dali Yilii bɛ́ á goã lɔn. Á die díin laanka nɛn kiɛ kun. Á die toɛ, min mɛnɛn nə n piã lɛlɛ ka Lawa nɛ, bɛn nə wusoo, ǹ da a ganaa, màn mɛn bɛ́ toɛ, Lawa din tɔrɔ mɛn bɔ, bɛ nə n yɔrɔ bɔ, a n yii da Dɛnaa lɛ la.»
42001018	Bɛ kio Zakarii pɛ lon a dia dí‐a wole lɛ‐n kɛnɛn: «Masɛ n die doɛ̃ wàa mɛn li, máa bɛa boo kɛ lɛ n sonbore lɛa? A giala ma laanka maa lɔ nɛ, wɔ́ zizi kɔ á nya.»
42001019	Lon a dia dí‐a wole lɛ tɔ́n pɛ nɛ: «Masɛ tɔ n Gabarayeli, man lon a dia dí‐a wolen goledɛnaa goon lɛa, ma bɛ́ dí nyɛɛ Lawa mɛn nɛ, bɛ lɛ na a masɛ dia, mà ma da boo tii kɔɔ̃n kɛ pɛ n nɛ.
42001020	Ma bɛ́ má siin mɛnɛn pɛ n nɛ, bɛn man die n zɛnɛɛ ǹ kɔnpɛ ǹ biikoo ne. Sɛnɛ, n bɛ́ n lɛ kɔ ǹ‐a wa, bɛ lɛ taman yii, n ta re lɛ tere‐a biɛ, n ba re boe la n boo da wa, yǎa bɛa siin kɛn lɛn zɛnaa pinaa doe.»
42001021	Bɛa biikoo kɛ lɛ din tumaa li, zaman lɛ nə n yii diɛ Zakarii la kanaa, ka bɛ dɔ nɛ, manə goã n kaãbiɛ a belebɔ kion gɔ́ɔ̃‐n lɛ ganaa.
42001022	Zakarii bɛ́ á soo ǹ mɛn waáraa, a boo la á boo da min ni wa, zaman lɛ dɔ̃, mà a yii na á màn yɛ Lawa a kion nyɛɛnaan sonbore lɛ nɛ. A goã boo diɛ min kɔ́n nɛ wa, a na á goã a gɔnɔn dinin sɔɔ̃nɔn biĩ.
42001023	Zakarii a wúlu bɔ ǹ dí biikoo bɛ́ á nya Lawa a kion, á wusoo á woo piɛ.
42001024	Boɛɛn nɛ bɛ kio, yǎa a lɔ Elizabɛti nɔ̀ si. Sɛnɛ, mui sooro din tumaa gɔ́ɔ̃ nɛ, Elizabɛti goã soe á n boe kion wa.
42001025	A na á goã pii a din gɔ́ɔ̃‐n kɛnɛn: «E! Lawa a dí á siĩni, a na á kɔɔ̃n kɔ a din ni, a kɛa nɛ‐yɛbaã sìi kɛ saa, a bɔ masɛ la minin yɔrɔ‐a.»
42001026	Elizabɛti a nɔ̀ sii mui sɔrɔ, Lawa ná a lon a dia dí‐a wole Gabarayeli dia Galilee gána kiwi goon ne, a tɔ n Nazarɛti.
42001027	A na á dia nɛniɛ goon li, a tɔ n Mariya, Mariya lɛ na á goã Zozɛfu a lɔ wɔsiɛ lɛa, bɛa Zozɛfu lɛ na á goã kii Davida tɔrɔ lɛa.
42001028	Lon a dia dí‐a wole lɛ woo a li, á pɛ‐n kɛnɛn: «Mariya, ma á fòo diɛ n nɛ, Lawa tá kunun n ni, a na á n bɔ, á bǐɛ̃ gole baa n nɛ.»
42001029	Mariya yiri nə́ n lɔlɔkɔn bɛa boo kɛ lɛ a diɛ gɔ́ɔ̃ nɛ. A na á goã nɔ̀n diɛ a din la, mà fòo kɛ n wàa giala pii.
42001030	Lon a dia dí‐a wole lɛ tɔ́n pɛ nɛ: «Mariya, n baran nyɛ́ɛ baa wa, Lawa na á bǐɛ̃ gole baa n nɛ.
42001031	N tá re nɔ̀ sii, n nɛgiĩ yɛ, n tá re a tɔ koe Yezu.
42001032	Bɛa nɛgiĩ kɛ lɛ n die min barkadɛnaa biɛ, maǹ die bíi "Lon a Lawa gole a nɛ". Dɛnaa Lawa n die ǹ digolo Davida a kii dankan koe la, a giã a nɛ.
42001033	A n die giɛ̃ Izirayeli tɔrɔ minin mìi la yǎa duduu, a kiibaa a re nyɛɛ wa.»
42001034	Bɛ kio Mariya pɛ lon a dia dí‐a wole lɛ nɛ: «Bɛa siin kɛn lɛn man die n zɛnɛɛ lɔn, a da yaa, masɛ n maa giĩ doɛ̃ wa?»
42001035	Lon a dia dí‐a wole lɛ tɔ́n na a lɛ si á pɛ: «Lawa a Yiri Fu n die gisĩ n la, Lon a Lawa gole n die a din pàã gisĩ n la. Bɛ lɛ taman yii, n bɛ́ die nɛ mɛn yii, maǹ die bíi "Lawa wɔ", ka bɛ dɔ‐n doo "Lawa a Nɛgiĩ".
42001036	N dɔɔ̃nlɔ Elizabɛti dɔ á min guguru lɛa sisia. A laanka a zizi kɔ kɛ lɛ din tumaa nɛ, ka minin bíi lɔ gɛlaa kɛ lɛ dɔ nɛ, a na a nɔ̀ a mui sɔrɔbaa ǹ wɔ nɛ.
42001037	A dɔ̃ sonbore, mà sii kɔ́n ba piɛɛ̃ Lawa ganaa wa.»
42001038	Bɛ kio Mariya pɛ lon a dia dí‐a wole lɛ nɛ: «Man Dɛnaa a bɛ̀rɛlɔ lɛa. A n zɛnaa ma nɛ, a kɔnpɛ ka n boo kɛ lɛ nɛ.» A bɛ́ á bɛ da á nya, lon a dia dí‐a wole lɛ woo á n bɔ a li.
42001039	Lɛawaa dan kɔ́n bɛ kio, Mariya yoo á zii saa fufuu, á woo kiwi goon ne, bɛa kiwi lɛ n Zudee gána a kelen bǎã nɛ.
42001040	A bɛ́ á dɔ, á wɔ Zakarii a kion, á Elizabɛti yɛ, á fòo da nɛ.
42001041	Elizabɛti bɛ́ á Mariya a fòo diɛ lɛ ma, a din bǎã‐n gɔrɔ, a nɛ bìn da a gɔ́ɔ̃ nɛ. Lawa a Yiri Fu gisĩ
42001042	Elizabɛti la, á pɛ ka lɛn gole Mariya ganaa kɛnɛn: «Mariya, Lawa barka wɔ n nɛ á la lɔ din tumaa nɛ, n bɛ́ die nɛ mɛn yii, Lawa barka wɔ bɛa nɛ lɛ dɔ nɛ.
42001043	A na á saa lɔn, min mɛn bɛ́ die maa Dɛnaa biɛ, bɛ dan daa n yii kɔ masɛ din doobaa kɛ li?
42001044	Mariya, ma bɛ́ ma n fòo diɛ lɛ ma bǎã mɛn nɛ gɔrɔ, ma gɔ́ɔ̃gɔ́ɔ̃ ǹ nɛ lɛ na á bìn da nyɛnyɛɛ gɔn.
42001045	Nsɛ wɔ bǐɛ̃ kɔ, nsɛ mɛn bɛ́ n lɛ kɔ a ganaa, Dɛnaa Lawa nə ǹ dia ǹ nə́ daa boo mɛn pɛ n nɛ, bɛ á die n zɛnɛɛ sonbore.»
42001046	Mariya tɔn pɛ: «Man Dɛnaa Lawa a golebaa boo diɛ, ma a tɔ bɔ.
42001047	Ma foo piɛ̃maa‐n ka nyɛnyɛɛ nɛ maa Lawa taman yii, a giala a n die ma nyin sii.
42001048	Masɛ din doobaa kɛ lɛ, ma na a din a bɛ̀rɛlɔ lɛa, sɛnɛ, á lɛ kɔ á n yɔrɔ da ma la. Bɛ lɛ nɛ, a n giala kɔ sisia ganaa a wo nyɛɛnaan yaa, minin tá re pii, mà masɛ wɔ bǐɛ̃ kɔ.
42001049	A giala Lawa Pàãyiidɛnaa sii dadaran zɛnaa masɛ nɛ, a tɔ á sonbore
42001050	Min mɛnɛn bɛ́ nyɛ́ɛbiɛ a yii ni, a n makara boe bɛn ganaa yǎa duduu
42001051	Sɛnɛ, min mɛnɛn bɛ́ n dinin gole koe Lawa n die a din a pàãdɛnaabaa ǹ gɔn kɛ siɛ lon, a da ǹ bii a ǹ sasawaa.
42001052	A n die kiin nyanɛɛ a ǹ bɔ ǹ kii dankan la, a din boɛɛ‐kɔlen saa lon.
42001053	A n die bòonaan gɔn piɛ̃ ka naforo ne, a gɔn màn dɛnan loo, ǹ wo ka ǹ gɔn kooro ne.
42001054	A n die n doe a dí‐nyali Izirayeli lɛ, a giala á n yiri koa a din a bǐɛ̃baa kɛ nɛ.
42001055	A bɛ́ á n lɛ kɔ wɔ digolo Abrahamu la ka siin mɛnɛn nɛ, a n die bɛn zɛnɛɛ wɔsɛn kɛn lɛn manɛ a nɛnyaanan lɛa, a na a lɛ pã yǎa duduu.»
42001056	Bɛ kio Mariya goã kun ka Elizabɛti nɛ yǎa mui sɔɔ miã, á tɔ́n zii nyankɔ, á wusoo á woo piɛ.
42001057	Elizabɛti a gisiĩ biikoo bɛ́ á dɔ, á nɛgiĩ yɛ.
42001058	Elizabɛti miãkɛnɛn laanka ǹ tɔrɔn bɛ́ ǹ nə́ ma, mà Dɛnaa Lawa din na á bǐɛ̃baa ǹ sii zɛnaa nɛ, ǹ nə́ goã n nyɛnyɛɛ kun ni.
42001059	Nɛ lɛ bɛ́ á dɔ lɛawaa kiwisi, ǹ nə́ daa, màn mɛn bɛ́ toɛ, ǹ na a tɔ kɔ, ǹ kuru. Maǹ nə́ goã mà maǹ die bíi ka ǹ di tɔ nɛ, mà Zakarii.
42001060	Sɛnɛ, nɛ lɛ dan mà haayii, mà a tɔ n Zaã.
42001061	Ǹ miãkɛnɛn lɛn laanka ǹ tɔrɔn lɛn mà a ganaa mà wàa nɛ? Mà bɛa tɔ kɛ lɛ nə ǹ kion min mɛn ganaa?
42001062	Zakarii lɛ lɛ bɛ́ tiɛ̃ nɛ, ǹ nə́ tɔ́n nɔ̀n da la ka ǹ gɔnɔn nɛ, mà ǹ nɛ lɛ tɔ kɔ mà die.
42001063	Zakarii mà ǹ da ka gɔn sɛlɛɛ nɛ, ǹ bɛ́ sɛ́wɔ kiɛ̃ màn mɛn‐a, á tɔ́n boon kɛn kiɛ̃: «Nɛ lɛ tɔ n Zaã.» Min tumaa nə́ n kaãbaa.
42001064	A din bǎã‐n gɔrɔ Zakarii dɔ́ boo la á boo da, yǎa a yoo á n Lawa tɔ boe.
42001065	Bɛ lɛ taman yii, ǹ miãkɛnɛn yii tumaa nə́ n kaãbaa, bɛ̀ nyɛ́ɛ dɔ́ nə ǹ ganaa. Ka bɛ dɔ‐n doo, minin man nə́ goã bɛa siin kɛn lɛn laakalɛɛ kɔn nɛ, Zudee gána a kelen bǎã lɛ tumaa nɛ.
42001066	Min mɛnɛn tumaa goã bɛa siin kɛn lɛn laakalaa miɛ̃ ǹ too ne, bɛn nə́ goã n taasɛ ǹ ganaa, bɛ̀ ǹ nə́ pii mà nɛ kɛ á die màn biɛ dɛ! A giala a na á goã foaãnɛ min din tumaa yɔrɔ‐a, mà Lawa din na á bɔ, á n die dí kɔ́n koe la.
42001067	Lawa a Yiri Fu daa nɛnyaan tiɛɛ̃n lɛ di Zakarii la, á boo saa á Lawa a boo gii da:
42001068	«Min tumaa Dɛnaa, Izirayeli a Lawa tɔ bɔ! Á n yɔrɔ da wɔsɛn la, á wɔ nyin si, a giala wɔ na a din a tɔrɔ lɛa.
42001069	A na á nyin‐sili kɔ wɔ la, bɛ n nyin‐sili pàãdɛnaa lɛa. Bɛ na a din a dí‐nyali Davida a nɔ̀ɔn lɛa, Davida mɛn bɛ́ á goã wɔa kii gole lɛa.
42001070	A na á bɛ lɛ wɔ a boo gii‐dalin sonboren lɛ‐n, haalɛ lɛlɛ‐lɛlɛ ǹ nə́ da,
42001071	mà asɛ á re wɔ boe wɔa zɔ́ɔn gɔn, mà asɛ á re wɔ kirisibiɛ wɔa zɔ́ɔn ganaa.
42001072	Mà asɛ n die dí nyɛɛ, a kɔnpɛ a din a lɛ kɔ kɛ nɛ wɔ digolon ne, mà asɛ yiri a die boe ka bɛa lɛ kɔ kɛ lɛ‐n wa.
42001073	Mà asɛ yiri a die boe a din a liɛ kɛ nɛ wɔ digolo Abrahamu‐n wa, mà asɛ á die bǐɛ̃ tɔrɔ tumaa zɛnɛɛ wɔ nɛ,
42001074	mà asɛ á die wɔ sii wɔa zɔ́ɔn pàã la, mà asɛ á die nyɛ́ɛ lui a bɔ wɔ ganaa, wɔ a guguru kɔ,
42001075	mà asɛ á die zii nyɛɛ wɔ nɛ, wɔ tɔ wɔ peperebaa nɛ ka sonborebaa nɛ, wɔ dí nya a din ni wɔa yiikoonaabaa din tumaa gɔ́ɔ̃ nɛ.
42001076	Nsɛ nɛnyaan tiɛɛ̃n lɛ dɔ ganaa, maǹ die n bíi lon a Lawa gole a boo gii‐dali, ma n die die wɔa Dɛnaa nyɛɛnɛ, ma n die wɔa Dɛnaa a ziin zɛnɛɛ,
42001077	Ma n die sii‐doɛ̃ koe wɔsɛn tɔrɔ minin kɛn la, Lawa bɛ́ re minin nyin sii lɔn, a bɛ́ re sii baraan toɛ ǹ nɛ lɔn, ǹ bɛ dɔ̃.
42001078	A giala wɔa Lawa á wɔ narɛ, a piɛ̃maa‐n ka bǐɛ̃baa nɛ. A bǐɛ̃baa n wɔlɔ fúlu lɛa, kiɛ wɔ ganaa ka wasa bɛ́ lɔn.
42001079	Min mɛnɛn bɛ́ wɔlɔ tì li, ǹ nə́ nyɛ́ɛ biɛ gɛ̀ nɛ, a n wɔlɔ fúlu kiɛ bɛn ganaa. A n là nyantoro zii nyɛɛ wɔ nɛ.»
42001080	Nɛ lɛ sɛ na á goã gole koe, á n yiridɛnaa biɛ á woe nyɛɛnɛ. Biikoo kɔ́n waáraa á goã don bii, yǎa a din nyaa Izirayeli minin ni pinaa dɔ.
42002001	Bɛa biikoo kɛ lɛ li, Rɔmu minin kii gole gole Oguti dí pɛ, mà min woo min tá asɛ a pàã giulun, mà ǹ bɛ tɔ kiɛ̃.
42002002	Bɛa minin‐nimii lɛ na a bibinaa lɛa, a na á n zɛnaa bɛ̀ Kirinusu n Siirii gána mìi la.
42002003	Didie na á goã woe a din a kiwi, a n tɔ kiɛ̃ walan.
42002004	Zozɛfu dɔ́ soo Nazarɛti kiwi Galilee gána nɛ, á woo Zudee gána nɛ Bɛtlehɛmu, ǹ digolo Davida a kiwi, a giala a dinmaa lɛ na á goã Davida tɔrɔ lɛa.
42002005	A na á woo n tɔ kiɛ̃ walan, ka a lɔ wɔsiɛ Mariya nɛ, bɛ á zɛnɛɛ bɛ̀ a n min guguru lɛa.
42002006	Ǹ bɛ́ Bɛtlehɛmu kiwi ǹ mɛn waáraa, Mariya a gisiĩ biikoo dɔ.
42002007	A ná a gɔn binaa nɛ lɛ yɛ, nɛgiĩ lɛa. Á mɔnaa gɔnɔn pɛnɛ a ganaa. Ǹ bɛ́ tɔɔn kion mɛn nɛ, á naa bɛa tɔɔn lɛn màn‐bii ǹ goo ne, a giala bǎã yɛ ǹsɛn wɔ lɛa, tiin yu ǹ kion kɔ́n nɛ wa.
42002008	Bɛa kiwi kɛ lɛ a lɛkoro lɛ‐a wurun ni, sèren lɛduə̃lin kɔnɔn man nə́ goã wɛɛ don ǹ tɔɔn li.
42002009	Dɛnaa a lon a dia dí‐a wole goon nə́ daa bɔ ǹ li, Dɛnaa Lawa a tɛ pɛ kaa ǹ la, nyɛ́ɛ nə́ ǹ kũ parsiini.
42002010	Lon a dia dí‐a wole lɛ mà ǹ ganaa kɛnɛn: «Ka baran nyɛ́ɛ baa wa! Á ke, masɛ n má daa boo kɔɔ̃n pɛ ka nɛ, màn mɛn nə die gána kɛ a minin tumaa foo kɔɔ̃n koe parsiini.
42002011	Pelo kɛ lɛ nɛ, Davida a kiwi, Kirisibaali na á yɛ kaa lɛa, Dɛnaa lɛ nɛ, Lawa bɛ́ á pɛ, mà asɛ á re Minin Nyin‐sili mɛn lɛ diɛ.
42002012	Ka bɛ́ re doɛ̃ màn mɛn li, bɛ n ka kɛ nɛ: Ka á die nɛnyaan tiɛɛ̃n yii, tɔɔn màn‐bii ǹ goo ne, mɔnaa gɔnɔn nə́ pɛnɛɛ nɛ a ganaa.»
42002013	Bɛa bǎã‐n gɔrɔ lon a dia dí‐a wole gigiã bɔ Lawa li, ǹ nə́ daa goon kɛ lɛ li, bɛ̀ ǹ nə́ Lawa tɔ boe, ǹ nə́ pii:
42002014	«Lon màn tumaa Lawa guguru kɔ! A na a là nyantoro koe kanaa minin la, a giala a tá ǹ narɛ.»
42002015	Lon a dia dí‐a wolen lɛn bɛ́ ǹ nə́ n bɔ ǹ li, ǹ nə́ wusoo ǹ nə́ woo lon ǹ mɛn waáraa, tɔɔn‐lɛduə̃lin lɛn nə́ pɛ kɔn nɛ kɛnɛn: «Ka daa wɔ n ta yǎa Bɛtlehɛmu, sii mɛn nə n zɛnaa, Dɛnaa Lawa màn mɛn boo da wɔsɛn manɛ, á siĩni wɔ yii bɛ yɛ.»
42002016	Ǹ nə́ yoo fufuu, ǹ nə́ woo kiwi lɛ nɛ, ǹ nə́ woo Zozɛfu laanka Mariya yaa, ka nɛnyaan boɛɛn lɛ dɔ nɛ naa‐n tɔɔn màn‐bii ǹ goo ne.
42002017	Ǹ bɛ́ ǹ nə́ yɛ, lon a dia dí‐a wole bɛ́ á màn mɛn pɛ ǹ nɛ, bɛa nɛnyaan tiɛɛ̃n lɛ wɔ gɔn la, ǹ nə́ bɛ laakalaa.
42002018	Min mɛnɛn dinin tumaa nə n too kɔ tɔɔn‐lɛduə̃lin lɛn lon, bɛn nə́ n kaãbaa ǹ da ǹ boo ganaa.
42002019	Sɛnɛ, Mariya sɛ na á goã bɛ tumaa tamaɛ a din yiri ni, bɛ̀ á n taasɛ a ganaa.
42002020	Bɛ kio tɔɔn‐lɛduə̃lin lɛn nə́ wusoo ǹ nə́ woo ǹ bǎã nɛ. Ǹ màn mɛn ma, ǹ nə ǹ mɛn dɔ yɛ, ǹ nə́ goã Lawa a golebaa boo diɛ, ǹ ná a tɔ boe bɛ a lɛa. Bɛ din tumaa na á n zɛnaa á kɔnpɛ ka lon a dia dí‐a wole lɛ a boo pɛ nɛ.
42002021	Lɛawaa kiwisi bɛ kio yǎa nɛ lɛ a kurii dɔ. Ǹ ná a tɔ kɔ mà Yezu, lon a dia dí‐a wole bɛ́ á tɔ mɛn boo da, bɛ̀ nɛ lɛ dan din bɛ́ a tɔn na a nɔ̀ si wa.
42002022	Lɛawaa pusi nɛ lɛ a yɛ kio, a kɔnpɛ ka Lawa a dí‐pɛn lɛn nɛ Muizu ni, Mariya a gɔ̀ bɔ ma ganaa pinaa dɔ. Zozɛfu laanka Mariya yoo, ǹ nə́ woo ka nɛ lɛ‐n Zeruzalɛmu kiwi, màn mɛn bɛ́ toɛ, ǹ nə ǹ landa soɛ̃ siin bɔ ǹ ganaa, ǹ nɛ lɛ kɔ Dɛnaa Lawa la.
42002023	Maǹ nə́ zɛnaa miɛ̃, a giala a n kiɛ̃ nɛ Dɛnaa Lawa a dí‐pɛn lɛn nɛ, mà bɛ̀ lɔ gɔn binaa nɛginin baa, mà bɛa nɛ lɛ n Lawa wɔ lɛa.
42002024	Ka bɛ dɔ nɛ, Zozɛfu laanka Mariya doamaa nɛ ǹ nə ǹ wúlu mànan bɔ, a kɔnpɛ ka Dɛnaa Lawa a dí‐pɛn lɛn nɛ: «Wuruun màn paa, hinlaa zɛrɛkantoan bɔnboɛɛn màn paa.»
42002025	Á daa yaa giĩ goon tá Zeruzalɛmu kiwi, a tɔ n Simiɔn. Bɛa giĩ lɛ na á goã min pepere lɛa, a n nyɛ́ɛ biɛ Lawa yii ni, bɛ̀ á n yii diɛ Izirayeli minin nyin‐sili lɛ la. Lawa a Yiri Fu na á goã la,
42002026	a na á goã á nyaa nɛ mà Dɛnaa Lawa bɛ́ á nyin‐sili mɛn boo da, mà a die giɛ̃ bɛ̀ a yii ná a bɛ yɛ wa.
42002027	Lawa a Yiri Fu lɛ da a yiri‐a, mà a wo Lawa a kion biikoo mɛn waáraa, bɛ̀ nɛnyaan tiɛɛ̃n Yezu lɛ di laanka ǹ dan daa kɔ Lawa la, a kɔnpɛ ka Lawa a dí‐pɛn lɛn nɛ.
42002028	Simiɔn lɛ nɛ lɛ saa a gɔn, á barka da Lawa nɛ ka loe ne:
42002029	«Dɛnaa Lawa, sisia, n lɛ kɔ ǹ boo lɛ lɛ pã kəni. N tá boe la n toa masɛ mɛn bɛ́ n din a bɛ̀rɛgiĩ lɛa, ma wo geren piɛ sisia ka nyɛnyɛɛ nɛ.
42002030	A giala ma yii yɛ, n na a giala kɔ n tá n minin nyin si ǹ dí lɛ nyɛɛ kəni.
42002031	Tɔrɔ din tumaa dɔ n die bɛ yii:
42002032	A n die wɔlɔ fúlu boe tɔrɔn tumaa nɛ, a n gugurubaa koe n din a tɔrɔ boe kɛ la, bɛ mɛn bɛ́ ka Izirayeli ni.»
42002033	Simiɔn goã boo mɛn yii diɛ nɛ lɛ wɔ gɔn la, bɛn man nə́ goã kaãbaa diɛ ǹ di laanka ǹ dan ganaa.
42002034	Bɛ kio Simiɔn ná a nyankɔ Lawa lon, mà á barka wɔ ǹ nɛ, á tɔ́n pɛ nɛ lɛ dan Mariya nɛ: «Lawa na á nɛ kɛ lɛ bɔ á dia, á n die Izirayeli min gigiã a mɛnaa a bɔ̀n baa ǹ gòã biɛ, a gigiã dɔ a yoo a kirisibaa ǹ gòã baa. Nɛ lɛ n die Lawa foo dí‐nyali biɛ, sɛnɛ, minin man die n piɛ̃ nɛ, ǹ boo baraa dɔ a ganaa.
42002035	Bɛ lɛ gɔ́ɔ̃ nɛ, a n die min gigiã gɔ́ɔ̃gɔ́ɔ̃ ǹ taasiɛ duriin boe, a ǹ kaa wɔlɔ fúlu ganaa. Sɛnɛ nsɛ, busii á die n là paparɛɛ ka gɔya a min fɔ̃ ǹ bǎã bɛ́ lɔn.»
42002036	Lɔ goon dɔ na á goã a din Zeruzalɛmu kiwi lɛ nɛ, Lawa a boo gii‐dali lɛa, a tɔ n Anɛɛ, n di tɔ na á goã Fanoeli, Asɛɛrɛ tɔrɔ nɛ. Bɛa lɔ lɛ zizi kɔ parsiini. A na á giã kun ka ǹ zuũ ni lɛ̀ sɔbaa din sɔɔ̃, yǎa ǹ zuũ gã.
42002037	Bɛ kio á goã lɔ giɔɔrɔbaa nɛ, yǎa á zizi kɔ á woo dɔ lɛ̀ pɔkiwisiwensii. A goã soe doo á n boe Lawa a kion wa, a na á goã Lawa guguru koe tèlò laanka penleen ne, bɛ̀ a nə́ n lɛ soɛ á n Lawa nyankoe.
42002038	A dɔ bɛ́ á soo gɔrɔ á kɔnpɛ ka nɛnyaan lɛ a kɔ Lawa la nɛ, á yoo á n Lawa tɔ boe. Bɛ kio á nɛ lɛ boo da Zeruzalɛmu kiwi minin manɛ, ǹsɛn mɛnɛn bɛ́ ǹ yii diɛ mà Lawa á die ǹsɛn gána nyin sii.
42002039	Mariya laanka Zozɛfu bɛ́ ǹ nə́ ǹ siin yii yɔrɔ bɔ, á kɔnpɛ ka Dɛnaa Lawa a dí‐pɛn lɛn nɛ, ǹ nə́ wusoo ka Yezu ni, ǹ nə́ woo Galilee gána nɛ, ǹ kiwi Nazarɛti.
42002040	Nɛ lɛ sɛ na á goã gole koe, bɛ̀ á n pàã yii, a na á goã woe nyɛɛnɛ parsiini Lawa foo sii doɛ̃ gɔ́ɔ̃ nɛ, a n foaã nɛ dɔn mà Lawa á narɛ.
42002041	Lɛ̀ woo lɛ̀, Yezu a yɛ wolen man woe Zeruzalɛmu kiwi, ǹ Zuifun soo a kiɛ̃mala ǹ zɔ́n zɛnaa.
42002042	A kɔnpɛ ka ǹ landa sii ni, Yezu bɛ́ á dɔ lɛ̀ fulupaa, ǹ nə́ woo zɔ́n lɛ ganaa ka a dɔ nɛ.
42002043	Zɔ́n lɛ bɛ́ á nya, ǹ nə́ wusoo ǹ nə́ woo piɛ, sɛnɛ, Yezu lɛ sɛ goã Zeruzalɛmu kiwi, ǹ di laanka ǹ dan nə bɔ a siére‐a wa.
42002044	Maǹ nə́ goã taasɛ, mà Yezu na á goã kun ka ǹ miã lɛ zii tɔ‐wɔlen ne, ǹ nə́ zii tɔ wɔ yǎa wasa mɛ. Bɛ kio ǹ nə́ yoo ǹ nə́ giɛ li ǹ tɔrɔn laanka ǹ giaáran bii.
42002045	Ǹ nɛ lɛ yɛ wa, bɛ lɛ taman yii, ǹ nə́ wusoo ǹ nə́ ga li yǎa Zeruzalɛmu kiwi doo.
42002046	A lɛawaa sɔɔbaa ǹ wɔ pinaa kəni, ǹ nə́ woo yaa Lawa a kion, á n giã‐n tán landa sii‐daraalin bii, a nə́ n too koe ǹ lon, bɛ̀ á n nɔ̀n diɛ ǹ la.
42002047	Min mɛnɛn yii goã n too koe nɛ lɛ lon, bɛn tumaa goã n kaãbiɛ a sii doɛ̃ ganaa ka a boon lɛ si ǹ gɔn nɛ.
42002048	Ǹ di laanka ǹ dan bɛ́ ǹ nə́ yɛ, bɛa sii lɛ nə́ ǹ tɔwaa parsiini, ǹ dan nə́ tɔ́n pɛ nɛ: «Maa nɛ, wàa na á baa ń kɛ zɛnaa wɔsɛn manɛ?masɛ laanka N di gɔ́ɔ̃ biimaa nɛ, bɛ̀ wɔ á giɛ n li.»
42002049	Yezu tɔ́n pɛ ǹ nɛ kɛnɛn: «Wàa na á baa ka á giɛ ma li? Ka a doɛ̃ mà masɛ doamaa nɛ ma goã ma Di a kion wa?»
42002050	Sɛnɛ, ǹ bɛa boo kɛ lɛ giala ma a lon wa.
42002051	Bɛ kio Yezu yoo á woo kunu ǹ ni Nazarɛti kiwi, á goã ǹ di laanka n dan bɔlɔ sii. N dan Mariya na á goã bɛa siin kɛn lɛn tumaa tamaɛ a gɔ́ɔ̃ nɛ.
42002052	Yezu dinmaa lɛ sɛ na á goã gole koe, bɛ̀ á n gɔ̀nɔn yii, a yiri dɔ n gole koe woe nyɛɛnɛ. A sii na á goã kɔɔ̃n Lawa ganaa ka minbuiinin ni.
42003001	Zaã bɛ́ á dí giala kɔ lɛ̀ mɛn‐a, bɛ na á kɔnpɛ ka Kii gole gole Tibɛrɛ a pàã saa a lɛ̀ fulusoorobaa ǹ wɔ nɛ. Bɛ̀ Pɔnsi Pilati n Zudee gána mìi la, Herɔdi n Galilee gána mìi la, ǹ dɔɔ̃ngiĩ Filipi n Ituree gána laanka Trakoniti gána mìi la, Lizaniasi n Abilɛni gána mìi la,
42003002	bɛ̀ Anɛ laanka Kayifu n Lawa a wúlu‐bɔlen kiãn lɛa. Bɛa biikoo kɛ lɛ nɛ, Zakarii a nɛgiĩ Zaã bɛ́ don bii, Lawa boo da nɛ, mà a na asɛ a dí nya.
42003003	Bɛ kio gɔrɔ Zaã yoo a tá n bibiĩ Zurdɛ̃ tà bǎã nɛ. A na á goã lɛ diɛ mà minin nə n taasɛ, ǹ wusoo ǹ sii baraan kio, asɛ batɛmu da ǹ ganaa, màn mɛn bɛ́ toɛ, Lawa nə ǹ sii baraan toa ǹ nɛ.
42003004	Zaã na á goã sii lɛ zɛnɛɛ, á kɔnpii ka boon kɛn nɛ kiɛ̃‐n Lawa a boo gii‐dali Izayii a sɛ́wɔ nɛ: «Min a lɛ‐dia bɔ don gɔ́ɔ̃ nɛ: Ka Dɛnaa a zii zɛnaa. Ka zii telee sonboren zɛnaa nɛ.
42003005	Ka nyankɔrɔ din tumaa tã! Ka kelen laanka tentenən tumaa sɛlɛ, ǹ kɔnpɛ! Ka zii lɛ a kɔkɔrɔbaa bǎãn yii tele! Ka zii lɛ a ziziɛ̃ bǎãn zɛnaa!
42003006	Bɛ kio minbuiin nɛ din tumaa á die Lawa a wɔ kirisibaa ǹ dí lɛ yii.»
42003007	Zaman gigiã na á goã die Zaã li, mà a batɛmu da ǹsɛn ganaa. A na á goã pii ǹ ni kɛnɛn: «Ka màn kɔrɔka tɔrɔn kɛn! Die na á pɛ ka nɛ, mà Lawa a foo busu ǹ kiri gole mɛn bɛ́ die, mà ka tá boe la ka baa si ka la bɛ la?
42003008	Ka zɛnaa ǹ siin zɛnaa, ǹ mɛnɛn bɛ́ nyɛɛ mà ka kaa giã ǹ gɔn bɔyaa. Ka ǹ taasɛ mà Abrahamu bɛ́ ka digolo lɛa, mà sii kɔ́n ba boe la a ka yɛ wa. Ka baran n dinin bebele wa! Masɛ n pii ka nɛ, Lawa á boe la a kɔlɔn kɛn bɔyaa a ǹ baa Abrahamu tɔrɔn lɛa!
42003009	Lawa a kiri‐kurii lɛ a biikoo dɔ. A n die kuri ka min bɛ́ da wɔrɛɛ a giala‐a ka sɛ̀miɛ‐n lɔn. Da mɛn din tumaa bɛ́ a nɛ sonbore koe wa, bɛ yii n die n kuri a n zũ tɛ‐n.»
42003010	Zaman gigiã na á goã nɔ̀n diɛ Zaã la mà ǹsɛn doamaa nɛ ǹ wàa mɛn zɛnaa kəni?
42003011	Á tɔ́n pɛ ǹ nɛ: — Bɛ̀ wɔ ǹ dɔnkɛ màn paa tá min mɛn lon, a bɛ́ a ba min mɛn lon wa, a goon kɔ bɛa dɛnaa la. Bɛ̀ màn‐bii tá min mɛn lon, a dɔ gii kɔn ka a támalonbaã wole ne.
42003012	Wusuru‐silin dɔn nə́ daa a li, mà a batɛmu da ǹsɛn ganaa. Ǹ nə́ tɔ́n nɔ̀n da la mà mìinaa, mà ǹsɛn doamaa nɛ ǹ wàa mɛn zɛnaa?
42003013	Á ǹ boo lɛ si kɛnɛn: «Goledɛnaa lɛ mɛn pɛ ka nɛ, ka baran n laa min‐a mà a màn saraa a la bɛ‐n wa.»
42003014	Sɔraasin dɔn nə́ nɔ̀n da la mà ǹsɛn dɔn doamaa nɛ ǹ wàa mɛn zɛnaa? Á ǹ lɛ si: «Ka baran pàã nyaa min ni ka wɔrɔ si la wa. Ka baran mɛnaa min dɔ la ka soɛ boon ne ka wɔrɔ si la wa. Bɛ din tumaa kio, ǹ bɛ́ saraa mɛn koe ka la, ka toa bɛ lɛ dɔ ka yii li.»
42003015	Minbuiinin lɛn foo doa sisia parsiini, didie na á goã pii a din gɔ́ɔ̃‐n kɛnɛn Zaã wɔ a paǹ li: Lawa bɛ́ re Nyin‐sili mɛn diɛ, a din bie ke wa le?
42003016	Zaã na á goã ǹ tumaa lɛ sii kɛnɛn: «Masɛ n má batɛmu da ka ganaa mu li, sɛnɛ, min tá die, bɛa dɛnaa pàã á gole á la masɛ wɔ nɛ, haalɛ masɛ nə n zumə́, ma a kɔsɔ biɛn fore, masɛ mìi á kiɛɛrɛ bɛ ganaa. Bɛa dɛnaa kɛ lɛ n die ka kiɛ Lawa a zii ni, ka Yiri Fu pàã nɛ, a dɔlɔ bɔ ka tɛ nɛ.
42003017	A n die min sonboren laanka min baraan niɛ̃ a ǹ bɔ kɔn, ka buu‐kɔsɔli bɛ́ màn nàn laanka a kaása niɛ̃ á boe kɔn lɔn, màn mɛn bɛ́ toɛ, a na a màn nàn bɔ a kaa dɔǹ nɛ. Sɛnɛ, á die màn kaása kɛ sɛ tiɛ̃ tɛ‐n, tɛ mɛn bɛ́ a ba nimi duduu wa.»
42003018	Bɛa gòã kɛ lɛ la, Zaã na á goã Boo Tii Kɔɔ̃n kɛ pii minin manɛ, ka foo doa ǹ boo gigiã kɔsɔn nɛ doo.
42003019	A din biikoo kɛ lɛ dɔ li, á kii Herɔdi zɛ̀rɛ baa, a giala Herɔdi na á n diɛ̃giĩ a lɔ Herɔdiadi si, ka bɛ dɔ nɛ, á sii kɔkɔrɔ gigiã kɔsɔn zɛnaa.
42003020	A bɛ́ re màn diɛ a sii baraan li, á Zaã kũ á ná a lɛ tã kòso‐n.
42003021	Min tumaa bɛ́ batɛmu lɛ yii, Yezu dɔ́ woo bɛa batɛmu lɛ si. Yezu bɛ́ Lawa nyankoe, lon lɛ nə́ n bũ,
42003022	Yiri Fu gisĩ la, yii ná a ganaa ka zɛrɛkantoan bɛ́ lɔn. Ka bɛ dɔ nɛ, boo diɛ lɛn bɔ lon á pɛ: «Kɛ n maa Nɛgiĩ lɛa, ma á narɛ parsiini, ma din ni má bɔ.»
42003023	Yezu bɛ́ a dí giala koe, bɛ̀ a lɛ̀ pɔsɔɔ miã nɛ. Yezu n digolo bibinaan man ka kɛn nɛ: Aadã nɛ, min mɛn bɛ́ Lawa zɛnaa, bɛ kio Sɛɛti, Enɔɔsi, Kayinamu, Maleleeli, Zarɛdi, Enɔɔki, Matusalaa, Lamɛki, Nowee, Sɛmu, Arpaksaadi, Kayinamu, Saalaa, Ebɛɛrɛ, Falɛki, Rago, Seruku, Nakɔɔrɔ, Taaraa, Abrahamu, Izaaki, Zakɔba, Zudaa, Farɛsi, Esirɔmu, Arnii, Admɛn, Aminaadaabuu, Naasɔn, Saalaa, Boozi, Obɛdi, Zeese, Davida, Natan, Matataa, Mɛnaa, Meleyaa, Eliakimu, Zonaamu, Zozɛfu, Zudaa, Simiɔn, Levii, Maati, Zorimu, Eliezɛrɛ, Zozoe, Erii, Ɛlmadamu, Kozamu, Adiidi, Mɛlaki, Nɛrii, Salatieli, Zorobabeli, Reza, Zoanan, Zodaa, Zozɛki, Sɛmɛyini, Matatiasi, Matati, Nagayii, Esili, Nahumu, Amɔɔsi, Matatiasi, Zozɛfu, Zanayi, Mɛlaki, Levii, Matati, Yilii, Zozɛfu. Bɛa Zozɛfu lɛ nɛ, minin nə́ goã biɛ Yezu ǹ di lɛa.
42004001	Yezu bɔ Zurdɛ̃ tà lɛ‐a, a bɛ́ piɛ zii la, Yiri Fu mɛn bɛ́ kun ni, bɛ ná a nyɛɛnaan sabɔ á woo‐n diə gole ne.
42004002	Sɛtaan nə́ n da a gɔ́ɔ̃ li walan lɛawaa pusi gɔ́ɔ̃ nɛ. Bɛa biikoo kɛ lɛ din tumaa li, Yezu màn kɔ́n bii wa. Bɛa lɛawaan kɛn lɛn bɛ́ ǹ nə́ kiɛ̃, bòo kũ.
42004003	Sɛtaan tɔ́n pɛ nɛ: «Bɛ̀ n tá Lawa a Nɛgiĩ lɛa, a pɛ kɔlɔ kɛ nɛ, mà a n bɔyaa a n baa màn‐bii lɛa.»
42004004	Yezu Sɛtaan a boo lɛ si kɛnɛn: «A tá kiɛ̃ nɛ Lawa a boo ne mà minbuiin nɛ ba re n din toe ka màn‐bii din sɔɔ̃‐n wa.
42004005	Sɛtaan nə́ dii lon ka Yezu ni bǎã kɔ́n nɛ, á biikoo boɛɛn saa á kanaa a gánan dinin tumaa nyaa nɛ.
42004006	Á pɛ nɛ: «Masɛ n die pàã koe n la n giã gánan kɛn dinin tumaa mìi la, ǹ laanka ǹ siĩnbaa nɛ ka ǹ naforon ne. Bɛn man nə́ n kɔ masɛ la, bɛ̀ min mɛn dɔ masɛ din yii li, ma dɔ n koe bɛa dɛnaa la.
42004007	Bɛ̀ n masɛ guguru kɔ, bɛ din tumaa n á re n wɔ biɛ.»
42004008	Yezu pɛ nɛ: «A tá kiɛ̃ nɛ mà n kaa tán n Dɛnaa Lawa din sɔɔ̃ yɔrɔ‐a, n na a guguru kɔ.»
42004009	Bɛ kio Sɛtaan woo ka Yezu‐n Zeruzalɛmu kiwi, á da Lawa a kion mìi ni, á pɛ nɛ: «Bɛ̀ n tá Lawa a Nɛ lɛa sonbore, n toa walan n furə tán,
42004010	a giala a tá kiɛ̃ nɛ mà Lawa á re pii a lon a dia dí‐a wolen manɛ ǹ ga n walan,
42004011	ka bɛ dɔ‐n doo, ǹ tá re n yoe lon, màn mɛn bɛ́ toɛ, n baran n gòã na kɔlɔ ganaa wa.»
42004012	Yezu tɔ́n pɛ Sɛtaan nɛ: «A na á n pɛ mà n baran n da n Lawa, Dɛnaa Lawa gɔ́ɔ̃ li ka sii kɔ́n nɛ wa.»
42004013	Sɛtaan nə́ n da Yezu gɔ́ɔ̃ li ka yɔrɔ din tumaa nɛ, sɛnɛ, a boo la á sã wa. Á nɔmaa á n zɔ̃ á n bɔ Yezu li, á n yii da biikoo kɔsɔ la.
42004014	Yezu bɛ́ ka Yiri Fu pàã lɛ ná a nɛ, á wusoo á daa Galilee gána nɛ. A tɔ bɔ bɛa bǎã lɛ a wɔlɔ yii ni.
42004015	A na á goã minin darɛɛ ǹ Zuifun lɛsɔkɔn kionən ne. Min tumaa dɔ na á goã a gugurubaa boo diɛ.
42004016	Yezu bɛ́ á too Nazarɛti kiwi mɛn nɛ, á wusoo á daa walan. Zuifun susu ǹ pii pinaa, a kɔnpɛ ka Yezu a lɛ mui sii ni, á wɔ lɛsɔkɔn kion. Á yoo a n die Lawa a boo sɛ́wɔ pii.
42004017	Ǹ nə́ Lawa a boo gii‐dali Izayii a sɛ́wɔ kɔ la. Á bɛa sɛ́wɔ lɛ lɛ bɔ á woo bǎã kɔ́n yaa, a n kiɛ̃‐n bɛa bǎã lɛ‐n kɛnɛn:
42004018	Dɛnaa Yiri n ma la. Hiĩ, a na á ma bɔ á ma koa, mà ma boo tii kɔɔ̃n pɛ doobaan manɛ,
42004019	min mɛnɛn bɛ kòso ne mà ǹ tá re ǹ kiɛ, min mɛnɛn bɛ́ yii tere‐an lɛa mà ǹ yii á re wusii a wɔlɔ yɛ ǹ bɛ́ mɛnɛɛ min mɛnɛn la, mà ǹ tá re bɛn kiɛ. A na á ma dia mà ma da pɛ mà Dɛnaa a bǐɛ̃baa lɛ̀ nɛ.
42004020	Yezu sɛ́wɔ lɛ lɛ tã, á kɔ a tamaali la, a din nə́ woo giã tán boo da ǹ bǎã nɛ. Min tumaa nə́ n yii saa á doa la lɛsɔkɔn kion lɛ nɛ.
42004021	Á tɔ́n na a giala kɔ á pɛ ǹ nɛ kɛnɛn: «Pelo, kasɛn mɛnɛn bɛ́ ka sɛ́wɔ kɛ lɛ a pɛ ma ka ka too ne, bɛa sɛ́wɔ lɛ a boo lɛ pã kasɛn manɛ kɛnɛn gɔrɔ.»
42004022	Min din tumaa na á goã Yezu laakalɛɛ. Bɛa Lawa a bǐɛ̃baa ǹ boo kɛ kaãbaa da min tumaa ganaa. Sɛnɛ, bɛa boo kɛ a bɔ asɛ lɛ‐n kɛ lɛ na á ǹ tɔwaa. Maǹ nə́ goã pii kɔn nɛ mà Zozɛfu a nɛ kɛ lɛ bie wa?
42004023	Yezu tɔ́n pɛ ǹ nɛ: «Ma á doɛ̃ máa ka ǹ die suusu kɛ lɛ diɛ masɛ ganaa: Dagòã‐dali, n din a busu nya bɔrɔ. Siin mɛnɛn yii nə n zɛnaa Kafaranaamu kiwi, wɔ́ ǹ ma, bɛ lɛ miã dɔ zɛnaa n din a piɛ kəni.»
42004024	Yezu wusoo á suusu kɔsɔ da: Masɛ n pii ka nɛ sonbore, «Lawa a boo gii‐dali kɔ́n ba gugurubaa yii a din a kiwi wa.»
42004025	Man pii ka‐n taãn‐taãnɛ, Lawa a boo gii‐dali Yilii a biikoo li, la bɛ́ n piɛ̃ lɛ̀ sɔɔ ka mui sɔrɔ a ná a kiɛ wa, bòo wɔ, lɔ giɔɔrɔ goã mɔnaa‐n Izirayeli gána nɛ.
42004026	Sɛnɛ, Lawa Yilii dia bɛa lɔ kɛ lɛ kɔ́n li wa. A na á dia Siidɔn gána nɛ, Saarɛptaa kiwi lɔ giɔɔrɔ goon li.
42004027	Lawa a boo gii‐dali Elizee a wasa nɛ, gɔ̀nɔn busu babaraa dɛnaa gigiã goã Izirayeli gána nɛ, sɛnɛ, bɛn kɔ́n a busu nya wa, yǎa Naaman mɛn bɛ́ Siirii gána min lɛa.
42004028	Zaman mɛn tumaa bɛ́ lɛsɔkɔn kion lɛ nɛ, ǹ foo yoo bɛa boon kɛn lɛn ma gɔ́ɔ̃ nɛ.
42004029	Ǹ nə́ parɛ ǹ nə́ yoo, ǹ nə́ Yezu loo ǹ nə́ bɔ ǹ kiwi. Ǹ kiwi lɛ bɛ́ tèntèlen mɛn la, ǹ nə́ woo ka Yezu‐n bɛ a wàã goon ganaa. A na á goã ǹ gɔ́ɔ̃ nɛ ǹ nyanaa ǹ zũ tán,
42004030	sɛnɛ, Yezu bɔ ǹ gɔn yɛ ǹ bii, á woo.
42004031	Yezu woo Kafaranaamu kiwi Galilee gána nɛ, á goã minin darɛɛ Zuifun susu ǹ pii pinaa.
42004032	Bɛn nə́ n kaãbaa parsiini a minin daraa lɛ ganaa, a giala pàã na á goã a boo lɛ nɛ.
42004033	Giĩ goon na á goã lɛsɔkɔn kion lɛ nɛ, nɔ̀ɔn baraan man a ganaa. Bɛa giĩ lɛ nə́ n lɛ dɛ ka kɔsɛkɔsɛ á pɛ:
42004034	«Nazarɛtin Yezu. N bɛ́ min mɛn lɛa, wɔsɛn tá doɛ̃, Lawa din a dia dí‐a wole sonbore nə n ne! N wàa mɛn sii n wɔsɛn sii ni? Ma nə n daa wɔsɛn laadoo ziziɛ̃ gɔrɔ kən le?
42004035	Yezu paraa ǹ li á pɛ: «Ka n lɛ tã, ka n bɔ giĩ kɛ ganaa.» Nɔ̀ɔnɔn lɛn nə́ giĩ lɛ zũ tán min tumaa yɔrɔ‐a, bɛ kio ǹ nə́ n bɔ a ganaa, ǹ baraa zɛnaa‐n wa.
42004036	Á kaãbaa da min tumaa ganaa, ǹ nə́ goã pii kɔn nɛ mà wàa boo n ka kɛ nɛ? Mà giĩ kɛ n sɛ̀ pii nɔ̀ɔn baraan ganaa ka pàã nɛ, maǹ ná a bɔlɔ sii dɔn!
42004037	Yezu tɔ bɔ bɛa gána lɛ a bǎã yii ni.
42004038	Yezu soo á n bɔ lɛsɔkɔn kion, á woo Simɔn a piɛ. Gɔ̀nɔn wɛ̃ kaka kɔ́n na á goã Simɔn n dàãlɔ ganaa. Ǹ nə́ Yezu nyankɔ mà a na a busu nya.
42004039	Yezu nə́ n zumaa á paraa lɔ lɛ mìi la, mà a gɔ̀nɔn wɛ̃ lɛ nya. A din bǎã nɛ gɔ̀nɔn wɛ̃ lɛ nya, yǎa á yoo gɔrɔ á màn‐bii zɛnaa á kɔ ǹ la.
42004040	Wasa a yii sã kio, busulən nə goã min mɛnɛn tumaa li, busu tɔrɔ gigiã nə́ ǹ ganaa, ǹ nə́ daa ǹ nɛ Yezu li. Á n gɔn da ǹ gogoonmaa la, á ǹ busu nya.
42004041	Nɔ̀ɔnɔn dɔn nə́ goã n boe gigiã ganaa, bɛ̀ ǹ nə́ n lɛ dii Yezu ganaa: «Ma n Lawa a Nɛ lɛa!» Sɛnɛ, Yezu goã sɛ̀ pii ǹ‐a, a goã toɛ ǹ boo kɔsɔ da wa, a giala nɔ̀ɔnɔn lɛn nə́ goã Yezu lɛ doɛ̃ Minin Nyin‐sili lɛ lɛa.
42004042	Lɛ̀ bɛ́ á waa, Yezu soo á woo don, min bɛ́ a ba bǎã mɛn nɛ wa. Zaman lɛ na á goã giɛ li. Ǹ bɛ́ ǹ nə́ yɛ ǹ nə́ woo a li, a na á goã ǹ gɔ́ɔ̃ nɛ, ǹ kũ, ǹ na a sàabaa a baran n wɔlɔ lui ǹ‐a doo wa.
42004043	Sɛnɛ, Yezu nə́ n toa zaman lɛ ganaa mà asɛ doamaa nɛ a Lawa a kiibaa ǹ Boo Tii Kɔɔ̃n kɛ pɛ kiwi gialakunun kɛn lɛn dɔn nɛ. A giala mà Lawa na á na asɛ dia bɛ lɛ a lɛa.
42004044	Bɛ lɛ taman yii, á goã Lawa a boo pii lɛsɔkɔn kionən ne Zudee gána nɛ.
42005001	Ǹ kɔ́n pinaa, Yezu na á goã golee‐n Zenezarɛti tà lɛ‐a. Zaman na á goã a lɛ gɛwɛɛ, ǹ nə́ n too koe Lawa a boo ganaa.
42005002	Yezu tà kuru ǹ goo màn paa yɛ tà lɛ lɛkoro‐a, zɔ̀‐kũlin mɛnɛn bɛ́ ǹ nə́ gisĩ ǹ nə́ n bɔ goon lɛn nɛ, bɛn man nə́ goã ǹ zɔ̀ɔn pii.
42005003	Yezu wɔ goo lɛ goon ne, bɛa goo lɛ na á goã Simɔn wɔ lɛa. Á pɛ Simɔn nɛ, mà a n zɔ̃ a n bɔ tà lɛ lɛkoro‐a, a wo mu bii boɛɛn nɛ. Bɛ kio mà asɛ á re n toɛ giã‐n goo lɛ nɛ á zaman daraa.
42005004	A bɛ́ á boo da á nya, á pɛ Simɔn nɛ mà a n zɔ̃ a dɔ mu lɛ a zuzulu baa ǹ bǎã nɛ, a laanka ǹ miãn nɛ, ǹ nə ǹ zɔ̀ɔn zũ mu li ǹ zɔ̀ kũ.
42005005	Simɔn pɛ nɛ: «Mìinaa, wɔsɛn nə́ dí nya wɔ́ n dinin nɔmaa tèlò‐n yǎa lɛ̀ waa, wɔ màn kɔ́n yɛ wa. Sɛnɛ, n din bɛ́ ń pɛ miɛ̃, ma á die maa zɔ̀ɔ lɛ zuĩ mu li.»
42005006	Ǹ nə́ ǹ zɔ̀ɔn lɛn zũ, ǹ nə́ zɔ̀ gigiã kũ, yǎa ǹ zɔ̀ɔn ná a giala kɔ á toɛ̃.
42005007	Ǹ miãn mɛnɛn bɛ́ goo lɛ a goon kɛ nɛ, ǹ nə́ gòon yiɛ bɛn ganaa, mà ǹ da n dɔ ǹsɛn lɛ. Ǹ nə́ daa n dɔ ǹ lɛ, ǹ nə́ zɔ̀ lɛ baã, ǹ nə́ goo màn paa lɛ tumaa pã nɛ, yǎa ǹ gugurubaa n giɛ li a wo ǹ ne mu giala‐a.
42005008	Simɔn Piɛrɛ bɛ́ á bɛ yɛ, á kaa tán Yezu giulun, á pɛ: «Dɛnaa, n zɔ̃ n nə n bɔ masɛ ganaa, a giala masɛ n sii baraa zɛnaali lɛa.»
42005009	Sonbore nyɛ́ɛ na á goã á Simɔn kũ ka ǹ miãn tumaa nɛ ǹ zɔ̀ gigiã kɛ lɛ a kuĩ taman yii.
42005010	Nyɛ́ɛ Zebedee a nɛnyaanan kɛn dɔn kũ, Zaaki laanka Zaã nɛ, bɛn mɛnɛn nə goã dí nyɛɛ kun ka Simɔn nɛ. Sɛnɛ, Yezu pɛ Simɔn nɛ: «N baran nyɛ́ɛbaa wa. A kũ sisia ganaa, n tá re giɛ minin li Lawa nɛ.»
42005011	Bɛ kio ǹ nə́ wusoo ǹ nə́ daa ǹ goon koa tà lɛ lɛkoro‐a, ǹ nə́ màn din tumaa toa walan, ǹ nə́ kɔ Yezu kio lɛ.
42005012	Yezu bɛ́ kiwi goon ne Galilee gána nɛ, giĩ goon nə́ daa a li, gɔ̀nɔn busu babaraa ná a paǹ tumaa ganaa. A bɛ́ á Yezu yɛ, á kaa tán a giulun, á n yɔrɔ kɔ tán lɛ, a ná a nyankɔ parsiini á pɛ: «Mìinaa, bɛ̀ n tá li, n tá boe la n maa busu nya.»
42005013	Yezu nə́ n gɔn saa á da a ganaa, á pɛ: «Ma tá li. Masɛ máa busu lɛ nə n bɔ n ganaa.» A din bǎã‐n gɔrɔ gɔ̀nɔn busu babaraa lɛ nə́ n bɔ giĩ lɛ ganaa.
42005014	Yezu pɛ-n doo: «N baran kɛ pɛ min kɔ́n nɛ wa. Sɛnɛ, wo Lawa a kion a wúlu‐bɔle li, bɛ ga n ganaa. Bɛ kio Muizu wúlu mɛn boo da, wo bɛ bɔ, n nyaa min tumaa nɛ mà n busu nya.»
42005015	A laan Yezu nə́ n dan da nɛ, a tɔ sonbore na á goã n diɛ wɔlɔ la woe. Zaman gigiã na á goã n lɛsoe kɔn‐a a li, bɛ̀ ǹ nə n too kɔ a boo‐a, bɛ̀ ǹ nə ǹ busun dɔn nyaa nɛ mà a ǹ nya.
42005016	Sɛnɛ, Yezu na á goã soe, bɛ̀ a wo giã a din sɔɔ̃, bǎãn kɔnɔn nɛ, bɛ̀ a Lawa nyankɔ walan.
42005017	N kɔ́n pinaa Yezu na á goã minin darɛɛ. Fariziɛ̃n laanka landa sii‐daraalin kɔnɔn nə́ goã giã‐n tán‐a a li, maǹ nə́ bɔ Galilee laanka Zudee kiwin ni, ka Zeruzalɛmu kiwi dɔ nɛ, ǹ nə́ daa. Dɛnaa din pàã na á goã dí nyɛɛ, á n busulən kaka koe.
42005018	Minin kɔnɔn nə́ daa ka giĩ paǹ tumaa gere‐a goon ne naa‐n katara la. Maǹ nə́ goã giɛ li ǹ wɔ ka giĩ lɛ nɛ, ǹ da Yezu yɔrɔ‐a.
42005019	Sɛnɛ, zaman lɛ bɛ́ á zii tã, ǹ ba boe la ǹ nə́ we ka giĩ lɛ‐n wa. Ǹ nə́ dii kala la ka bɔlɔka lɛ nɛ, ǹ nə́ kala lɛ paǹ kɔ́n bũ, ǹ nə́ giĩ lɛ gisĩ zaman lɛ bii kion lɛ nɛ Yezu yɔrɔ‐a.
42005020	Yezu bɛ́ á ǹ golee Lawa li yɛ, á pɛ bɔlɔka lɛ nɛ: «N sii baraan nə́ n toa n nɛ.»
42005021	Landa sii‐daraalin laanka Fariziɛ̃n nə́ yoo ǹ nə́ sɛ̀ binbisin pii mà wàa dɛnaa n ka giĩ kɛ nɛ, a n sɔ koe Lawa‐a kɛnɛn? Mà bɛ̀ á n bɔ Lawa din sɔɔ̃ nɛ, mà die kɔsɔ n boe la a sii baraa toa minin manɛ?
42005022	Sɛnɛ, Yezu bɛ́ ǹ taasiɛn doɛ̃, á pɛ ǹ nɛ: Wàa nɛ ka tá taasiɛn kɛn we ka gɔ́ɔ̃ nɛ?
42005023	Boo màn paa kɛ bii, ǹ mɛn a pɛ n nanaa? Ma pɛ máa a sii baraan nə́ n toa, hinlaa ma pɛ máa a yoo lon a tɔ wɔ.
42005024	Sonbore, màn mɛn bɛ́ toɛ, ka dɔ̃ mà pàã tá Min a Nɛgiĩ lon kanaa dɔ nɛ ma sii baraa toa minin manɛ, man pii bɔlɔka lɛ: «Yoo lon n nə n katara saa n wo piɛ.»
42005025	A din bǎã nɛ, bɔlɔka lɛ yoo ǹ yɔrɔ‐a, a ná a waa ǹ màn saa á woo piɛ, bɛ̀ á n loe loe á n Lawa tɔ boe ne.
42005026	Ǹ tumaa nə́ n kàãbaa. Ǹ nə́ goã Lawa guguru koe. Nyɛ́ɛ bɛ́ ǹ ganaa, maǹ nə́ goã pii kɔn nɛ mà ǹsɛn nə́ siin yɛ pelo, màn mɛnɛn nə́ ǹ ba n zɛnɛɛ baraabaraa wa.
42005027	Bɛa siin lɛn kio, Yezu soo, á wusuru‐sili goon yɛ a tɔ n Levii, á n giã‐n tán wusuru si ǹ kion. Á pɛ nɛ: «Kɔ ma lɛ.»
42005028	Á yoo, á màn din tumaa toa walan, á kɔ Yezu lɛ.
42005029	Levii màn‐bii gole zɛnaa, á lɛ dia Yezu la a piɛ. Wusuru‐sili gigiã nɛ, ka min tɔrɔ kɔsɔ gigiã goã kunun ǹ ni màn bii ǹ bǎã lɛ nɛ.
42005030	Fariziɛ̃n lɛn, sanparɛ a landa sii‐daraalin kɛn nə́ goã boo zuzuũ diɛ, bɛ̀ ǹ nə́ pii Yezu a kialandɛnan manɛ: «Wàa na á baa ka á màn bii, ka n màn mii kun ka wusuru‐silin ni, ka sii baraa zɛnaalin gialakunun kɛn nɛ?»
42005031	Yezu nə́ ǹ boo lɛ si á pɛ: «Min kakan laadoo ba dagòã‐dali ganaa wa, yǎa busulən.
42005032	Min mɛnɛn bɛ́ giɛ ǹ dinin ganaa min peperen lɛa, masɛ bie má daa bɛn lɛa wa, sɛnɛ, min mɛnɛn bɛ́ n dinin doɛ̃ sii baraa zɛnaalin lɛa, ma má daa bɛn lɛa, màn mɛn bɛ́ toɛ, ka wusoo kaa siin kio ka kɔ zii pepere lɛ.»
42005033	Fariziɛ̃n nə́ nɔ̀n da Yezu la ǹ nə́ pɛ: «Zaã a kialandɛnan tá nɛn bɛ̀ ǹ nə n lɛ sɔɔ, ǹ Lawa nyankɔ. Wɔsɛn dɔn wɔn tá zɛnɛɛ miɛ̃. Sɛnɛ, nsɛ wɔn man màn bii, ǹ nə́ màn mii.»
42005034	Yezu tɔ́n boo gimə́ da ǹ nɛ a din wɔ gɔn la: «Ǹ tá boe la, ǹ lɔ tii n zuũ a giaáran kaa lɛ sɔɔ ganaa, bɛ̀ lɔ tii ǹ zuũ dinmaa n kunun ǹ ni?
42005035	Sɛnɛ, lɛawaan tá re die, ǹ tá re lɔ tii ǹ zuũ boe ǹ bii. Bɛa biikoo li ǹ tá re n lɛ soɛ.»
42005036	Yezu boo gimə́ kɔsɔn da ǹ nɛ a din a daraa dii kɛ wɔ gɔn la, á pɛ: «Min kɔ́n ba mɔnaa dii lɛkoro toɛ̃ a dɔ mɔnaa zizi lɛ wa. A giala bɛa mɔnaa dii lɛ n die mɔnaa zizi lɛ nyɔsɛ̃, a na a ziziɛ̃ ǹ gòã baa, ka bɛ dɔ nɛ, bɛa mɔnaa dii lɛkoro dɔ mɔnaa zizi lɛ lɛ a bǐɛ̃ koe wa, a giala ǹ ba goon wa.
42005037	Min kɔ́n ba duvɛ̃ dii kiɛ màn zizi‐n wa. A giala duvɛ̃ dii lɛ n die màn lɛ diɛ yui ganaa, duvɛ̃ lɛ n die kiɛ, ka bɛ dɔ nɛ, màn lɛ n die kooro biɛ.
42005038	Sonbore, duvɛ̃ dii n siĩni a n kaa màn dii ni.
42005039	Sɛnɛ, lɛ‐mui sii kɔ́n a kaa ba naanaa wa. Min woo min, a lɛ mui ka duvɛ̃ zizi mii ni, bɛ a giɛ duvɛ̃ tɔrɔ dii li doo wa, a giala a n pii mà duvɛ̃ zizi lɛ á sóɛ.»
42006001	Susu ǹ pii kɔ́n pinaa, Yezu na á goã wuru biin wɔsɛ kiɛ̃, a kialandɛnan nə́ belee yiɛ, ǹ nə́ tuturu ǹ gɔn ǹ nə́ sɔ̃.
42006002	Fariziɛ̃n kɔnɔn nə́ pɛ: mà wàa na á baa, sii mɛn bɛ́ a doamaa bie a n zɛnaa susu ǹ pii pinaa wa, ǹsɛn tá bɛ zɛnɛɛ?
42006003	Yezu nə́ ǹ lɛ si á pɛ: «Bòo bɛ́ á Davida kũ, a sii mɛn zɛnaa kun ka a kialandɛnan nɛ, ka bɛ pɛ sɛ́wɔ‐n wa?
42006004	A na á wɔ Lawa a kion, ǹ bɛ́ buurun mɛnɛn koɛ Lawa yɔrɔ‐a wúlu bɔ ǹ màn lɛa, á bɛn lɛn goa á ǹ sɔ̃, á ǹ kɔ́n kɔ a kialandɛnan la. A da yaa min kɔ́n doamaa bie a bɛa buurun kɛn lɛn sɔ̃ wa, bɛ̀ á n bɔ Lawa a kion wúlu‐bɔlen dinin sɔɔ̃nɔn nɛ. Ka bɛ pɛ wa?»
42006005	Á wusoo á pɛ ǹ nɛ: «Min a Nɛgiĩ n susu ǹ pii mìi la.»
42006006	Susu ǹ pii kɔ́n pinaa doo, Yezu wɔ Zuifun lɛsɔkɔn kion, á minin daraa. Giĩ goon dɔ na á goã kion lɛ nɛ, a gusin a gɔn na á gã.
42006007	Landa sii‐daraalin laanka Fariziɛ̃n nə́ goã giɛ Yezu gɔn li sɔnbɔraanɛ, bɛ̀ á die giĩ lɛ a busu nyɛɛ susu ǹ pii pinaa, màn mɛn bɛ́ toɛ, ǹ na a zɛ̀rɛbaa ǹ gɔn yɛ.
42006008	Sɛnɛ, Yezu goã ǹ taasiɛn doɛ̃. Á pɛ giĩ gusin a gɔn gere‐a lɛ nɛ: «Yoo lon, n da golee kànaa.» Giĩ lɛ yoo, á woo golee a gòãn la.
42006009	Yezu pɛ ǹ nɛ: «Man nɔ̀n diɛ ka la, kasɛn landa siin lɛn man lɛ koe wàa‐n sii nə n zɛnaa min ni susu ǹ pii pinaa? Sii bǐɛ̃ hinlaa sii baraa? Min nyin si gɛ̀ la hinlaa a nyin bɔ?»
42006010	Yezu bɛ́ á ga ǹ tumaa ganaa ka tɛtɛtɛ, á pɛ giĩ lɛ nɛ: «N gɔn lɛ bɔ kɔn.» Giĩ lɛ Yezu bɔlɔ si, yǎa a gɔn wusoo a bǐɛ̃ kɔ.
42006011	Landa sii‐daraalin lɛn ka Fariziɛ̃n lɛn foo yoo parsiini. Ǹ bɛ́ re boe la ǹ sii mɛn zɛnaa Yezu ni, manə goã bɛ pii kɔn nɛ.
42006012	Bɛa biikoo kɛ lɛ li, Yezu woo Lawa nyankɔ kele mìi ni, á Lawa nyankɔ ka tèlò tumaa nɛ.
42006013	Lɛ̀ bɛ́ á waa, a ná a kialandɛnan lɛn bíi, á min fulupaa bɔ ǹ bii, á ǹ tɔ kɔ mà dia dí‐a wolen.
42006014	Bɛn tɔn man ka kɛn nɛ: Simɔn, Yezu bɛ́ á min mɛn bíi mà Piɛrɛ, ka ǹ dɔɔ̃ngiĩ Andre ne, Zaaki ni ka Zaã nɛ, Filipi ni ka Bartelemii ni,
42006015	Matiə ne ka Toomaa nɛ, Alfee a nɛ Zaaki ni ka Simɔn nɛ, min mɛn bɛ́ a gána sii n kaka a ganaa parsiini,
42006016	Zaaki a nɛ Zude ne ka Kariyɔtin Zudaasi ni, min mɛn bɛ́ re Yezu we minin gɔn.
42006017	Yezu gisĩ á n bɔ kele lɛ la kun ka a kialandɛnan nɛ, á golee bǎã panparan nɛ. Zaman gigiã goã a li, a kiodɛnaa gigiã nɛ, ka min gigiã mɛn bɔ Zudee gána din tumaa nɛ, ka Zeruzalɛmu kiwi ni, ka Tiiri laanka Siidɔn nɛ, bɛa kiwi paa kɛ n mu lɛ‐a.
42006018	Zaman lɛ na á daa n too kɔ Yezu lon. Maǹ nə́ daa dɔn, mà a ǹsɛn busun nya. Min mɛnɛn bɛ́ nɔ̀ɔn baraan nə́ ǹ nɔmiɛ, Yezu bɛn nɔ̀ɔnɔn loo.
42006019	Min tumaa na á goã giɛ li a n gɔn da Yezu ganaa, a giala pàã na á goã soe a nɛ, a tá a gɔn da ma‐a wolen busu nyɛɛ.
42006020	Yezu nə́ n yii saa lon á doa a kialandɛnan lɛn la, á pɛ ǹ nɛ: «Kasɛn mɛnɛn bɛ́ doobaan lɛa, Lawa á re barka diɛ ka ganaa, a giala Lawa a kiibaa lɛ n ka dinin wɔ lɛa.
42006021	Kasɛn mɛnɛn bɛ́ bòo tá ka ganaa sisia, Lawa á re barka diɛ ka ganaa, á re màn‐bii koe ka la ka bii ka kã. Kasɛn mɛnɛn bɛ́ wuu pii sisia, Lawa á re barka diɛ ka ganaa á re ka foo kɔɔ̃n koe ka yaa wɔ.
42006022	Bɛ̀ minin tá ka biɛ zɔ́ɔ, ǹ nə́ n nyanɛɛ ka nɛ, ǹ nə́ sɔ koe ka ganaa, ǹ nə́ ka tɔ baraa pii Min a Nɛgiĩ a lɛa, ka dɔ̃ mà Lawa á re barka diɛ ka ganaa.
42006023	Bɛ̀ bɛ á n zɛnɛɛ ǹ mɛn waáraa, ka n nyɛnyɛɛ, ka bɛ̀ baa, a giala, saraa gole tá ka duĩ lon Lawa a piɛ. Sonbore, bɛa minin kɛn lɛn díin man nə́ goã Lawa a boo gii‐dalin kuĩ bɛa gɔn kɛ lɛ la.
42006024	Sɛnɛ, gɔn màn dɛnan, bɔ̀ndɛnan man ka kasɛn nɛ, a giala ka kaa là yii bii gɔrɔ, ka a re kɔsɔ yii doo wa.
42006025	Kasɛn mɛnɛn nɔ̀ bɛ kiɛ̃‐n sisia, bɔ̀ndɛnan man ka kasɛn nɛ, bòo á re ka kuĩ. Kasɛn mɛnɛn bɛ́ yaa we sisia, bɔ̀ndɛnan man ka kasɛn nɛ, gɛ̀ yɔrɔ kɔsiɛ á re doe ka ganaa, ka á re wuu pii.
42006026	Kasɛn mɛnɛn bɛ́ min tumaa tá ka tɔ bǐɛ̃ pii, bɔ̀ndɛnan man ka kasɛn nɛ, min mɛnɛn bɛ́ ǹ nə́ goã n dinin biɛ Lawa a boo gii‐dalin lɛa, a da yaa soɛ nɛ, minin kɛn lɛn díin man nə́ goã bɛn kuĩ bɛa gɔn kɛ lɛ la.»
42006027	Yezu pɛ: «Sɛnɛ, masɛ n pii ka nɛ, kasɛn mɛnɛn bɛ́ n too koe ma lon, ka kaa zɔ́ɔn narɛ, ka bǐɛ̃ zɛnaa kaa baa zɔ́ɔbaa wolen manɛ.
42006028	Min mɛnɛn bɛ́ n liɛ ka li, ǹ mɛnɛn dɔn bɛ́ boe ka yii ni, ka Lawa nyankɔ bɛn lɛa Lawa bǐɛ̃ zɛnaa ǹ nɛ.
42006029	Bɛ̀ min nə́ n gɔn tɔ n para‐n, a goon kɛ dɔ dia la. Bɛ̀ min nə́ n dɔnkɛ gole si n la, a giulun wɔ boɛɛn kɛ dɔ bɔ n kɔ la.
42006030	Bɛ̀ min nə́ màn nyankɔ n la, a kɔ la. Bɛ̀ min nə́ n gɔn màn si n la, n baran wo liɛ la wa.
42006031	Ka bɛ́ zoɛ̃ mà minin nə sii zɛnaa ka‐n lɔn, ka dɔn nə zɛnaa ǹ nɛ miɛ̃.
42006032	Bɛ̀ ka tá kaa narɛɛ wolen narɛ, Lawa n die wàa mɛn saraa koe ka la bɛ a lɛa? A giala min kooron dɔn tá ǹ narɛɛ wolen narɛ.
42006033	Bɛ̀ ka tá bǐɛ̃ zɛnɛɛ kaa dɔmalɛ wolen manɛ, Lawa n die wàa mɛn bǐɛ̃ zɛnɛɛ ka nɛ bɛ a lɛa? Min kooron dɔn tá a din goon lɛ zɛnɛɛ.
42006034	Bɛ̀ ka tá giɔ̀mɔ diɛ a boo la a saraa wolen dinin sɔɔ̃nɔn‐a, wàa mɛn na a nɛ? Min kooron dɔn tá giɔ̀mɔ diɛ ǹ miãn ganaa, ǹ wusoo ǹ na a dòo saraa ǹ la.
42006035	Sɛnɛ, bɛ̀ ka tá li ka n baa Lon a Lawa Gole a nɛnyaanan lɛa sonbore, ka saraa gole yɛ, ka siin kɛn zɛnaa: Ka kaa zɔ́ɔn narɛ, ka bǐɛ̃ zɛnaa, min mɛnɛn bɛ́ pàã ba ǹ lon ǹ giɔ̀mɔ dòo saraa wa, ka giɔ̀mɔ da bɛn‐a, a giala Lawa lɛ sɛ n bǐɛ̃ zɛnɛɛ bǐɛ̃‐doɛ̃ baãnaan laanka min baraan manɛ.
42006036	Ka makara bɔ kɔn‐a, ka kaa Díi Lawa bɛ́ makara doɛ̃ lɔn.
42006037	Ka baran ka miãn zɛ̀rɛ baa wa, Lawa a re ka zɛ̀rɛ biɛ wa. Ka baran dɔlɔ da kɔn mìi‐n wa, Lawa a re dɔlɔ diɛ ka mìi‐n wa. Ka zɛ̀rɛn toa kɔn nɛ, Lawa á die ka zɛ̀rɛn toɛ ka nɛ.
42006038	Ka kɔn gɔ ka màn nɛ, ka zɔɔ̃ a dɔ, ka zɔɔ̃ ka munyə, ka zɔɔ̃ ka zuzuə. Lawa wɔ a zɛnaa ǹ gɔn nɛ ka bɛ nɛ. Ka bɛ́ ka miãn gɔ ǹ màn zoɛ̃ màn mɛn ganaa, Lawa á die ka dɔn wɔ zoɛ̃ ka bɛ lɛ nɛ.»
42006039	Yezu boo gimə́ kɔ́n da ǹ nɛ á pɛ: «Bɛ̀ yii tere‐a pɛ, mà a n yii tere‐a kɔsɔ a bàlà kuĩ, wàa mɛn sii n die zɛnɛɛ? Ǹ paanan man die kiɛ nyankɔrɔ nɛ.»
42006040	Á suusu kɛ dɔ da: «Kialandɛnaa ba boe la a la a daraali‐n wa, sɛnɛ, kialandɛnaa mɛn bɛ́ ǹ nə́ daraa sɔnbɔraanɛ, bɛ n die goɛ̃ ka a daraali bɛ́ lɔn.»
42006041	Yezu wusoo á boo gimə́ kɔsɔ da: «Wàa na á baa n tá giɛ buun ganaa n dɔɔ̃n yii ni, a da yaa mɛn mɛn bɛ́ n din wɔ nɛ, n yii ba bɛ ganaa wa?
42006042	Man boe la lɔn n pɛ n dɔɔ̃n nɛ mà a golee nsɛ buun bɔ a yii ni, a da yaa n din yii na a ba mɛn kɛ ganaa n wɔ‐n wa? Gɔ́ɔ̃ tì‐a ke, n mɛn lɛ bɔ n din yii‐n bɔrɔ! Bɛ kio, n yii á die wɔlɔ yii n buun lɛ bɔ n dɔɔ̃n wɔ nɛ.»
42006043	Yezu wusoo doo á pɛ: «Da sonbore kɔ́n ba nɛ baraa koe wa. Da baraa kɔ́n dɔ a nɛ sonbore koe wa.
42006044	Da gogoonmaa nə n doɛ̃ a din a nɛ li. Min ba gɔ́rɔ nɛ niɛ nyɛn da ganaa wa, n ba too nɛ niɛ sɛmɛlɛ da ganaa wa.
42006045	Min sonbore n bǐɛ̃ zɛnɛɛ, a giala a gɔ́ɔ̃ n fu, min baraa dɔ n baraa zɛnɛɛ, a giala a gɔ́ɔ̃ n tì. Min gɔ́ɔ̃ bɛ́ á pã ka boo mɛn nɛ, a lɛ n bɛ lɛ diɛ.»
42006046	Yezu pɛ: Bɛ̀ ka a masɛ Di Lawa a boo sii ka n zɛnɛɛ wa, wàa mɛn là na a nɛ ka nə n lɛ paparɛ koe masɛ tɔ li, mà «Dɛnaa, Dɛnaa»?
42006047	Min woo min, á daa masɛ ganaa, á n too kɔ masɛ a boo ganaa, á si á zɛnaa, masɛ n die nyɛɛ ka nɛ bɛa dɛnaa bɛ́ kɔnboe ka màn mɛn nɛ.
42006048	Bɛa min lɛ n kɔnboe ka kion‐dɔle goon ne. A ná a yala fɔ̃ á zuzulu kɔ yǎa tataã ganaa, á tɔ́n kion lɛ gòã daa. Mu tii wɔ, mu toɛ̃ á daa kion lɛ ganaa, sɛnɛ, a boo la á kion lɛ kaa wa, a giala kion lɛ a doe bǐɛ̃ kɔ.
42006049	Sɛnɛ, min mɛn bɛ́ masɛ a boo lɛ miɛ, a na a ba zɛnɛɛ wa, bɛa dɛnaa n kɔnboe ka giĩ goon ne, a ná a kion dɔ tán kooro la. A na a giala daa á wɔ tán wa. Mu toɛ̃ á daa kion lɛ ganaa, bǎã goon ne á kaa ka lenlen. Bɛa kion lɛ a kaa a bɔ̀n nə́ gole kɔ parsiini.
42007001	Yezu bɛ́ á boo da á nya zaman lɛ yɔrɔ‐a, á woo Kafaranaamu kiwi.
42007002	Giĩ goon nə bɛa kiwi lɛ nɛ, Rɔmu min lɛa, a n sɔraasi paabiɛ mìi la. Dí‐nyali na á goã a lon á n narɛ parsiini, bɛa dí‐nyali lɛ na á goã a lon wa, a n zoɛ̃ mà á giɛ̃.
42007003	Bɛa sɔraasin goledɛnaa lɛ bɛ́ á Yezu boo ma, á Zuifun min yii guguru‐an dia a li mà ǹ wo a nyankɔ mà a da asɛ a dí‐nyali kɛ si gɛ̀ la.
42007004	Dia dí‐a wolen lɛn bɛ́ ǹ nə́ dɔ Yezu li, ǹ ná a nyankɔ parsiini ǹ nə́ pɛ nɛ: «Bɛ̀ n tá boe la n sii kɛ zɛnaa sɔraasin giĩ kɛ nɛ, á siĩni. A doamaa nɛ.
42007005	A giala wɔsɛn gána á kɔɔ̃n a ganaa, ka bɛ dɔ nɛ, a din na á lɛsɔkɔn kion lɛ dɔ á kɔ wɔsɛn la.»
42007006	Yezu zii kũ kunun ǹ ni. A bɛ́ á diri sɔraasin giĩ lɛ a kion la, bɛ ná a giaáran dia mà ǹ da pɛ nɛ: «Mìinaa, n baran nɔmaa da n din mìi‐n wa, masɛ mìi á kiɛɛrɛ man laa n ganaa, mà n din Zuifu kɛ da wɔ masɛ kooro kɛ a kion.
42007007	Man má bɛ lɛ yɛ má dɔ̃, máa masɛ doamaa bie ma da n li wa. Sɛnɛ, boo goon din sɔɔ̃ da, masɛ a dí‐nyali lɛ a busu á die nyɛɛ.
42007008	Masɛ dinmaa lɛ n pàã giulun, sɔraasin nə́ ma dɔ giulun. Bɛ̀ má pɛ goon ne máa a woo, a n woe. Bɛ̀ má pɛ kɔsɔ nɛ máa a daa, a n die. Bɛ̀ má n toa maa dí‐nyali ganaa máa a kɛ zɛnaa, a n zɛnɛɛ.»
42007009	Yezu bɛ́ á boon kɛn ma, giĩ lɛ a sii kaa a foo la. Á n bɔyaa, zaman mɛn bɛ́ a kio, á pɛ ǹ nɛ: «Masɛ n pii ka nɛ, Izirayeli gána dinmaa nɛ, masɛ golee Lawa li kɔ́n yɛ ka kɛ bɛ́ lɔn wa.»
42007010	Dia dí‐a wolen lɛn bɛ́ ǹ nə́ wusoo ǹ nə́ woo piɛ, ǹ nə́ woo yaa dí‐nyali lɛ a busu nya.
42007011	Boɛɛn nɛ bɛ kio, Yezu woo kiwi goon ne, a tɔ n Nayini. A kialandɛnan nə́ zii kũ kun ni, ka zaman gole ne.
42007012	Yezu bɛ́ á dɔ kiwi lɛ lɛ‐a, á minin yɛ woe gere goon biĩ. Lɔ giɔɔrɔ goon a nɛgiĩ goon toto ne. Zaman gole paã kun ka lɔ lɛ nɛ, ǹ nə́ woe nɛ lɛ biĩ.
42007013	Yezu bɛ́ á lɔ lɛ yɛ, a makara kũ, á pɛ lɔ lɛ nɛ: «N baran wuu pɛ doo wa.»
42007014	Yezu nə́ ǹ mɔrɔ á n gɔn da gere gũ ǹ piì lɛ ganaa. Min mɛnɛn bɛ́ gere lɛ guĩ, bɛn nə́ golee. Yezu pɛ nɛginin gere lɛ nɛ: «Masɛ n pii n ni, yoo.»
42007015	Bɛa bǎã lɛ‐n gɔrɔ, gere lɛ yii kaa, á yoo á giã a giala la á boo da. Yezu nɛ lɛ kɔ ǹ dan la.
42007016	Nyɛ́ɛ min tumaa kũ, ǹ nə́ goã Lawa tɔ boe bɛ̀ ǹ nə́ pii: «Lawa a boo gii‐dali gole na á bɔ wɔsɛn bii. Lawa na á daa n dɔ a din a tɔrɔ boe kɛ lɛ.»
42007017	Zudee gána tumaa nɛ ka a lɛkoro lɛ‐a bǎã nɛ, Yezu a dí lɛ a boo kaa minin too ne.
42007018	Siin mɛnɛn tumaa nə n zɛnaa, Zaã, batɛmu‐dali lɛ a kialandɛnan nə́ woo bɛ laakalaa nɛ.
42007019	Zaã nə́ ǹ min paa bɔ, á ǹ dia Dɛnaa Yezu li mà ǹ nɔ̀n da la mà ǹsɛn bɛ́ n yii diɛ Minin Nyin‐sili mɛn a daa la, mà a din ni, hinlaa ǹsɛn doamaa nɛ ǹ nə n yii da min kɔsɔ la?
42007020	Zaã a dia dí‐a wolen lɛn bɛ́ ǹ nə́ dɔ Yezu li, ǹ nə́ pɛ‐n kɛnɛn: «Zaã, batɛmu‐dali na á wɔ dia, mà wɔ da nɔ̀n da n la mà wɔ bɛ́ n yii diɛ Minin Nyin‐sili mɛn a daa la, mà n din ni, hinlaa mà wɔ doamaa nɛ wɔ n yii da min kɔsɔ la?»
42007021	A din biikoo lɛ gɔ́ɔ̃ nɛ Yezu min gigiã a busu nya, á bɔlɔkan kaka kɔ, á nɔ̀ɔn baraan loo, á yii tere‐a gigiã yii bũ.
42007022	Á tɔ́n pɛ dia dí‐a wolen lɛn manɛ: «Ka woo, ka yii bɛ́ á màn mɛn yɛ, ka too bɛ́ á ǹ mɛn ma, ka bɛ lɛ pɛ Zaã nɛ. Yii tere‐an yii wusoo á wɔlɔ yii, simə́ wolen tá tɔ we tele ne, gɔ̀nɔn busu babaraa dɛnan nə́ kaka kɔ ǹ sìi nya, too tere‐an too á boo miɛ, geren yii á kiɛ. Ka pɛ‐n dɔn mà Lawa a Boo Tii Kɔɔ̃n kɛ tá n pii doobaan manɛ.»
42007023	Masɛ a sii bɛ́ a re min mɛn gù dii wa, Lawa á re barka diɛ bɛa dɛnaa ganaa
42007024	Zaã a dia dí‐a wolen lɛn bɛ́ ǹ nə́ wusoo ǹ nə́ woo, Yezu yoo á Zaã boo diɛ zaman lɛ nɛ, a n pii: Ka n ka woo ga wàa mɛn‐a don bii? Buu mɛn bɛ́ piɛ̃ n bìn diɛ a ganaa? Haayii, Zaã goã min gɔ́ɔ̃ lonlankɔ wole lɛa wa.
42007025	Sɛnɛ, ka n ka woo ga wàa mɛn ganaa? Min mɛn bɛ́ nyaǹ bɔ ǹ mɔnaan nə́ goã a ganaa? Táa min mɛnɛn bɛ́ mɔnaa sonboren we, ǹ gɔn màn nə́ gigiã, bɛn man pàãma kion dadaran nɛ. Zaã lɛ goã miɛ̃ wa.
42007026	Sɛnɛ, ka n ka woo ga wàa mɛn ganaa? Lawa a boo gii‐dali goon ne? Masɛ n pii ka‐n ka boo taãn nɛ, á la bɛ nɛ.
42007027	Zaã bɛ́ min mɛn lɛa bɛ n ka kɛ nɛ, a n kiɛ̃ nɛ a wɔ paǹ li kɛnɛn: «Á ke, masɛ Dɛnaa Lawa n maa dia dí‐a wole diɛ n nyɛɛnɛ, a n ziin zɛnaa n nyɛɛnɛ.»
42007028	Yezu pɛ: «Masɛ n pii ka nɛ, min mɛn tumaa yɛ lɔ la, min ba bɛn bii á n gole Zaã‐n wa. Ka bɛ lɛ din tumaa dɔ nɛ, min mɛn bɛ́ re goɛ̃ min tumaa a boɛɛn lɛa Lawa a kiibaa ǹ bǎã kɛ nɛ, bɛ á gole á la Zaã nɛ.»
42007029	Gána lɛ a minin ni, ka wusuru‐silin dɔn dinin ni, ǹ bɛ́ ǹ nə́ ǹ too kɔ Zaã lon, ǹ nə́ dɔ̃, ǹ nə́ lɛ kɔ, mà Lawa màn mɛn pɛ ǹsɛn wɔ gɔn la, mà sonbore ne, ǹ nə́ batɛmu lɛ si Zaã li.
42007030	Sɛnɛ, Lawa bɛ́ á nyin si ǹ sii mɛn yɔrɔ bɔ á dia ǹ la, Fariziɛ̃n laanka landa sii‐daraalin nə́ n piã ka bɛ nɛ. Ǹ lɛ kɔ ǹ nə́ batɛmu lɛ si Zaã li wa.
42007031	Yezu pɛ: Masɛ doamaa nɛ ma pelo minin kɛn zɔɔ̃ kɔn ka dien ne?
42007032	Maǹ kɔnboe ka nɛnyaanan mɛnɛn bɛ́ zaman paã ǹ bǎã nɛ, ǹ nə́ pii ǹ miãn manɛ: «Wɔ́ pìi pɛ ka nɛ, ka bɛ̀ baa wa! Wɔ́ gɛ̀ loe lɔ ka nɛ, ka wuu dɔ pɛ wa!»
42007033	Sonbore, Zaã, batɛmu‐dali goã n lɛ soɛ biikoo gigiã li, a duvɛ̃ mi duduu wa, ka lɛ n boe mà nɔ̀ɔnɔn manɛ a ganaa!
42007034	Min a Nɛgiĩ dɔ na á daa, asɛ n màn bii, á n màn mii, ka lɛ n boe ma masɛ n nàndɛnaa lɛa, mà masɛ a kiɛ̃ ka duvɛ̃ dɔ‐n wa, mà masɛ n wusuru‐silin laanka sii baraa‐zɛnaali gialakunun giaára lɛa.
42007035	Sɛnɛ, min mɛnɛn nə lɛ kɔ Lawa a sii‐dɔ̃ ǹ dí kɛ ganaa, bɛn yii tá‐a pepere.
42007036	Fariziɛ̃n giĩ goon nə́ Yezu bíi, mà a da màn bii a piɛ. Yezu woo giĩ lɛ a piɛ, á giã tán á màn bii.
42007037	Lɔ kɔrɔ goon dɔ na á goã bɛa kiwi lɛ nɛ, a tɔ n ziziɛ̃‐n parsiini. A bɛ́ á ma mà Yezu tá màn bii Fariziɛ̃n giĩ lɛ a piɛ bɛa pinaa kɛ lɛ nɛ, á daa wɔ walan ka kɔlɔ donkolon siĩn kɔ́n nɛ, nyɔɔ gìĩ kɔɔ̃n ná a nɛ.
42007038	Lɔ lɛ nə́ n zumə́ Yezu kio a gòãn li, bɛ̀ a n wuu pii, á n yii mu kiɛ Yezu gòãn ganaa. Bɛ kio a ná a narɛ ǹ sii zɛnaa, á n mìi ka kũ a ná a gòãn lɛn tuturu ni, á nyɔɔ gìĩ kɔɔ̃n lɛ kaa ǹ ganaa.
42007039	Fariziɛ̃n giĩ lɛ á Yezu bíi màn bii‐a, a bɛ́ á sii kɛ yɛ, á pɛ a din gɔ́ɔ̃‐n kɛnɛn: «Bɛ̀ giĩ kɛ n Lawa a boo gii‐dali lɛa sonbore, lɔ ke n gɔn diɛ a ganaa, bɛ̀ á dɔ̃ a bɛ́ màn mɛn lɛa, bɛa lɔ kɔrɔ kɛ lɛɛ!»
42007040	Yezu boo saa á pɛ nɛ: Simɔn ganaa, boo tá ma lɛ‐n ma pɛ n nɛ. Yǎa Simɔn nə́ n toa a ganaa mà Mìinaa, mà a pɛ.
42007041	Yezu nə n toa: «Giɔ̀mɔ‐dali goon a giɔ̀mɔ n min paa bɔlɔ‐a. Ǹ goon wɔ n lɛawaa biɛsooro (500) a wuru dí saraa lɛa. Ǹ goon kɔsɔ kɛ dɔ wɔ n lɛawaa posooro wɔ lɛa.
42007042	Sɛnɛ, màn kɔ́n bɛ́ a ba bɛa min paa kɛ lɛ lon ǹ tá ǹ giɔ̀mɔ sarɛɛ‐n wa, giɔ̀mɔ‐dali lɛ giɔ̀mɔ lɛ toa ǹ nɛ. Bɛa min paa kɛ lɛ bii, die n die giɔ̀mɔ‐dali lɛ narɛ á la yii ni?»
42007043	Simɔn pɛ: masɛ n taasɛ máa min mɛn bɛ́ ǹ nə́ giɔ̀mɔ lɛ a gole gole kɛ toa nɛ. Yezu mà: n taãn pɛ.
42007044	Yezu nə́ n yɔrɔ bɔyaa, á ga lɔ lɛ ganaa, á pɛ Simɔn nɛ: «N yii tá lɔ kɛ ganaa? Má wɔ n dinmaa lɛ a kion, n mu kaa masɛ gòãn ganaa wa, sɛnɛ, lɔ ke, bɛ ná masɛ gòã basã ka a yii mu ni, bɛ kio á tuturu ka a mìi ka nɛ.
42007045	N dinmaa lɛ fòo da masɛ‐n ka narɛ ǹ gɔn nɛ wa, sɛnɛ, a kũ lɔ kɛ a daa ganaa, a masɛ narɛ ǹ sii zɛnaa lɛ da wa.
42007046	N dinmaa lɛ nyɔɔ sonbore kaa masɛ mìi‐n wa, sɛnɛ, lɔ lɛ sɛ na á nyɔɔ gìĩ kɔɔ̃n kaa ma gòãn ganaa.
42007047	Yezu pɛ Simɔn nɛ: Bɛ̀ masɛ pɛ mà lɔ kɛ lɛ a sii baraa gigiã kɛ nə́ n toa nɛ, a giala n ka kɛ nɛ, mà á kɔn‐narɛɛ gole nyaa. Bɛ̀ sii baraa boɛɛn nə́ n toa min mɛn nɛ, bɛa dɛnaa n kɔn‐narɛɛ boɛɛn nyɛɛ.»
42007048	Yezu pɛ lɔ lɛ nɛ: «N sii baraan nə́ n toa n nɛ gɔrɔ.»
42007049	Min mɛnɛn bɛ́ màn bii ǹ bǎã lɛ nɛ kunun ǹ ni, bɛn nə́ pɛ ǹ gɔ́ɔ̃ nɛ mà: wàa mɛn min ni ka kɛ nɛ, a n minin sii baraan toa ǹ nɛ lɛn zoɛ̃?
42007050	Yezu wusoo á pɛ lɔ lɛ nɛ: «N din a goleemali na á n kirisibaa. Wo ka nyɛnyɛɛ nɛ.»
42008001	Bɛ kio Yezu woo kiwi dadaran laanka a bɔnboɛɛnɛn nɛ. A na á goã Lawa a kiibaa ǹ Boo Tii Kɔɔ̃n pii. Á min fulupaa mɛn bɔ, bɛn nə́ goã kun ni,
42008002	ka bɛ dɔ nɛ, a lɔn mɛnɛn si nɔ̀ɔn baraan la ka busun ni, bɛn dɔn nə́ goã kun ni. Ǹ tɔn man ke: Magadalaan Mariya nɛ, nɔ̀ɔn sɔbaa nə n bɔ min mɛn ganaa;
42008003	Zaãnɛ nɛ, kii Herɔdi a sumu dí nyɛɛnaan‐bɔle goon mɛn bɛ́ a tɔ n Kuuza, bɛ a lɔ n bɛ nɛ; Suzaanɛ nɛ, ka lɔ gigiã kɔsɔn nɛ. Bɛn tumaa na á goã Yezu laanka a kialandɛnan toe ka ǹ gɔn màn nɛ.
42008004	Zaman gigiã bɛ́ boe kiwi din tumaa nɛ, ǹ nə́ die n lɛ soekɔn a li, Yezu boo saa á boo gimə́ kɛ da:
42008005	«Giĩ goon na á soo á woo a màn tɔrɔ pɛsɛ̃. A bɛ́ màn tɔrɔ lɛ pɛsɛ̃, a nàn kɔ́n nə́ mɛnaa zii lɛkoro‐a, minin nə́ tɔtɔrɔ la, bàanan nə́ mui.
42008006	Màn tɔrɔ lɛ a kɔ́n dɔ́ mɛnaa bǎã kɔsɔ nɛ, bǎã mɛn a tataã bɛ́ a sɔsɔɔ wa, á bɔ, sɛnɛ, á wusoo á laa, a giala tán nyɛ́ɛ ba‐a wa.
42008007	Màn tɔrɔ lɛ a kɔsɔ dɔ́ mɛnaa koronkoron nyɛndɛnaa bii. Ǹ bɛ́ boe kun, nyɛn lɛ yoo á màn bɔ tán wole lɛ kũ.
42008008	Màn tɔrɔ lɛ mɛn bɛ́ á mɛnaa tán sonbore ne, bɛ́ bɔ, á nɛ kɔ, yǎa nɛ paabiɛ.» Yezu tɔ́n pɛ: «Toon bɛ́ ka lon, ka n too kɔ koe!»
42008009	Yezu a kialandɛnan lɛn nə́ nɔ̀n da la ka boo gimə́ kɛ giala nɛ.
42008010	Á n toa ǹ ganaa kɛnɛn: «Lawa bɛ́ á kiibaa ǹ dí mɛn nyɛɛ kanaa, bɛ n sii‐durii lɛa á nyaa kasɛn manɛ. Sɛnɛ, a na á nyaa min gialakunun kɛn manɛ ka boo gimə́ ne, màn mɛn bɛ́ toɛ, ǹ ga, sɛnɛ, ǹ yii baran wɔlɔ yɛ wa, ǹ boo ma, sɛnɛ, ǹ baran a giala ma wa.»
42008011	Yezu mà boo gimə́ lɛ giala n ka kɛ nɛ: «Màn tɔrɔ lɛ, Lawa a boo kɛ n ka bɛ nɛ.
42008012	Min tɛnɛn man goon ka zii lɛkoro bǎã kɛ nɛ màn tɔrɔ mɛnaa a nɛ. Maǹ boo lɛ miɛ, sɛnɛ, Sɛtaan nə die a boo lɛ bɔ a bɔ ǹ gɔ́ɔ̃ nɛ, màn mɛn bɛ́ toɛ, ǹ baran golee li ǹ kirisibaa wa.
42008013	Min tɛnɛn dɔn man goon ka bǎã mɛn bɛ́, a tataã a sɔsɔɔ wa. Maǹ boo lɛ miɛ, ǹ si ka nyɛnyɛɛ nɛ. Sɛnɛ, ǹ ba toɛ boo lɛ giã ǹ wɔlɔ taãn yɛ ǹ foo‐n wa. Ǹ golee Lawa li lɛ n biikoo boɛɛn kooro siɛ. Bɛa dɛnan lɛn, bɛ̀ sii kaka nə́ ǹ yɛ lɔn gɔrɔ, maǹ wusii ǹ golee Lawa li kio.
42008014	Màn tɔrɔ mɛn bɛ́ á mɛnaa nyɛnɛn bii, bɛ n ka min mɛnɛn bɛ́ boo lɛ miɛ, sɛnɛ, ǹ ba woe nyɛɛnɛ wa, taasiɛn lɛa, gɔn mànan lɛa, ka kanaa a gɔ̀nɔn nyɛ́ɛ ǹ siin lɛa nɛ. Bɛ lɛ n toɛ, ǹ ba nɛ koe a ma wa.
42008015	Màn tɔrɔ mɛn bɛ́ á mɛnaa tán sonbore bǎã nɛ, bɛ n kɔnboe ka min mɛnɛn bɛ́ n too koe boo lɛ‐a, ǹ si, ǹ kũ foo sonbore laanka a telee wole ne. Bɛa dɛnan lɛn man goɛ̃ bɔlɔgoondɛnaabaa la, yǎa ǹ nɛ koe.»
42008016	Yezu pɛ: «Min kɔ́n ba bólon diɛ a tan kumə́‐a hinlaa a da gə́rə́n giulun wa, sɛnɛ, a n diɛ bólon koa ǹ bǎã nɛ, màn mɛn bɛ́ toɛ, min mɛnɛn tumaa bɛ́ we kion, bɛn na a fúlu yɛ.
42008017	Sii‐durii kɔ́n banban, mà bɛ ná a die boe kanaa wa. Boo gimə́ din tumaa á re n doɛ̃ a bɔ kanaa foaãnɛ.
42008018	Bɛ lɛ tɔ ganaa, ka yiri bɔ ka dinin too kɔ ǹ gɔn li. A giala màn bɛ́ min mɛn lon, kɔsɔ á re n diɛ bɛa dɛnaa wɔ li, màn boɛɛn bɛ́ min mɛn lon, a ná a ba giɛ a màn da li wa, bɛ lɛ dɔ á re n sii la.»
42008019	Yezu ǹ dan laanka ǹ diɛɛ̃n maǹ nə́ daa a li, sɛnɛ, ǹ goã boe la ǹ nə́ we a li wa zaman a lɛa.
42008020	Minin nə́ pɛ Yezu ni mà ǹ dan laanka ǹ diɛɛ̃n tá golee‐n kanaa, mà maǹ giɛ li ǹ yɛ.
42008021	Yezu pɛ bɛa minin lɛn manɛ: «Masɛ dan laanka ma diɛɛ̃n man ka min mɛnɛn bɛ́ ǹ too koe Lawa a boo kɛ ganaa, ǹ nə́ sii, ǹ ná a siin zɛnɛɛ.»
42008022	Ǹ kɔ́n pinaa Yezu wɔ tà kuru ǹ goo ne kun ka a kialandɛnan nɛ. Á pɛ ǹ nɛ: ka daa wɔ mu kuru, wɔ wo tà lɛkoro goon kɛ ganaa. Bɛa boo lɛ a diɛ kio, ǹ nə́ mɛ mu la.
42008023	Ǹ bɛ́ mu kuri, nyuù Yezu saa. Piɛ̃ gole yoo tà lɛ la. Bɛ lɛ taman yii, mu n yui á kiɛ goo lɛ nɛ. Ǹ nə́ yɛ mà bɔ̀n nə die ǹsɛn ganaa.
42008024	Yezu a kialandɛnan lɛn nə́ n zɔ̃ ǹ nə́ dɔ a li, ǹ nə́ bũ. Ǹ nə́ tɔ́n pɛ nɛ: «Mìinaa, Mìinaa, wɔ ǹ die bɔ̀n biɛ!» Yezu yoo á paraa piɛ̃ lɛ li, ka tà mu yoo wole lɛ nɛ. Piɛ̃ lɛ‐n woo, tà mu lɛ‐n woo, ǹ tumaa golee, yǎa wɔlɔ golee ka kiĩni.
42008025	Bɛ kio Yezu pɛ ǹ nɛ: «Kaa golee Lawa li lɛ a tɔn tɛ ka pelo yii‐n wa?» Nyɛ́ɛ bɛ́ Yezu a kialandɛnan lɛn‐a, ǹ nə́ n kaãbaa bɛ̀ ǹ nə́ pii kɔn nɛ mà wàa mɛn min nə ka giĩ kɛ nɛ? A n boo diɛ ka piɛ̃ laanka mu ni, ǹ ná a bɔlɔ dɔ sii kɛnɛn!
42008026	Yezu laanka a kialandɛnan nə́ mu kuru ǹ nə́ woo dɔ Geraazaa minin gána nɛ, Galilee para li.
42008027	Yezu bɛ́ gisĩ tán ǹ mɛn waáraa, giĩ goon nə́ bɔ kiwi goon ne, á daa n da lɛ. Nɔ̀ɔn baraan man bɛa giĩ lɛ ganaa. A kũ biikoo sɔsɔɔ ganaa a ba mɔnaa we wa. Á goã wɛɛ kiwi wa yǎa geren bĩ ǹ bǎã nɛ.
42008028	A bɛ́ á Yezu yɛ, á kaa tán‐a a giulun. Á n lɛ dɛ ka kɔsɛkɔsɛ, á tɔ́n pɛ ka lɛn gole ne kɛnɛn: «Yezu, Lawa Gole a Nɛ, n wàa mɛn sii n masɛ a sii ni? Masɛ nə n nyankoe n baran dɔlɔ bɔ masɛ ganaa wa.»
42008029	Sonbore, Yezu na á goã pii nɔ̀ɔn babaraan lɛn manɛ, mà ǹ nə n bɔ giĩ kɛ ganaa. A giala gunyin gigiã nɔ̀ɔnɔn lɛn man nə́ goã giĩ lɛ kuĩ. Bɛ lɛ taman yii, minin man nə́ goã doɛ bɛ̀ ǹ kanan kaa a gòãn‐a, ǹ fɔlɔ biɛn yii a gɔnɔn ganaa. Sɛnɛ, a na a gòã yii ǹ mànan lɛn niɛ. Nɔ̀ɔnɔn lɛn man nə́ goã nyanɛɛ bɛ̀ ǹ wo‐n diə bǎãn nɛ, min bɛ́ a ba bǎãn mɛnɛn nɛ wa.
42008030	Giĩ lɛ bɛ́ tán‐a a giulun, Yezu nɔ̀n da la: «N tɔ n die?» Á pɛ Yezu ni: «Ma tɔ n "Damata".» Sonbore ne, nɔ̀ɔn baraa gigiã na á goã giĩ lɛ ganaa.
42008031	Bɛa nɔ̀ɔnɔn lɛn man nə́ goã Yezu nyankoe mà a baran ǹsɛn kaa nɔmaa ǹ nyankɔrɔ zuzulu kɛ‐n wa.
42008032	Bɛa bǎã lɛ dɔ nɛ, birii gigiã na á goã màn bii tenten mìi ni. Nɔ̀ɔnɔn lɛn nə́ Yezu nyankɔ mà a toa ǹsɛn nə wɔ bɛa biriin lɛn nɛ. Yezu ná a lɛ kɔ ǹ la.
42008033	Bɛ lɛ taman yii, nɔ̀ɔn baraan lɛn nə́ n bɔ giĩ lɛ ganaa ǹ nə́ wɔ biriin lɛn nɛ. Bɛ lɛ na á toa, bɛa tɔɔ damata kɛ lɛ baa si á n bɔ tenten mìi kɛ nɛ á daa kaa tà mu li. Mu nə́ ǹ kũ.
42008034	Biriin‐lɛduə̃lin lɛn bɛ́ ǹ nə́ sii kɛ yɛ á n zɛnaa, ǹ nə́ baa si ǹ nə́ woo a boo da kiwi gɔ́ɔ̃ laanka lalaa lɛ‐a dɛnan manɛ.
42008035	Minin nə́ soo ǹ nə́ daa ga bɛa sii kɛ lɛ ganaa. Ǹ nə́ dɔ Yezu li, ǹ nə́ yɛ nɔ̀ɔn baraan lɛn nə́ n bɔ giĩ lɛ ganaa. Ǹ nə́ giĩ lɛ yɛ giã‐n tán‐a Yezu li, mɔnaan ná a ganaa, á n minbuiin yii kɔɔ̃n‐a dɔ lɛa tán. Nyɛ́ɛ minin lɛn kũ.
42008036	Min mɛnɛn bɛ́ sii lɛ din tumaa nə́ n zɛnaa ǹ yii ni, nɔ̀ɔnɔn lɛn bɛ́ ǹ nə́ n bɔ giĩ lɛ‐a lɔn, bɛn ná a laakalaa daa wolen lɛn manɛ.
42008037	Bɛ lɛ a lɛa nɛ, nyɛ́ɛ bɛa gána lɛ a minin kũ parsiini. Ǹ ná a nyankɔ Yezu lon, mà a woo a n bɔ ǹsɛn bǎã nɛ. Yezu wɔ mu kuru ǹ goo ne á woo.
42008038	Giĩ mɛn bɛ́ nɔ̀ɔnɔn nə́ n bɔ‐a lɛn, bɛ na á goã Yezu nyankoe mà a toa asɛ wo giã kun ni. Sɛnɛ, Yezu nə́ n piã, á zii kɔ la mà a woo, bɛ̀ á n pii ni
42008039	wusoo n wo piɛ. Lawa bɛ́ á bǐɛ̃ mɛn tumaa zɛnaa n nɛ, n wo bɛ laakalaa. Bɛ lɛ tamaa yii, giĩ lɛ woo. Yezu bɛ́ á sii mɛn zɛnaa nɛ, á bɛ laakalaa kiwi lɛ din tumaa nɛ.
42008040	Yezu bɛ́ á bɔ tà lɛ lɛkoro goon kɛ ganaa, á daa yaa bɛ̀ min gigiã nə n yii diɛ la. Zaman lɛ nə́ n da lɛ.
42008041	Giĩ goon ne, a tɔ n Zayirusu, bɛ dɔ́ daa. Bɛa giĩ lɛ na á goã kiwi lɛ a Zuifun lɛsɔkɔn kion a goledɛnaa lɛa. Á kaa tán Yezu giulun, a ná a nyankɔ mà a da asɛ a piɛ.
42008042	A giala, mà nɛlɔ goon toto na asɛ lon, a lɛ̀ fulupaa miã nɛ, mà bɛ lɛ dɔ n giɛ li á giɛ̃. Yezu bɛ́ mà a n woe, zaman lɛ ná a lɛ gɛwaa a paǹan tumaa ganaa.
42008043	Lɔ goon dɔ na á goã bǎã lɛ nɛ, lɔn mà kaa ǹ busu na á goã a ganaa á dɔ lɛ̀ fulupaa. A na á goã á n gɔn màn yii ziziɛ̃ dagòã‐dalin‐a, a busu dɔ nya wa.
42008044	Bɛa lɔ lɛ nə́ n zɔ̃ á dɔ Yezu li, á golee a kio á n gɔn da a mɔnaan lɛkoro ganaa. A din bǎã lɛ‐n gɔrɔ, a mà kaa lɛ golee.
42008045	Yezu nɔ̀n da mà die na á n gɔn da asɛ ganaa? Min kɔ́n nə lɛ kɔ mà asɛ nə́ n gɔn da‐a wa. Piɛrɛ sɛ ná a lɛ si kɛnɛn: «Mìinaa, n din yii tá zaman lɛ dɔ ganaa, ǹ nə́ n lɛnpɛnɛ, ǹ nə́ n lɛ gɛwaa, ma n tɔn nɔ̀n diɛ mà die na á n gɔn da nsɛ ganaa!»
42008046	Sɛnɛ, Yezu pɛ nɛ: «Min nə́ n gɔn da ma‐a, a giala má dɔ̃ máa pàã kɔ́n bɔ ma nɛ á n dɔ min lɛ.»
42008047	Lɔ lɛ dɔ̃ mà á bɔ asɛ a sii lɛ siére‐a, á daa kaa tán Yezu giulun, bɛ̀ a gɔ̀nɔn nə́ bìn diɛ. A n gɔn da Yezu‐a mìi mɛn‐a, ka bɛ dɔ nɛ, a busu lɛ nya bǎã goon ne ka yɔrɔ mɛn nɛ, á bɛ laakalaa min tumaa yɔrɔ‐a.
42008048	Yezu pɛ nɛ: «Maa nɛ, n din a goleemali na a n kirisibaa. Wo ka nyɛnyɛɛ nɛ.»
42008049	Yezu bɛ́ boo diɛ ka lɔ lɛ‐n miɛ̃, dia dí‐a wole goon bɔ goledɛnaa Zayirusu lɛ a piɛ, á daa pɛ nɛ: n nɛlɔ lɛ gã, n baran Mìinaa lɛ nɔmaa wa.
42008050	Sɛnɛ, Yezu bɛ́ á boo lɛ ma, á pɛ Zayirusu ni: «N baran nyɛ́ɛ baa wa, yǎa n goleemali wɔ, n nɛlɔ lɛ a re kirisibiɛ.»
42008051	Yezu bɛ́ á dɔ Zayirusu a piɛ, a lɛ kɔ min kɔ́n wɔ kun ni kion wa, bɛ̀ á n bɔ Piɛrɛ nɛ, Zaã nɛ, Zaaki ni, ka nɛ lɛ di laanka ǹ dan nɛ.
42008052	Min tumaa na á goã wuu pii ǹ nə́ n lala diɛ nɛ lɛ a lɛa. Yezu pɛ ǹ nɛ: «Ka baran wuu pɛ wa. Nɛ lɛ bie á gã wa, a n nyuù we.»
42008053	Minin lɛn man nə́ goã yaa we Yezu ganaa, a giala ǹ nə́ goã doɛ̃ mà nɛ lɛ gã.
42008054	Sɛnɛ, Yezu nɛ lɛ gɔn kũ, á pɛ nɛ ka lɛn gole ne kɛnɛn: «Nɛ lɛ, yoo lon.»
42008055	Nɛ lɛ telenboen nə́ wusoo á daa wɔ a nɛ, á yoo lon bǎã goon ne. Yezu pɛ a minin manɛ mà ǹ màn‐bii kɔ la a bii.
42008056	Nɛ lɛ a yɛ wolen nə́ n kaãbaa parsiini, sɛnɛ, Yezu laa ǹ ganaa, mà sii mɛn bɛ́ á n zɛnaa, mà ǹ baran bɛ boo da min ni wa.
42009001	Yezu min fulupaa lɛ lɛsɔkɔn, á pàã laanka boo sii la kɔ ǹ la, mà ǹ nɔ̀ɔn tɔrɔ tumaa loo, ǹ busulən kaka kɔ.
42009002	Yezu na á ǹ dia mà ǹ wo Lawa a kiibaa ǹ dí nyɛɛ boo da, ǹ busulən kaka kɔ.
42009003	Á pɛ ǹ nɛ kɛnɛn dɔn: «Ka baran màn kɔ́n saa kaa zii tɔ we lɛ a lɛa wa. Ka baran bàlà saa wa, ka baran bɔnaa saa wa, ka baran màn‐bii saa wa, ka baran wɔrɔ saa wa, ka kɔ́n baran wɔ ǹ dɔnkɛ màn paa saa wa.
42009004	Bɛ̀ ka wɔ kion mɛn nɛ, yǎa ǹ ka kũ doɛ̃, ka goã walan yǎa kaa yoo doe ka woe nyɛɛnɛ.
42009005	Bɛ̀ ka woo kiwi mɛn nɛ yǎa a minin nə n piã ka nɛ, ka n gòã gusuũ duduu bɛa kiwi lɛ‐a, ka soo ka n bɔ a nɛ.»
42009006	Yezu a kialandɛnan lɛn nə́ woo. Maǹ nə́ goã boe kiwi din tumaa nɛ, ǹ nə́ Boo Tii Kɔɔ̃n kɛ pii, ǹ nə́ minin busu nyɛɛ bǎã tumaa nɛ.
42009007	Siin mɛnɛn tumaa bɛ́ n zɛnɛɛ, kii Herɔdi n bɛ yii boo miɛ. A yiri nə́ n lɔlɔkɔn parsiini, a giala min tɛnɛn man nə́ goã pii mà Zaã yii na á kaa á n bɔ geren bii.
42009008	Ǹ tɛnɛn man nə́ goã pii mà Lawa a boo gii‐dali Yilii na á bɔ lon á daa. Gialakunun dɔn mà lɛlɛ a Lawa a boo gii‐dali lɛ goon yii na á kaa á n bɔ geren bii.
42009009	Herɔdi tɔ́n pɛ mà asɛ din bie á min da Zaã mìi kurii ganaa wa ya? Sɛnɛ, mà kɛ dɔ n die lɛa doo, ǹ nə́ boon kɛn diɛ a wɔ gɔn la? Bɛ lɛ nɛ, Herɔdi goã giɛ li a Yezu yɛ a yii ni.
42009010	Dia dí‐a wolen lɛn bɛ́ ǹ nə́ wusoo ǹ nə́ daa, ǹ nə́ ǹ nya ǹ dí yii laakalaa Yezu ni. Yezu nə́ ǹ kũ, á n zɔ̃ á woo ǹ ne tiãlɛa, dia‐n woe Bɛtsayidaa kiwi la.
42009011	Zaman lɛ bɛ́ á bɔ a woo siére‐a, ǹ nə́ kɔ a kio lɛ. Yezu nə́ n da ǹ lɛ sɔnbɔraanɛ. A na á goã Lawa a kiibaa kɛ boo diɛ ǹ nɛ. Á goã busulən dɔn kaka koe.
42009012	Wasa ná a giala kɔ á miɛ, dia dí‐a wole fulupaa lɛ nə́ n zɔ̃ ǹ nə́ dɔ Yezu li, ǹ nə́ pɛ nɛ mà a zaman lɛ loo ǹ wo lɛ‐a ǹ kiwin laanka ǹ zàãn nɛ, màn mɛn bɛ́ toɛ, ǹ waa ǹ bǎã yɛ, ǹ màn‐bii dɔ yɛ ǹ bii. A giala mà ǹsɛn bɛ́ bǎã mɛn nɛ, mà don ne.
42009013	Sɛnɛ, Yezu pɛ ǹ nɛ kɛnɛn: «Ka dininmaan nə màn‐bii kɔ ǹ la.» Dia dí‐a wolen lɛn nə́ Yezu lɛ si: «Buuru sooro din sɔɔ̃ n wɔsɛn lon ka zɔ̀ màn paa nɛ. Yǎa wɔ woe màn‐bii pii kiwi gɔ́ɔ̃ nɛ bɛa min damata kɛ a lɛa goɛ̃ nɛ?»
42009014	Sonbore, zaman lɛ na á goã giĩ duu sooro kɛ miã, lɔn laanka nɛnyaanan goɛ̃ na a ba a‐n wa. Yezu pɛ a kialandɛnan lɛn manɛ: «Ka minin lɛn kaa tán‐a kuru kuru, kuru gogoonmaa goã min posooro kɛ miã.»
42009015	Ǹ nə́ minbuiin lɛ kaa tán, á kɔnpɛ ka Yezu a boo lɛ nɛ.
42009016	Yezu buuru sooro lɛ saa ka zɔ̀ màn paa lɛ nɛ, á n yii saa lon, á Lawa nyankɔ mà a barka wɔ ǹ nɛ. Bɛ kio á ǹ yiyiɛ, á ǹ kɔ a kialandɛnan lɛn la, mà ǹ kɔ zaman lɛ la.
42009017	Minbuiin lɛ màn bii yǎa ǹ tumaa kã. Màn‐bii giala mɛn goã, kialandɛnan nə́ bɛ goa, ǹ nə́ woo ne kankaan fulupaa nɛ.
42009018	Ǹ kɔ́n pinaa Yezu bɛ́ Lawa nyankoe tiãlɛa, a kialandɛnan nə́ daa a li. Á nɔ̀n da ǹ la: «Minin man pii mà masɛ n die lɛa?»
42009019	Ǹ ná a lɛ si: «Min tɛnɛn mà Zaã mɛn bɛ́ á goã batɛmu diɛ minin ganaa. Gialakunun dɔn mà Lawa a boo gii‐dali gole Yilii ni, kɔsɔn dɔn mà a n lɛlɛ a Lawa a boo gii‐dali lɛ goon lɛa, a yii kaa á n bɔ geren bii.»
42009020	Yezu pɛ ǹ nɛ: «Ka dinin dɔn, ka n pii mà die n ka masɛ nɛ?» Piɛrɛ boo saa a ná a lɛ si: «Ma n Minin Nyin‐sili lɛa, Lawa bɛ́ mà asɛ á re ǹ mɛn diɛ.»
42009021	Yezu nə n gɔn waa ǹ nɛ, mà ǹ baran a boo da min kɔ́n nɛ wa.
42009022	Á pɛ ǹ nɛ: Min a Nɛgiĩ doamaa nɛ a fuu yɛ parsiini. Zuifun goledɛnan nɛ, Lawa a kion wúlu‐bɔlen goledɛnan nɛ, ka landa sii‐daraalin tá re n piɛ̃ masɛ nɛ, ǹ tá re masɛ dii ma gã, maa gɛ̀ lɛawaa sɔɔ ma yii á re kiɛ.
42009023	Bɛ kio Yezu pɛ ǹ tumaa nɛ: «Bɛ̀ min mɛn tá li a kɔ masɛ lɛ, bɛa dɛnaa nə n yii bɔ a din‐a, a nɔmaa si a ganaa baraabaraa a kɔ masɛ lɛ, haalɛ ta a n giɛ̃ dere ǹ gɔn ganaa.
42009024	A giala, min mɛn bɛ́ giɛ a din nyin li, bɛa dɛnaa nyin tá re nyɛɛ. Sɛnɛ, min mɛn nyin bɛ́ re nyɛɛ masɛ taman yii, bɛa dɛnaa nyin tá re goɛ̃.
42009025	A là n ka wàa nɛ min kanaa gɔn màn tumaa yɛ, a din nyin wusoo a papaã a bɔ̀n baa?
42009026	Bɛ lɛ nɛ, min mɛn bɛ́ sìi koe masɛ tɔ pɛ ganaa kanaa, a n sìi koe masɛ a boo kɛ lɛ dɔ a pɛ ganaa, Min a Nɛgiĩ bɛ́ re die ǹ mɛn pinaa, ma din laanka maa Díi a gugurubaa kɛ nɛ, kun ka lon a dia dí‐a wole sonboren kɛn nɛ, ma dɔ á re sìi koe bɛa dɛnaa ganaa.
42009027	Man pii ka nɛ sonbore, kasɛn mɛnɛn bɛ́ kànaa, ka tɛnɛn yii á die Lawa a kiibaa kɛ lɛ yii ka tɔn gã.»
42009028	Lɛawaa kiwisi kɛ miã bɛa boon kɛn lɛn diɛ kio, Yezu Piɛrɛ kũ ka Zaã nɛ ka Zaaki ni, á dii ǹ ni kele mìi ni, ǹ nə́ woo Lawa nyankɔ.
42009029	A bɛ́ Lawa nyankoe, Yezu yɔrɔ gɔ́ɔ̃ nə́ n bɔyaa, a wɔ ǹ mɔnaa dɔ fu kɔ ka piepie, á n tɛ pii.
42009030	Bǎã goon ne gɔrɔ min paa golee a li, ǹ nə́ boo diɛ kun ni. Bɛa min paa kɛ lɛ, Muizu ni, Muizu mɛn bɛ́ Lawa ná a dí‐pɛn lɛn kɔ la, ka Lawa a boo gii‐dali gole gole Yilii ni,
42009031	ǹ nə́ golee a li ka Lawa a siĩnbaa nɛ. Maǹ nə́ goã boo diɛ ka Yezu ni a din wɔ gɔn la, a bɛ́ re giɛ̃ lɔn Zeruzalɛmu kiwi, a kɔnpɛ ka Lawa din a sii yɔrɔ boe kɛ nɛ.
42009032	Piɛrɛ laanka ǹ miãn man nə́ goã nyuù we taãn‐taãnɛ. Sɛnɛ, ǹ yii bɛ́ á kaa ǹ nə́ Yezu a siĩnbaa kɛ yɛ ka min paa lɛ nɛ a li.
42009033	Bɛa min paa lɛ bɛ́ n boe Yezu li ǹ mɛn waáraa, Piɛrɛ pɛ nɛ: «Mìinaa ganaa, á siĩni wɔsɛn nə goã kànaa. Wɔ n die siã sɔɔ doe, goon nə goã n din wɔ lɛa, goon nə goã Muizu wɔ lɛa, goon nə goã Yilii wɔ lɛa.» (Piɛrɛ goã a din a boo kɛ lɛ giala miɛ wa).
42009034	Piɛrɛ bɛ́ bɛa boo lɛ diɛ, labara daa n pɛnɛ ǹ ganaa. Nyɛ́ɛ Yezu a kialandɛnaa sɔɔ lɛ kũ bɛa labara kɛ lɛ a daa biikoo li.
42009035	Boo diɛ bɔ bɛa labara lɛ‐n kɛnɛn: «Kɛ n masɛ a Nɛgiĩ lɛa, ma bɛ́ má min mɛn yii gɔgɔɔ̃. Ka n too kɔ a lon.»
42009036	Bɛa boo diɛ lɛ bɛ́ á bɔ á nya lɔn gɔrɔ, Yezu din sɔɔ̃ na á goã golee ne. Yezu a kialandɛnan lɛn nə́ n lɛ tã bɛa sii lɛ ganaa, ǹ yii màn mɛn yɛ, ǹ bɛ laakalaa min kɔ́n nɛ a waáraa wa.
42009037	Bɛa sii kɛ lɛ a zɛnaa a lɛawaa, Yezu laanka a kialandɛnan lɛn bɛ́ boe kele lɛ la, zaman gole daa n da lɛ.
42009038	Giĩ goon nə́ n toa zaman lɛ bii á lɛ dia Yezu la: «Mìinaa, ma nə n nyankoe máa n ga maa nɛ ganaa, bɛ lɛ n maa nɛ goon toto lɛa.
42009039	Nɔ̀ɔn baraan man nɛn bɛ̀ ǹ kũ. A nə n lɛ dii bǎã goon ne, a bìn da a lɛ kàã bɔ. Nɔ̀ɔnɔn lɛn man nɛ lɛ nɔmiɛ, ǹ ba n boe‐a fufuu wa.
42009040	Má n kialandɛnan nyankɔ máa ǹ nɔ̀ɔnɔn lɛn loo, ǹ boo la wa.»
42009041	Yezu boo saa á pɛ: «Ka tɔrɔ golee Lawa li baãnaa, tɔrɔ baraa kɛn Masɛ n die goɛ̃ ka li yǎa biĩ doo, ma kaa sii si ma ganaa? Da ka n nɛ lɛ nɛ kànaa.»
42009042	Nɛ lɛ din dɔ a li taãn wa, yǎa nɔ̀ɔnɔn lɛn nə́ kũ ǹ nə́ zũ tán, ǹ nə́ bìn da a ganaa. Sɛnɛ, Yezu paraa nɔ̀ɔn baraan lɛn li, á ǹ loo, á nɛ lɛ kɔ ǹ di la.
42009043	Min tumaa Lawa a gole baa lɛ dɔ̃, ǹ nə́ n kaãbaa a ganaa. A sii zɛnaan bɛ́ kaãbaa diɛ min tumaa ganaa, Yezu pɛ a kialandɛnan lɛn manɛ:
42009044	«Ma bɛ́ die màn mɛn pii ka nɛ, ka n too kɔ bɛ ganaa sɔnbɔraanɛ: Minin tá re Min a Nɛgiĩ we min baraan gɔn.»
42009045	Sɛnɛ, a kialandɛnan lɛn nə bɛa boo kɛ lɛ giala ma wa. A na á goã boo durii lɛa ǹ yɔrɔ‐a, màn mɛn bɛ́ toɛ, ǹ baran a giala ma wa. Ka bɛ dɔ nɛ, nyɛ́ɛ na á goã ǹ‐a ǹ nɔ̀n da Yezu la bɛa boo kɛ lɛ wɔ gɔn la.
42009046	Nɔ̀n‐diɛ kɔ́n wɔ ǹ yiri ni, mà ǹsɛn bii mà die n gole?
42009047	Yezu bɛ́ á bɛa nɔ̀n‐diɛ kɛ lɛ dɔ̃ n gɔ̀nɔn‐a, á nɛnyaan goon kũ á da a din li,
42009048	á pɛ ǹ nɛ: «Bɛ̀ min mɛn lɛ kɔ, á nɛnyaan kɛ miã kũ doɛ̃ masɛ tɔ taman yii, bɛa dɛnaa na á lɛ kɔ masɛ din ganaa. Bɛ̀ min dɔ lɛ kɔ masɛ‐a, bɛa dɛnaa na á lɛ kɔ masɛ a Dia Wole ganaa. A giala min mɛn bɛ́ a din kiɛɛrɛ koe ka bii, bɛa dɛnaa lɛ n gole ka tumaa nɛ.»
42009049	Zaã boo saa á pɛ Yezu ni: Mìinaa, wɔsɛn nə́ min kɔ́n yɛ, á n nɔ̀ɔnɔn lui ka n din tɔ nɛ. Wɔ kurə́ a ganaa, a giala bɛa dɛnaa lɛ ba koe wɔsɛn lɛ kunun n ni wa.
42009050	Sɛnɛ, Yezu pɛ: «Ka baran kurə́ wa, a giala bɛ̀ min mɛn nə yoo ka gialaa wa, ka dɔ̃ mà bɛa dɛnaa n kun ka nɛ.»
42009051	Yezu a woo a bɔ kanaa waáraa bɛ́ doe, á n foo taã á zii kũ á n woe Zeruzalɛmu.
42009052	Á dia dí‐a wolen dia a nyɛɛnɛ. Bɛn nə́ zii kũ ǹ nə́ woo. Ǹ nə́ wɔ Samarii gána kiwi goon ne, màn mɛn bɛ́ toɛ, ǹ Yezu a daa siin yɔrɔ bɔ.
42009053	Sɛnɛ, kiwi lɛ a minin nə́ n piã ka Yezu ni, a giala a na á goã woe Zeruzalɛmu kiwi.
42009054	Kialandɛnaa Zaaki laanka Zaã bɛ́ ǹ nə́ bɛ yɛ, ǹ nə́ pɛ: «Dɛnaa, n tá li wɔsɛn nə pɛ wáa tɛ bɔ lon a kaa minin kɛn la a ǹ kũ?»
42009055	Sɛnɛ, Yezu bɛ́ á n yɔrɔ bɔyaa, á sɛ pɛ a din a kialandɛnan lɛn ganaa.
42009056	Bɛ kio ǹ nə́ kiwi kɔsɔ zii kũ.
42009057	Ǹ bɛ́ zii la woe, min kɔ́n nə́ pɛ Yezu ni mà a bɛ́ re woe bǎã woo bǎã nɛ, mà asɛ n koe lɛ.
42009058	Yezu pɛ nɛ: «Tolokan yala tan, bàanan kii tan, sɛnɛ, bǎã kɔ́n ba Min a Nɛgiĩ lon a n mìi susui a‐n wa.»
42009059	Yezu pɛ min goon kɔsɔ dɔ nɛ: «Kɔ masɛ kio lɛ.» Bɛa dɛnaa ná a lɛ si mà a toa asɛ wo ǹ di gere bĩ bɔrɔ.
42009060	Sɛnɛ, Yezu pɛ nɛ: «A toa geren nə ǹ gere bĩ. Sɛnɛ, nsɛ wo Lawa a kiibaa lɛ boo da.»
42009061	Min goon kɔsɔ dɔ́ pɛ Yezu‐n doo: «Dɛnaa ganaa, masɛ n die koe n lɛ, sɛnɛ, a toa masɛ wo sawaa kɔn‐a ǹ fòo da maa kion minin man bɔrɔ.»
42009062	Yezu pɛ nɛ: «Min woo min nə́ n gɔn da diin buu kɔsɔ ǹ kána‐a, á wusoo á n yii bɔyaa á ga a kio, Lawa a boe la a na a kiibaa ǹ dí kɛ nya ka bɛa dɛnaa‐n wa.»
42010001	Bɛ kio, Dɛnaa kialandɛnaa pɔsɔbaawenpaa kɔsɔn bɔ, á ǹ dia min papaa. A din bɛ́ re boe kiwin mɛnɛn tumaa nɛ, á ǹ dia bɛn nɛ a nyɛɛnɛ.
42010002	Á pɛ ǹ nɛ: «Kaa‐piɛ lɛ lɛ á gole, sɛnɛ, a dí‐nyalin manə ǹ ba tɛ wa. Lawa mɛn bɛ́ wuru lɛ a dɛnaa lɛa, ka bɛ lɛ nyankɔ a dí‐nyalin dia kaa‐piɛ lɛ taman yii.
42010003	Ka woo kəni, á ke, masɛ n ka diɛ ka sère nɛn bɛ́ lɔn don ginin bii.
42010004	Ka baran wɔrɔ saa wa, ka baran màn‐bii saa wa, ka baran kɔsɔ paabaa ǹ wɔ saa wa, ka baran golee ka fòo da min kɔ́n nɛ zii la wa.
42010005	Bɛ̀ ka wɔ kion woo kion ne, ka pɛ bɔrɔ mà kasɛn tá fòo diɛ kion lɛ a minin manɛ, mà Lawa là nyantoro kɔ ǹ la.
42010006	Bɛ̀ min nə́ yɛ bɛa kion lɛ nɛ, á lɛ kɔ Lawa a là nyantoro lɛ ganaa, kaa fòo lɛ á die lɛ sii bɛ ganaa. Bɛ bie wa, kaa fòo lɛ a die lɛ sii kion lɛ ganaa wa.
42010007	Ka giã bɛa kion lɛ nɛ, màn woo màn, ǹ nə́ die koe ka la, ka bii. A giala ka doamaa‐n ka màn‐bii ni, ka dí‐nyali doamaa bɛ́ ka a saraa‐n lɔn. Ka baran n bibiə́ kion kɔsɔn nɛ ka màn bii wa.
42010008	Bɛ̀ ka wɔ kiwi woo kiwi ni, yǎa bɛ a minin nə n da ka lɛ sɔnbɔraanɛ, ǹ bɛ́ re màn‐bii mɛn koe ka la, ka bii.
42010009	Ka bɛa kiwi lɛ a busulən kaka kɔ, ka pɛ ǹ nɛ mà Lawa a kiibaa lɛ dɔ ǹ li.
42010010	Bɛ̀ ka wɔ kiwi mɛn nɛ, yǎa bɛ a minin nə n piã ka nɛ, ka soo a ziin la, ka pɛ
42010011	mà haalɛ ǹ kiwi lɛ a tii gusuũ mɛn bɛ́ á kũ ka gòãn ganaa, mà kasɛn man bɛ lɛ dɔ din tuturi ka kɔ ǹ la. Ka pɛ ǹ nɛ, mà ka bɛ din tumaa nɛ, mà ǹ dɔ̃ mà Lawa a kiibaa lɛ dɔ.»
42010012	Yezu pɛ ǹ nɛ kɛnɛn: Kiri‐kurii pinaa, dɔlɔ mɛn bɛ́ re n boe Sodɔmu kiwi babaraa kɛ ganaa bɛ a re doe kaa wɔ kɛ li wa. — Kasɛn Koraazɛn minin kɛn, bɔ̀n nə kaa wɔ lɛa. Kasɛn Bɛtsayidaa minin kɛn, bɔ̀n nə kaa wɔ lɛa. A giala kaãbaa ǹ sii gigiã nə́ n zɛnaa kaa kiwi. Bɛ̀ bɛn man nə́ n zɛnaa Tiiri laanka Siidɔn kiwi babaraan kɛn nɛ, bɛ̀ bɛn minin nə́ wusoo ǹ sii baraan kio haalɛ bibi, ǹ nə́ boroo wɔ, ǹ nə́ ton kaa ǹ dinin‐a, ǹ nə́ ǹ yɔrɔ kɔsiɛ nyaa.
42010014	Sonbore, kiri‐kurii pinaa dɔlɔ mɛn bɛ́ re n boe Tiiri laanka Siidɔn kiwin ganaa, bɛ a re doe bɛa kiwi màn paa kɛ lɛ wɔ li wa.
42010015	Nsɛ Kafaranaamu kiwi ganaa, ma n taasɛ mà n tá re gole koe, yǎa n doe Lawa ganaa? Haayii! N tá re gisĩ yaa bɔ̀nbaa ǹ tɛ gole kɛ nɛ.
42010016	Yezu mà a kialandɛnan lɛn ganaa: «Bɛ̀ min mɛn nə́ n too kɔ ka lon, bɛa dɛnaa na á n too kɔ masɛ dinmaa lon. Bɛ̀ min mɛn dɔ nə́ n piã ka nɛ, bɛa dɛnaa na á n piã ka masɛ dinmaa nɛ. Sɛnɛ, bɛ̀ min mɛn nə́ n piã ka masɛ nɛ, bɛa dɛnaa na á n piã ka masɛ a Dia Wole lɛ nɛ.»
42010017	Kialandɛnaa pɔsɔbaawenpaa lɛ wusoo ǹ nə́ daa ka nyɛnyɛɛ nɛ. Maǹ nə́ goã pii: «Dɛnaa, wɔsɛn nə́ goã pii nɔ̀ɔnɔn dɔn dinin manɛ ka n din tɔ nɛ, wáa ǹ nə n bɔ minin ganaa, ǹ nə́ goã wɔsɛn bɔlɔ sii dɔn!»
42010018	Yezu nə́ n toa ǹ ganaa: «Sɛtaan nə́ bɔ lon á mɛnaa! Masɛ yii na á bɛ yɛ foaã nɛ ka la a tɛ pɛ bɛ́ lɔn.
42010019	Ka n too kɔ: Á ke, má pàã kɔ ka la, máa ka zɔ́ɔ Sɛtaan pàã din tumaa tuturu, ka tɔ wɔ miɛ̃n laanka tonən la, sii baraa kɔ́n dɔ a re ka yii duduu wa.
42010020	Ka bɛ din yii ni, ka baran n nyɛnyɛɛ mà nɔ̀ɔnɔn nə́ ka bɔlɔ si wa, ka n nyɛnyɛɛ ka tɔ a kiɛ̃ sɛ́wɔ nɛ Lawa li kɛ a lɛa.»
42010021	A din bǎã‐n gɔrɔ Lawa a Yiri Fu Yezu da nyɛnyɛɛ ganaa parsiini. Á pɛ: «Díi, lon laanka tán a dɛnaa, ma á barka diɛ nɛ. A giala, n din ni ń bɛa siin kɛn duru sii‐dɔ̃lin laanka yiridɛnan la, n nə́ ǹ nyaa min bɔnboɛɛnən manɛ. Díi Lawa, bɛ a zɛnaa miɛ̃ kɛ na á kɔɔ̃n kɔ n din ganaa.
42010022	Masɛ Di Lawa na á màn din tumaa sii toa ma gɔn. Min kɔ́n ba doɛ̃ Nɛgiĩ lɛ bɛ́ min mɛn lɛa wa, bɛ̀ á n bɔ Díi din ni. Min kɔ́n ba doɛ̃ Díi lɛ bɛ́ màn mɛn lɛa wa, yǎa Nɛgiĩ lɛ din, ka bɛ̀ Nɛgiĩ lɛ lɛ kɔ á nyaa min mɛn nɛ.»
42010023	Bɛ kio Yezu nə́ n bɔyaa á pɛ a kialandɛnaa lɛn manɛ ǹ gɔrɔn: «Kasɛn wɔ n ka foo kɔɔ̃n nɛ, kasɛn mɛnɛn bɛ́ ka yii goã koo á daa kaa siin kɛn zɛnaa lɛ.
42010024	A giala masɛ n pii ka nɛ, máa ka yii bɛ́ màn mɛn‐a, Lawa a boo gii‐dali gigiã ka kii gigiã ga li mà ǹ yɛ, sɛnɛ, ǹ yɛ wa. Ka too bɛ́ màn mɛn miɛ, Lawa a boo gii‐dalin lɛn laanka kiin lɛn nə́ ga li mà ǹ ma, sɛnɛ, ǹ ma wa.»
42010025	Á ke, landa sii daraali goon na á yoo, á boo da á n da Yezu gɔ́ɔ̃ li á pɛ: «Mìinaa, masɛ doamaa nɛ ma wàa zɛnaa, masɛ tɔn nyin nyabaã yɛ saraa lɛa?»
42010026	Yezu mà a ganaa: wàa mɛn nə kiɛ̃ nɛ Lawa a boo ne? bɛ̀ n tá pii n tá a giala miɛ?
42010027	Giĩ lɛ Yezu lɛ si mà a n kiɛ̃‐n kɛnɛn: «N Dɛnaa Lawa narɛ ka n foo din tumaa nɛ, ka n gɔ́ɔ̃ din tumaa nɛ, ka n pàã din tumaa nɛ ka n taasiɛ din tumaa nɛ, n nə n miã kɔsɔ dɔ narɛ ka n bɛ́ n din narɛ lɔn.»
42010028	Yezu pɛ nɛ: «Ń ma lɛ si doɛ̃. N dɔ bɛ lɛ zɛnaa, n tá re nyin nyabaã yii.»
42010029	Sɛnɛ, giĩ lɛ bɛ́ giɛ li a n din nyaa min pepere lɛa, á pɛ Yezu ni mà bɛa miã kɔsɔ kɛ lɛ, asɛ doamaa nɛ a narɛ, mà die‐n dɔn?
42010030	Yezu wusoo á boo saa á pɛ nɛ: «Giĩ goon ne, á soo Zeruzalɛmu a n woe Zerikoo. Á woo n dɔ basaã‐kɔlen bii. Ǹ nə́ kũ ǹ ná a gɔn màn yii si, ǹ ná a dinmaa dɛ ǹ nə́ koa gɛ̀ li foɛɛ̃nɛ. Ǹ nə́ woo ǹ nə́ toa tán walan.
42010031	Á daa yaa Lawa a wúlu‐bɔle goon nə́ kiɛ̃ ka bɛa zii lɛ nɛ, á giĩ lɛ yɛ, sɛnɛ, á zii lɛ bɔ á kiɛ̃.
42010032	Min mɛnɛn bɛ́ dí nyɛɛ Lawa a wúlu‐bɔlen lɛn kio, ǹ nə́ Levii tɔrɔn lɛa, bɛn goon dɔ́ daa dɔ bɛa bǎã lɛ nɛ, á giĩ lɛ yɛ, sɛnɛ, a dɔ́ zii lɛ bɔ á kiɛ̃.
42010033	Bɛ kio Samarii gána min goon na á goã woe zii ni. (Bɛa Samarii gána minin lɛn tìĩ n boe‐n Zuifun nyin ni). A bɛ́ á daa á dɔ giĩ lɛ li, a yii bɛ́ á yɛ a makara kũ.
42010034	Á n zɔ̃ á dɔ busulə lɛ li, á dagòã da a busu lɛn‐a, á ǹ yii ka mɔnaa gɔnɔn nɛ. Á busulə lɛ da a din a dii ǹ tɔɔ la, á woo‐n tiin yu ǹ kion, á ga a walan.
42010035	A lɛawaa, giĩ lɛ lɛawaa paa dí giɔ̀mɔ bɔ a lon, á kɔ zatiin giĩ lɛ la, á pɛ nɛ mà a ga busulə lɛ walan. Mà a bɛ re màn woo màn ziziɛ̃ a ganaa, mà bɛ̀ asɛ nə́ n bɔyaa mà asɛ á re sarɛɛ.»
42010036	Yezu pɛ nɛ: «N din yɔrɔ‐a, bɛa min sɔɔ kɛ lɛ bii, die na á miã‐kɔsɔbaa a kɔn‐narɛɛ nyaa mɛnaa basaã‐kɔlen bii wole lɛ nɛ?»
42010037	Landa sii daraali lɛ ná a lɛ si: ǹ mɛn bɛ́ á minbaa ǹ dí nya busulə lɛ nɛ. Yezu pɛ nɛ: «Woo, n dɔ bɛ lɛ miã zɛnaa.»
42010038	Ǹ bɛ́ zii la woe, Yezu wɔ kiwi goon ne, á n yu lɔ goon a piɛ, a tɔ n Marti.
42010039	Bɛa lɔ lɛ diɛ̃lɔ na á goã, a tɔ n Mariya. Bɛ́ daa giã tán Dɛnaa yɔrɔ‐a, a nə́ n too koe a boo ganaa.
42010040	Marti sɛ na á goã wɛ̃‐n dí gigiã ganaa. Á daa pɛ: Dɛnaa ganaa, ma diɛ̃lɔ lɛ bɛ́ á giã tán‐a á ma din sɔɔ̃ toɛ dí tumaa nyɛɛ ke, bɛ a sii lɛa n yii li wa? a pɛ nɛ mà a yoo a n dɔ ma lɛ.
42010041	Dɛnaa Marti lɛ si á pɛ: «Ma miãnɛn, ma nə n gɔ́ɔ̃ bii n nə́ n là kakaɛ̃ sii gigiã ganaa.»
42010042	Sii goon toto n ke laadoo sii lɛa. Mariya na á màn sonbore yii gɔgɔɔ̃. Bɛ dɔ a re n sii la doo duduu wa.
42011001	Ǹ kɔ́n pinaa Yezu na á goã Lawa nyankoe bǎã kɔ́n nɛ. A bɛ́ á nya, a kialandɛnaa goon pɛ: «Dɛnaa, wɔsɛn daraa Lawa nyankɔ ganaa, ka Zaã bɛ́ á goã a ná a kialandɛnan daraa‐a lɔn.»
42011002	Yezu pɛ ǹ nɛ: — Bɛ̀ ka tá Lawa nyankoe, ka pɛ kɛnɛn: «Díi, toa n tɔ gole kɔ, toa n kiibaa daa,
42011003	Wɔa baraabaraa a màn‐bii kɔ wɔ la.
42011004	Wɔa sii baraan toa wɔ nɛ, a giala wɔ dɔn dininmaan tá wɔ miãn tumaa zɛ̀rɛn toɛ ǹ nɛ. sii mɛn bɛ́ damagɔ́ɔ̃li ǹ sii lɛa, bɛ wɔlɔ lui wɔ ganaa.»
42011005	Yezu pɛ a kialandɛnan lɛn manɛ: «Ka ga a ganaa, bɛ̀ ka dinin kɔ́n a giaára na a tan, yǎa a yoo á wo a giaára lɛ li làan ka sorosoro, á pɛ‐n kɛnɛn: Maa giaára ganaa, buuru mìi sɔɔ nyɛnɛ masɛ la.
42011006	A giala maa giaára kɔsɔ na á bɔ zii ni á daa, màn kɔ́n ba ma lon ma á koe la wa.
42011007	Ka ga‐a, bɛ̀ bɛa giaára lɛ nə n toa kion gɔ́ɔ̃ nɛ á giĩ lɛ lɛ si mà a tá asɛ nɔmiɛ. Mà asɛ ná a kiɛnlɛ tã á sɔɔ. Mà asɛ laanka a nɛnyaanan man waa‐n tán. Mà asɛ a boe la a yoo a buuru kɔ la wa.»
42011008	Yezu pɛ ǹ nɛ: «Ta giĩ lɛ na a yoo á màn kɔ ǹ miã lɛ la giaárabaa kɛ a lɛa wa, bɛ̀ ǹ miã lɛ tá a foo pipii, giĩ lɛ á re yui, ǹ miã lɛ laadoo bɛ́ màn woo màn ganaa, á re bɛ koe la.»
42011009	Yezu tɔ́n nə́ n toa: «Masɛ n pii ka nɛ: Ka màn nyankɔ, Lawa á re màn koe ka la. Ka ga màn li, ka á re màn yii. Ka kiɛnlɛ dɛ, ǹ tá re kiɛnlɛ buĩ ka nɛ.
42011010	Sonbore, min mɛn bɛ́ màn nyankoe Lawa la, Lawa á re màn koe bɛa dɛnaa la. Min mɛn bɛ́ giɛ màn li Lawa li, bɛa dɛnaa á re màn yii. Min mɛn dɔ bɛ́ kiɛnlɛ dii, Lawa á re kiɛnlɛ buĩ bɛa dɛnaa nɛ.
42011011	Ka dinin bii díi mɛn nɛ, bɛ̀ a nɛ zɔ̀ nyankɔ la, a n die miɛ̃ koe la zɔ̀ lɛ bǎã nɛ, miɛ̃ mɛn bɛ́ a siĩ na a ba we min lɛ‐n wa?
42011012	Hinlaa bɛ̀ nɛ lɛ koo gìi nyankɔ, a n die ton koe la?
42011013	Ka laanka kaa baraabaa kɛ din tumaa nɛ, bɛ̀ kasɛn tá kaa nɛnyaanan foo dùũ mànan doɛ̃ ka n koe ǹ la, sanparɛ ka Díi Lawa nɛ, min mɛnɛn bɛ́ Yiri Fu nyankoe la, a n die koe bɛn la!»
42011014	Yezu lɛ tere‐a goon lɛ bũ. Nɔ̀ɔnɔn man nə́ goã bɛa giĩ lɛ ganaa. Nɔ̀ɔnɔn lɛn bɛ́ ǹ nə́ n bɔ a ganaa lɔn gɔrɔ, á yoo á boo da. Á kaãbaa da zaman lɛ ganaa.
42011015	Sɛnɛ, minin lɛn tɛnɛn man nə́ goã pii mà Yezu n nɔ̀ɔnɔn lɛn lui ka nɔ̀ɔnɔn kiã Sɛtaan pàã nɛ.
42011016	Ǹ gialakunun man nə́ goã giɛ a lɛ li ǹ da sii zɛnaa ganaa, mà a na a din tɔ bɔ ǹ sii kɔ́n zɛnaa ka Lawa pàã nɛ, a nyaa ǹsɛn manɛ.
42011017	Sɛnɛ, Yezu bɛ́ ǹ taasiɛn doɛ̃, á pɛ ǹ nɛ: «Bɛ̀ gána mɛn a minin tá zia diɛ kɔn‐a, bɛa gána lɛ a mɛnaa a sàabiɛ wa, a kionən man kiɛ kɔn kio ganaa.
42011018	Bɛ̀ Sɛtaan nə́ yoo a din gialaa, a wɔ n bǐɛ̃ koe lɔn? Ka bɛ́ pii mà masɛ n nɔ̀ɔnɔn lui ka nɔ̀ɔnɔn kiã pàã nɛ.
42011019	Táa ka n pii miɛ̃, sɛnɛ, ka dinin kialandɛnan kɛn dɔn, bɛn man nɔ̀ɔnɔn lɛn lui ka die pàã nɛ? Táa nɔ̀ɔnɔn kiã pàã bie wa. Bɛ̀ miɛ̃ nɛ, ka dinin kialandɛnan man nyɛɛ, mà ka ǹ ka sã, masɛ bie nɔ̀ɔnɔn lɛn lui ka nɔ̀ɔnɔn kiã pàã‐n wa.
42011020	Sɛnɛ, bɛ̀ masɛ n nɔ̀ɔnɔn lɛn lui ka Lawa pàã nɛ, haya, Lawa a kiibaa lɛ na á n giala kɔ ka li.
42011021	Bɛ̀ min kaka tá a kion lɛduĩ ka ziabaa ǹ mànan nɛ, màn ba pɔrɛɛ a gɔn màn kɔ́n‐a wa.
42011022	Min kɔsɔ mɛn bɛ́ kaka á la a dɔ nɛ, bɛ̀ bɛ́ daa, yǎa a boo la, a bɛ́ n foo doɛ zia baa ǹ mànan mɛnɛn ganaa, bɛa min kaka kɔsɔ kɛ lɛ n bɛn sii, a ná a gɔn màn dɔ si a gii.»
42011023	Yezu pɛ: «Bɛ̀ min mɛn ba kun ka masɛ‐n wa, bɛa dɛnaa na á n piã ka masɛ nɛ. Doo, bɛ̀ min mɛn ba Lawa a minin lɛsoekɔn kun ka masɛ‐n wa, bɛa dɛnaa nə ǹ sasawɛɛ.»
42011024	Yezu pɛ: «Bɛ̀ nɔ̀ɔn baraa nə́ n bɔ min ganaa, a n woe n bibiĩ diə bǎãn nɛ, a ga mìi susu ǹ bǎã li. Bɛ̀ a susu ǹ bǎã yɛ wa, a n pii mà asɛ n die wusii, a wo a bɔ ǹ bǎã lɛ nɛ, a giã walan.
42011025	Bɛ̀ nɔ̀ɔn lɛ daa, a n yiɛ bɛa dɛnaa kɛ lɛ min sonbore baa, a sii yii n telee ne, á n kɔnboe ka kion mɛn bɛ́ ke ǹ nə́ wɔraa, ǹ ná a gɔ́ɔ̃gɔ́ɔ̃ ǹ mànan tetele.
42011026	Nɔ̀ɔn lɛ n wusii a wo ǹ miã sɔbaa kũ, màn mɛnɛn bɛ́ baraa ǹ nə́ la a din ni. Maǹ die ǹ bɛa min lɛ kũ ǹ goã a ganaa. Bɛa dɛnaa lɛ a sisiamaa n baraa koe a la a lɛlɛmaa nɛ.»
42011027	Yezu bɛ́ bɛa boo kɛ lɛ diɛ, lɔ goon nə́ n toa zaman bii á pɛ: «Lɔ mɛn nə n nɔ̀ gũ á n yɛ, á nyɔ kɔ n la, barka n bɛa lɔ kɛ ganaa.»
42011028	Sɛnɛ, Yezu pɛ: «Haayii! Min mɛnɛn bɛ́ n too koe Lawa a boo‐a, ǹ nə́ tɔ we á kɔnpii‐n kaa, barka á re n diɛ bɛn ganaa!»
42011029	Zaman lɛ bɛ́ tɔn die n lɛsoekɔn Yezu li, á pɛ ǹ nɛ: «Pelo minin kɛn man min baraan lɛa. Maǹ nɔ̀n diɛ mà masɛ kaãbaa ǹ sii zɛnaa, màn mɛn bɛ́ nyɛɛ, mà masɛ n boe lon Lawa li. Sonbore, kaãbaa ǹ sii kɔ́n ba re n zɛnɛɛ a n nyaa ka nɛ, a kiɛ̃ Zonaasi wɔ kɛ lɛ la wa.
42011030	Zonaasi na á goã Lawa a sii‐nyaa lɛa Ninivu minin gɔn, a na á daa ǹ li ka min bɛ́ a yii kaa, á n bɔ geren bii lɔn, bɛa yɔrɔ kɛ lɛ la, Min a Nɛgiĩ dɔ n die Lawa a sii‐nyaa goon biɛ pelo minin kɛn gɔn.
42011031	Kiri‐kurii pinaa, lɔ mɛn bɛ́ á goã kii lɛa Saabaa gána nɛ, bɛ á re yui, kun ka pelo minin kɛn nɛ, a ǹ zɛ̀rɛ baa. A giala bɛa lɔ kɛ na á goã á bɔ kanaa bǎã sɔɔsɔɔ nɛ, á daa n too kɔ kii Salomɔn a sii‐doɛ̃ boon kɛn ganaa. Á ke! Min tá kànaa á n gole Salomɔn nɛ.
42011032	Kiri‐kurii pinaa, Ninivu kiwi minin tá re yui, kun ka pelo minin kɛn nɛ, ǹ ka zɛ̀rɛ baa. A giala Ninivu minin lɛn bɛ́ ǹ nə́ Zonaasi a lɛ dia lɛ ma, ǹ nə́ wusoo ǹ sii baraan kio, ǹ nə́ ǹ tɔ wɔ ǹ gɔn bɔyaa. Á ke! Min tá kànaa á n gole Zonaasi ni.
42011033	Yezu pɛ: «Min tá bólon diɛ a duru màn giulun? Haayii! Maǹ bolon diɛ ǹ da bólon koa ǹ bǎã nɛ, màn mɛn bɛ́ toɛ, min mɛnɛn bɛ́ we kion, bɛn na a fúlu yɛ.
42011034	Min yiin nànan man ka bólon bɛ́ lɔn a gɔ̀nɔn ganaa. Bɛ̀ min yiin tá siĩni, maǹ wɔlɔ fuli a gɔ̀nɔn din tumaa nɛ. Sɛnɛ, bɛ̀ min yiin ba siĩn wa, a gɔ̀nɔn din tumaa n wɔlɔ tì li.
42011035	Bɛ lɛ nɛ, didie nə n foo lɛ bũ, a toa bólon fúlu kɛ wɔ a nɛ, màn mɛn bɛ́ toɛ, a gɔ́ɔ̃ baran tii wa.
42011036	Bɛ̀ min gɔ́ɔ̃ din tumaa á fu, tì boɛɛn na a ba a‐n wa, bɛa dɛnaa n die goɛ̃, sii yii tumaa n foaã nɛ a ganaa, ka bolon bɛ́ a fulu sonbore kiɛ a ganaa lɔn.»
42011037	Yezu bɛ́ á boo da á nya, Fariziɛ̃n giĩ goon nə́ bíi a piɛ, mà a da màn bii. Yezu wɔ kion á giã tán màn‐bii la.
42011038	Fariziɛ̃ lɛ bɛ́ á Yezu yɛ á n gɔn pii á kɔnpɛ ka landa sii ni, á tɔ́n màn‐bii lɛ giala kɔ wa, á n kaãbaa.
42011039	Dɛnaa Yezu pɛ nɛ: «Á ke, kasɛn Fariziɛ̃n lɛn man kɛnɛn: Ka n paan laanka kunun dɔ̀ɔ̃ pii, mà ǹ yoreen kɔ. Sɛnɛ, ka dinin gɔ́ɔ̃ kɛ piɛ̃maa nɛ ka mɛnaa minin la ǹ taasiɛn nɛ ka baraabaa nɛ.
42011040	Ka baãnaan kɛn! Lawa mɛn bɛ́ á màn dɔ̀ɔ̃ lɛ zɛnaa, a din bie a ná a gɔ́ɔ̃ lɛ dɔ zɛnaa wa?
42011041	Bɛ̀ ka tá kaa paanan laanka kaa kununun lɛn gɔ́ɔ̃gɔ́ɔ̃ ǹ mànan koe doobaan la, kaa màn din tumaa á die yoreen koe: Kaa paanan nɛ, kaa kununun ni, ka ka dininmaan foon dɔn nɛ.
42011042	Fariziɛ̃n lɛn, kaa wɔ n ka bɔ̀n nɛ. Ka n Lawa wɔ gii boe màn din tumaa nɛ, haalɛ dù tɔrɔ din tumaa. Sɛnɛ, ka n peperebaa laanka Lawa narɛɛ sii diɛ para li. Bɛ̀ ka doamaa nɛ ka bɛn lɛn zɛnaa, a ná a ba gialakun kɛ lɛ dɔ sàabiɛ wa.
42011043	Fariziɛ̃n lɛn, kaa wɔ n ka bɔ̀n nɛ. Nyɛɛnaa ǹ bǎã lɛn man kɔɔ̃n ka ganaa, lɛsɔkɔn kionən ne. Bɛ̀ minin tá guguru kɔ ǹ fòo diɛ ka nɛ pii ni, bɛ dɔ n kɔɔ̃n ka ganaa.
42011044	Kaa wɔ n ka bɔ̀n nɛ. Ka n ka gere yalan bɛ́ lɔn, minin yiri ná a ba màn mɛnɛn li wa, ǹ nə́ tɔ we la ǹ nə́ ǹ ba boe a siére‐a wa.»
42011045	Landa sii‐daraalin lɛn goon pɛ Yezu ni: «Mìinaa, n bɛ́ boo kɛ diɛ kɛnɛn, ma n sɔ koe wɔsɛn dɔn ganaa.»
42011046	Yezu ná a lɛ si: «Ka dɔn wɔ n ka bɔ̀n nɛ, kasɛn landa sii‐daraalin lɛn. Bɛ̀ ka tá landa siin lɛn pii, a n ka guĩ gugurun mɛnɛn bɛ́, min ba boe la wa, ka n yii diɛ minin mìi ni, ka dininmaan ba n doe ǹ lɛ boɛɛn nɛ kɛnɛn dinin ka gũ wa.
42011047	Kaa wɔ n ka bɔ̀n nɛ. Ka digolon nə Lawa a boo gii‐dalin mɛnɛn dɛ, kasɛn man bɛn yalan zɛnɛɛ pelo.
42011048	Ka n nyɛɛ kɛnɛn, mà ka digolon nya ǹ dí lɛ á kɔɔ̃n ka ganaa. Bɛn nə́ Lawa a boo gii‐dalin dɛ, kasɛn manə ǹ yalan zɛnɛɛ.
42011049	Bɛ lɛ nɛ, Lawa pɛ a boo ne: «Ma á re maa boo gii‐dalin laanka maa dia dí‐a wolen diɛ ka la. Ka tá re ǹ tɛnɛn dii ǹ gã, ka tá re fuu nyɛɛ ǹ tɛnɛn manɛ.»
42011050	Bɛ lɛ taman yii, ka Lawa a boo gii‐dalin mɛnɛn tumaa dɛ a kũ kanaa diɛ biikoo ganaa, bɛa dɔlɔ á die n boe pelo minin kɛn ganaa.
42011051	A kũ Abeli a gɛ̀‐a a da Zakarii wɔ yaa, ǹ Zakarii mɛn dɛ wúlu bɔ ǹ bǎã laanka wúlu‐bɔlen kɔn yɛ ǹ bǎã bii ni, sonbore, dɔlɔ á die n boe pelo minin kɛn lɛn‐a bɛa gɛ̀ dɛ kɛ lɛ tumaa a lɛa.
42011052	Kaa wɔ n ka bɔ̀n nɛ, kasɛn landa sii‐daraalin lɛn. Ka n ka wɔ sii‐doɛ̃ nɛ ǹ kiɛnlɛ lɛ a goo nɛ saa. Ka dinin ba we wa, min mɛnɛn dɔn bɛ́ zoɛ̃ mà ǹ wɔ, ka n bɛn dɔn kurii.»
42011053	Yezu bɛ́ á n bɔ bɛa bǎã kɛ nɛ, landa sii‐daraalin laanka Fariziɛ̃n ná a giala kɔ ǹ nə́ foo yoo baraa kɔ́n nyɛɛ nɛ, bɛ̀ ǹ nə́ nɔ̀n diɛ la sii tɔrɔ gigiã wɔ gɔn la,
42011054	manə goã n diɛ a para li ǹ nə́ giɛ, bɛ̀ á re a din da kanaa ǹ boo kɔ́n diɛ.
42012001	Bɛa biikoo kɛ lɛ li, min gigigã nə́ n lɛsɔkɔn ka ǹ daa ǹ tɔ wɔ kɔn gòã la. Yezu ná a giala kɔ á pɛ a kialandɛnan man bɔrɔ: «Ka n parabaa Fariziɛ̃n yɔ bù kɛ nɛ, bɛ giala mà ǹ boo da ka ǹ lɛ‐n ke, a ná a ba ǹ gɔ́ɔ̃‐n wa.
42012002	Sii mɛn din tumaa bɛ́ durii ni, bɛ din tumaa á die boe kanaa. Sii mɛn tumaa dɔ bɛ́ kumə́ ne, bɛ yii á die n doɛ̃.
42012003	Bɛ lɛ taman yii, màn woo màn, ǹ nə́ diɛ wɔlɔ tì li, bɛ yii á die n miɛ̃ wasa giulun. Boo woo boo n diɛ kɔn too genli kion gɔ́ɔ̃ nɛ, bɛ̀ kiɛnlɛ n tiɛ̃ nɛ, bɛ yii á die n pii sùn baa ǹ bǎã nɛ, min tumaa ma.»
42012004	Yezu pɛ ǹ nɛ: «Kasɛn mɛnɛn bɛ́ maa giaáran lɛa, masɛ n pii ka nɛ: Minbuiin nɛ á boe la a gɔ̀nɔn siĩ dɛ a gã, sɛnɛ, a ba boe la a màn kɔsɔ zɛnaa bɛ kio wa, ka baran nyɛ́ɛ baa minbuiin nɛ‐n wa.
42012005	Masɛ n die min nyɛɛ ka nɛ, ka doamaa bɛ́ nɛ ka nyɛ́ɛ baa min mɛn nɛ. Ka nyɛ́ɛ baa Lawa nɛ. Bɛ̀ Lawa min dɛ, pàã tá a lon a na a telenboen zũ tɛ‐n. Bɛ lɛ nɛ, ma á pii ka nɛ, máa ka doamaa nɛ ka nyɛ́ɛ baa Lawa nɛ.
42012006	Ǹ bie bàan bɔnboɛɛn sooro siɛ̃ taman paa wa? Sɛnɛ, Lawa yiri a boe ǹ goon dɔ‐n wa.
42012007	Sanparɛ kasɛn mɛnɛn bɛ́ minin lɛa, Lawa tá ka doɛ̃, haalɛ ka mìi ka bɛ́ lɛ mɛn‐a, a tá doɛ̃. Nyɛ́ɛ baran ka kũ wa. Ka gogoonmaa á soɛ bàan gigiã nɛ.»
42012008	Yezu pɛ: «Masɛ n pii ka nɛ, bɛ̀ min mɛn na a‐n min din tumaa yɔrɔ‐a, mà a n masɛ wɔ lɛa, Min a Nɛgiĩ dɔ á re niɛ a nɛ kiri‐kurii pinaa, Lawa a lon a dia dí‐a wolen yɔrɔ‐a, máa a tá masɛ wɔ lɛa sonbore.
42012009	Sɛnɛ, bɛ̀ min mɛn dɔ́ nə n piã ka masɛ nɛ min tumaa yɔrɔ‐a, masɛ dɔ á re n piɛ̃ ka bɛa dɛnaa nɛ Lawa a lon a dia dí‐a wolen yɔrɔ‐a.
42012010	Bɛ̀ min boo baraa da masɛ Min a Nɛgiĩ ganaa, bɛa dɛnaa a sii baraa á die n toɛ nɛ. Bɛ̀ min boo baraa da Lawa a Yiri Fu ganaa, bɛa dɛnaa a sii baraa a re n toɛ‐n wa.
42012011	Bɛ̀ ǹ nə́ ka kũ ǹ nə́ woo ka nɛ lɛsɔkɔn kionən ne, ǹ nə́ die kiri kuri ka la, hinlaa nyɛɛnaandɛnan kɔsɔn li ka pàã mìi la ǹ dɛnan nɛ, ka baran n gɔ́ɔ̃ bii ka ka bɔ ǹ gɔn nɛ wa, ka baran n gɔ́ɔ̃ bii ka kaa da ǹ boo dɔ‐n wa.
42012012	A giala ka doamaa bɛ́ nɛ, ka màn mɛn da bɛa biikoo kɛ lɛ li, Yiri Fu á die bɛ nyɛɛ ka nɛ.»
42012013	Min goon nə́ n toa zaman lɛ bii á pɛ Yezu ni: «Mìinaa ganaa, a pɛ masɛ gologiĩ ni, mà a wɔsɛn di a kíɛ̃ lɛ gii kɔn ka masɛ nɛ.»
42012014	Yezu pɛ nɛ: «Die na á masɛ koa kaa kiri‐kuruli lɛa, hinlaa kaa mànan‐giili lɛa?»
42012015	Á pɛ ǹ tumaa nɛ: «Ka n dinin kũ dɛ! Ka n parabaa ka ga màn li baraa nɛ. Min a yiikoonaabaa giala bie doa‐n a gɔn màn‐a wa, tà bɛa gɔn màn lɛ din na á mɔnaa lɔn.»
42012016	Yezu wusoo á boo da ǹ nɛ ka sii a kɔnboe goon ne: Giĩ pàãma goon na á goã, a tán màn kɔsiɛn nə́ bǐɛ̃ kɔ sɔnbɔraanɛ.
42012017	A na á goã pii a din ni kɛnɛn: «Masɛ n die wàa zɛnɛɛ? A giala bǎã ba masɛ lon, ma tá maa màn kuri, ma á kiɛ a‐n wa.»
42012018	Bɛ kio, á pɛ a din ni: «Ma bɛ́ re màn mɛn zɛnɛɛ bɛ á ke: Man die maa dɔǹɔn wurii, ma a dadara kɔsɔn dɔ, ma maa màn‐kurii laanka ma gɔn màn yii sɔkɔn bɛn nɛ.
42012019	Ma á re pii ma dinmaa‐n bɛ kio kɛnɛn: Á ke, má gɔn màn gigiã sɔkɔn lɛ̀ gigiã wɔ lɛa. Man die giɛ̃ tán‐a, ma n susu, ma màn bii, masɛ yɔ mi, man nyɛnyɛɛ.»
42012020	Sɛnɛ, Lawa pɛ nɛ: «Nsɛ baãnaa ke! Pelo tèlò kɛ lɛ din ni, Lawa á die n nyin sii n la. N bɛ́ n màn mɛn lɛsɔkɔn bɛ n die die wɔ biɛ?»
42012021	Yezu pɛ: «Min mɛn bɛ́ gɔn màn lɛsoekɔn a din ni kanaa, a ná a ba giɛ Lawa li ǹ wɔ li wa, kɛ miã sii lɛ nə n zɛnɛɛ bɛa dɛnaa nɛ.»
42012022	Yezu pɛ a kialandɛnan manɛ: «Ka baran n gɔ́ɔ̃ bii ka ka dinin too ǹ màn‐bii sii‐n wa, ka ka dinin gɔ̀nɔn kũ ǹ mɔnaa sii‐n wa.
42012023	A giala yiikoonaabaa á soɛ màn‐bii ni, gɔ̀nɔn dɔ á soɛ mɔnaa nɛ.
42012024	Ka ga zankoon ganaa: Ǹ ba màn tɔrɔ kɔ́n diɛ wa, ǹ ba màn kɔ́n dɔ kuri wa. Màn tamaa ǹ bǎã ba ǹ lon wa, dɔǹ dɔ banban. Lawa nə ǹ toe. Sanparɛ ka kasɛn mɛnɛn bɛ́ soɛ bàanan manɛ gunyin damata.
42012025	Die n boe la ka a din a gɔ́ɔ̃ bii pàã nɛ, a biikoo boɛɛn da a din nyin a sasabaa li?
42012026	Bɛ̀ ń yǎa pàã ba ka lon ka bɛa sii boɛɛn kɛ din zɛnaa wa, ka nə n gɔ́ɔ̃ bii gialakun kɛ‐n lɔn?
42012027	Ka ga don a da buun kɛn ganaa. Ǹ ba koara miɛ̃ wa, ǹ ba mɔnaa tiɛ̃ wa. Sɛnɛ, masɛ n pii ka nɛ, kii Salomɔn laanka a naforodɛnaabaa kɛ lɛ din ni, a wɔ ǹ mɔnaan nə goã siĩni, ka da buun kɛ lɛn kɔ́n bɛ́ lɔn wa.
42012028	Bɛa don buun mɛnɛn bɛ́, yii nə́ ǹ yii pelo, biɛ̃ tɛ n die ǹ kuĩ, bɛ̀ Lawa tá bɛn kuĩ sɔnbɔraanɛ, sanparɛ ka kasɛn nɛ, a re sii bǐɛ̃ zɛnɛɛ kasɛn manɛ, a la bɛ‐n wa? Kaa golee Lawa li á kiɛɛrɛ dɛ!
42012029	Ka baran n yiri lɔlɔkɔn, ga màn‐bii laanka màn‐mii li sii ganaa wa.
42012030	Bɛa mànan kɛn lɛn, tɔrɔ kɔsɔn man giɛ ǹ li miɛ̃, sɛnɛ, kasɛn, kaa Díi Lawa tá ka laadoo siin doɛ̃.
42012031	Ka ga Lawa a kiibaa li bɔrɔ, bɛ kio, Lawa á die bɛa mànan kɛn lɛn dɔn koe ka la.
42012032	Kasɛn, sèren kuru boɛɛn, nyɛɛ nyan ka kũ wa, a na á kɔɔ̃n kɔ kaa Díi ganaa, a kiibaa ǹ bǎã kɔ ka la.
42012033	Ka n gɔn mànan sã, ka a wɔrɔ kɔ doobaan la. Gɔn màn kaa ǹ bǎã mɛn bɛ́ a ziziɛ̃ wa, a n Lawa li, ka ga bɛ li. Gɔn màn ba papaɛ̃ walan wa, wurumu a doe a li wa, nimii dɔ a kuĩ wa.
42012034	A giala, kaa naforon bɛ́ koa‐n bǎã mɛn nɛ, kaa taasiɛ yii n doa‐n walan.
42012035	Ka n yii dɔraa ka koa, ka kaa bólonən toa kuĩ.
42012036	Ka goã ka minin mɛnɛn bɛ́ ǹ dɛnaagiĩ woo lɔ tii kũ ǹ bǎã nɛ, ǹ nə́ n yii diɛ a daa la yǎa làan, màn mɛn bɛ́ toɛ, bɛ̀ á dɔ lɔn gɔrɔ á kiɛnlɛ dɛ, ǹ kiɛnlɛ bũ ni.
42012037	Bɛa dɛnaagiĩ lɛ a dí‐nyalin mɛnɛn bɛ́, á re die yiɛ ǹ yii n koo, bɛn foo á re kɔɔ̃n koe. Sonbore, masɛ n pii ka nɛ, dɛnaagiĩ lɛ din nə die n yɔrɔ boe, a ǹ dininmaan kaa tán, a màn‐bii kɔ ǹ la.
42012038	Ta a n die làan hinlaa làan ka sorosoro, bɛ̀ á daa ǹ yii yaa koo, ǹ nə́ n da lɛ miɛ̃, ǹsɛn foo á re kɔɔ̃n koe!
42012039	Ka á doɛ̃, mà bɛ̀ kiondɛnaa n wurumu a daa biikoo doɛ̃, mà a toɛ a da a kiɛnlɛ yiɛ wa.
42012040	Ka dɔn nə n yii dɔraa, a giala ka yiri bɛ́ a ba biikoo mɛn li wa, Min a Nɛgiĩ lɛ n die die bɛa biikoo lɛ li.»
42012041	Piɛrɛ tɔ́n pɛ nɛ: «Dɛnaa, man bɛa sii a kɔnboe kɛ boo diɛ wɔsɛn manɛ, hinlaa man diɛ min tumaa nɛ?»
42012042	Dɛnaa ná a lɛ si: Ga mànan walan wole mɛn bɛ́ bɔlɔgoondɛnaa lɛa, yiri dɔ ná a lon, a dɛnaagiĩ da ǹ miã dí‐nyalin mìi la mà a màn‐bii gii ǹ ni, a kɔnpɛ a biikoo ne.
42012043	Bɛa dí‐nyali lɛ a dɛnaagiĩ a daa waáraa, bɛ̀ á daa yaa bɛ̀ á nyɛɛ miɛ̃, a wɔ na á bǐɛ̃ kɔ!
42012044	Masɛ n pii ka nɛ sonbore, dɛnaagiĩ lɛ á die bɛa dí‐nyali lɛ koɛ a gɔn màn din tumaa mìi la.
42012045	Sɛnɛ, bɛ̀ bɛa dí‐nyali kɛ lɛ pɛ a din gɔ́ɔ̃ nɛ: «Maa dɛnaagiĩ lɛ a daa á tɔn sɔsɔɔ», á yoo, a tá ǹ miã dí‐nyali gialakunun kɛn dii, a giĩ laanka a lɔdɛnan nɛ. A n màn bii, a n màn mii, á n we a yii ni.
42012046	Bɛa dí‐nyali kɛ lɛ a dɛnaagiĩ á re die ǹ kɔ́n pinaa, a yiri ná a ba lɛawaa mɛn li wa, ka biikoo mɛn dɔ bɛ́ a ná a ba doɛ̃ wa. A dɛnaagiĩ lɛ á die dɔlɔ boe a ganaa taãn‐taãn, a loo a da kun Lawa bɔlɔ tii wolen ne, a na a nɔmaa gialakun yɛ walan.
42012047	Bɛa dí‐nyali kɛ lɛ, á goã a dɛnaagiĩ foo sii doɛ̃, a ná a màn kɔ́n dɔ zɛnaa a yɔrɔ li wa, a dɔlɔ á re gole koe.
42012048	Ǹ mɛn dɔ bɛ́, a goã a dɛnaagiĩ foo sii doɛ̃ wa, yǎa a sii zɛnaa á n dɔlɔ bɔ ma ganaa boe, bɛa dɔlɔ a gole koe wa. Ǹ bɛ́ ǹ nə́ màn gigiã kɔ min mɛn la, maǹ die màn gigiã nɔ̀n diɛ bɛa dɛnaa la. Ǹ bɛ́ ǹ nə́ màn gigiã koa min mɛn li, maǹ die màn gigiã liɛ bɛa dɛnaa la.
42012049	Yezu pɛ: «Masɛ n má daa ka tɛ nɛ kanaa gɔ́ɔ̃ nɛ. Bɛ̀ a na á n lɛ sã gɔrɔ, bɛ̀ a n kɔɔ̃n masɛ ganaa!
42012050	A n fuu kɔ́n tɔrɔ lɛa masɛ á die yii, a n guĩ lɛa masɛ mìi ni, yǎa a zɛnaa doe!
42012051	Ka n taasɛ mà masɛ n má daa ka là nyantoro ne kanaa gɔ́ɔ̃ nɛ? Haayii, man pii ka nɛ, man má daa ka minin toɛ̃ kɔn‐a nɛ.
42012052	A giala a kũ sisia ganaa, bɛ̀ min sooro tá kion kun, ǹ tá re toɛ̃ kɔn, ǹ min sɔɔ á die n gòãn doɛ min paa ganaa, min paa dɔ nə n gòãn doa min sɔɔ ganaa.
42012053	Minin man die toɛ̃ kɔn, díi yoo nɛgiĩ gialaa, nɛgiĩ dɔ yoo díi gialaa. Náa yoo nɛlɔ gialaa, nɛlɔ dɔ yoo náa gialaa. Zuũ dan yoo manaa gialaa, manaa dɔ yoo zuũ dan gialaa.»
42012054	Yezu wusoo doo á pɛ zaman lɛ nɛ: «Bɛ̀ ka labara yɛ yui lɛ̀nyɛɛnɛ, ka n pii gɔrɔ mà la á re die. A nə n zɛnɛɛ miɛ dɔn sonbore.
42012055	Bɛ̀ ka piɛ̃ yɛ boe gusin a lɛ gùrù ganaa die, ka n pii mà wɔlɔ á die wɛ̃ koe! A nə n zɛnɛɛ miɛ̃ dɔn sonbore.
42012056	Ka gɔ́ɔ̃ n baraa! A n siɛ lɔn ka tá tán laanka lon gɔ̀nɔn ganaa ǹ siin doɛ̃, Lawa bɛ́ siin mɛnɛn zɛnɛɛ ka bii kanna, ka a bɛn giala miɛ wa?
42012057	Wàa na á baa, ka doamaa bɛ́ nɛ ka sii mɛn zɛnaa, ka a bɛ doɛ̃ ka dinin ganaa wa?
42012058	Bɛ̀ n tá woe kiri‐wɔle yɔrɔ‐a kun ka n zɔ́ɔ nɛ, n doa ka kaa boo kaa kun zii la. Bɛ bie wa a tɔn kiɛ̃ a n kɔ kiri‐wɔle la, kiri‐wɔle dɔ tɔ́n kiɛ̃ a n wɔ kòso mìilandɛnaa gɔn, bɛ dɔ́ tɔn kiɛ̃ a n da kòso ne.
42012059	N ba n boe a‐n wa, yǎa n bɛa dɛnaa kɛ lɛ a giɔ̀mɔ lɛ yii sarɛɛ lenlen.»
42013001	Bɛa biikoo kɛ lɛ li, minin nə́ daa pɛ Yezu ni, mà Pilati na á Galilee minin tɛnɛn toa wúlu boe, á ǹ dɛ, ǹ mà nə́ n lɔlɔkɔn ka ǹ wúlu mànan mà nɛ.
42013002	Yezu nə́ ǹ lɛ si: «Ka n taasɛ, mà bɛa Galilee minin kɛn lɛn man nə́ goã sii baraa zɛnaalin lɛa, ǹ nə́ la ǹ miãn manɛ, bɛ lɛ nɛ sii kɛ nə́ n zɛnaa ǹ nɛ?
42013003	Haayii! Masɛ n pii ka nɛ, bɛ̀ ka n taasɛ ka wusoo kaa sii baraan kio wa, ka dɔn man die bɔ̀n biɛ miɛ̃.
42013004	Silowee sanabolo bɛ́ á mɛnaa min fulukiwisi mɛn la á ǹ dɛ, ka n taasɛ, mà bɛn man nə́ goã zɛ̀rɛdɛnan lɛa ǹ nə́ la Zeruzalɛmu kiwi minin gialakunun kɛn manɛ?
42013005	Haayii. Masɛ n pii ka nɛ, bɛ̀ ka n taasɛ ka wusoo kaa sii baraan kio wa, ka dɔn man die bɔ̀n biɛ miɛ.»
42013006	Yezu sii a kɔnboe kɛ nyaa: Gɔ́rɔ da goon na á goã giĩ goon a dù gɔrɔ nɛ. Á daa ga nɛ li a ganaa, a màn kɔ́n yɛ‐a wa.
42013007	Giĩ lɛ tɔ́n pɛ dù gɔrɔ lɛ a dí‐nyali ni mà a lɛ̀ sɔɔ n ke bɛ̀ asɛ da ga nɛ li gɔ́rɔ da kɛ ganaa, mà asɛ ná a màn kɔ́n yii‐a wa. Mà a kuru. Mà a toa walan mìi n ka wàa‐n doo, mà a n tán ziziɛ̃ kooro?
42013008	Sɛnɛ, dí‐nyali lɛ pɛ: «Dɛnaagiĩ, a toa miɛla doo, ma da lɛ genli yawa ma zɛnaa, ma mànan bù kaa a ganaa.
42013009	Kɔntan á die nɛ koe lɛ̀boe. Bɛ̀ a nɛ kɔ wa, ma tɔn kuru.»
42013010	Yezu na á goã minin darɛɛ lɛsɔkɔn kion Zuifun susu ǹ pii pinaa.
42013011	Lɔ goon dɔ na á goã kion lɛ nɛ, nɔ̀ɔnɔn ná a ganaa, ǹ nə́ kũ ǹ nə́ baa bɔlɔka lɛa a lɛ̀ fulukiwisi n ke. A na á goã pusii ni, a ba boe la a n tele duduu wa.
42013012	Yezu bɛ́ á yɛ á pɛ: «Lɔ lɛ, á ke n busu lɛ nya sisia.»
42013013	Á n gɔn da la. A din bǎã‐n gɔrɔ lɔ lɛ wusoo á n tele ka perepere. Á yoo á n Lawa tɔ boe.
42013014	Lɛsɔkɔn kion lɛ a goledɛnaa yɔrɔ kɔsɛ, a giala Yezu na á busulə kaka kɔ susu ǹ pii pinaa. Á boo saa á pɛ zaman nɛ: «Lɛawaa sɔrɔ tumaa tan dí nya ǹ piin lɛa. Haya, ka da bɛa piin kɛn lɛn li, màn mɛn bɛ́ toɛ, ǹ kaa busun nya, ka baran da susu ǹ pii pinaa bɛ ganaa wa.»
42013015	Dɛnaa tɔ́n ná a lɛ si kɛnɛn: «Gɔ́ɔ̃ tì‐an kɛn, ka dinin die ne, susu ǹ pii pinaa, a ba a dii, hinlaa a dundun fore, a bɔ tɔɔn màn bii ǹ bǎã nɛ, a wo mu kɔ la wa?
42013016	Sanparɛ ka lɔ kɛ nɛ, bɛ mɛn bɛ́ wɔ digolo Abrahamu a nɔ̀ɔn lɛa, Sɛtaan nə́ nɔmiɛ a lɛ̀ fulukiwisi n ke, bɛ miã a si zɔ́ɔ la bie siĩni susu ǹ pii pinaa lɛ‐n dinin wa?»
42013017	Bɛa boon kɛn lɛn nə́ sìi da Yezu a zɔ́ɔn tumaa ganaa. Sɛnɛ, zaman lɛ sɛ din tumaa na á goã n nyɛnyɛɛ, a sii sonboren kɛn zɛnaa a lɛa.
42013018	Yezu tɔ́n pɛ: «Man die Lawa a kiibaa kɛ zoɛ̃ kɔn ka wàa‐n ke? A n kɔnboe ka wàa nɛ?
42013019	A n kɔnboe ka mutarde we goon ne, giĩ goon nə́ saa á wɔ tán a dù gɔrɔ‐n. Màn we lɛ bɔ á da baa, bàanan nə́ ǹ kiin dɔ a gùrùn ganaa.»
42013020	Yezu wusoo doo á pɛ: «Man die Lawa a kiibaa kɛ zoɛ̃ kɔn ka wàa nɛ?
42013021	A n kɔnboe ka yɔ bù ni, lɔ goon nə́ saa á kaa buuru wusu yaa gigiã li, yǎa a ná a din tumaa yoo.»
42013022	Yezu bɛ́ zii la woe Zeruzalɛmu kiwi, a na á goã boe kiwi dadaran laanka a bɔnboɛɛnɛn nɛ, a n minin darɛɛ.
42013023	Min kɔ́n nə́ pɛ‐n kɛnɛn: «Dɛnaa, min mɛnɛn bɛ́ re kirisibiɛ, ǹ tá re gigiã koe?» Yezu tɔ́n pɛ ǹ nɛ:
42013024	— Ka n doa, màn mɛn bɛ́ toɛ, ka wɔ ka kiɛnlɛ boɛɛn kɛ nɛ. A giala man pii ka nɛ, min gigiã á re giɛ li, mà ǹ wɔ, ǹ ba re boe la wa.
42013025	Bɛ̀ kion dɛnaa yoo á kiɛnlɛ tã, bɛ̀ ǹsɛn nə́ kanaa, maǹ die a giala koe ǹ kiɛnlɛ dɛ, bɛ̀ ǹ nə́ pii: «Dɛnaa, kiɛnlɛ bũ wɔsɛn manɛ.» Bɛa waáraa, kiondɛnaa lɛ n die ǹ lɛ sii mà asɛ ba ǹ bɔ ǹ bǎã doɛ̃ wa.
42013026	Maǹ die yui ǹ pɛ bɛa biikoo li kəni mà ǹsɛn nə́ màn bii kun ka a din ni dɔn. Mà táa a na á goã minin darɛɛ ǹsɛn dinin bǎã fulun ni.
42013027	A n die pii ǹ ni mà asɛ ba ǹ bɔ ǹ bǎã doɛ̃ wa. Mà ǹ nə n zɔ̃ ǹ nə n bɔ asɛ ganaa. Mà ǹ tumaa n sii baraa zɛnaalin lɛa.
42013028	Wuu pɛ laanka sɔ kerebɔ á re yii, biikoo mɛn waáraa bɛ̀ ǹ nə́ wɔ digolo Abrahamu yɛ, ka Izaaki ni ka Zakɔba nɛ, ka Lawa a boo gii‐dalin kɛn tumaa nɛ, bɛn nə́ Lawa a kiibaa ǹ bǎã kɛ nɛ, ǹsɛn nə́ zuĩ‐n kanaa.
42013029	Sonbore, minin tá re boe lɛ giala‐n, ǹ bɔ lɛ nyɛɛnɛ, ka gusin a lɛ gùrù laanka gɔsɛ wɔ nɛ, ǹ giã ǹ bǎã yɛ Lawa li zɔ́n màn bii ǹ bǎã kɛ nɛ.
42013030	Bɛa yɔrɔ kɛ lɛ la, pelo a kiodɛnan tɛnɛn tá re nyɛɛnaandɛnan biɛ biɛ̃, pelo a nyɛɛnaandɛnan tɛnɛn tá re kiodɛnan biɛ biɛ̃.
42013031	Bɛa biikoo li Fariziɛ̃n kɔnɔn nə́ n mɔrɔ Yezu ganaa, ǹ nə́ pɛ nɛ mà a woo a n bɔ kànaa, a giala kii Herɔdi n giɛ li a dɛ a gã.
42013032	Yezu pɛ mà ǹ wo pɛ bɛa basaã‐kɔle kɛ nɛ mà á ke, mà asɛ n nɔ̀ɔnɔn lui, a n busulən kaka koe pelo laanka biɛ̃ nɛ, mà a lɛawaa sɔɔbaa ǹ wɔ pinaa mà asɛ a dí á re nyɛɛ.
42013033	Sɛnɛ, mà asɛ doamaa nɛ a wo nyɛɛnɛ ka a zii tɔ we‐n pelo ka biɛ̃ nɛ ka biɛ̃lɛaan nɛ, a giala mà Lawa a boo gii‐dali kɔ́n ba boe la a gã bǎã kɔsɔ nɛ, bɛ̀ Zeruzalɛmu kiwi bie wa.
42013034	Yezu pɛ: Zeruzalɛmu kiwi, nsɛ lɛ n Lawa a boo gii‐dalin dii ǹ nə́ giɛ̃. Lawa bɛ́ min mɛnɛn diɛ n nɛ dí ganaa, ma n bɛn dii ka kɔlɔn nɛ. Masɛ gunyin damata ke man giɛ li, ma tá minin lɛ soekɔn, ka koo dan bɛ́ a nɛn soekɔn a nyàa kan giulun lɔn. Ǹ bɛ́ ǹ lɛ kɔ wa.
42013035	Haya, ka tá re soe ka kaa Lawa a kion kɛ toa walan ka lenlen. Masɛ n pii ka nɛ, máa ka a re masɛ yii doo wa yǎa biikoo doe, ka bɛ́ re pii biikoo mɛn li mà «min mɛn bɛ́ die ka wɔa Dɛnaa tɔ nɛ, mà Lawa barka wɔ bɛ nɛ!»
42014001	Susu ǹ pii kɔ́n pinaa, Yezu woo Fariziɛ̃n goledɛnaa goon a piɛ, màn bii ǹ bǎã nɛ. Min mɛnɛn bɛ́ walan bɛn man nə́ goã giɛ a gɔn li.
42014002	Giĩ goon nə́ goã golee ne a yɔrɔ‐a, busu kɔ́n ná a ganaa, a ná a gɔ̀nɔn yii yuyu.
42014003	Yezu boo saa á nɔ̀n da landa sii‐daraalin la ka Fariziɛ̃n nɛ mà ǹsɛn landa siin lɛn tá toɛ min nə busulə kaka kɔ susu ǹ pii pinaa, hinlaa ǹ ba lɛ koe wa?
42014004	Sɛnɛ, minin mɛnɛn nə goã a li, bɛn na a lɛ si wa. Yezu tɔ́n busulə lɛ kũ, a ná a busu nya, á da á woo.
42014005	Bɛ kio á pɛ ǹ nɛ: «Bɛ̀ nɛgiĩ hinlaa dii tá ka goon lon, yǎa a mɛnaa tù ni, táa a n boe fufuu, haalɛ tá susu ǹ pii pinaa nɛ. A bie miɛ̃ wa?»
42014006	Ǹ boo la ǹ nə́ bɛa sii kɛ lɛ a boo binyə kɔ la wa.
42014007	Minin mɛnɛn bɛ́, ǹ nə́ daa màn bii ǹ bǎã lɛ nɛ, Yezu boo gimə́ goon da bɛn manɛ, a giala á n yiri kɔ li, mà maǹ nyɛɛnaan ǹ bǎãn boe ǹ nə́ giɛ̃ ǹ nɛ. Á pɛ ǹ nɛ:
42014008	Bɛ̀ ǹ nə́ lɛ dia ka mɛn la lɔ tii kũ ǹ zɔ́n‐a, n baran wo giã bǎã bibinaa nɛ wa. Bɛ bie wa bɛ̀ ǹ nə́ lɛ dia min kɔsɔ dɔ la, bɛ n guguru nsɛ nɛ,
42014009	min mɛn bɛ́ á lɛ dia ka dinin paanan la, bɛ tɔ́n kiɛ̃ a da pɛ nɛ mà n yoo n nə n bǎã kɔ. Haya, ma n die yui kəni ka sìi ni n wo giã kio.
42014010	Bɛ̀ ǹ nə́ lɛ dia n la, wo giã kio, màn mɛn bɛ́ toɛ, min mɛn bɛ́ á lɛ dia n la, bɛ̀ bɛ́ daa á pɛ n nɛ mà «maa giaára ganaa, n zɔ̃ n dɔ nyɛɛnɛ», sonbore, bɛ n die zín we n nɛ min tumaa yɔrɔ‐a màn bii ǹ bǎã lɛ nɛ.
42014011	A giala min woo min, a tá n din siɛ lon, Lawa á re bɛ gisĩ, min mɛn bɛ́, n din boɛɛn koe, Lawa á re bɛ siɛ lon.
42014012	Giĩ mɛn bɛ́ á lɛ dia la màn‐bii‐a ke, Yezu pɛ a dɔ nɛ: «Bɛ̀ n tá re màn‐bii koe minin la penleen hinlaa tèlò‐n, n baran lɛ dia n giaáran la wa, ka n dɔɔ̃nɔn nɛ, ka n tɔrɔn nɛ, ka n miãkɛn pàãman nɛ wa. Bɛ bie wa bɛn man die wusii ǹ lɛ dia n dɔ la màn‐bii‐a, a saraa lɛ dɔ‐n ka bɛ‐n gɔrɔ.
42014013	Bɛ̀ ń minin bíi zɔ́n màn‐bii ganaa, lɛ dia doobaan la ka bɔlɔkan nɛ ka simə́ wolen ne ka yii tere‐an nɛ.
42014014	A laan màn kɔ́n ba bɛn lon ǹ tá re n bǐɛ̃ lɛ dòo sarɛɛ‐n wa, barka tá bɛ nɛ, a giala Lawa din nə die n bǐɛ̃ lɛ dòo sarɛɛ min peperen yii kaa pinaa.»
42014015	Bɛa boon kɛn lɛn ma kio, giĩ goon kɔ́n dɔ n màn bii ǹ bǎã lɛ nɛ, bɛ́ pɛ Yezu ni mà min mɛn bɛ́ re goɛ̃ Lawa a kiibaa ǹ bǎã a màn bii ǹ bǎã kɛ nɛ, barka á re n diɛ bɛ ganaa.
42014016	Yezu pɛ‐n kɛnɛn: «Giĩ goon ne, á màn‐bii gole zɛnaa, á min gigiã bíi a ganaa.
42014017	Màn lɛ a bii biikoo bɛ́ á dɔ, giĩ lɛ ná a dí‐nyali dia, a bɛ́ á min mɛnɛn bíi, mà a pɛ bɛn manɛ mà ǹ daa mà màn tumaa nə́ n yɔrɔ bɔ á nya.
42014018	Sɛnɛ, ǹ tumaa pɛ kɔn kio ganaa, mà giĩ lɛ sabarɛbaa. Ǹ bibinaa mà dí‐nyali lɛ ganaa mà asɛ na á wuru goon pii, mà asɛ doamaa nɛ a wo ga bɛ ganaa. Mà asɛ na a nyankoe a sabarabaa.
42014019	Ǹ goon dɔ mà asɛ na á buu kɔsɔ ǹ dii fù pii, mà asɛ n woe ǹ kiɛ di‐a á giɛ ǹ ganaa. Mà asɛ na a nyankoe a sabarɛbaa.
42014020	Ǹ goon kɔsɔ dɔ, mà asɛ na á lɔ tii saa sisia, mà bɛ lɛ nɛ, asɛ a boe la a wo lɛ dia lɛ‐a wa.
42014021	Dí‐nyali lɛ wusoo á woo bɛa boon kɛn lɛn pɛ a goledɛnaa nɛ. Kiondɛnaa lɛ foo tɔ́n yoo, á pɛ a dí‐nyali lɛ nɛ mà a wo fufuu kiwi lɛ a zaman bǎãn nɛ ka a ziin ni, a da kun ka doobaan nɛ ka bɔlɔkan nɛ ka yii tere‐an nɛ ka simə́ wolen ne.
42014022	Bɛ kio dí‐nyali lɛ wusoo á daa pɛ mà goledɛnaa ganaa, mà a bɛ́ mà sii mɛn, mà bɛ nə́ n zɛnaa. Sɛnɛ, mà bǎã tá tɔn na a tan.
42014023	Goledɛnaa tɔ́n pɛ a dí‐nyali lɛ nɛ mà a wo don ziin la ka dù gɔrɔn lɛ‐an nɛ, a minin kũ ka pàã nɛ ǹ daa, màn mɛn bɛ́ toɛ, kion lɛ pã.
42014024	A giala mà asɛ n pii ǹ ni, mà bibinaa a bíi wolen kɛn lɛn kɔ́n ba re asɛ a màn‐bii lɛ nɛ̀n diɛ wa.»
42014025	Zaman gole na á goã koe zii lɛ kun ka Yezu ni. Á n yɔrɔ bɔyaa á pɛ ǹ nɛ:
42014026	«Bɛ̀ min mɛn daa kɔ masɛ lɛ, bɛ̀ a masɛ soɛ kɔ ǹ di‐n wa, ka ǹ dan nɛ, ka a lɔ nɛ, ka a nɛnyaanan nɛ, ka ǹ dɔɔ̃ngiĩn ni ka ǹ dɔɔ̃nlɔn nɛ wa, haalɛ a dinmaa, ǹ dɛnaa ba boe la a masɛ a kialandɛnaa baa wa.
42014027	Min mɛn bɛ́, a ba n yii boe a din‐a masɛ a lɛa, a fuu si a ganaa, a kɔ masɛ kio lɛ wa, bɛa dɛnaa ba boe la a masɛ a kialandɛnaa baa wa.
42014028	Bɛ̀ min tá re sanabolo doe, ǹ dɛnaa n giɛ̃ tán bɔrɔ, a na a giɔ̀mɔ nimi a kaa kun. Bɛ̀ á re boe la a dɔ a nya, a tɔn na a dí giala kɔ. Kaa die na a ba bɛ zɛnɛɛ wa?
42014029	Bɛ̀ a ná a giala wɔ, a ná a boo la á dɔ á nya wa, min mɛnɛn tumaa bɛ́ re yii, bɛn man die yaa we a ganaa,
42014030	maǹ die pii mà giĩ kɛ ná a kion gòã daa, a boo la á dɔ á nya wa.
42014031	Bɛ̀ kii á die woe zia biɛ ǹ miã kii kɔsɔ ganaa, a n giɛ̃ tán bɔrɔ, a ga a din pàã ganaa. Bɛ̀ á dɔ̃ mà asɛ á boe la ka sɔraasi duu fù ni, a n da ǹ miã kɛ lɛ die ka sɔraasi duu fuə ne, a n woe. Kii mɛn na a ba bɛ zɛnɛɛ wa?
42014032	Bɛ̀ a ba boe la wa, a n bɛa kii goon kɛ lɛ toɛ sɔsɔɔ, a minin dia a li ǹ na a nyankɔ mà a daa ǹ kiɛ̃ zia lɛ la ǹ kɔn wɔ ma.
42014033	Bɛa yɔrɔ kɛ lɛ la, min woo min tá ka bii, a ná a ba n yii boe a gɔn màn‐a wa, bɛ ba boe la a masɛ a kialandɛnaa baa wa.
42014034	Taãn nɛ yìsi n màn sonbore lɛa. Sɛnɛ, bɛ̀ yìsi a kɔɔ̃nbaa nə́ n bɔ a nɛ, maǹ wàa zɛnɛɛ a tɔn wusoo a kɔɔ̃n kɔ?
42014035	A ba màn kɔ́n bǐɛ̃ koe tán nɛ wa, a ba wuru bǐɛ̃ kɔ ǹ màn dɔ din biɛ wa. A là n ka zũ kanaa nɛ. Too bɛ́ ka lon ka n too kɔ koe!»
42015001	Wusuru‐sili gigiã goã n mɔrɛ Yezu ganaa, ǹ nə́ n too koe a lon, ka min kɔsɔn dɔn nɛ, ǹ tɔ baraa n minin lɛ‐n.
42015002	Fariziɛ̃n laanka landa sii‐daraalin nə́ goã zuzuũ sii. Maǹ nə́ goã pii: Giĩ kɛ n lɛ koe sii baraa zɛnaalin‐a, a n màn dɔ din bii kunun ǹ ni.
42015003	Yezu tɔ́n sii a kɔnboe kɛ nyaa ǹ nɛ:
42015004	«Bɛ̀ min a sère n paabiɛ, yǎa a goon papaã, a na a pɔmanangɔrɔwen manangɔrɔ kɛ toɛ walan don, a wo ga goon kɛ lɛ li yǎa a yii. Ka dinin die na a ba bɛ zɛnɛɛ wa?
42015005	Bɛ̀ á bɛa goon kɛ lɛ yɛ, a n siɛ a da a kɔrɔn a foo n kɔɔ̃nɛ.
42015006	Bɛ̀ á daa dɔ piɛ, a na a giaáran lɛ soekɔn ka ǹ miãkɛnɛn nɛ, a pɛ ǹ nɛ mà ǹ nə nyɛnyɛɛ kun asɛ nɛ, a giala mà asɛ a sère mɛn bɛ́ á papaã lɛn, mà asɛ wusoo á yɛ!
42015007	Man pii ka nɛ, nyɛnyɛɛ n Lawa a piɛ bɛa yɔrɔ kɛ lɛ la, biikoo woo biikoo, bɛ̀ sii baraa zɛnaali goon toto wusoo a sii baraan kio á golee Lawa li. Nyɛnyɛɛ tá Lawa a piɛ bɛ a lɛa, á la din baa min pepere lɛa wole pɔmanangɔrɔwen manangɔrɔ nɛ, a giala bɛn man taasɛ, mà ǹsɛn laadoo ba a ganaa, ǹ wusoo ǹ sii baraan kio wa.
42015008	Bɛ̀ wɔrɔ we fù n lɔ lon, yǎa a goon papaã, a n bólon diɛ, a na a kion gɔ́ɔ̃ wɔraa a ga li ka tɛrɛɛ nɛ yǎa a yii. Lɔ mɛn na a ba bɛ zɛnɛɛ wa?
42015009	Bɛ̀ á yɛ, a na a giaáran lɛ soekɔn ka ǹ miãkɛnɛn nɛ, a pɛ ǹ nɛ mà ǹ nə nyɛnyɛɛ kun asɛ nɛ, a giala mà asɛ a wɔrɔ we mɛn bɛ́ á papaã, mà asɛ wusoo á yɛ!
42015010	Masɛ n pii ka nɛ, bɛ̀ sii baraa zɛnaali goon toto wusoo a sii baraan kio á golee Lawa li, bɛa yɔrɔ kɛ lɛ la, nyɛnyɛɛ tá Lawa a dia dí‐a wolen li lon, bɛa dɛnaa lɛ a lɛa.»
42015011	Yezu pɛ doo: Giĩ goon ne, nɛgiĩ paa goã a lon.
42015012	A boɛɛn dɛnaa pɛ ǹ di ni: «Díi, kíɛ̃ mɛn doamaa bɛ́ nɛ a dɔ masɛ ganaa, bɛ kɔ.» Yǎa ǹ di lɛ na a gɔn màn tala kɔn ǹ bii.
42015013	Lɛawaa dan kɔ́n bɛ kio, nɛgiĩ boɛɛn dɛnaa lɛ ná a kíɛ̃ lɛ yii sã, á woo ka a wɔrɔ‐n gána sɔsɔɔ kɔ́n nɛ. A ná a wɔrɔ lɛ yii ziziɛ̃ walan sii kooron zɛnaa ganaa.
42015014	A bɛ́ a ná a wɔrɔ yii bii á nya, bòo gole wɔ gána lɛ nɛ. Á daa n giala kɔ a ganaa a doe a laadoo màn kɔ́n‐a doo wa.
42015015	Á woo ga dí li gána lɛ a min goon li, yǎa bɛa giĩ lɛ dia a wuru‐n biriin lɛduĩ.
42015016	A na á goã a gɔ́ɔ̃ nɛ, ǹ bɛ́ màn‐bii mɛn koe biriin la, a bɛ sɔ̃, sɛnɛ, min kɔ́n goã koe la wa.
42015017	Á tɔ́n golee á n taasɛ a din a sii ganaa, yǎa a pɛ a din ni mà dí‐nyali á mɔnaa nɛ asɛ di lon, ǹ nə́ màn bii a giala n goɛ̃. A da yaa asɛ n giɛ̃ bòo‐n kànaa.
42015018	Mà asɛ n die wusii a wo ǹ di li asɛ pɛ nɛ: «Díi, masɛ wɔ Lawa lon, ma wɔ n dɔ lon.
42015019	Masɛ din ba siĩn doo n ma bíi n nɛ wa. Ma kũ ka n dí‐nyali goon bɛ́ lɔn.»
42015020	Bɛ kio á yoo á wusoo á woo ǹ di a piɛ. A bɛ́ tiãlɛa, ǹ di yɛ, a makara kũ. Á baa si á woo nɛ lɛ kũ, á n sɔɔ a nɛ.
42015021	Nɛgiĩ lɛ pɛ: «Díi, masɛ wɔ Lawa lon, ma wɔ n dɔ lon. Masɛ din ba siĩn doo n ma bíi mà n nɛ wa.»
42015022	Sɛnɛ, díi lɛ mà a díi‐nyalin ganaa: «Ka da fufuu ka dɔnkɛ sɔnbɔre ne a wɔ. Ka kaaran kɔ la a wɔ a gòon‐a, ka kɔsɔn kɔ la a ǹ wɔ.
42015023	Ka da ka diin nɛ kurunkurun kɛ nɛ, ka dɛ, wɔ màn bii kun ka nyɛnyɛɛ nɛ.
42015024	A giala a n goon ka maa nɛ kɛ na á gã, a yii wusoo á kaa. A na á papaã, á wusoo á yɛ.» Ǹ nə́ yoo ǹ tá zɔ́n zɛnɛɛ.
42015025	Giĩ lɛ a nɛgiĩ goledɛnaa kɛ na á goã wuru‐n. A bɛ́ boe don, á diri piɛ la, á maàn wuu ma ka bɛ̀baan nɛ.
42015026	Á lɛ dia dí‐nyali goon la, á nɔ̀n da la mà wàa nɛ?
42015027	Bɛ dɔ ná a lɛ si mà ǹ diɛ̃giĩ lɛ na á daa. Mà ǹ di diin nɛ kurunkurun kɛ lɛ dɛ, a giala mà á yɛ, nɛ lɛ wusoo a daa ka gɔ̀nɔn nyantoro ne.
42015028	Nɛgiĩ goledɛnaa lɛ foo yoo, á n piã mà asɛ a we kion wa. Ǹ di soo a ná a nyankɔ.
42015029	Sɛnɛ, nɛ lɛ mà ǹ di ganaa kaa mà a lɛ̀ damata ke asɛ n dí nyɛɛ nɛ, mà asɛ bin ná a bɔlɔ tii duduu wa. Sɛnɛ, mà a bin bòe nɛ din kɔ asɛ la mà asɛ zɔ́n zɛnaa‐n kun a giaáran nɛ wa.
42015030	Sɛnɛ, mà a nɛ bɛ́ á daa kəni, mà a n diin nɛ kurunkurun dii. Mà nɛ mɛn ná a gɔn màn si á woo ziziɛ̃ kun ka lɔn nɛ.
42015031	Díi lɛ tɔ́n pɛ nɛ: Maa nɛ ganaa, táa n tá kun ka masɛ nɛ haalɛ bibi. Màn mɛn tumaa bɛ́ masɛ wɔ lɛa, táa n din wɔ nɛ.
42015032	Sɛnɛ, n diɛ̃ ke, táa a n goon ka a na á gã a yii kaa, a na á papaã á wusoo á yɛ. Wɔsɛn doamaa nɛ wɔ zɔ́n zɛnaa bɛ a lɛa.
42016001	Yezu pɛ a kialandɛnan manɛ: Pàãma goon na á giĩ goon saa á da a gɔn mànan mìi la. Bɛa giĩ lɛ ná a gɔn màn lɛ ziziɛ̃. Pàãma lɛ bɛ́ á bɛ ma,
42016002	á ǹ dia ǹ nə lɛ dia la. Á tɔ́n nɔ̀n da la mà a na á wàa sii zɛnaa ke? Mà a na a dí nya ǹ gɔn nyaa asɛ nɛ. Mà a kũ sisia ganaa mà a ba re asɛ gɔn mànan sii yɔrɔ boe doo wa.
42016003	Giĩ lɛ pɛ a din gɔ́ɔ̃ nɛ mà asɛ n die wàa zɛnɛɛ kəni? Mà asɛ a goledɛnaa bɛ́, á gɔn mànan sii yɔrɔ bɔ si asɛ la. Mà pàã ba asɛ lon asɛ tán kɔsɔ wa, mà nyankɔ dɔ á sìi diɛ asɛ ganaa.
42016004	Haya! Mà asɛ sii kɔ́n yɛ á n die zɛnɛɛ, màn mɛn bɛ́ toɛ, bɛ̀ ǹ ná asɛ a dí lɛ si asɛ la, giaáran nə yɛ asɛ la, ǹ na asɛ kũ ǹ na asɛ da ǹ kion.
42016005	Yǎa a lɛ dia a goledɛnaa a giɔ̀mɔ dɛnan yii la, ǹ nə́ daa a li. Á pɛ ǹ bibinaa nɛ: «Maa goledɛnaa lɛ a giɔ̀mɔ n gia n ganaa?»
42016006	Bɛ ná a lɛ si mà nyɔɔ dɔn paabiɛ. Dí mìilandɛnaa lɛ mà a ganaa mà Haya, mà a sɛ́wɔ á ke, mà a giã tán fufuu, a kiɛ̃ a nɛ mà posooro ne.
42016007	Á pɛ kɔsɔ dɔ nɛ mà asɛ a goledɛnaa a giɔ̀mɔ lɛ n gia a dɔ ganaa? Bɛ mà asɛ wɔ n belee boroo paabiɛ. Dí mìilandɛnaa lɛ mà haya, mà a dɔ a sɛ́wɔ á ke, mà a kiɛ̃ a nɛ mà pɔkiwisi ni.
42016008	Goledɛnaa lɛ dí mìilandɛnaa sii kɔkɔrɔ zɛnaali kɛ lɛ para pɛ, a giala mà á dí nya ka yiridɛnaabaa nɛ. Sonbore, min mɛnɛn bɛ́ kanaa kɛ lɛ wɔn lɛa, bɛn man yiri boe ǹ sii zɛnaan gɔ́ɔ̃ nɛ ǹ dinin biin ni á la tɛ fúlu nɛn kɛn manɛ.
42016009	Yezu pɛ ǹ nɛ: «Ka ga giaáran li ka dinin manɛ ka kanaa a naforo kɛ nɛ. Màn mɛn bɛ́ toɛ, bɛ̀ bɛa naforo kɛ lɛ nya, Lawa lɛ kɔ ka ganaa ka giã a biikoo nyabaã bǎã kɛ nɛ.
42016010	Bɛ̀ min mɛn tá foo doa ǹ min lɛa sii boɛɛn gɔ́ɔ̃ nɛ, bɛa dɛnaa n foo doa ǹ min biɛ sii gole dɔ gɔ́ɔ̃ nɛ. Bɛ̀ min mɛn ba foo doa ǹ min lɛa sii boɛɛn gɔ́ɔ̃‐n wa, Ǹ dɛnaa ba foo doa ǹ min biɛ sii gole dɔ‐n wa.
42016011	Bɛ̀ min foo ba doa nɛ kaa dí nya ǹ gɔn ganaa ka kanaa a naforo kɛ‐n wa, die n die naforo lɛ a taãn kɛ koɛ ka li?
42016012	Màn mɛn din ba kaa wɔ lɛa wa, bɛ̀ ka foo doa ǹ minin baa bɛ wɔ gɔn la wa, Lawa n die ka dinin wɔ kɛ koe ka la lɔn?
42016013	Dí‐nyali kɔ́n ba boe la a dí nya biikoo goon li mìinaa paa‐n wa. A n die goon biɛ zɔ́ɔ, a goon narɛ, a n die goon bɔlɔ sii, a goon kɛ puusə kɔ. Ka a boe la ka n dinin kɔ Lawa la, ka n dinin kɔ wɔrɔ dɔ la wa.»
42016014	Fariziɛ̃n mɛnɛn bɛ́ wɔrɔ n kɔɔ̃nɛ ǹ ganaa, bɛn dɔn nə́ goã n too koe bɛa boo kɛ lɛ tumaa ganaa, bɛ̀ ǹ nə́ yaa we a ganaa.
42016015	Yezu pɛ ǹ nɛ: Kasɛn, ka n nyɛɛ minin yɔrɔ‐a mà ka tá pepere, sɛnɛ, Lawa tá ka foon doɛ̃. Sii mɛn bɛ́ sii gole lɛa minbuiin nɛ yɔrɔ‐a, bɛ tìĩ n boe‐n Lawa nyin ni.
42016016	— A kũ lɛlɛ‐lɛlɛ ganaa a da Zaã a biikoo yaa, Lawa a dí‐pɛn laanka a boo gii‐dalin sɛ́wɔn dinin sɔɔ̃nɔn man nə́ goã. Sɛnɛ sisia, Boo Tii Kɔɔ̃n kɛ tá n pii, mà Lawa n kii lɛa. Didie nə n doɛ a tá n wen woɛ, màn mɛn bɛ́ toɛ, a wɔ Lawa a kiibaa ǹ bǎã nɛ.
42016017	Lon laanka tán tá re kiɛ̃, a ná a dí din biɛ wa, sɛnɛ, Lawa a boo kɛ a lɛkoro boɛɛn din ba re papaɛ̃ wa.
42016018	Min woo min ná a lɔ loo, á kɔsɔ saa, bɛa dɛnaa na á naarɛbaa zɛnaa. Lɔ mɛn dɔ bɛ́ ǹ zuũ loo, bɛ̀ min mɛn bɛ dɔ saa, ǹ dɛnaa na á naarɛbaa zɛnaa.
42016019	Giĩ goon na á goã, a n pàãma lɛa. A na á goã mɔnaa sonbore sonboren we. A na á goã zɔ́n màn‐bii zɛnɛɛ baraabaraa.
42016020	Giĩ doobaa goon dɔ́ goã a tɔ n Lazaarɛ. Baayɛrɛ goã a paǹ tumaa ganaa. A na á goã wɛɛ tán pàãma lɛ a kiɛnlɛ‐a.
42016021	A na á goã giĩ doobaa lɛ gɔ́ɔ̃ nɛ, bɛ̀ a n boe la, pàãma lɛ a màn‐bii pɔnpɔsɛn mɛn bɛ́ kiɛ, a bɛ goa a bii. Ginin mɛnɛn nə goã die a baayɛrɛ lɛn piɛ̃, a goã boe la á bɛn lui wa.
42016022	Bɛa doobaa lɛ daa á gã, yǎa lon a dia dí‐a wolen ná a telenboen saa ǹ nə́ woo da Abrahamu genli Lawa a piɛ. Pàãma lɛ dɔ́ daa á gã, ǹ nə́ bĩ.
42016023	Pàãma lɛ bɛ́ yii wɔ̃ ǹ bǎã‐n geren piɛ, á n yii saa lon á Abrahamu yɛ sɔsɔɔ, Lazaarɛ ná a genli.
42016024	Á tɔ́n nə n lɛ dɛ á pɛ: «Abrahamu, masɛ din a díi, makara bɔ ma ganaa, n Lazaarɛ dia a wo n gòon nyin sã mu li a da da masɛ lɛwɔn la, màn mɛn bɛ́ toɛ, ma bɔlɔ yala basã. A giala ma á nɔmaa‐n tɛ kɛ nɛ á la yii ni.»
42016025	Abrahamu pɛ nɛ: «Maa nɛ, n yiri gisĩ a nɛ, ń gɔn màn gigiã yɛ kanaa, Lazaarɛ sɛ na á goã á nɔmaa gole yɛ. Sisia Lazaarɛ dɔ na a yii nyɛ́ɛ ǹ bǎã nɛ, bɛ̀ n dɔ á fuu yii.
42016026	Ka bɛ dɔ‐n doo, nyankɔrɔ gole tá ka laanka wɔsɛn bii. Bɛa yɔrɔ lɛ la, min mɛnɛn bɛ́ giɛ li ǹ bɔ wɔsɛn li ǹ wo ka li, bɛn baran boo la wa, min dɔ baran boo la a bɔ ka dɔn li a da wɔsɛn li wa.»
42016027	Pàãma lɛ mà Díi ganaa, mà asɛ na a nyankoe, a Lazaarɛ dia asɛ di kion.
42016028	Mà asɛ dɔɔ̃n sooro tan. Mà a wo n gɔn waa ǹ nɛ, màn mɛn bɛ́ toɛ, ǹ dɔn baran da fuu yɛ ǹ bǎã kɛ‐n wa.
42016029	Abrahamu ná a lɛ si mà Lawa landa siin mɛnɛn kɔ Muizu la, ka a boon mɛnɛn dɔn kɔ a din a boo gii‐dalin la ǹ nə́ pɛ, mà bɛn tá ǹ dɔɔ̃nɔn lɛn li, ǹ nə́ n gɔn wɛɛ ǹ nɛ. Mà ǹ nə n too kɔ bɛn lɛn lon.
42016030	Pàãma lɛ mà Díi Abrahamu ganaa, mà bɛa sii lɛ a boe wa. Sɛnɛ, mà bɛ̀ min yii kaa á bɔ geren bii á woo ǹ li, mà bɛa waáraa mà ǹ tá re wusii ǹ sii baraan kio ǹ golee Lawa li.
42016031	Sɛnɛ, Abrahamu mà Lawa landa siin mɛnɛn kɔ Muizu la, ka a boon mɛnɛn dɔn kɔ a din a boo gii‐dalin la, mà bɛ̀ ǹ nə n too kɔ bɛn‐a wa, mà ta min yii na á kaa á bɔ geren bii á woo boo da ǹ nɛ, mà ǹ ba re wɛɛ ǹ dɛnaa a boo la wa.
42017001	Yezu mà a kialandɛnan ganaa: Sàabaa ba bɛ la wa, siin man die yii, ǹ minin nyanaa ǹ nə ǹ kaa sii baraa zɛnaa ganaa. Sɛnɛ, min mɛn bɛ́ bɛa siin kɛn lɛn lɛ‐bɔle lɛa, bɔ̀ndɛnaa n ka bɛ nɛ.
42017002	Bɛ̀ maǹ wii lɔ ǹ gii yii ǹ dɛnaa bɔlɔ‐a ǹ zũ yìsi mu gole li, bɛ á soɛ ǹ dɛnaa ganaa, á la nɛnyaanan kɛn goon toto a nyanaa a da sii baraa‐n nɛ.
42017003	Bɛ lɛ nɛ, ka yiri bɔ ka dinin li. Bɛ̀ n dɔɔ̃n nə́ sii baraa zɛnaa, a zɛ̀rɛ baa. Bɛ̀ á golee a sii baraa li, n na a sii baraa toa nɛ.
42017004	Ta gunyin sɔbaa nɛ lɛawaa goon gɔ́ɔ̃ nɛ, á sã á wɔ n lon, bɛ̀ á lɛ kɔ á wusoo á daa n li gunyin sɔbaa, á pɛ n nɛ mà asɛ sã, mà n kaarɛ, a sã n toa nɛ.
42017005	Dia dí‐a wolen lɛn nə́ pɛ Dɛnaa nɛ: «Màn da wɔsɛn golee Lawa li li.»
42017006	Dɛnaa pɛ ǹ nɛ: «Mutarde we mɛn bɛ́ bɔbɔnboɛɛn nɛ, bɛ̀ á daa yaa golee Lawa li n ka lon ka bɛ bɛ́ lɔn, bɛ̀ ka á boe la ka pɛ gɔ́rɔ da kɛ nɛ, mà a n gòonən wɛ̃ a bɔ tán, a wo n din zumu yìsi mu lɛ‐a, a n die ka bɔlɔ sii dɔn.»
42017007	Yezu pɛ: «Bɛ̀ dí‐nyali tá min lon, a ná a wuru kɔsɛ hinlaa a ná a tɔɔn lɛduĩ. Bɛ̀ dí‐nyali lɛ bɔ don, á daa, bɛa dɛnaa lɛ á pii ni mà a da giã tán fufuu a màn bii?
42017008	Haayii! Ka dɔn min kɔ́n ba bɛ zɛnɛɛ wa. Bɛa dɛnaa lɛ n pii dí‐nyali lɛ nɛ, mà a na asɛ a màn‐bii boso bɔrɔ, a n yɔrɔ bɔ a kɔ asɛ la. Bɛ kio a dɔ á boe la a màn bii.
42017009	A bɛ́ á dí mɛn kɔ dí‐nyali lɛ la á nya, á barka diɛ nɛ bɛ a lɛa? Haayii!
42017010	Ka dɔn wɔ lɛ n miɛ̃. Lawa dí mɛn din tumaa kɔ ka la, bɛ̀ ka bɛ nya ka nya, ka pɛ mà kasɛn man dí‐nyalin dinin sɔɔ̃nɔn lɛa. Mà kasɛn man ka kaa wɔ lɛ zɛnaa.»
42017011	Yezu bɛ́ zii la woe Zeruzalɛmu, á kɔ Samarii gána laanka Galilee gána gèlè zii lɛ.
42017012	Á wɔ kiwi goon ne yǎa gɔ̀nɔn busu babaraa dɛnaa fù da n da lɛ. Ǹ nə́ n toa tiãlɛa,
42017013	ǹ nə́ n lɛ dɛ ǹ nə́ pɛ: «Yezu, wɔa Mìinaa, makara bɔ wɔ‐a!»
42017014	Yezu nə́ ǹ yɛ, á pɛ ǹ nɛ: ka wo n dinin nyaa Lawa a kion wúlu‐bɔlen manɛ. Ǹ bɛ́ zii la woe walan, ǹ busu nya.
42017015	Ǹ goon bɛ́ á yɛ mà asɛ a busu nya, á wusoo á zii kũ, á n bɔyaa bɛ̀ á n Lawa tɔ boe ka lɛn gole ne.
42017016	Á daa kaa tán Yezu giulun, á n yɔrɔ kɔ tán lɛ, á barka da Yezu ni. Bɛa giĩ kɛ lɛ na á goã Samarii gána min lɛa.
42017017	Yezu tɔ́n pɛ: ǹ fùmaa lɛ tumaa a busu bie á nya wa ya? Sɛnɛ, manangɔrɔ kɛ na á woo maa?
42017018	ǹ kɔ́n nə n taasɛ á wusoo á daa barka da Lawa‐n wa, yǎa bɛa tii kɛ lɛ.
42017019	Yezu pɛ bɛa goon kɛ lɛ nɛ yoo lon,n woo. n din a goleemali na á n kirisibaa.
42017020	Fariziɛ̃n lɛn nə́ nɔ̀n da Yezu la: Lawa n die a din a kiibaa lɛ koɛ biĩ, a na a dí lɛ nya a na a lɛ pã? Yezu nə́ ǹ lɛ si: min ba re sii kɔ́n yii a boo la a pɛ, mà Lawa a kiibaa lɛ a koa dɔ wa.
42017021	Min ba re boe la a pɛ mà á ke kànaa, hinlaa mà á ke kɛnɛn nɛ wa. Lawa ná a kiibaa lɛ koa ka bii gɔrɔ dɔn!
42017022	Yezu tɔ́n pɛ kialandɛnan lɛn nɛ: «Biikoo á re die, minin tá re giɛ li mà ǹ goã Min a Nɛgiĩ a kiibaa giulun, haalɛ tá lɛawaa goon toto ne, sɛnɛ, ǹ ba re yii wa.
42017023	Ǹ tá re pii ǹ ni mà á ke kɛnɛn nɛ, mà á ke kànaa. Ka baran baa si bɛ ganaa ka wo kaa kunun ǹ ni wa.
42017024	Sonbore, la a tɛ pɛ bɛ́ boe lɔn, a kanaa a lɛ̀ gùrù sii wɔlɔ tumaa fulu, Min a Nɛgiĩ a daa sii n die goɛ̃ miɛ̃.
42017025	Sɛnɛ, yǎa ma fuu yii bɔrɔ parsiini, pelo minin nə n piɛ̃ ka ma nɛ.
42017026	Màn mɛn nə n zɛnaa Nowee a biikoo li, bɛ lɛ n die n zɛnɛɛ doo Min a Nɛgiĩ a daa biikoo li.
42017027	Minin man nə́ goã màn bii, ǹ nə́ màn mii. Giĩn man nə́ goã lɔn we, lɔn nə́ we giĩn li, yǎa Nowee a wɔ goo‐n pinaa. Mu gole lɛ tɔ́n daa á ǹ tumaa papaã.
42017028	Màn mɛn nə n zɛnaa Lɔti dɔ a biikoo li, sii lɛ n die kɔnboe ka bɛ nɛ. Minin man nə́ goã màn bii, ǹ nə́ maǹ mii, ǹ nə́ mànan pii, ǹ nə́ kɛn siɛ̃, manə goã dan zumi, ǹ nə́ kionən doe.
42017029	Sɛnɛ, Lɔti soo á n bɔ Sodɔmu ǹ mɛn pinaa, Lawa na á tɛ laanka kiribi bɔ lon á kaa kiwi lɛ a minin la ka la bɛ́ lɔn, á ǹ tumaa dɛ.
42017030	A n die n biɛ miɛ Min a Nɛgiĩ a daa pinaa.
42017031	Bɛa pinaa kɛ nɛ, bɛ̀ min mɛn ta kala‐n, bɛ̀ bɛa dɛnaa gisĩ, a doamaa bie a wɔ kion mà a na a mànan goɛ wa. Min mɛn dɔ bɛ́ re goɛ̃ wuru‐n, bɛ dɔ a dɛnaa doamaa bie a wusoo a wo piɛ wa.
42017032	Lɔti a lɔ na a n yiri koa a gɔn mànan‐a á la a din a kirisibaa nɛ, sii mɛn nə yɛ, ka n yiri koa bɛ nɛ.
42017033	Min mɛn bɛ́ giɛ li a na a din nyin tamaa, bɛa dɛnaa á die bɔ̀n biɛ a wɔ nɛ. Min mɛn bɛ́ bɔ̀n biɛ a wɔ nɛ, bɛa dɛnaa á die kirisibiɛ.
42017034	Masɛ n pii ka nɛ máa bɛa pinaa tèlò kɛ nɛ, bɛ̀ min paa tá waa‐n tán piì goon la, Lawa á re goon siɛ, a goon kɛ toa walan.
42017035	Bɛ̀ lɔ min paa tá wii loe kun, goon tá re n siɛ, goon kɛ nə n toa walan. [
42017036	Bɛ̀ giĩ min paa tá wuru‐n, goon tá re n siɛ, goon nə n toa walan.]»
42017037	A kialandɛnan nə́ boo saa ǹ nə́ nɔ̀n da la mà Dɛnaa ganaa, mà bɛ n die n zɛnɛɛ maa? Yezu pɛ: «Á bɛ re n zɛnɛɛ bǎã woo bǎã nɛ, ka á re doɛ̃. Màn gere bɛ́ bǎã mɛn nɛ, zèwon manə n lɛ soekɔn walan.»
42018001	Yezu boo gimə́ kɔ́n da a kialandɛnan manɛ, á nyaa ǹ nɛ mà min doamaa nɛ, a Lawa nyankɔ biikoo tumaa waáraa, a gù ná a giɛ̃ wa.
42018002	Á pɛ ǹ nɛ: «Kiri‐kuruli goon na á goã kiwi goon ne, nyɛ́ɛbaa Lawa nɛ goã a yii la wa, a goã min kɔ́n dɔ guguru koe wa.
42018003	Lɔ giɔɔrɔ goon dɔ na á goã bɛa kiwi lɛ nɛ, bɛ na á goã die pii kiri‐kuruli lɛ nɛ mà a na asɛ a gɛ̀ doo bɔ asɛ a zɔ́ɔ ganaa.
42018004	Bɛa kiri‐kuruli lɛ nə́ n piã gunyin damata. Bɛ kio á tɔ́n pɛ a din ni mà sonbore, mà asɛ a nyɛ́ɛ biɛ Lawa‐n wa, asɛ a min kɔ́n dɔ guguru koe wa.
42018005	Sɛnɛ, mà lɔ giɔɔrɔ kɛ bɛ́ asɛ nɔmiɛ, mà asɛ n die a kiri sii yɔrɔ boe, mà a bɛ́ giɛ màn mɛn li asɛ bɛ zɛnaa nɛ, màn mɛn bɛ́ toɛ, a baran da asɛ nɔmaa doo wa.»
42018006	Bɛ kio Dɛnaa wusoo doo á pɛ: «Ka n too kɔ kiri‐kuruli kɔkɔrɔ kɛ a da ǹ boo ganaa!
42018007	Sanparɛ ka Lawa nɛ, min mɛnɛn bɛ́ Lawa wɔn lɛa, ǹ ná a nyankoe tèlò‐n ka penleen ne, a ba re bǐɛ̃ zɛnɛɛ bɛn man wa? A ba re n nanaɛ a n dɔ ǹ lɛ wa?
42018008	Ma n pii ka nɛ, a n die bǐɛ̃ zɛnɛɛ ka nɛ fufuu. Sɛnɛ, Min a Nɛgiĩ bɛ́ re die ǹ mɛn waáraa, á re die yiɛ bɛ̀ kanaa minin nə́ tɔn golee‐n li, ǹ nə́ n yii diɛ a daa la?»
42018009	Yezu na á boo gimə́ kɛ da. Min mɛnɛn bɛ́ ǹ dinin biɛ min peperen lɛa Lawa yɔrɔ‐a, ǹ nə́ giɛ ǹ miãn‐a min kɔrɔn lɛa, a na á da bɛn manɛ:
42018010	Min paa na á woo Lawa nyankɔ Lawa a kion, goon na á goã Fariziɛ̃ lɛa, goon kɛ na á goã wusuru‐sili lɛa.
42018011	Fariziɛ̃ lɛ sɛ giã lon a gɔrɔn, á Lawa nyankoe kɛnɛn: «Lawa, masɛ á barka diɛ n nɛ, a giala masɛ a goon ka min gialakunun kɛn nɛ wa. Bɛn man wurumunun lɛa, ka min baraan nɛ, ka naarɛbaalin ni. Ma á barka diɛ Lawa‐n doo, a giala ma ba ka wusuru‐sili kɛ bɛ́ lɔn wa.
42018012	Masɛ nə n lɛ soɛ lɛawaa paa piizii goon gɔ́ɔ̃ nɛ. Ma á màn woo màn yii, ma na a talɛɛ fùbaa ǹ wɔ koe Lawa la.»
42018013	Wusuru‐sili lɛ sɛ na á goã golee ne tiãlɛa, a yii din ba we á n mìi siɛ lon wa. Sɛnɛ, a na á goã n foo bii dii, a nə́ n lala diɛ bɛ̀ á n pii: «Lawa, makara bɔ masɛ‐a, masɛ n sii baraa‐zɛnaali lɛa.»
42018014	Yezu pɛ: «Man pii ka nɛ, bɛa wusuru‐sili lɛ wusoo á woo piɛ ka peperebaa nɛ Lawa yɔrɔ‐a, sɛnɛ, goon kɛ lɛ bɛ yɛ wa. A giala bɛ̀ min mɛn nə́ n din saa lon, ǹ tá re bɛa dɛnaa gisĩ, bɛ̀ min mɛn nə́ n din boɛɛn kɔ ǹ tá re bɛ siɛ lon.»
42018015	Minin man nə́ goã die Yezu li ka ǹ nɛnyaan tiɛɛ̃nɛn nɛ dinin, mà a n gɔn da ǹ ganaa, a Lawa nyankɔ ǹ lɛa. Kialandɛnan lɛn nə́ bɛ yɛ, ǹ nə́ yoo ǹ gialaa.
42018016	Sɛnɛ, Yezu mà ǹ da ka nɛnyaanan lɛn nɛ, á pɛ: «Ka toa nɛnyaanan nə da masɛ ganaa! Ka baran ǹ kurə́ wa. A giala, min mɛnɛn bɛ́ ka nɛnyaanan bɛ́ lɔn, Lawa a kiibaa lɛ n bɛn wɔ lɛa.
42018017	Masɛ n pii ka nɛ sonbore, bɛ̀ min mɛn lɛ kɔ Lawa a kiibaa lɛ ganaa ka nɛnyaan bɛ́ lɛ koe sii‐a lɔn wa, bɛa dɛnaa a boe la a wɔ Lawa a kanaa dii kɛ‐n wa.»
42018018	Zuifun goledɛnaa goon na á nɔ̀n da Yezu la: Mìinaa sonbore, masɛ doamaa nɛ ma wàa zɛnaa, màn mɛn bɛ́ toɛ, masɛ nyin nyabaã yɛ?
42018019	Yezu pɛ nɛ wàa na á baa a tá masɛ bíi mà min sonbore? min kɔ́n ba sonbore wa, yǎa Lawa din sɔɔ̃.
42018020	táa n tá dí‐pɛn lɛn doɛ̃: «N baran naarɛbaa zɛnaa wa, n baran gɛ̀ dɛ wa, n baran wurumu baa wa, n baran soɛ da min la wa, n díi laanka n náa guguru kɔ.»
42018021	Giĩ lɛ ná a lɛ si mà asɛ bɛa dí‐pɛn kɛn lɛn tamaa haalɛ asɛ a nɛnyaanbaa waáraa.
42018022	Yezu bɛ́ á bɛ ma, á pɛ nɛ: «Sii goon tá tɔn nə n nyaabiɛ: N gɔn màn tumaa sã, n na a wɔrɔ gii doobaan manɛ. N tá re gɔn màn gigiã yii lon Lawa a piɛ. Bɛ zɛnaa n tɔn da kɔ masɛ kio lɛ.»
42018023	Giĩ lɛ bɛ́ á bɛ ma, a yɔrɔ kɔsɛ parsiini, a giala a na á goã pàãma lɛa taãn‐taãnɛ.
42018024	Yezu yii bɛ́ a ganaa, á pɛ: «Pàãma a dɔ Lawa a kiibaa ǹ bǎã tá re kaka koe!
42018025	Hiĩ, nyɔɔmaa a wɔ mɛsɛn yala‐n tá re goɛ̃ naanaa pàãma a wɔ Lawa a kiibaaa bǎã‐n nɛ.»
42018026	Min mɛnɛn bɛ́ n too koe, bɛn nə́ pɛ: «Bɛ á miɛ̃, die n boe la a kirisibaa kəni?»
42018027	Yezu nə́ ǹ lɛ si: «Min ba boe la a nə n din kirisibaa wa, yǎa Lawa ná a kirisibiɛ.»
42018028	Piɛrɛ tɔ́n pɛ: «Wɔsɛn dɔn, wɔsɛn mɛnɛn nə gɔn mànan toa walan wɔ́ daa kɔ n lɛ.»
42018029	Yezu nə́ ǹ lɛ si á pɛ ǹ nɛ: «Sonbore, masɛ n pii ka nɛ, min mɛn yii soo a ná a kion toa walan, a lɔ nɛ, ǹ dɔɔ̃nɔn nɛ, a yɛ‐wolen hinlaa a nɛnyaanan, Lawa a kiibaa ǹ dí kɛ a lɛa,
42018030	bɛa dɛnaa á die màn gigiã yii kanaa kɛ lɛ din ni, ka bɛ dɔ nɛ, á die nyin nyabaã yii biɛ̃.»
42018031	Yezu kialandɛnaa fulupaa lɛ bíi a din li, á pɛ ǹ nɛ ǹ gɔrɔn: «Á ke, wɔ n woe Zeruzalɛmu. Lawa a boo gii‐dalin nə màn mɛn yii da Min a Nɛgiĩ wɔ gɔn la, bɛ n die n zɛnɛɛ.
42018032	A giala, ǹ tá re masɛ we tɔrɔ kɔsɔn gɔn, bɛn tá re yaa we ma ganaa, ǹ sɔ kaa ma la, ǹ sɛ̀ kaa ma ganaa.
42018033	Ǹ tá re ma pɛnɛ ka sɔsɔrɔ nɛ, ǹ tá re ma dii ma gã. A lɛawaa sɔɔbaa ǹ wɔ pinaa, masɛ yii á re wusii a kaa.»
42018034	Sɛnɛ, kialandɛnan lɛn nə bɛa boon kɛn lɛn giala ma wa. Bɛa boo kɛ lɛ na á goã tì ǹ yɔrɔ‐a. Yezu bɛ́ màn mɛn pii ǹ ni, ǹ ba a giala miɛ wa.
42018035	Yezu n dirii Zerikoo la. Á daa yaa yii tere‐a goon nə giã‐n tán zii gialaa, a n nyankoe.
42018036	Á zaman lɛ lɛ ma, á nɔ̀n da mà wàa mɛn nɛ?
42018037	Ǹ nə́ pɛ: «Nazarɛtin Yezu n kiɛ̃.»
42018038	Á n lɛ dɛ, á pɛ: «Yezu, kii Davida tɔrɔ, makara bɔ masɛ ganaa!»
42018039	Min mɛnɛn bɛ́ tɔ we nyɛɛnɛ, bɛn nə́ sɛ pɛ a ganaa, bɛ̀ ǹ nə́ pii ni mà a n lɛ tã. Sɛnɛ, a na á goã màn diɛ a lɛ dɛ li: «Davida tɔrɔ, makara bɔ masɛ ganaa!»
42018040	Yezu golee á pɛ: ka da nɛ ma li. Yii tere‐a lɛ bɛ́ á n mɔrɔ,Yezu nɔ̀n da la
42018041	ma n giɛ li masɛ wàa zɛnaa n nɛ? A ná a lɛ si: «Mìinaa, masɛ yii bũ a wusoo a wɔlɔ yɛ.»
42018042	Yezu tɔ́n pɛ nɛ: «Masɛ máa n yii wɔlɔ yɛ! N din a goleemali na á n kirisibaa.»
42018043	A din bǎã‐n gɔrɔ, a yii boo la á wɔlɔ yɛ, á goã koe Yezu lɛ bɛ̀ a n Lawa tɔ boe. Zaman lɛ tumaa bɛ yɛ, ǹ dɔ́n nə́ yoo ǹ nə́ barka diɛ Lawa nɛ.
42019001	Yezu bɛ́ á dɔ Zerikoo, a n kiwi lɛ bii kuri kiɛ̃.
42019002	Giĩ goon na á goã walan, a tɔ n Zaase. A na á goã wusuru‐silin goledɛnaa lɛa, gɔn màn gigiã dɔ́ goã a lon.
42019003	A na á goã giɛ li a yɛ Yezu bɛ́ min mɛn lɛa. Sɛnɛ, a na á goã min kunun lɛa. A goã boe la a Yezu yɛ zaman lɛ li wa.
42019004	Á tɔ́n baa si á woo nyɛɛnɛ, á dii gɔ́rɔ da kɔ́n tɔrɔ la, a tɔ n sikomɔrɔ. A na á bɛ zɛnaa màn mɛn bɛ́ toɛ, a Yezu yɛ, a giala, Yezu n die kiɛ̃ walan.
42019005	Yezu bɛ́ á dɔ bɛa bǎã lɛ nɛ, á n yii saa lon á pɛ Zaase ne: «Zaase, n nanaa n gisĩ, a giala masɛ doamaa nɛ man yu n din la pelo.»
42019006	Zaase nə́ n nanaa á gisĩ, á Yezu a tiibaa kũ ka nyɛnyɛɛ nɛ.
42019007	Minin mɛnɛn tumaa bɛ yɛ, bɛn nə́ goã zuzuũ sii, ǹ nə́ pii mà giĩ kɛ na á woo n yu sii baraa zɛnaali la.
42019008	Zaase golee Dɛnaa lɛ yɔrɔ‐a, á pɛ nɛ: «Mìinaa, á ke, man die ma gɔn màn a talɛɛ koe doobaan la. Masɛ min mɛnɛn bebele lɛlɛ má wɔrɔ si ǹ la, man die didie wɔ doo koe la yǎa gunyin sii.»
42019009	Yezu pɛ nɛ: «Pelo n din laanka n kion minin nə́ kirisibaa yɛ, a giala, n dɔ́ n Abrahamu tɔrɔ lɛa.
42019010	Sonbore, min mɛn bɛ́ papaã nɛ, Min a Nɛgiĩ na á daa ga bɛ lɛ li a tá a kirisibiɛ.»
42019011	Yezu bɛ́ á diri Zeruzalɛmu la, minin bɛ́ n too koe bɛa boon kɛn lɛn‐a, ǹ nə́ taasɛ mà Lawa kiibaa lɛ n die die sisia gɔrɔ. Yezu boo gimə́ goon kɔsɔ da.
42019012	Á pɛ: Kii nɛ goon ne, á woo gána sɔsɔɔ kɔ́n nɛ, á woo ga kiibaa li kii gole gole li, a nə n bɔyɛɛ.
42019013	A laan bɛ̀ a n woe, á lɛ dia a dí‐nyali fù la, á wɔrɔ we fù gii ǹ ni. Á pɛ ǹ nɛ mà ǹ dí nya nɛ ǹ là yɛ, bɛ̀ asɛ baa n bɔyɛɛ.
42019014	Sɛnɛ, a kɔɔ̃n a din a gána minin ganaa wa. Ǹ nə́ minin dia a kio mà ǹ pɛ kii gole gole lɛ nɛ, mà ǹsɛn ba li a giã ǹsɛn mìi la wa.
42019015	Sɛnɛ, á kiibaa lɛ yɛ, á n bɔyaa á daa, a wɔrɔ we kɔ a dí‐nyali fù mɛn la, á lɛ dia bɛn la. Á nɔ̀n da ǹ la, mà ǹ gogoonmaa na á boo la á dí nya á wàa là yɛ?
42019016	Ǹ bibinaa daa, á n bɔlɔ pɛ mà asɛ a dɛnaa ganaa, mà a wɔrɔ we lɛ na á wɔrɔ we fù kɔsɔ yɛ là lɛa.
42019017	Á pɛ bɛ nɛ mà á bǐɛ̃ kɔ, dí‐nyali sonbore. Mà a bɛ́ á bɔlɔgoondɛnaa baa sii boɛɛn nɛ, mà a giã kiwi fù mìi la kii lɛa.
42019018	Ǹ paabaa ǹ wɔ daa á pɛ mà asɛ a dɛnaa, mà a wɔrɔ we lɛ na á wɔrɔ we sooro kɔsɔ yɛ là lɛa.
42019019	Á pɛ bɛ dɔ nɛ mà a dɔ giã kiwi sooro mìi la kii lɛa.
42019020	Sɛnɛ, ǹ goon daa á pɛ mà asɛ a dɛnaa ganaa, mà a wɔrɔ we lɛ á ke, mà asɛ na á da mɔnaa lɛkoro ne á koa.
42019021	Mà asɛ na á goã nyɛ́ɛ biɛ a din ni, a giala, mà á min kakaarɛ lɛa. Mà a bɛ́ a màn mɛn koa wa mà a n bɛ siɛ, mà a bɛ́ a màn mɛn da wa mà a n bɛ kuri.
42019022	Á pɛ a dɔ nɛ mà dí‐nyali naarɛ ke, mà asɛ n die kiri kuri la, a kɔnpɛ a din lɛ gɔ́ɔ̃ ǹ boon ne. Mà táa á dɔ̃ mà asɛ n min kakaarɛ lɛa, mà asɛ màn mɛn koa wa mà asɛ n bɛ siɛ, asɛ màn mɛn da wa asɛ n bɛ kuri.
42019023	Sɛnɛ, mà wàa na á baa a wo asɛ a wɔrɔ lɛ kɔ pii‐kɔlen la, ǹ nə́ dí nya‐n wa? Mà asɛ a wusoo li, bɛ̀ asɛ bɛ́ re woe sii bɛn la ka là nɛ.
42019024	Bɛ kio min mɛnɛn bɛ́ golee ne, kii lɛ pɛ bɛn manɛ mà ǹ wɔrɔ we goon kɛ lɛ si la, ǹ kɔ a fù dɛnaa kɛ la.
42019025	Ǹ nə́ pɛ nɛ mà dɛnaa, mà fù tá bɛ gɔn gɔrɔ dɔn!
42019026	Kii lɛ mà asɛ n pii ǹ ni: Màn bɛ́ min mɛn lon, kɔsɔ á re n diɛ bɛa dɛnaa wɔ li. Sɛnɛ, a bɛ́ a ba min mɛn lon wa, ta a boɛɛn mɛn dɔ din na a tan, ǹ tá re bɛ lɛ dɔ din sii la.
42019027	Giĩ lɛ mà asɛ a zɔ́ɔn kɛn, min mɛnɛn bɛ́ mà ǹsɛn ba li asɛ giã ǹ mìi la wa, mà ǹ da ǹ nɛ kànaa, ǹ nə ǹ bɔlɔ kuru asɛ yɔrɔ‐a
42019028	Yezu bɛ́ boon kɛn lɛn diɛ, á zii kũ á n woe Zeruzalɛmu.
42019029	Yezu bɛ́ á diri Bɛtfazee la ka Betaanii ni, dia‐n woe Olivie dan kele la, á kialandɛnaa min paa dia,
42019030	á pɛ ǹ nɛ: «Ka wo ka nyɛɛnaan kiwi kɛ nɛ, bɛ̀ ka dɔ a nɛ, ka á re dundun banɛɛ yii doa nɛ, min kɔ́n tɔn dii la bɔrɔ wa. Ka fore ka da nɛ.
42019031	Bɛ̀ min nɔ̀n da ǹ la, mà wàa nɛ ka tá fore, ka pɛ nɛ mà kasɛn Dɛnaa laadoo ná a ganaa.»
42019032	Dia dí‐a wolen lɛn nə́ woo, ǹ nə́ woo yaa ka Yezu bɛ́ á pɛ ǹ nɛ lɔn.
42019033	Ǹ bɛ́ dundun banɛɛ lɛ fore, ǹ dɛnan mà wàa na á baa ǹ tá dundun banɛɛ kɛ fore?
42019034	Ǹ dɔn nə́ ǹ lɛ si mà ǹsɛn Dɛnaa laadoo ná a ganaa.
42019035	Bɛ kio ǹ nə́ daa dundun banɛɛ lɛ kɔ Yezu la. Ǹ nə́ ǹ mɔnaan bɔ ǹ nə́ nyɔmaa dundun lɛ la, ǹ nə́ Yezu kũ ǹ nə́ da la.
42019036	Yezu bɛ́ woe, minin man nə́ goã ǹ mɔnaan boe nyɔmiɛ tán zii la.
42019037	Yezu bɛ́ á diri Olivie dan kele kɛ a mìi zumaa la, a kialandɛnan tumaa kaa kun ka nyɛnyɛɛ nɛ, ǹ nə́ yoo ǹ tá loe loe Lawa tɔ boe ne ka lɛn gole ne, ǹ kaãbaa ǹ siin mɛnɛn tumaa yɛ, bɛn lɛa.
42019038	Maǹ nə́ goã pii kɛnɛn «Kii ke die ka Dɛnaa tɔ nɛ, Lawa barka wɔ bɛ nɛ! Là nyantoro tá lon, gugurubaa goã lon a Lawa gole wɔ lɛa!»
42019039	Fariziɛ̃n mɛnɛn bɛ́ zaman lɛ bii, bɛn nə́ pɛ Yezu ni: «Mìinaa, a pɛ n kialandɛnan lɛn nɛ, mà ǹ nə n lɛ tã.»
42019040	Yezu nə́ ǹ lɛ si kɛnɛn: «Masɛ n pii ka nɛ, bɛ̀ ǹ nə́ n lɛ tã, kɔlɔn tá re n lɛ dii!»
42019041	Yezu bɛ́ á diri kiwi lɛ la á yɛ, á wuu pɛ la.
42019042	Á pɛ: «Zeruzalɛmu kiwi, màn mɛn bɛ́ là nyantoro koe n la, toa bɛ̀ n dɔ n bɛ giala miɛ kooro dinin pelo! Sɛnɛ, sisia, bɛ á durii ni n ganaa, n ba boe la n yɛ wa.
42019043	A giala lɛawaan tá re die, n zɔ́ɔn tá re n lɛnpɛnɛ, ǹ nə n yɔrɔ bɔ taãn‐taãnɛ, ǹ nə n lɛ gɛwaa n paǹ din tumaa ganaa.
42019044	Ǹ tá re n yui lenlen, n din laanka n gɔ́ɔ̃gɔ́ɔ̃ ǹ minin ni. Ǹ ba re kɔlɔ toɛ ǹ miã la n gɔ́ɔ̃‐n wa. A giala, Lawa biikoo mɛn bɔ á daa, mà a nə n sii sii la, n bɛa biikoo lɛ dɔ̃ wa.»
42019045	Yezu wɔ Lawa a kion, á yoo á pii‐kɔlen loo.
42019046	Á pɛ ǹ nɛ: Lawa a boo n pii: «Masɛ a kion lɛ n die goɛ̃ Lawa nyankɔ ǹ kion lɛa, sɛnɛ kasɛn nə́ baa wurumunun duru ǹ yala lɛa.»
42019047	Yezu na á goã minin darɛɛ baraabaraa Lawa a kion. Wúlu‐bɔlen goledɛnan man nə́ goã giɛ li kun ka landa sii‐daraalin ni ka min golen ne, mà ǹ dɛ a gã.
42019048	Sɛnɛ, ǹ goã doɛ̃ ǹ bɛ́ re siɛ lɔn wa, a giala, zaman lɛ na á goã n too koe a lon ka ǹ parsii ni.
42020001	Ǹ kɔ́n pinaa Yezu na á goã minin darɛɛ Lawa a kion. A na á goã Boo Tii Kɔɔ̃n kɛ pii. Wúlu‐bɔlen goledɛnan nə́ daa ka landa sii‐daraalin ni ka min golen ne,
42020002	ǹ nə́ nɔ̀n da la mà a n bɛa siin kɛn lɛn zɛnɛɛ ka wàa pàã nɛ? Mà die na á bɛa pàã lɛ kɔ la? Mà a bɛ pɛ ǹsɛn manɛ.
42020003	Yezu nə́ ǹ lɛ si kɛnɛn: «Masɛ dɔ n die nɔ̀n goon diɛ ka la. Ka pɛ masɛ nɛ:
42020004	Die na á Zaã dia batɛmu lɛ diɛ minin ganaa? Lawa na á dia hinlaa minin manɛ?»
42020005	Sɛnɛ ǹ nə́ yoo ǹ nə́ liere koe ǹ dinin bii ni, bɛ̀ ǹ nə́ pii mà bɛ̀ ǹsɛn nə́ pɛ mà Lawa na á dia, mà a n die pii ǹsɛn manɛ mà wàa na á baa ǹsɛn nə waa Zaã a boo la wa?
42020006	Sɛnɛ, mà bɛ̀ ǹsɛn nə́ pɛ mà minin man nə́ dia, mà zaman nə die ǹsɛn dii ka kɔlɔ nɛ ǹsɛn nə gã, a giala, mà min tumaa waa la, mà Zaã na á goã Lawa a boo gii‐dali goon lɛa.
42020007	Ǹ nə́ tɔ́n na a lɛ si mà ǹsɛn ba doɛ̃ min mɛn bɛ́ á dia wa.
42020008	Yezu dɔ mà bɛ̀ á miɛ̃: masɛ dɔ a pàã lɛ bɛ́ boe bǎã mɛn nɛ, ma n siin kɛn lɛn zɛnɛɛ nɛ, ma a bɛ pii wa.
42020009	Bɛ kio Yezu boo gimə́ kɛ da minbuiin lɛ nɛ á pɛ: Giĩ goon na á da wuru bɔ, á kɔ dí‐nyalin la mà ǹ ga a walan, bɛ̀ á nɛ kɔ, ǹ na a nɛ gii kɔn ka asɛ nɛ. Bɛ kio a din nə́ woo zii ni, á n die beleboe walan.
42020010	Da nɛ niɛ biikoo bɛ́ á dɔ, a ná a bɛ̀rɛgiĩ goon dia wuru dí‐nyalin lɛn li, mà ǹ na asɛ a da nɛ gii kɔ la a da nɛ. Sɛnɛ, wuru dí‐nyalin lɛn nə́ bɛ̀rɛgiĩ lɛ kũ ǹ nə́ dɛ, ǹ nə́ da á woo ka a gɔn kooro ne.
42020011	Wurudɛnaa lɛ bɛ̀rɛgiĩ kɔsɔ dia, sɛnɛ, wuru dí‐nyalin lɛn ná a dɔ kũ ǹ nə́ dɛ, ǹ nə́ sìi da a ganaa, ǹ nə́ da á woo ka a gɔn kooro ne.
42020012	Wurudɛnaa lɛ bɛ̀rɛgiĩ lɛ a sɔɔbaa ǹ wɔ dia. Ǹ nə́ bɛ dɔ dɛ, ǹ nə́ mà bɔ a ganaa, ǹ nə́ zũ kanaa.
42020013	Wurudɛnaa lɛ tɔ́n pɛ mà asɛ n die wàa zɛnɛɛ kəni? Asɛ a nɛgiĩ mɛn bɛ́ kɔɔ̃n asɛ‐a parsiini, mà asɛ n die bɛ lɛ diɛ. Mà kɔntan, ǹ tá re nyɛ́ɛbiɛ bɛ‐n sɛn.
42020014	Sɛnɛ, wuru dí‐nyalin lɛn yii bɛ́ á mɛ a ganaa lɔn, ǹ nə́ pɛ kɔn nɛ: «Á ke, a kíɛ̃‐saali lɛ nɛ. Ka daa wɔ dɛ, wuru lɛ wɔsɛn dinin wɔ baa.»
42020015	Ǹ nə́ kũ ǹ nə́ bɔ wuru lɛ nɛ, ǹ nə́ dɛ á gã. Yezu tɔ́n nɔ̀n da: «A bɛ́ á n baa miɛ̃, wurudɛnaa lɛ n die wàa zɛnɛɛ kəni?
42020016	A n die die a wuru dí‐nyalin kɛn lɛn dɛ ǹ gã, á wuru lɛ koa min kɔsɔn li, ǹ na a dí nya.» Minin bɛ́ ǹ nə́ boon kɛn ma, ǹ nə́ pɛ mà Lawa die a ǹsɛn kanbaa kɛ ganaa!
42020017	Sɛnɛ, Yezu ga ǹ ganaa á pɛ: Lawa a boo lɛ a paǹ kɛ n wàa mɛn giala pii: «Kion‐dɔlen bɛ́ ǹ nə́ n piã ka kɔlɔ mɛn nɛ, bɛ lɛ na wusoo á kɛ gùrù dɔ ǹ kɔlɔ baa?»
42020018	Bɛ̀ min mɛn nə́ bɔ á mɛnaa bɛa kɔlɔ kɛ lɛ la, ǹ dɛnaa gù yii n yiyiɛ. Bɛ̀ kɔlɔ lɛ din dɔ bɔ á mɛnaa min mɛn la, a n bɛa dɛnaa yɔyɔrɛ.
42020019	Landa sii‐daraalin laanka wúlu‐bɔlen goledɛnan nə́ dɔ̃, mà Yezu na á boo gimə́ kɛ lɛ da ǹsɛn ganaa. Bɛ lɛ tamaa yii, maǹ nə́ goã giɛ li ǹ kũ bɛa bǎã kɛ lɛ nɛ, sɛnɛ, maǹ nə́ nyɛ́ɛ baa zaman nɛ.
42020020	Ǹ nə́ nɔmaa ǹ nə́ giɛ Yezu gɔn li. Ǹ nə́ minin bɔ, bɛn nə́ ǹ dinin baa ka maǹ min peperen lɛa, ǹ nə́ ǹ dia Yezu li. Bɛn man nə́ goã giɛ li ǹ Yezu kũ a din lɛ gɔ́ɔ̃ ǹ boo‐a, a n baa a gòãn kuru pàãdɛnan li ǹ gɔn lɛa.
42020021	Ǹ nə́ nɔ̀n kɛ da la: «Mìinaa, wɔsɛn tá doɛ̃ wáa n bɛ́ màn mɛn pii, n bɛ minin darɛɛ ǹ mɛn‐a, bɛ á pepere. N ba bɔkɔnlɛ we wa. Minin doamaa bɛ́ nɛ ǹ tɔ wɔ pepere lɔn Lawa a zii la, ma n minin darɛɛ bɛ ganaa sɔnbɔraanɛ.
42020022	Á siĩni wɔ nyin giɔ̀mɔ saraa Rɔmun kii gole gole kɛ la, hinlaa wɔ baran saraa wa?»
42020023	Sɛnɛ, Yezu nə́ ǹ minin sã ǹ yiri boo kɛ dɔ̃, á pɛ ǹ nɛ:
42020024	«Ka wɔrɔ we goon nyaa masɛ nɛ. Die mìi nyin na a ganaa, ka die tɔ nɛ?» Ǹ ná a lɛ si mà kii gole gole kɛ nɛ.
42020025	Yezu tɔ́n pɛ ǹ nɛ: «A bɛ́ miɛ̃, màn mɛn bɛ́ kii wɔ lɛa, ka bɛ kɔ kii la, ǹ mɛn dɔ bɛ́ Lawa wɔ lɛa, ka bɛ kɔ Lawa la.»
42020026	Ǹ boo la ǹ nə́ sã ǹ boo kɔn kũ Yezu lɛ‐n zaman lɛ yɔrɔ‐a wa. Ǹ nə́ n kaãbaa Yezu a boo lɛ si ǹ gɔn lɛ ganaa, yǎa ǹ nɔmaa ǹ nə́ n lɛ tã.
42020027	Sadusɛɛ̃n mɛnɛn bɛ́ ǹ ba lɛ koe mà geren yii á die kiɛ wa, bɛn kɔnɔn man nə́ daa Yezu li, ǹ nə́ pɛ nɛ:
42020028	«Mìinaa, Muizu na á landa sii kɛ kiɛ̃ á kɔ wɔsɛn la: bɛ̀ min dɔɔ̃n nə́ lɔ saa, á goã a ná a nɛ yɛ lɔ lɛ‐a wa yǎa á woo gã, ǹ dɛnaa nə ǹ dɔɔ̃n a lɔ lɛ saa a nɛnyaanan yɛ a ganaa, màn mɛn bɛ́ toɛ, ǹ dɔɔ̃n lɛ tɔrɔ goã.»
42020029	Sadusɛɛ̃n lɛn nə́ pɛ: «Á ke, dɔɔ̃nɔn kɔnɔn man nə́ goã min sɔbaa. Ǹ bibinaa lɔ goon saa, a nɛ yɛ‐a wa, á gã.
42020030	Ǹ paabaa ǹ wɔ dɔ́ lɔ lɛ wɔ,
42020031	bɛ kio ǹ sɔɔbaa ǹ wɔ. Sii lɛ nə́ n zɛnaa kɔn kio‐a miɛ̃, yǎa á woo dɔ ǹ sɔbaamaa tumaa ganaa. Sɛnɛ, ǹ tumaa gã bɛ̀ ǹ kɔ́n ná a nɛ yɛ lɔ lɛ‐a wa.
42020032	Bɛ tumaa kio kəni, lɔ lɛ dɔ́ gã.
42020033	Haya, bɛ̀ geren yii kaa ǹ mɛn pinaa, bɛa lɔ kɛ lɛ n die goɛ̃ die wɔ lɛa? A giala, ǹ dinin sɔbaamaa tumaa wɔ lɔ lɛa!»
42020034	Yezu nə́ ǹ lɛ si á pɛ ǹ nɛ: «Lɔ saa laanka wɔ giĩ li n kanaa kɛ wɔ lɛa.
42020035	Sɛnɛ, geren yii kaa li, Lawa bɛ́ re lɛ koe min mɛnɛn nə giã kanaa dii kɛ nɛ, bɛn ba re lɔ siɛ wa, lɔn dɔn ba re we giĩ li wa.
42020036	Bɛn ba boe la ǹ gã doo wa. Maǹ goon ka lon a dia dí‐a wolen ne. Maǹ Lawa a nɛnyaanan lɛa, a giala, ǹ yii kaa ǹ nə́ n bɔ geren bii.
42020037	Muizu nyaa foaãnɛ, mà geren yii doamaa nɛ a kaa. Tɛ yoo daãn mɛn ganaa, Muizu bɛ́ bɛ boo diɛ sɛ́wɔ paǹ mɛn nɛ, a na á Dɛnaa bíi mà "Abrahamu a Lawa, Izaaki a Lawa, ka Zakɔba a Lawa".
42020038	Lawa lɛ, a n yiikoonaan Lawa lɛa, a bie geren Lawa lɛa wa, a giala, min tumaa yii n koo Lawa yɔrɔ‐a.»
42020039	Landa sii‐daraalin kɔnɔn nə́ boo saa ǹ nə́ pɛ mà Mìinaa ganaa, mà á boo sonbore da.
42020040	A giala, ǹ yii goã we la doo, ǹ nə́ nɔ̀n diɛ ka sii kɔ́n nɛ wa.
42020041	Yezu pɛ zaman lɛ nɛ: A n siɛ lɔn minin nə́ pii mà Minin Nyin‐sili lɛ n Davida a nɔ̀ɔn lɛa?
42020042	Kii Davida dinmaa dɔ lɔ loe‐n kɛnɛn: Dɛnaa Lawa pɛ maa Dɛnaa nɛ: «Giã ma gusin,
42020043	yǎa ma gɔ̀lɔ̀baa lɛ piɛ̃ koe n la, n zɔ́ɔn nə die kiɛ tán n gòãn giulun.»
42020044	Kii Davida n Nyin‐sili lɛ bíi mà asɛ a Dɛnaa. A n goɛ̃ a nɔ̀ɔn dɔ lɛa lɔn doo?
42020045	Zaman mɛn tumaa bɛ́ n too koe a lon, Yezu pɛ a kialandɛnan manɛ bɛn lɛn yɔrɔ‐a kɛnɛn:
42020046	«Ka n dinin kũ landa sii‐daraalin kɛn ganaa. Bibiə́ ka mɔnaa dadaran nɛ n kɔɔ̃nɛ ǹ ganaa. Ǹ fòo da ǹ nɛ, ǹ nə ǹ guguru kɔ, bɛ n kɔɔ̃nɛ ǹ‐a zaman bǎãn nɛ. Lɛsɔkɔn kionən ne ka zɔ́n màn bii ǹ bǎãn nɛ, maǹ giɛ nyɛɛnaa ǹ bǎãn li, màn mɛn bɛ́ toɛ, ǹ nə ǹ yɛ.
42020047	Maǹ Lawa nyan sɔsɔrɔn koe, ǹ nə́ n dinin biɛ min taãnan lɛa minin yɔrɔ‐a, a da yaa maǹ mɛnɛɛ lɔ giɔɔrɔn la, ǹ tá ǹ gɔn mànan sii ǹ la. Lawa á die dɔlɔ gole diɛ ǹ mìi ni a la ǹ miãn wɔ nɛ.»
42021001	Yezu nə́ n yii saa lon á yɛ, mà min mɛnɛn bɛ́ ǹ gɔn màn gialaa kiɛ Lawa gɔ ǹ wɔrɔ kaa ǹ goo lɛ nɛ, pàãman manɛ.
42021002	Á lɔ giɔɔrɔ doobaa goon dɔ yɛ, bɛ n wɔrɔ we bisin màn paa kiɛ goo lɛ nɛ.
42021003	Yezu pɛ: «Sonbore, masɛ n pii ka nɛ, lɔ giɔɔrɔ doobaa kɛ lɛ màn mɛn da goo lɛ nɛ, bɛ á soɛ min gialakun kɛ tumaa wɔ nɛ.
42021004	A giala, minin kɛn lɛn man nə́ màn bɔ ǹ gɔn màn gigiã kɛ nɛ, ǹ nə́ kaa goo lɛ nɛ. Sɛnɛ, lɔ kɛ sɛ na a ná a doobaabaa ǹ wɔ din tumaa saa, á da a nɛ, a bɛ́ n din toe ka màn mɛn nɛ ke lɛn.»
42021005	Min tɛnɛn man nə́ goã Lawa a kion lɛ boo diɛ, a siĩnbaa nɛ, a kɔlɔ sonboren ne, ka màn sonboren mɛnɛn bɛ́ a nɛ, ǹ nə́ ǹ kɔ Lawa la. Sɛnɛ, Yezu pɛ ǹ nɛ:
42021006	«Lɛawaan tá re die, ka yii bɛ́ kion mɛn‐a ke lɛn, a kɔlɔ kɔ́n ba re goɛ̃ ǹ miã lalan wa. A din tumaa á re kiɛ.»
42021007	Minin nə́ nɔ̀n da Yezu la mà Mìinaa, mà bɛ n die n zɛnɛɛ biĩ? Mà sii mɛn dɔ n die nyɛɛ mà ǹ zɛnaa biikoo dɔ?
42021008	Yezu nə́ ǹ lɛ si á pɛ: «Ka n dinin kũ, ka baran toa min kɔ́n nə ka yiri sã wa. A giala, min gigiã á re die ka masɛ tɔ nɛ. Ǹ didie á re pii mà asɛ din lɛ nɛ, ka tá n yii diɛ la, mà haya, mà biikoo lɛ pã kəni. Sɛnɛ, ka baran kɔ ǹ lɛ wa.
42021009	Ka á re zian boo miɛ, ka minin piã boo ne, nyɛ́ɛ baran ka kũ wa. A giala, bɛa siin kɛn lɛn doamaa nɛ, ǹ nə n zɛnaa bɔrɔ, bɛ bie re goɛ̃ kanaa a nya lɛa gɔrɔ wa.»
42021010	Á tɔ́n pɛ ǹ nɛ: «Gána á re zia biɛ gána kɔsɔ ganaa, kii á re zia biɛ ǹ miã kii ganaa.
42021011	Tán bìn diɛ dadaraan tá re n zɛnɛɛ. Busu baraan laanka bòo á re we bǎã gigiã nɛ. Nyɛ́ɛ da ǹ siin ni, ka sii giala pɛ ǹ màn dadaran tá re boe lon gɔ̀nɔn ganaa.
42021012	Sɛnɛ, bɛa siin kɛn lɛn laan bɛ̀ maǹ nə́ n zɛnɛɛ, ǹ tá re ka kuĩ, ǹ fuu nyaa ka nɛ. Ǹ tá re ka we kiri‐kurulin gɔn lɛsɔkɔn kionən ne, ǹ tá re ka kiɛ kòso‐n. Ǹ tá re ka kuĩ, ǹ wo ka‐n kiin laanka pàãdɛnan gialakunun yɔrɔ‐a masɛ tɔ a lɛa.
42021013	Bɛ á re n biɛ biikoo lɛa ka lon ka siére baa ǹ boo pɛ.
42021014	Ka da ka yiri ni mà ka doamaa bie, ka saa lɛlɛ ka n dinin bɔ sii ni ǹ boo yɔrɔ bɔ ka koa wa.
42021015	A giala, masɛ dinmaa lɛ n die boo koe ka la, ka zɔ́ɔ kɔ́n ná a ba boe la a bɛ liere kɔ wa, masɛ n die yiridɛnaabaa dɔ koe ka la, ka zɔ́ɔ kɔ́n ná a ba boe la a kaa boo kìi yiɛ wa.
42021016	Ka dɔɔ̃nɔn laanka ka yɛ‐wolen ne, ka ka giaáran tá re ka we minin gɔn, haalɛ kaa díin laanka ka daanan dɔn dinin. Ǹ tá re ka tɛnɛn dinin dii ǹ gã.
42021017	Ka tìĩ á die boe min tumaa nyin ni masɛ tɔ a lɛa.
42021018	Sɛnɛ, màn kɔ́n ba re ka kuĩ wa.
42021019	Ka n wen yii, bɛ á re toɛ ka nyin nyabaã yɛ.
42021020	Ka bɛ́ re zia gɔnɔn yii ǹ mɛn waáraa Zeruzalɛmu kiwi lɛnpɛnɛ, ka dɔ̃ mà a yu biikoo dɔ.
42021021	Haya, bɛa biikoo li, min mɛnɛn bɛ́ re goɛ̃ Zudee gána nɛ, bɛn nə baa si ǹ wo kelen la. Ǹ mɛnɛn bɛ́ re goɛ̃ kiwi gɔ́ɔ̃ nɛ, bɛn nə soo ǹ nə n bɔ kiwi. Ǹ mɛnɛn bɛ́ re goɛ̃ lalaa lɛ‐an nɛ, bɛn baran wɔ kiwi wa.
42021022	A giala, bɛa biikoo lɛ n die goɛ̃ Lawa a gɛ̀ doo bɔ ǹ lɛawaan lɛa. Màn mɛn tumaa nə n kiɛ̃ sɛ́wɔ nɛ, bɛ doamaa nɛ a n zɛnaa bɛa lɛawaan kɛn lɛn nɛ.
42021023	Bɔ̀n nə die goɛ̃ lɔ nɔnoan wɔ lɛa, ka ǹ mɛnɛn dɔn bɛ́ nɛnyaanan nə́ ǹ gɔn, ǹ nə́ nyɔ koe ǹ la bɛa lɛawaan kɛn lɛn li. A giala, Lawa n die a busii nyɛɛ tɔrɔ kɛ lɛ nɛ, fuu gole á die gána lɛ yii.
42021024	Ǹ tá re zia biɛ ǹ ganaa, ǹ nə ǹ tɛnɛn dɛ ǹ gã, ǹ wo ǹ gialakunun ni gána kɔsɔn kɛn tumaa nɛ kòso nɛn lɛa. Tɔrɔ kɔsɔn tá re basaã koe Zeruzalɛmu kiwi lɛ nɛ, Lawa din nə biikoo mɛn kɔ ǹ la, yǎa bɛ́ kiɛ̃.
42021025	Sii giala pɛ ǹ mànan tá re yii wasa nɛ ka mui ni ka leeren ne. Kanaa gɔ́ɔ̃ nɛ gánan tá re goɛ̃ foo biɛ niɛ nɛ, yìsi mu wuu laanka a bìn diɛ á die nyɛ́ɛ diɛ ǹ ganaa.
42021026	Bɛa biikoo li minin man die giɛ̃ nyɛ́ɛ gɔn bɛa fuu siin kɛn lɛn da kanaa a lɛa. A giala, lon màn pàãdɛnan dinin tumaa á re n lɔlɛkɔn.
42021027	Bɛ kio kəni, ka á re Min a Nɛgiĩ yii die labara la, ka pàã gole laanka gugurubaa gole ne.
42021028	Bɛ̀ bɛa siin kɛn lɛn nə́ n giala kɔ, ǹ tá n zɛnɛɛ, ka golee, ka n foo taã doo, a giala, ka bɔlɔ bɔ biɛ‐n diri.»
42021029	Bɛ kio, Yezu sii a kɔnboe kɛ nyaa ǹ nɛ: «Ka ga gɔ́rɔ laanka da gialakunun kɛn tumaa ganaa.
42021030	Bɛ̀ ka ǹ yɛ luu piɛ̃ lɔn gɔrɔ, ka n doɛ̃ ka dinin ganaa mà bɔ̀nɔn diri.
42021031	Bɛa yɔrɔ kɛ lɛ la, bɛ̀ ka dɔn nə́ bɛa siin kɛn lɛn yɛ n zɛnɛɛ, ka dɔ̃, mà Lawa a kiibaa lɛ a daa diri.
42021032	Sonbore, masɛ n pii ka nɛ: Pelo minin kɛn ba re giɛ̃ ǹ nya, bɛ̀ bɛa sii kɛ tumaa ná a n zɛnaa wa.
42021033	Lon laanka tán tá re kiɛ̃, sɛnɛ, masɛ a boon kɛn ba re kiɛ̃ wa.»
42021034	Yezu mà ǹ ganaa: «Ka n dinin kũ! Kaa taasiɛn baran n doa zɔ́nɔn ganaa, ka yɔ mii baraa nɛ, ka kanaa a gɔ́ɔ̃ bii siin ni wa, màn mɛn bɛ́ toɛ, dɔlɔ bɔ pinaa kɛ lɛ baran da ka tɔwaa wa,
42021035	lɛawaa mɛn bɛ́ re die kirii kanaa min din tumaa la, ka kan a màn kũ bɛ́ lɔn.
42021036	Sɛnɛ, ka n yii dɔraa, ka Lawa nyankɔ biikoo tumaa waáraa, màn mɛn bɛ́ toɛ, pàã yɛ ka lon, ka n bɔ bɛa biɛ̃ ǹ siin kɛn lɛn nɛ, ka boo la ka golee biɛ̃ ka foo tãbaa nɛ Min a Nɛgiĩ yɔrɔ‐a kiri kuru ǹ bǎã nɛ.»
42021037	Bɛ̀ lɛ̀ waa, Yezu na a biikoo yii zɛnɛɛ Lawa a kion, á n minin darɛɛ. Sɛnɛ, tèlò‐n a na á goã a biikoo yii zɛnɛɛ Olivie dan kele la.
42021038	Baayɛlɛ yiisoone, zaman lɛ tumaa na á goã die a li Lawa a kion, ǹ nə n too kɔ a boo ganaa.
42022001	Zuifun yɔ bùbaã buuru zɔ́n nə die. Maǹ bɛa zɔ́n lɛ bíi kiɛ̃mala ǹ zɔ́n.
42022002	Wúlu‐bɔlen goledɛnan nɛ ka landa sii‐daraalin man nə́ goã giɛ li ǹ Yezu kũ ka durii ni ǹ dɛ, a giala, maǹ nə́ goã nyɛ́ɛ biɛ zaman lɛ nɛ.
42022003	Zudaasi mɛn bɛ́ á goã kun ka Yezu a kialandɛnan lɛn nɛ, ǹ nə́ bíi Kariyɔtin giĩ, Sɛtaan wɔ bɛ foo ne.
42022004	Á kiɛ̃ á woo kɔn yɛ ka wúlu‐bɔlen goledɛnan nɛ, ka Lawa a kion a garadin goledɛnan nɛ Yezu kũ ǹ gɔn boo ganaa.
42022005	Yǎa bɛn nə n nyɛnyɛɛ, ǹ nə́ lɛ kɔ mà ǹsɛn tá wɔrɔ koe la.
42022006	Zudaasi lɛ kɔ bɛ ganaa. Á yoo á giɛ biikoo sonbore li, màn mɛn bɛ́ toɛ, a Yezu wɔ ǹ gɔn bɛ̀ zaman lɛ wɔlɔ na a ba kunu wa.
42022007	Zɔ́n kɛ lɛ Zuifun nə́ zɛnɛɛ, yɔ bù ná a ba buuru li wa, ǹ bɛ́ wúlu sèren dii lɛawaa mɛn li, ǹ kiɛ̃mala ǹ zɔ́n lɛ a zɛnaa ǹ wɔn lɛa, bɛa pinaa dɔ.
42022008	Yezu Piɛrɛ laanka Zaã dia, á pɛ ǹ nɛ: ka wo kiɛ̃mala ǹ zɔ́n lɛ a màn‐bii zɛnaa, wɔsɛn nə da bii.
42022009	Bɛa min paa lɛ tɔ́n nɔ̀n da la: ma n giɛ li wɔsɛn nə wo màn‐bii lɛ zɛnaa maa?
42022010	Yezu nə́ ǹ lɛ si kɛnɛn: «Bɛ̀ ka tá re we kiwi, giĩ goon tá re die n diɛ ka lɛ, mu dɔ́n ná a mìi ni. Ka kɔ a kio lɛ, a bɛ́ re we kion mɛn nɛ, ka wɔ walan.
42022011	Ka pɛ kion lɛ a dɛnaa‐n mà mìinaa mà asɛ laanka a kialandɛnan bɛ́ re kiɛ̃mala ǹ zɔ́n màn bii bǎã mɛn nɛ, mà bɛ á maa?
42022012	Bɛa giĩ lɛ á re kion gole goon nyɛɛ ka nɛ lon ǹ miã lalan, ka laadoo màn din tumaa ná a nɛ. Ka zɔ́n mànan lɛn yɔrɔ bɔ walan.»
42022013	Ǹ nə́ woo, Yezu sii lɛ yɔrɔ pɛ ǹ nɛ lɔn, ǹ nə́ woo a din tumaa yaa miɛ̃. Ǹ nə́ kiɛ̃mala ǹ zɔ́n lɛ a màn‐bii zɛnaa.
42022014	Biikoo bɛ́ á dɔ, Yezu daa giã tán màn‐bii la, a dia dí‐a wolen lɛn nə kun ni.
42022015	Yǎa a pɛ nɛ kɛnɛn: «Masɛ foo na á goã mu mii taãn‐taãn kiɛ̃mala ǹ zɔ́n kɛ li, ma bii kun ka nɛ ma tɔn fuu yɛ.
42022016	A giala, masɛ n pii ka nɛ: Masɛ a re kɛ miã kɔsɔ bii doo duduu wa, yǎa a zɛnaa ǹ mìi taãn‐taãn kɛ a lɛ pã pinaa, Lawa a kiibaa ǹ bǎã nɛ.»
42022017	Á tɔ́n paan si, a bɛ́ á barka da Lawa nɛ a ganaa á nya, á pɛ: «Ka kɛ si, ka mi ka kɔ kɔn la.
42022018	A giala masɛ n pii ka nɛ: Ma a re rezɛ̃ da nɛ mu mii doo wa, yǎa Lawa a kiibaa kɛ doe.»
42022019	Bɛ kio á buuru saa, a bɛ́ á barka da Lawa nɛ a ganaa á nya, á yiyiɛ kɔn á kɔ ǹ la, bɛ̀ a n pii: «Masɛ din gɔ̀nɔn nə ka kɛ nɛ, ma á koe kaa lɛa. Ka die ka bɛa sii kɛ lɛ zɛnaa masɛ kio, ka n yiri gisĩ masɛ nɛ.»
42022020	Màn‐bii lɛ á nya kio, á duvɛ̃ dɔ saa paan nɛ á kɔ ǹ la, á pɛ: «Paan ke, masɛ din mà na a nɛ, á kaa kaa lɛa, a n lɛ kɔ kɔn la dii lɛa.»
42022021	Yezu pɛ: «Sɛnɛ, á ke, min mɛn bɛ́ re masɛ koe maa zɔ́ɔn la, bɛa dɛnaa á ke n gɔn we màn‐bii‐n kun masɛ nɛ.
42022022	Sonbore ne, Min a Nɛgiĩ n die giɛ̃, a kɔnpɛ ka Lawa a sii yɔrɔ bɔ nɛ, sɛnɛ, min mɛn bɛ́ re we a zɔ́ɔn gɔn, bɛa dɛnaa wɔ n ka bɔ̀n nɛ.»
42022023	A kialandɛnan lɛn nə́ yoo ǹ nə́ nɔ̀n diɛ kɔn la, mà ǹsɛn die n die bɛa sii kɛ zɛnɛɛ?
42022024	Kialandɛnaa fulupaa lɛ yoo, ǹ nə́ liere koe, mà ǹsɛn man giɛ li, ǹ dɔ̃ mà die n siĩni a goã gole ǹsɛn bii.
42022025	Yezu pɛ ǹ nɛ «Gánan kiin man nɔmaa diɛ ǹ mìi ni. Min mɛnɛn bɛ́ pàã nyɛɛ ǹ nɛ, bɛn lɛn man wusii doo ǹ nə́ pii, mà ǹ nə ǹsɛn bíi "bǐɛ̃‐zɛnaalin".
42022026	Sɛnɛ, kaa wɔ ba miɛ̃ wa. A yɔrɔ n ka kɛ nɛ, ka tumaa a gole lɛ nə n baa ka kaa kiɛɛrɛdɛnaa bɛ́ lɔn. Kaa nyɛɛnaandɛnaa nə n baa kaa dí‐nyali lɛa.
42022027	Ka dinin kánaa, man nɔ̀n diɛ ka la, min paa kɛ bii die n gole: Min mɛn bɛ́ tán màn bii, hinlaa min mɛn bɛ́ màn lɛ siɛ koe a biili la? Giã tán a màn‐biili lɛ bie gole wa? Sɛnɛ, masɛ n ka bii, ka dí‐nyali bɛ́ lɔn!
42022028	Ka dinin lɛn man ka nɔmaa si ka ganaa kun ka masɛ nɛ, maa fuu yɛ biikoon li.
42022029	Maa Díi Lawa bɛ́ á kiibaa kɔ ma la lɔn, ma dɔ n die kiibaa koe ka la miɛ̃.
42022030	Ka á re màn bii ka màn mi kun ka masɛ nɛ, maa kiibaa ǹ bǎã kɛ nɛ, ka á re giɛ̃ kii dankanan la, ka goã Izirayeli tɔrɔ fulupaa kɛ mìi la kun ka masɛ nɛ.»
42022031	Dɛnaa pɛ: «Simɔn, Simɔn, n too kɔ. Sɛtaan na á nɔ̀n da mà Lawa zii kɔ asɛ la, asɛ nə ǹ duwə́ ka ǹ bɛ́ wii duwii lɔn.
42022032	Sɛnɛ, masɛ Lawa nyankɔ n lɛa, màn mɛn bɛ́ toɛ, n golee Lawa li baran papaã wa. Bɛ̀ n wusoo ń daa masɛ ganaa ǹ mɛn waáraa, n dɔ n dɔɔ̃nɔn lɛ ǹ pàã yɛ.»
42022033	Piɛrɛ mà a ganaa: «Dɛnaa, masɛ bii yiimaa‐n kunun n ni, ta ma wo kòso‐n kunun n ni hinlaa ma gã kunun n ni.»
42022034	Yezu pɛ: «Piɛrɛ, masɛ n pii n ni, koo laan bɛ̀ a n wuu pii pelo kɛ lɛ din ni, bɛ̀ n nə́ piã ka masɛ nɛ gunyin sɔɔ.»
42022035	Yezu pɛ ǹ nɛ: «Masɛ bɛ́ má ka dia biikoo mɛn waáraa, má pɛ ka nɛ máa ka baran wɔrɔ saa wa, boroo ne ka kɔsɔn nɛ, màn nyaabaa ka ganaa?» Ǹ ná a lɛ si mà màn kɔ́n nyaabaa ǹsɛn‐a wa.
42022036	Á pɛ ǹ nɛ: Sɛnɛ sisia, masɛ n pii ka nɛ, bɛ̀ wɔrɔ tá min mɛn lon, ǹ dɛnaa saa, bɛ̀ boroo tá min mɛn lon, bɛ dɔ a dɛnaa na a wɔ saa. Bɛ̀ gɔya ba min mɛn lon wa, ǹ dɛnaa na a dɔnkɛ gole sã a gɔya goon pii.
42022037	A giala, masɛ n pii ka nɛ, Lawa a boo bɛ́ màn mɛn pii, yǎa bɛ lɛ piɛ̃ masɛ ganaa: «Ǹ nə́ da kun ka basaã‐kɔlen ne.» Sonbore dɔ nɛ, màn mɛn bɛ́ á n pɛ masɛ wɔ gɔn la, bɛ n die n zɛnɛɛ a lɛ pã.
42022038	Ǹ nə́ pɛ nɛ mà Dɛnaa, mà gɔya màn paa á ke. Á ǹ lɛ si: «Á siĩn kɛnɛn.»
42022039	Yezu soo á woo Olivie dan kele la, ka a bɛ́ nɛn bɛ̀ a zɛnaa lɔn. A kialandɛnan nə́ kɔ lɛ ǹ nə́ woo.
42022040	Yezu bɛ́ á dɔ walan á pɛ ǹ nɛ: ka Lawa nyankɔ, màn mɛn bɛ́ toɛ, ka nyan mɛnaa damagɔ́ɔ̃li ǹ sii gɔ́ɔ̃‐n wa.
42022041	A din nə́ tɔ́n nə n zɔ̃ á n bɔ ǹ ganaa, á woo tiãlɛa sɔsɔɔ ka kɔlɔ zũ a mɛ tán‐a ǹ bǎã bɛ́ lɔn. A bɛ́ á kaa tán, á Lawa nyankɔ á pɛ:
42022042	«Maa Díi, bɛ̀ n tá li, là paparɛɛ kɛ wɔlɔ lui masɛ ganaa. Sɛnɛ, masɛ foo sii baran n zɛnaa wa, n din wɔ nə n zɛnaa.»
42022043	Lon a dia dí‐a wole goon tɔ́n bɔ lon, á daa n dɔ lɛ, á pàã kɔ la.
42022044	Yiri lɔlɔkɔn baraa Yezu kũ, á wusoo á màn da a Lawa nyankɔ li. Á tɛ̀fuu pã, bɛ n kiɛ ka mà bɛ́ doɛ tán lɔn.]
42022045	Bɛa Lawa nyankɔ kɛ lɛ kio, a bɛ́ á yoo, á daa a kialandɛnan lɛn bǎã nɛ, á daa yaa yɔrɔ kɔsiɛ nə́ ǹ gù dɛ, ǹ nə́ nyuù wɔ.
42022046	Á pɛ ǹ nɛ: «Wàa na á baa ka á nyuù we? Ka yoo ka Lawa nyankɔ, màn mɛn bɛ́ toɛ, ka nyan mɛnaa damagɔ́ɔ̃li ǹ sii‐n wa.»
42022047	Yezu bɛ́ boo diɛ miɛ̃, zaman kɔ́n nə́ dɔ ǹ li. Min mɛn bɛ́ ǹ nə́ bíi Zudaasi, á n Yezu a dia dí‐a wole fulupaa lɛ a goon lɛa, bɛ na á goã tɔ we zaman lɛ nyɛɛnɛ. Á n mɔrɔ Yezu ganaa mà a nə n soɛ a nɛ, á fòo diɛ nɛ.
42022048	Yezu pɛ nɛ: «Zudaasi, táa n nə n Min a Nɛgiĩ lɛ we zɔ́ɔn gɔn ka fòo diɛ nɛ!»
42022049	Sii mɛn bɛ́ re n zɛnɛɛ, ǹ bɛ́ ǹ nə́ bɛ yɛ, Yezu a tá kun wolen lɛn nə́ nɔ̀n da la mà Dɛnaa ganaa, mà ǹsɛn nə ǹ dɛ ka gɔyan nɛ?
42022050	Yǎa ǹ goon wúlu‐bɔlen kiã a dí‐nyali a gusin a too sɛlɛ á bɔ a ganaa.
42022051	Sɛnɛ, Yezu boo saa á pɛ kɛnɛn: «Ka golee ka kiĩni.» Á n gɔn da giĩ lɛ too lɛ ganaa, á da a bǎã nɛ.
42022052	Wúlu‐bɔlen goledɛnan nɛ ka Lawa a kion lɛduə̃li dadaran laanka min golen mɛnɛn bɛ́ giɛ li ǹ Yezu kũ, Yezu pɛ bɛn manɛ: «Ka n ka gɔya sàn laanka babalan goa, ka daa masɛ gialaa, ka masɛ n mɛnaa minin la wole lɛa?
42022053	Ma bɛ́ kun ka nɛ baraabaraa Lawa a kion ka ma kũ wa. Sɛnɛ sisia, biikoo kɛ na á n koa ka nɛ, a na á n koa wɔlɔ tì goledɛnaa Sɛtaan dɔ nɛ.»
42022054	Ǹ nə́ Yezu kũ, ǹ nə́ woo wɔ nɛ wúlu‐bɔlen kiã a kion. Piɛrɛ na á goã wɔlɔ sɔsɔɔ nɛ, á n koe a kio lɛ.
42022055	Minin bɛ́ ǹ nə́ tɛ koa sumu lɛ bii, ǹ nə́ giã‐n tán kun, Piɛrɛ woo giã tán kunu ǹ ni.
42022056	Dí‐nyalin lɔ goon bɛ́ á yɛ giã‐n tán tɛ lɛ a fúlu li, á n yii doa la, á pɛ: «Kɛ dɔ́ goã kun ka giĩ lɛ nɛ.»
42022057	Sɛnɛ, Piɛrɛ ná a liere kɔ. lɔ lɛ ganaa, masɛ a giĩ lɛ doɛ̃ wa.
42022058	Boɛɛn nɛ bɛ kio, min kɔsɔ Piɛrɛ lɛ yɛ, yǎa bɛ dɔ́ pɛ: táa n dɔ n kun ka giĩ kɛ lɛ a minin ni. Piɛrɛ ná a lɛ si: haayii, masɛ a kunun ǹ ni wa!
42022059	Biikoo goon bɛ kio, min kɔsɔ wusoo á laa doo mà liere din ba a‐n wa, mà kɛ goã kun ka giĩ lɛ nɛ, mà ka bɛ dɔ nɛ, mà Galilee gána min ni.
42022060	Piɛrɛ ná a lɛ si: «N bɛ́ bɔlɔ mɛn pii ke masɛ a bɛ miɛ wa.» A din bǎã‐n gɔrɔ, a bɛ́ bɛa boo lɛ diɛ koo sà wuu pɛ.
42022061	Dɛnaa nə́ n yɔrɔ bɔyaa á ga Piɛrɛ ganaa. Yǎa Piɛrɛ yiri da ka Dɛnaa a boo lɛ nɛ, a bɛ́ á n mɛn lɛ pɛ nɛ: «Koo laan bɛ̀ a n wuu pii pelo, bɛ̀ n nə n piã ka masɛ nɛ yǎa gunyin sɔɔ.»
42022062	Piɛrɛ soo kanaa á wuu pɛ parsiini.
42022063	Min mɛnɛn nə goã Yezu lɛduĩ, bɛn nə́ màn yii a yii ganaa. Maǹ nə́ goã yaa we a ganaa, ǹ nə́ dii bɛ̀ ǹ nə́ pii ni: «Haya, min mɛn bɛ́ á n dɛ, bɛa dɛnaa pɛ kəni!»
42022065	Ǹ nə́ goã sɔ tɔrɔ gigiã kɔsɔn koe a ganaa.
42022066	Lɛ̀ bɛ́ á waa, Lawa a wúlu‐bɔlen goledɛnan laanka landa sii‐daraalin mɛnɛn bɛ́ kiri‐kurulin kuru lɛa, bɛ́n nə́ n lɛ sɔkɔn, ǹ nə́ woo ka Yezu ni ǹ kiri wɔ ǹ bǎã nɛ.
42022067	Ǹ nə́ pɛ Yezu ni: «Bɛ̀ Minin Nyin‐sili lɛ n ka n din ni, n pɛ wɔsɛn manɛ.» Á ǹ lɛ si: «Bɛ̀ ma pɛ ka nɛ, ka a re golee maa boo li wa.
42022068	Bɛ̀ ma nɔ̀n da ka la dɔn, ka a re ma lɛ sii wa.
42022069	Sɛnɛ, a kũ sisia ganaa, Min a Nɛgiĩ tá re giɛ̃ Lawa Pàãdɛnaa gusin.»
42022070	Ǹ tumaa pɛ nɛ: a bɛ́ míɛ̃ ma n Lawa a Nɛ lɛa? Á ǹ lɛ si ka dinin dɔn man pii mà masɛ na a lɛa dɔn!
42022071	Ǹ nə́ tɔ́n nə n toa wɔ nə n yii diɛ wàa mɛn siére kɔsɔ la doo? Wɔ bɛ́ wɔ ma a dinmaa lɛ‐n.
42023001	Ǹ tumaa yoo kun, ǹ nə́ kũ, ǹ nə́ woo‐n kii Pilati li.
42023002	Ǹ nə́ yoo ǹ tá a gòãn kuri ǹ nə́ pii mà ǹsɛn man nə́ woo giĩ kɛ yaa ǹsɛn gána minin yiri siɛ̃. A n pii, mà ǹ baran nyin giɔ̀mɔ saraa Rɔmun kii gole gole lɛ la wa. Ka bɛ dɔ nɛ, a n pii mà Minin‐Nyin sili lɛn ka asɛ nɛ, mà asɛ n kii dɔ lɛa.
42023003	Pilati nɔ̀n da la kɛnɛn: «Ma n Zuifun kii lɛa?» Yezu ná a lɛ si: «N din nə bɛ pii.»
42023004	Pilati pɛ wúlu‐bɔlen goledɛnan lɛn manɛ ka zaman lɛ nɛ masɛ dɔlɔ bɔ min‐a ǹ sii kɔ́n yɛ giĩ kɛ ganaa wa.
42023005	Sɛnɛ, ǹ nə́ laa bɛ̀ ǹ nə́ pii mà a n zaman lɛ diɛ piã ganaa ka a daraa kɛ nɛ Zudee gána din tumaa nɛ, a bɔ Galilee a da kànaa yaa.
42023006	Pilati bɛ́ á bɛa boon kɛn ma, á nɔ̀n da mà giĩ lɛ n Galilee gána min lɛa?
42023007	A bɛ́ á ma mà Yezu n Herɔdi a pàã giulun, á dia Herɔdi la. Á daa yaa Herɔdi dɔ na á daa Zeruzalɛmu bɛa biikoo kɛ lɛ li.
42023008	Herɔdi bɛ́ á Yezu yɛ, á n nyɛnyɛɛ parsiini a giala, a bɛ́ màn mɛnɛn miɛ Yezu wɔ gɔn la, a na á goã giɛ li haalɛ bibi, mà a yɛ a yii ni. A na á goã n yiri koɛ a ganaa, mà asɛ yɛ, á n kaãbaa ǹ sii kɔ́n zɛnɛɛ.
42023009	Á nɔ̀n da Yezu la ka boo gigiã nɛ, sɛnɛ, Yezu na a lɛ si ka ǹ kɔ́n nɛ wa.
42023010	Wúlu‐bɔlen goledɛnan nɛ, ka landa sii‐daraalin nə́ goã walan, ǹ nə́ soɛ diɛ la ka boo baraan nɛ.
42023011	Herɔdi laanka a sɔraasin ná a kiɛɛrɛ kɔ, ǹ nə́ yaa wɔ a ganaa. Herɔdi mɔnaa sonbore kɔ́n wɔ a ganaa, á wusoo á dia Pilati la.
42023012	Bɛa pinaa kɛ lɛ nɛ, Herɔdi laanka Pilati kɔn a giaára baa, ǹsɛn mɛnɛn bɛ́ ǹ nə́ goã zɔ́ɔn lɛa lɛlɛ.
42023013	Pilati tɔ́n lɛ dia wúlu‐bɔlen goledɛnan la ka pàã goledɛnan nɛ ka zaman nɛ.
42023014	Á pɛ ǹ nɛ: Táa ka n ka daa ka giĩ kɛ nɛ masɛ li, mà a n zaman yiri siɛ̃. Á ke, masɛ nɔ̀n da la ka dinin yii ni, ka bɛ́ màn mɛn yii pii, ka n kiɛ a mìi ni, masɛ bɛa dɔlɔ bɔ ǹ sii kɛ kɔ́n yɛ giĩ kɛ wɔ gɔn la wa.
42023015	Herɔdi dɔ sii kɔ́n yɛ a ganaa wa, a giala, a bɛ́ á wusoo á dia wɔsɛn la. Bɛa yɔrɔ kɛ lɛ la, masɛ n pii, a sii zɛnaa màn mɛn a dɔlɔ á doe gɛ̀ bǎã‐n wa.
42023016	Masɛ n die pii máa ǹ duwə́ ǹ nə n gɔn bɔ a ganaa.»
42023017	Bɛ̀ kiɛ̃mala ǹ zɔ́n dɔ lɔn, Pilati doamaa nɛ a ǹ kòso nɛ goon da.]
42023018	Zaman lɛ nə́ n lɛ dɛ kun: a dɛ a gã, Barabaasi da.
42023019	(Bɛa Barabaasi lɛ, maǹ nə́ da kòso‐n zaman mìi ziziɛ̃ a lɛa kiwi gɔ́ɔ̃ nɛ, ka gɛ̀ dɛ nɛ.)
42023020	Pilati bɛ́ giɛ li a n gɔn bɔ Yezu ganaa, á wusoo á boo da ǹ nɛ doo.
42023021	Sɛnɛ, zaman lɛ nə́ n lɛ dɛ a dere gɔn ganaa, wɔsɛn wáa n dere gɔn ganaa.
42023022	Pilati wusoo a gunyin sɔɔbaa ǹ wɔ nɛ, á pɛ ǹ nɛ: «Giĩ kɛ lɛ na á wàa sii baraa zɛnaa? Masɛ sii yɛ a ganaa á n gɛ̀ dɔlɔ boe wa. Man die pii ǹ duwə́, ǹ nə n gɔn bɔ a ganaa.»
42023023	Sɛnɛ, zaman lɛ nə́ n laa Pilati ganaa ka lɛ dɛ gigiã nɛ, mà a Yezu lɛ dere gɔn ganaa. Ǹ pàã nɔmaa á la nɛ.
42023024	Pilati tɔ́n golee li, mà sii lɛ n die n zɛnɛɛ a kɔnpɛ ka zaman lɛ dùũ ni.
42023025	Min mɛn bɛ́ ǹ nə́ da kòso‐n zaman mìi ziziɛ̃ laanka gɛ̀ dɛ a lɛa, á bɛ da, zaman na á goã giɛ bɛ lɛ li. Sɛnɛ, Yezu ke, á bɛ kɔ ǹ la mà bɛ̀ ǹ tá biɛ lɔn mà ǹ baa míɛ̃.
42023026	Ǹ bɛ́ woe ka Yezu lɛ nɛ, ǹ nə́ n da giĩ kɔ́n lɛ, a tɔ n Simɔn, Sirɛni gána min ni, a na á goã boe wuru‐n. Ǹ nə́ kũ ǹ nə́ dere ǹ gɔn lɛ kɔ la, mà a gũ a tɔ wɔ Yezu kio.
42023027	Zaman gole na á goã Yezu lɛ kio. Lɔn mɛnɛn bɛ́ ǹ nə́ goã ǹ tan, bɛn nə́ goã wuu pii ǹ nə́ n lala diɛ a lɛa.
42023028	Yezu nə́ n yɔrɔ bɔyaa á dia ǹ la, á pɛ ǹ nɛ: Zeruzalɛmu lɔn lɛn, ka baran wuu pɛ masɛ a lɛa wa, ka wuu pɛ ka dinin lɛa ka kaa nɛnyaanan nɛ.
42023029	A giala lɛawaan nə́ ke die, minin nə́ die pii ǹ mɛnɛn gɔ́ɔ̃ nɛ mà «Lɔ nɛ‐yɛlebaãnaan wɔ á sóɛ, mà min mɛnɛn bin nɛ yɛ, ǹ nə́ gũ ǹ nə́ nyɔ kɔ la wa, mà bɛn wɔ á sóɛ.»
42023030	Bɛa biikoo li minin tá re pii kelen manɛ: «Ka bɔ ka mɛ wɔ la!», ǹ tá re pii tentenən manɛ: «Ka n kɔ wɔ lɛ ka wɔ duru!»
42023031	Bɛ̀ n yaa da buruu din nə́ kuĩ, da gere wɔ tɔn nə baa lɔn?
42023032	Maǹ nə́ goã woe ka min paa kɔsɔ dɔ nɛ bǎã lɛ nɛ, basaã‐kɔlen manɛ, ǹ nə́ woe ǹ dii kun ka Yezu ni.
42023033	Ǹ bɛ́ ǹ nə́ dɔ minin dɛ ǹ bǎã lɛ nɛ, ǹ nə́ bíi ǹ dinin bɔlɔ nɛ mà "Mìi Pán", ǹ nə́ Yezu dere walan kun ka basaã‐kɔle min paa kɛ lɛ nɛ, goon ná a gusin, goon ná a gɔsɛ.
42023034	Yezu pɛ: «Maa Díi, ǹ sã toa ǹ nɛ, a giala, ǹ bɛ́ màn mɛn zɛnɛɛ ǹ ba bɛ doɛ̃ wa.» Ǹ bɛ́ re Yezu a mɔnaan gii kɔn, maǹ nə́ n pã.
42023035	Zaman lɛ na á goã golee ne giɛ. Pàã a goledɛnan kɛn sɛn man nə́ goã yaa we bɛ̀ ǹ nə́ pii: «Ń min kɔsɔn nyin si, n din wɔ si sisia kəni, bɛ̀ Nyin‐sili kɛ lɛ Lawa n die diɛ, Lawa din a min boe lɛ, bɛ̀ n tá bɛ lɛa sonbore!»
42023036	Sɔraasin lɛn dɔn nə́ goã yaa we a ganaa. Ǹ nə́ n mɔrɔ a ganaa mà maǹ yɔ pipiã koe la.
42023037	Ǹ nə́ pɛ‐n dɔn: «Bɛ̀ n tá Zuifun kii lɛ lɛa sonbore, n din nyin si kəni.»
42023038	Sɛ́wɔ kiɛ̃ kɔ́n na á goã Yezu lɛ mìi lalan, bɛa sɛ́wɔ kiɛ̃ lɛ n pii: «Zuifun kii lɛ n ke.»
42023039	Ǹ basaã‐kɔlen mɛnɛn dere kun ka Yezu ni, bɛn goon na á goã sɔ kiɛ Yezu la a n pii: «N bie Nyin‐sili lɛ lɛa wa ya? N din nyin si kəni, n wɔsɛn dɔn wɔ si!»
42023040	Sɛnɛ, goon kɛ na á goã sɛ̀ pii ǹ miã lɛ ganaa, a n pii: «N ba nyɛ́ɛ biɛ Lawa‐n wa, nsɛ mɛn bɛ́ a din fuu goon lɛ yii?
42023041	Wɔsɛn wɔ na a zii li le! Wɔsɛn man wɔa nya ǹ dí a mìi gɔ́ɔ̃ ǹ sii yii. Sɛnɛ, giĩ kɛ sii baraa kɔ́n zɛnaa wa.»
42023042	Yǎa á pɛ Yezu‐n kɛnɛn: «N bɛ́ re die n kiibaa kɛ nɛ ǹ mɛn pinaa, n yiri koa masɛ nɛ.»
42023043	Yezu ná a lɛ si: «Masɛ n pii ni sonbore, pelo kɛ lɛ din ni, n tá re goɛ̃ kun ka masɛ nɛ Lawa a piɛ.»
42023044	Wasa a dɔ baã bii waáraa, wasa papaã. Wɔlɔ yoo á tii kanaa bǎã din tumaa nɛ, yǎa á woo dɔ biikoo sɔɔ.
42023045	Lawa a kion nyɛɛnaan sonbore kɛ a bii kuru kɔn‐a ǹ mɔnaa kɛ tɔ́n toɛ̃ a bii.
42023046	Yezu nə́ n lɛ dɛ gole á pɛ: «Díi, masɛ n ma din nyin we n gɔn.» A bɛ́ á bɛ da á nya, a piɛ̃ nya.
42023047	Sɔraasin goledɛnaa lɛ bɛ́ á bɛa sii kɛ lɛ yɛ, á Lawa guguru kɔ bɛ̀ á n pii: «Liere ba a‐n wa, giĩ kɛ na á goã min pepere lɛa!»
42023048	Min mɛn tumaa goã á daa n lɛ sɔkɔn bɛa minin deree kɛ lɛ a lɛa, ǹ bɛ́ ǹ nə́ sii kɛ yɛ á n zɛnaa, ǹ nə́ wusoo bɛ̀ ǹ nə́ n foo bii dii.
42023049	Yezu a giaáran tumaa goã tiãlɛa. Lɔn mɛnɛn dɔn nə kɔ lɛ ǹ nə́ bɔ Galilee gána nɛ, bɛn dɔn nə́ goã tiãlɛa ǹ nə́ giɛ.
42023050	Zuifun kiri wɔlen lɛn bii, giĩ goon na á goã boe Arimatee kiwi, a tɔ n Zozɛfu. A na á goã min sonbore lɛa, a n pepere dɔn. A na á goã n yii diɛ Lawa a kiibaa ǹ dí kɛ a daa la. Ǹ miãn nə sii mɛn zɛnaa, a lɛ kɔ bɛ ganaa wa.
42023052	Bɛa giĩ lɛ na á woo Pilati li á Yezu gere nyankɔ la.
42023053	A ná a gere lɛ gisĩ á bɔ dere ǹ gɔn lɛ‐a, á mɔnaa fu pɛnɛ a ganaa á woo naa yala‐n. Bɛa yala lɛ n boe‐n kele kolo ganaa. Ǹ tɔn min naa‐n bɔrɔ wa.
42023054	Bɛa siin kɛn lɛn man nə́ n zɛnaa, á kɔnpɛ ka Zuifun lɛn yɔrɔ bɔ pinaa nɛ, ǹ nə́ n yii diɛ susu ǹ pii la. Bɛa susu ǹ pii lɛ dɔ a biikoo n dirii.
42023055	Lɔn mɛnɛn nə kɔ Yezu lɛ ǹ nə́ bɔ Galilee gána nɛ, bɛn nə́ Zozɛfu lɛ da zii. Ǹ nə́ ga yala lɛ ganaa ka gere lɛ a naa tán‐a ǹ gɔn nɛ.
42023056	Bɛ kio ǹ nə́ wusoo ǹ nə́ daa piɛ, ǹ nə́ da yon gìĩ kɔɔ̃n laanka nyɔɔ gìĩ kɔɔ̃n zɛnaa. Susu ǹ pii pinaa ke, ǹ nə́ bɛ koa á kɔnpɛ ka dí‐pɛ lɛ nɛ.
42024001	Piizii a lɛawaa bibinaa pinaa, baayɛlɛ yiisoone, lɔn lɛn nə́ daa Yezu a yala bǎã lɛ nɛ ka ǹ nyɔɔ gìĩ kɔɔ̃n kɛ nɛ, ǹ bɛ́ ǹ nə́ ǹ mɛn zɛnaa a tɔ ganaa.
42024002	Ǹ nə́ woo yaa gere yala lɛ tã ǹ kɔlɔ lɛ nə́ n birikə́ á n bɔ yala lɛ lɛ‐a.
42024003	Ǹ bɛ́ ǹ nə́ wɔ yala lɛ nɛ, ǹ wo Dɛnaa Yezu gere lɛ yaa wa.
42024004	Ǹ yiri bɛ́ á n lɔlɔkɔn bɛa sii lɛ gɔ́ɔ̃ nɛ, giĩ min paa daa gɔrɔ, ǹ nə́ n dinin nyaa lɔn lɛn manɛ, mɔnaa fu ka piepie nə́ ǹ ganaa.
42024005	Nyɛ́ɛ lɔn lɛn kũ, ǹ nə́ n mìi zumaa ǹ nə́ giɛ tán. Bɛa biikoo li giĩ min paa lɛ pɛ ǹ nɛ: «Wàa na á baa ka á giɛ min yiikoonaa kɛ li geren bii?
42024006	A ba kànaa wa. A yii kaa á n bɔ geren bii. A bɛ́ á màn mɛn pɛ ka nɛ, bɛ̀ a bɛ́ Galilee gána nɛ, ka n yiri gisĩ bɛ lɛ nɛ.
42024007	Táa a na á goã á pɛ mà yǎa Min a Nɛgiĩ nə n koe min baraan la, bɛn nə dere gɔn‐a, a gɛ̀ lɛawaa sɔɔbaa ǹ wɔ pinaa a yii kaa a n bɔ geren bii.»
42024008	Lɔn lɛn yiri tɔ́n daa bɛa boon kɛn lɛn nɛ.
42024009	Ǹ nə́ wusoo ǹ nə́ n bɔ yala lɛ lɛ‐a, ǹ nə́ woo sii kɛ din tumaa laakalaa dia dí‐a wole fulugoon lɛ nɛ, ka min gialakunun kɛn dɔn nɛ.
42024010	Lɔn mɛnɛn nə wo boo lɛ pɛ dia dí‐a wolen lɛn manɛ, Mariya mɛn bɛ́ boe Magadalaa kiwi, bɛ nɛ ka Zaãnɛ nɛ, ka Zaakin dan Mariya nɛ, ka ǹ miãn gialakunun kɛn nɛ.
42024011	Dia dí‐a wolen lɛn yii li boon kɛn man nə́ goã ka nyiǹ bɛ́ lɔn, ǹ golee lɔn lɛn boo li wa.
42024012	Sɛnɛ, Piɛrɛ sɛ yoo á baa si á woo yala lɛ lɛ‐a. A bɛ́ á n zumaa á n yii kɔ a nɛ, a na á mɔnaa gɔnɔn dinin sɔɔ̃nɔn yɛ. A dɔ́ nə́ n kaãbaa bɛa sii kɛ lɛ a zɛnaa ganaa, á wusoo á woo piɛ.
42024013	Á ke, a din pinaa lɛ nɛ, kialandɛnan lɛn min paa n woe kiwi kɔ́n nɛ, a tɔ n Emaayusu. Bɛa kiwi lɛ n sɔsɔɔ Zeruzalɛmu ganaa ka kilo fù miã nɛ.
42024014	Siin mɛnɛn tumaa nə n zɛnaa, ǹ bɛ́ zii la maǹ nə́ goã sùn biɛ bɛn ganaa.
42024015	Ǹ bɛ́ boo diɛ kun, ǹ nə́ liere koe, Yezu dinmaa daa ǹ li á zii tɔ wɔ kunu ǹ ni.
42024016	Sɛnɛ, a na á goã ka màn na á n kɔ ǹ yii lɛ, ǹ Yezu dɔ̃ wa.
42024017	Á nɔ̀n da ǹ la: «Ka n wàa mɛn sùn biɛ kun kaa zii tɔ wɔ lɛ gɔ́ɔ̃ nɛ?» Ǹ nə́ golee, ǹ yɔrɔ n kɔsiɛ‐n parsiini.
42024018	Ǹ goon mɛn tɔ bɛ́ Kilopaasi, bɛ ná a lɛ si mà siin mɛnɛn nə n zɛnaa lɛawaan kɛn lɛn nɛ, mà a din sɔɔ̃ n die goɛ̃ Zeruzalɛmu kiwi a ná a bɛn ma wa?
42024019	A dɔ́ nɔ̀n da ǹ la: wàa mɛn na á n zɛnaa? Ǹ nə́ wusoo ǹ ná a lɛ si: «N bɛ ma wa? Màn mɛn bɛ́ á n zɛnaa Nazarɛtin Yezu‐n lɛn! Táa a na á goã Lawa a boo gii‐dali pàãdɛnaa lɛa. A na á bɛ nyaa a zɛnaa ǹ siin li ka a da ǹ boon ne Lawa yɔrɔ‐a, gána lɛ a minin dɔn tumaa yɔrɔ‐a.
42024020	Wɔa wúlu‐bɔlen goledɛnan laanka wɔa goledɛnan kɔsɔn man nə́ kɔ a zɔ́ɔn la, bɛn nə́ gɛ̀ dɔlɔ da a mìi ni, ǹ nə́ dere gɔn ganaa.
42024021	A na á goã wɔsɛn yiri ni, wɔ́ a din lɛ n die Izirayeli nɛnyaanan bɔ fuu‐n wole lɛ biɛ. Sɛnɛ, bɛa siin lɛn zɛnaa a lɛawaa sɔɔbaa ǹ wɔ n ke pelo.
42024022	Bɛ tumaa kio wɔa lɔn kɔnɔn man nə́ daa kaãbaa da wɔ ganaa. Maǹ nə́ woo yala lɛ lɛ‐a baayɛlɛ yiisoone,
42024023	ǹ na a gere lɛ yɛ wa. Ǹ nə́ wusoo ǹ nə́ daa pɛ, mà ǹsɛn nə́ lon a dia dí‐a wolen yɛ, bɛn nə́ pɛ mà Yezu lɛ yii á koo.
42024024	Wɔ miãn tɛnɛn nə́ woo yala lɛ lɛ‐a, ǹ màn mɛn yɛ bɛ́ kɔnpɛ ka lɔn lɛn boo diɛ nɛ, sɛnɛ, ǹ Yezu dinmaa kɛ yɛ wa.»
42024025	Yezu tɔ́n pɛ ǹ nɛ: «Yiribaãnaan lɛn, ka a lɛ koe Lawa a boo gii‐dalin lɛn boo ganaa fufuu wa.
42024026	Ka a doɛ̃, mà Nyin‐sili lɛ doamaa nɛ, a bɛa fuu kɛ lɛ tumaa yɛ, a tɔn wo giã a din a gugurubaa ǹ bǎã kɛ‐n wa?»
42024027	Bɛ kio á boo saa doo, Lawa a boo á màn mɛn tumaa diɛ a wɔ gɔn la, á bɛ giala pɛ ǹ nɛ. A ná a giala kɔ Muizu a sɛ́wɔn ganaa, á daa Lawa a boo gii‐dalin gialakunun kɛn wɔn yaa.
42024028	Ǹ bɛ́ ǹ nə́ dɔ ǹ woo ǹ kiwi lɛ nɛ, asɛ baa ka a n kiɛ̃ á woe nyɛɛnɛ.
42024029	Ǹ ná a nyankɔ mà a golee kunun ǹsɛn nɛ, a giala biikoo kiɛ̃, wasa mɛ á nya. Á lɛ kɔ á golee á wɔ kion kunun ǹ ni.
42024030	A bɛ́ á giã tán màn‐bii la kunun ǹ ni, á buuru saa, á Lawa nyankɔ, á barka da a ganaa, á yiyiɛ kɔn á kɔ ǹ la.
42024031	Ǹ yii tɔ́n toɛ̃ bɛa waáraa kəni, ǹ nə́ Yezu dɔ̃, sɛnɛ, á papaã ǹ yɔrɔ‐a.
42024032	Ǹ nə́ pɛ kɔn nɛ mà a bɛ́ boo diɛ ǹsɛn nɛ zii la, á n Lawa a boo giala pii ǹsɛn manɛ, mà a boo lɛ na á goã ǹsɛn foo kuĩ taãn‐taãnɛ!
42024033	A din bǎã‐n gɔrɔ ǹ nə́ wusoo ǹ nə́ woo Zeruzalɛmu, ǹ nə́ woo dia dí‐a wole fulugoon lɛ yaa, ǹ lɛ n soe‐n kɔn kun ka ǹ miãn nɛ.
42024034	Bɛn nə́ pɛ bɔ zii‐n wolen lɛn manɛ: «Sonbore ne, Dɛnaa lɛ yii kaa á n bɔ geren bii. Á n din nyaa Simɔn nɛ.»
42024035	Siin mɛnɛn nə n zɛnaa ǹ dɔn manɛ zii gialaa, Yezu lɛ buuru saa á yiyiɛ lɔn ǹ nə́ tɔ́n dɔ̃, ǹ nə́ bɛn laakalaa.
42024036	Ǹ bɛ́ boo diɛ miɛ̃, Yezu daa soo ǹ bii, á pɛ ǹ nɛ: «Lawa là nyantoro kɔ ka la.»
42024037	Ǹ yiri nə́ n lɔlɔkɔn, nyɛ́ɛ dɔ nə́ ǹ kũ parsiini. Maǹ nə́ goã taasɛ mà ǹsɛn yii n màn nyin ganaa.
42024038	Yezu pɛ ǹ nɛ: «Wàa mɛn yiri lɔlɔkɔn nɛ? Wàa na á baa golee sii goon la ba ka foo‐n wa?
42024039	Ka ga ma gɔnɔn ganaa ka ma gòãn nɛ. Ma din ni. Ka n gɔn da ma‐a ka ga a ganaa. Gɔ̀nɔn siĩ laanka we ba màn nyin lon, ka ka yii bɛ́ a ganaa masɛ lon lɔn wa.»
42024040	A bɛ́ á bɛa boon lɛn da, á n gɔnɔn laanka a gòãn nyaa ǹ nɛ.
42024041	Ka n pɛ mà nyɛnyɛɛ laanka kaãbaa na á la ǹ yii ni, ǹ goã boe la ǹ nə́ golee li bǎã goon ne wa. Á pɛ ǹ nɛ: màn‐bii kɔ́n tá ka lon kànaa ya?
42024042	Ǹ nə́ zɔ̀ tiɛ̃ lɛkoro kɔ la,
42024043	á si á sɔ̃ ǹ yɔrɔ‐a.
42024044	Bɛ kio á pɛ ǹ nɛ: «Á ke man má goã má boon kɛn pɛ ka nɛ, bɛ̀ ma bɛ́ kun ka nɛ. Màn mɛn tumaa nə n kiɛ̃ masɛ wɔ gɔn la Muizu a dí‐pɛn sɛ́wɔ nɛ, Lawa a boo gii‐dalin wɔn nɛ, ka loen sɛ́wɔ nɛ, yǎa bɛ lɛ tumaa lɛ piɛ̃.»
42024045	Á tɔ́n nə ǹ yiri bũ, màn mɛn bɛ́ toɛ, ǹ Lawa a boo lɛ giala ma.
42024046	Á pɛ ǹ nɛ: «Màn mɛn nə n kiɛ̃ bɛ á ke: Minin Nyin‐sili lɛ n die fuu yii, sɛnɛ, a gɛ̀ lɛawaa sɔɔbaa ǹ wɔ pinaa, a yii á re kiɛ a n bɔ geren bii.
42024047	Maǹ die a giala koe Zeruzalɛmu ganaa, ǹ Lawa a boo pɛ ka a din tɔ nɛ tɔrɔn tumaa nɛ, mà ǹ wusoo ǹ sii baraan kio, ǹ golee Lawa li, màn mɛn bɛ́ toɛ, Lawa nə ǹ sii baraan toa ǹ nɛ.
42024048	Ka dinin lɛn man bɛ lɛ a siéren lɛa.
42024049	Ma Di bɛ́ á n lɛ kɔ ka màn mɛn nɛ, masɛ n die bɛ lɛ diɛ ka la. Sɛnɛ, ka giã Zeruzalɛmu kiwi bɔrɔ, yǎa pàã boe lon a die gisĩ ka la.»
42024050	Bɛ kio, Yezu soo, á woo ǹ ne kiwi lɛ kio, dia‐n woe Betaanii kiwi la. Á n gɔnɔn goa lon á Lawa nyankɔ mà a barka wɔ ǹ nɛ.
42024051	A bɛ́ bɛa barka lɛ diɛ ǹ ganaa, á n na á n bɔ ǹ‐a, á dii lon gɔ́ɔ̃ nɛ.
42024052	Dia dí‐a wolen lɛn nə́ kaa tán‐a a giulun, bɛ kio ǹ nə́ wusoo ǹ nə́ woo Zeruzalɛmu, ǹ foo n piɛ̃‐n ka nyɛnyɛɛ nɛ.
42024053	Bɛ kio ǹ nə́ goã woe Lawa a kion miɛ̃, bɛ̀ ǹ Lawa guguru kɔ.
43001001	Lɛlɛ‐lɛlɛ, Lawa laan bɛ̀ a n kanaa diɛ, bɛ̀ Boo tan. Bɛa Boo lɛ na á goã Lawa li, a na á goã Lawa lɛa.
43001002	Min mɛn bɛ́ bɛa Boo lɛ lɛa, bɛa dɛnaa lɛ na á goã kun ka Lawa nɛ haalɛ lɛlɛ‐lɛlɛ.
43001003	Lawa na á màn tumaa zɛnaa ka bɛa Boo lɛ nɛ, màn mɛn tumaa nə n zɛnaa, ǹ kɔ́n nə n zɛnaa bɛ̀ a gòɛ̃ ná a ba a‐n wa.
43001004	Yiikoonaabaa n bɛa Boo lɛ nɛ, bɛa yiikoonaabaa lɛ n wɔlɔ fúlu koe minbuiinin la.
43001005	Wɔlɔ tì bɛ́ á goã bǎã mɛn nɛ, wɔlɔ fúlu bɔ walan, wɔlɔ tì bin nə boo la á wɔlɔ fúlu papaã wa.
43001006	Ǹ kɔ́n waáraa, Lawa giĩ goon dia, a tɔ n Zaã.
43001007	Bɛ na á daa siére baa, a boo da wɔlɔ fúlu lɛ wɔ gɔn la, màn mɛn bɛ́ toɛ min tumaa goleemali wɔ a da ǹ boo taman yii.
43001008	Zaã dinmaa bie bɛa wɔlɔ fúlu kɛ lɛ lɛa wa, a n siére lɛa, á daa boo da wɔlɔ fúlu lɛ wɔ gɔn la.
43001009	Bɛa Boo kɛ lɛ n wɔlɔ fúlu taãn lɛa, á daa kanaa gɔ́ɔ̃ nɛ, a n minbuiin din tumaa yii buĩ.
43001010	Min mɛn goã bɛa Boo lɛ lɛa, á goã kanaa kɛ lɛ gɔ́ɔ̃ nɛ, Lawa na á kanaa da ka a din lɛ barka nɛ, sɛnɛ a bɛ́ á daa, kanaa minin nə dɔ̃ wa.
43001011	Á daa a din a gána nɛ, sɛnɛ a din tɔrɔn nə́ ǹ piã nɛ.
43001012	A laan ka bɛ yii ni, min mɛnɛn nə lɛ kɔ a ganaa, ǹ nə́ golee li, a din na á toa bɛn nə́ Lawa a nɛbaa yɛ.
43001013	Ǹ bie yii díi laanka náa la ka minbuiinin wɔ bɛ́ lɔn wa, sɛnɛ Lawa din nə yiikoonaabaa dii koe ǹ la.
43001014	Bɛa Boo kɛ lɛ na á n baa minbuiin nɛ lɛa, á giã wɔ bii. Wɔ́ a gugurubaa yɛ, Díi Lawa din bɛ́ á gugurubaa mɛn kɔ a Nɛgiĩ goon toto la. Bǐɛ̃baa laanka sonborebaa tá a lon parsiini.
43001015	Zaã boo da a wɔ gɔn la bɛ̀ á n parɛɛ a n pii: «Ma min mɛn boo da, máa á re die ma kio, sɛnɛ máa á gole á la masɛ nɛ, a giala masɛ laan bɛ̀ ma yɛ, bɛ̀ a tan, a din lɛ n ka kɛ nɛ.»
43001016	A bǐɛ̃baa ǹ màn lɛ kɔ́n dɔ wɔ yii‐a, a na á daa bǐɛ̃ da bǐɛ̃ li.
43001017	Lawa na á dí‐pɛ kɔ Muizu la, mà a ǹ pɛ wɔ nɛ, sɛnɛ, Yezu Krita na á daa a bǐɛ̃baa kɛ laanka a sonborebaa nɛ.
43001018	Min kɔ́n bin Lawa yɛ ka a yii‐n wa, sɛnɛ, Nɛgiĩ goon toto kɛ lɛ Lawa lɛa, giã‐n Díi Lawa din li, bɛ lɛ na á nyaa wɔ nɛ, wɔ dɔ̃.
43001019	Zuifun goledɛnan nə́ n toa Zeruzalɛmu, ǹ nə́ wúlu‐bɔlen dia kun ka ǹ dɔmalɛ wole Levii tɔrɔn nɛ, mà ǹ wo nɔ̀n da Zaã la mà a n die lɛa. Zaã boo mɛn da a din wɔ gɔn la, bɛ n ka kɛ nɛ.
43001020	A bie á da á kukumə́ wa, sɛnɛ, a na á nyaa ǹ nɛ ka a fubaa nɛ mà ǹ bɛ́ n yii diɛ Minin Nyin‐sili mɛn la, mà bɛ bie ka asɛ‐n wa.
43001021	Ǹ nə́ tɔ́n nɔ̀n da la: «Die n ka nsɛ nɛ? Ma n Lawa a boo gii‐dali golee Yilii lɛa?» Á tɔ́n pɛ ǹ nɛ: Yilii bie ka masɛ‐n wa.» «Minin bɛ́ n yii diɛ Lawa a boo gii‐dali mɛn la, ma n bɛ lɛa ya?» Zaã mà haayii.
43001022	Ǹ nə́ wusoo ǹ nə́ pɛ‐n doo: «Die n ka nsɛ nɛ? N bɛ́ min mɛn lɛa, a pɛ wɔsɛn nɛ, màn mɛn bɛ́ toɛ, min mɛnɛn nə wɔsɛn dia nɔ̀n diɛ n la, wɔ wo boo binyə kɔ bɛn la! Ma n wàa boo diɛ n din wɔ gɔn la?»
43001023	Zaã tɔ́n pɛ ǹ nɛ: «Min mɛn bɛ́ n lɛ dii diə gole ne mà ǹ zii pepere zɛnaa ǹ koa wɔa Dɛnaa nɛ, ka Lawa a boo gii‐dali Izayii bɛ́ á pɛ lɔn, masɛ din ni.»
43001024	Ǹ min mɛnɛn dia mà ǹ da nɔ̀n da Zaã la ke lɛ‐n, Zuifun Lawa nyankɔle tɔn tɔrɔ kɔ́n a minin manɛ, ǹ nə́ ǹ bii mà Fariziɛ̃n.
43001025	Ǹ nə́ wusoo ǹ nə́ nɔ̀n da la kɛnɛn doo: «N bɛ́ n bie Minin Nyin‐sili lɛ lɛa wa, Yilii bɛ́ a bie n nə́ wa, minin bɛ́ n yii diɛ Lawa a boo gii‐dali mɛn la, bɛ dɔ bɛ́ a bie n nə́ wa, sɛnɛ, wàa na á baa n tá batɛmu diɛ minin ganaa?»
43001026	Zaã tɔ́n pɛ ǹ nɛ: «Man batɛmu din sɔɔ̃ diɛ ǹ ganaa mu li. Sɛnɛ, min tá ka dininmaan lɛn bii, ka n ka ba doɛ̃ wa,
43001027	bɛ lɛ n die die masɛ kio, masɛ mìi din tá kiɛɛrɛ a kɔsɔ biɛn foree ganaa.»
43001028	Bɛa siin kɛn lɛn man nə́ goã n zɛnɛɛ Betaanii kiwi, Zurdɛ̃ tà kio, Zaã goã batɛmu diɛ minin ganaa tà mɛn lɛ‐a.
43001029	Bɛ lɛ a lɛawaa, Zaã Yezu yɛ die a li, á tɔ́n pɛ: —Ka ga, Lawa sère nɛ mɛn kɔ á ke. A din lɛ n kanaa minin sii baraa sawɛɛ á boe ǹ ganaa.
43001030	Masɛ n má boo da bɛ lɛ wɔ gɔn la, má pɛ: «Giĩ goon tá re die masɛ kio, sɛnɛ, a tá masɛ nyɛɛnɛ, a giala masɛ laan bɛ̀ ma daa, bɛ̀ a tan.»
43001031	Ma dinmaa kɛ lɛ goã doɛ̃ wa, sɛnɛ, a din lɛ a nyaa Izirayeli minin ni kɛ lɛ a lɛa nɛ, masɛ daa batɛmu da minin ganaa mu li.
43001032	Zaã wusoo á pɛ doo: «Má Lawa a Yiri Fu yɛ ka zɛrɛkatoan bɛ́ lɔn, boe lon die miɛ la.
43001033	Ma goã doɛ̃ wa, sɛnɛ, Lawa mɛn nə ma dia, mà ma da batɛmu da minin ganaa mu li, bɛ lɛ na á pɛ ma nɛ mà ma bɛ́ re Yiri Fu yii gisĩ a da mɛ min mɛn la, mà a din lɛ n die minin kiɛ Lawa a zii ni ka Yiri Fu pàã nɛ.
43001034	Ma din yii na á Yiri Fu lɛ yɛ gisĩ la, bɛ lɛ n toɛ ma tá a siére pii máa giĩ kɛ lɛ, Lawa a Nɛgiĩ ni.»
43001035	A lɛawaa, Zaã na á goã a din bǎã goon lɛ nɛ, kun ka a kialandɛnaa min paa nɛ.
43001036	A bɛ́ á ga Yezu ganaa tɔ we kiɛ̃, á pɛ: « Lawa a sère nɛ lɛ á ke.»
43001037	Zaã a kialandɛnaa min paa lɛ bɛ́ á Zaã lɛ ma boo diɛ miɛ̃, ǹ nə́ kɔ Yezu kio lɛ.
43001038	Yezu nə́ n bɔyaa, a bɛ́ á yɛ mà maǹ koe asɛ kio lɛ, á tɔ́n pɛ ǹ nɛ: «Ka ǹ giɛ wàa li?» Ǹ nə́ Yezu lɛ si ǹ nə́ pɛ: «Rabii, (Bɛa Rabii lɛ giala mà Mìinaa).» n piɛ n maa?
43001039	Yezu tɔ́n pɛ ǹ nɛ: «Ka daa, ka á re yii.» Ǹ nə́ woo, ǹ nə́ Yezu a giã ǹ bǎã yɛ, ǹ nə́ goã a li bɛa pinaa kɛ lɛ nɛ; ǹ bɛ́ woe bɛ̀ wasamiɛnɛ a biikoo a siibaa ǹ wɔ miã nɛ.
43001040	Min paa mɛn nə ǹ too kɔ Zaã a boo ganaa, ǹ nə́ kɔ Yezu kio lɛ, Simɔn Piɛrɛ n dɔɔ̃ngiĩ Andre‐n ka goon ne,
43001041	a na á kiɛ̃ á woo dɔ a din dɔɔ̃n Simɔn lɛ li bɔrɔ á pɛ nɛ mà ǹsɛn nə́ Minin Nyin‐sili lɛ yɛ (ǹ dinin bɔlɔ nɛ: mà Masia, bɛ giala mà Krita.)
43001042	Á kũ á daa‐n Yezu li. Yezu nə́ ǹ yiin doa Piɛrɛ la á pɛ: «Zaã a nɛgiĩ Simɔn lɛ n ka n din ni. N tɔ á die n bíi Sefasi, (bɛ giala mà Kɔlɔ, ǹ tá boe la ǹ bíi dɔn mà Piɛrɛ).»
43001043	Bɛa lɛawaa, Yezu yoo mà a n die woe Galilee gána nɛ. Á Filipi yɛ, á pɛ nɛ mà a kɔ asɛ kio lɛ.
43001044	A da yaa, Filipi laanka Andre ne, ka Piɛrɛ nɛ, ǹ tumaa n kiwi goon minin lɛa, maǹ boe Bɛtsayidaa.
43001045	Filipi dɔ́ kiɛ̃ á woo dɔ Natanayeli li, á pɛ nɛ: «Muizu boo da min mɛn wɔ gɔn la landa sɛ́wɔ nɛ, Lawa a boo gii‐dalin dɔn nə́ boo da a wɔ gɔn la, wɔsɛn nə́ yɛ: Yezu ni, Nazarɛtin Zozɛfu a nɛgiĩ ni.»
43001046	Natanayeli tɔ́n pɛ Filipi ni mà màn sonbore á boe la a bɔ Nazarɛti? Filipi tɔ́n pɛ nɛ mà a daa, a yii yɛ.
43001047	Yezu ga Natanayeli ganaa die a li, á tɔ́n pɛ a wɔ gɔn la: «Izirayeli min taãn goon nə́ ke, kɔkɔrɔbaa ná a ba a wɔlɔ li wa.»
43001048	Natanayeli tɔ́n nɔ̀n da Yezu la mà A na asɛ doɛ̃ maa? Yezu tɔ́n na a lɛ si á pɛ nɛ: «N bɛ́ gɔ́rɔ da lɛ giulun, Filipi laan bɛ̀ a n lɛ diɛ n la dinin, bɛ̀ masɛ yii tá n ganaa.»
43001049	Bɛ kio Natanayeli tɔ́n pɛ Yezu ni: «Mìinaa, masɛ dɔ̃ sisia, máa ma n Lawa a Nɛ lɛa, máa ma n Izirayeli minin kii lɛa.»
43001050	Yezu tɔ́n pɛ nɛ: «Ma bɛ́ má pɛ n nɛ, máa má n yɛ gɔ́rɔ da giulun, bɛ lɛ bie á toa n golee masɛ li wa? N tá re sii dadaran yii ǹ la bɛ nɛ.»
43001051	Á tɔ́n pɛ doo: «Ka boo taãn nɛ, masɛ n pii ka nɛ, ka á re lon lɛ buĩ yii, ka Lawa a lon a dia dí‐a wolen yɛ dii bɛ̀ ǹ nə́ gisĩ Min a Nɛgiĩ lalan.»
43002001	Bɛa siin kɛn lɛn zɛnaa a lɛawaa sɔɔbaa ǹ wɔ pinaa, kɔn wɔ kɔ́n na á goã Kaanaa kiwi, Galilee gána nɛ. Yezu a náa goã walan,
43002002	ǹ nə́ lɛ dia Yezu dɔ laanka a kialandɛnan la, mà ǹ da kɔn wɔ lɛ ganaa.
43002003	Duvɛ̃ bɛ́ á nyaabaa, Yezu a náa tɔ́n pɛ Yezu ni mà duvɛ̃ ba minin lɛn lon doo wa.
43002004	Sɛnɛ Yezu ná a lɛ si á pɛ nɛ: «Náa, n tá masɛ a nya ǹ dí pii ma nɛ? Maa biikoo tɔn dɔ wa.»
43002005	Ǹ dan tɔ́n pɛ màn‐bii kɔ minin la wolen lɛn nɛ: «A bɛ́ re pii ka nɛ mà ka sii woo sii zɛnaa, ka bɛ zɛnaa.»
43002006	Doo sɔrɔ goã walan, ǹ nə́ ǹ zɛnaa ka kɔlɔ nɛ, Zuifun gɔ̀ bɔ ǹ dinin ganaa ǹ landa zoo wɔ taman yii; litərə lɛ mɛn bɛ́ boe ǹ gogoonmaa nɛ, á doe litərə paabiɛ ka kio.
43002007	Yezu tɔ́n pɛ dí‐nyalin lɛn manɛ mà ǹ doon lɛn pã ka mu ni. Ǹ nə́ mu kaa ǹ nɛ yǎa ǹ lɛ li.
43002008	Yezu tɔ́n pɛ ǹ nɛ: «Ka ǹ kɔ́n si ka wo kɔ màn‐bii sii yɔrɔ bɔle lɛ la sisia.» Ǹ nə́ si ǹ nə́ woo kɔ la.
43002009	Bɛa mu kɛ lɛ á n bɔyaa á duvɛ̃ baa, a ná a nɛ̀n da. Bɛa duvɛ̃ lɛ bɛ́ boe maa, a doɛ̃ wa, yǎa dí‐nyalin mɛnɛn bɛ́ ǹ nə́ mu lɛ si ǹ nə́ daa nɛ. Tɔntɔraa mɛn a kɔn wɔ bɛ́ nɛ, á tɔ́n lɛ dia bɛ la
43002010	á pɛ nɛ: «Min din tumaa n goɛ̃ bɛ̀ a duvɛ̃ kɔɔ̃n kɔ minin la bɔrɔ, bɛ̀ ń yaa ǹ nə́ mi ǹ nə́ kã, ǹ mɛn bɛ́ a kɔɔ̃n taãn wa, á tɔ́n bɛ kɔ ǹ la. Sɛnɛ, nsɛ nə n duvɛ̃ kɔɔ̃n lɛ koa yǎa kɛnɛn‐yoroo!»
43002011	Bɛ lɛ na á n baa Yezu a kaãbaa ǹ sii bibinaa lɛa, á zɛnaa Kaanaa kiwi, Galilee gána nɛ, a ná a gugurubaa nyaa nɛ. Bɛ lɛ na á toa a kialandɛnan nə́ golee li.
43002012	Bɛ kio, ǹ nə́ n bɔyaa ǹ nə́ daa Kafaranaamu kiwi kun ka ǹ dan nɛ, ka ǹ dɔɔ̃nɔn laanka a kialandɛnan nɛ. Ǹ nə́ giã walan, sɛnɛ, ǹ kiɛ̃ lɛawaa dan kɔ́n la wa.
43002013	Zuifun Kiɛ̃mala ǹ Zɔ́n bɛ́ á diri, Yezu woo Zeruzalɛmu kiwi.
43002014	Á woo diin‐sãlin laanka sèren‐sãlin yaa Lawa a kion, kun ka kion bàan‐sãlin ni, wɔrɔ lonkɔlen dɔn nə́ goã giã‐n tán‐a.
43002015	Yezu biɛ zɛnaa sɛ̌n lɛa, á ǹ tumaa loo á ǹ bɔ Lawa a kion, sèren lɛn nɛ, ka diin lɛn nɛ; á wɔrɔ lonkɔlen wɔrɔ dɛ á sawa, á ǹ tabalan nyanaa á ǹ lɛ kumə́ tán.
43002016	Á tɔ́n pɛ zɛrɛkantoan‐sãlin lɛn nɛ: «Ka kɛ tumaa goa ka bɔ kànaa, ka nyan toa ka masɛ Di a kion kɛ baa pii kɔ ǹ kion lɛa wa!»
43002017	‐A kialandɛnan yiri gisĩ a nɛ, mà a kiɛ̃maa tá Lawa a boo‐n kɛnɛn: «Sonbore, ma bɛ́ n kion lɛ narɛ ka yɔrɔ mɛn nɛ, bɛ n ma kuĩ ka tɛ bɛ́ lɔn.»
43002018	Zuifun goledɛnan nə́ tɔ́n nə n lɛ da boo lɛ nɛ, ǹ nə́ pɛ nɛ: Ma n boe la n sii mɛn zɛnaa, n nyaa wɔsɛn manɛ, mà sonbore tá n lon n pii‐kɔlen loo Lawa a kion.
43002019	Yezu tɔ́n pɛ ǹ nɛ: «Ka Lawa a kion kɛ wuru, masɛ n wusii ma dɔ lɛawaa sɔɔ gɔ́ɔ̃ nɛ.»
43002020	Ǹ nə́ tɔ́n pɛ nɛ mà ǹsɛn man nə́ lɛ̀ pusi ka sɔrɔ zɛnaa, Lawa a kion kɛ lɛ a doe la, mà asɛ dɔ, mà asɛ á boe la a wusoo a dɔ lɛawaa sɔɔ gɔ́ɔ̃ nɛ?
43002021	Sɛnɛ, Yezu goã boo diɛ Lawa a kion mɛn wɔ gɔn la, a din gɔ̀nɔn nɛ.
43002022	Bɛ lɛ nɛ, Yezu yii bɛ́ á kaa á n bɔ geren bii, a kialandɛnan yiri gisĩ a nɛ, mà á bɛa boo kɛ lɛ da; ǹ nə́ waa Lawa a boo la, a boo mɛn da ǹ nɛ, ǹ nə́ waa bɛ lɛ dɔ la.
43002023	Yezu bɛ́ Zeruzalɛmu, kiɛ̃mala ǹ zɔ́n biikoo li, min gigiã bɛ́ á yɛ kaãbaa ǹ siin zɛnɛɛ, ǹ nə́ golee li.
43002024	Sɛnɛ, Yezu sɛ waa ǹsɛn la wa, a giala a tá ǹ tumaa a taasiɛ doɛ̃,
43002025	a laadoo din ba a ganaa mà min siére pɛ asɛ nɛ minbuiin nɛ wɔ gɔn la wa; taasiɛ mɛn bɛ́ minbuiin nɛ gɔ́ɔ̃ nɛ, asɛ á doɛ̃.
43003001	Giĩ goon na á goã kun ka Fariziɛ̃n nɛ, a tɔ n Nikodɛmu, Zuifun min yii‐guguru‐a goon ne.
43003002	Ǹ kɔ́n pinaa tèlò‐n, á daa Yezu li á pɛ nɛ: «Mìinaa, wɔsɛn tá doɛ̃, wáa Lawa na á n dia mà n da wɔ daraa. A giala, n bɛ́ kaãbaa ǹ siin mɛnɛn zɛnɛɛ, min kɔ́n ba boe la a bɛn zɛnaa, bɛ̀ Lawa ná a kun ka ǹ dɛnaa‐n wa.»
43003003	Yezu tɔ́n pɛ nɛ: «Masɛ n pii n ni, sonbore ne: Bɛ̀ min mɛn bie a wusoo a yɛ wa, ǹ dɛnaa a boe la a Lawa a kiibaa yɛ wa.»
43003004	Nikodɛmu tɔ́n pɛ nɛ: «Bɛ̀ min mɛn zizi kɔ, bɛ n boe la a wusoo a yɛ lɔn doo? Á boe la a wɔ ǹ dan gɔ́ɔ̃ nɛ a wusoo a yɛ gunyin paa?»
43003005	Yezu tɔ́n pɛ nɛ: «Masɛ n pii n ni, sonbore ne: Bɛ̀ min mɛn bie a wusoo a yɛ Lawa wɔ baa‐n ka mu laanka Yiri Fu pàã‐n wa, ǹ dɛnaa a boe la a wɔ Lawa a kiibaa‐n wa.
43003006	Bɛ̀ min mɛn yɛ gɔ̀nɔn siĩ la, bɛa dɛnaa n gɔ̀nɔn siĩ lɛa. Bɛ̀ min mɛn dɔ yɛ ka Yiri Fu pàã nɛ, bɛ n yiri màn lɛa.
43003007	Ma bɛ́ má pɛ n nɛ máa n doamaa nɛ ǹ wusoo ǹ yɛ, n baran n kaãbaa bɛ‐a wa.
43003008	Bǎã mɛn bɛ́ kɔɔ̃n piɛ̃ ganaa, a n boe a wo walan. Min na á wuu miɛ, sɛnɛ a bɛ́ boe maa, a n woe maa, min ba bɛ doɛ̃ wa. Bɛ̀ min mɛn yɛ ka Yiri Fu pàã nɛ, a n miɛ̃; Lawa a nya ǹ dí ni, minbuiin nɛ a boe la a na a giala ma wa.»
43003009	Nikodɛmu tɔ́n pɛ Yezu ni mà bɛ nə n zɛnɛɛ lɔn?
43003010	Yezu tɔ́n pɛ nɛ: «Ma n Izirayeli minin darɛɛ, a da yaa n ba bɛa siin kɛn doɛ̃ wa!
43003011	Masɛ n pii n ni, sonbore ne: Wɔsɛn bɛ́ màn mɛn doɛ̃, wɔ n boo diɛ bɛ wɔ gɔn la, wɔ bɛ́ wɔ́ màn mɛn yɛ, wɔ n siére biɛ bɛ wɔ gɔn la, sɛnɛ, ka bɛ́ ka a lɛ koe wɔsɛn boo‐a wa.
43003012	Siin mɛnɛn bɛ́ n zɛnɛɛ kanaa gɔ́ɔ̃ nɛ ka dinin yii nə́ ǹ ganaa, bɛ̀ masɛ tá bɛn boo diɛ, bɛ̀ ka a wɛɛ la wa, siin mɛnɛn bɛ́ n zɛnɛɛ lon, ka yii na a ba ǹ ganaa wa, bɛ̀ man bɛn boo diɛ ka nɛ, ka n die siɛ lɔn ka tɔn waa bɛ la dɔn?
43003013	A giala, min kɔ́n dii lon á wusoo á gisĩ tán wa, bɛ̀ á n bɔ Min a Nɛgiĩ ni, asɛ nə́ n toa lon á gisĩ tán.
43003014	Muizu miɛ̃ nyin da gɔn ganaa lon don lɔn ke, yǎa Min a Nɛgiĩ dɔ nə n diɛ lon miɛ̃,
43003015	màn mɛn bɛ́ toɛ, bɛ̀ min mɛn golee li, bɛa dɛnaa nyin nyabaã yɛ.
43003016	A giala Lawa kanaa narɛ parsiini, yǎa a ná a Nɛgiĩ kɔ, a Nɛgiĩ goon toto, màn mɛn bɛ́ toɛ, bɛ̀ min woo min golee li, ǹ dɛnaa baran bɔ̀nbaa wa, sɛnɛ, a nyin nyabaã yɛ.
43003017	Lawa bie a ná a Nɛgiĩ lɛ dia kanaa gɔ́ɔ̃ nɛ, mà a da kiri wɔ kanaa minin ganaa wa, sɛnɛ, a na á dia mà a da ǹ kirisibaa.
43003018	Bɛ̀ min mɛn golee Lawa a Nɛgiĩ li, kiri ba n we bɛa dɛnaa ganaa wa. Bɛ̀ min mɛn golee li wa, kiri nə́ n wɔ bɛa dɛnaa ganaa á nya, a giala a na á golee Lawa a Nɛgiĩ li wa.
43003019	Kiri lɛ a wɔ ǹ mìi á ke: Wɔlɔ fulu daa kanaa gɔ́ɔ̃ nɛ, sɛnɛ, wɔlɔ tì kɔɔ̃n kɔ minbuiinin ganaa á la wɔlɔ fúlu ni, a giala ǹ zɛnaa ǹ siin ba siĩn‐n wa.
43003020	Sonbore ne, min mɛn bɛ́ sii baraa zɛnɛɛ, wɔlɔ fúlu a kɔɔ̃n bɛa dɛnaa ganaa wa, a soe wɔlɔ fúlu li, n na a sii baraan yaa kiɛ̃ boe kanaa wa.
43003021	Sɛnɛ, bɛ̀ min mɛn tá sii sonbore zɛnɛɛ, bɛa dɛnaa n soe wɔlɔ fúlu li, màn mɛn bɛ́ toɛ, minin na a zɛnaa ǹ siin yɛ foaãnɛ.»
43003022	Bɛ kio, Yezu woo Zudee gána‐n kun ka a kialandɛnan nɛ, á giã walan kunu ǹ ni lɛawaa dan kɔ́n, á goã batɛmu diɛ minin ganaa.
43003023	Zaã sɛ na á goã batɛmu diɛ minin ganaa Ayinɔn kiwi, mu bɛ́ gigiã bǎã mɛn nɛ, kunu Salimu kiwi ganaa. Minin man nə́ goã die a li walan, bɛ̀ a batɛmu da ǹ ganaa.
43003024	(Sonbore, bɛ á zɛnɛɛ, bɛ̀ ǹ tɔn Zaã da kòso‐n bɔrɔ wa).
43003025	Ǹ kɔ́n pinaa, liere yoo giĩ goon laanka Zaã a kialandɛnan bii, gɔ̀ bɔ minin ganaa ǹ landa wɔ gɔn la.
43003026	Ǹ nə́ kiɛ̃ ǹ nə́ woo dɔ Zaã li ǹ nə́ pɛ nɛ: «Mìinaa, táa n goã kun ka giĩ goon ne Zurdɛ̃ tà kio, n siére baa a wɔ gɔn la? Á ke, a din nə batɛmu diɛ minin ganaa sisia, min tumaa n woe a din li.»
43003027	Zaã tɔ́n pɛ ǹ nɛ: «Min ba boe la a màn kɔ́n yɛ, bɛ̀ Lon a Lawa ná a kɔ la wa.
43003028	Ka dininmaan kɛn lɛn, ka dinin man masɛ a siéren lɛa, má pɛ ka nɛ máa ma bie Minin Nyin‐sili lɛa wa, sɛnɛ, Lawa min mɛn dia a nyɛɛnɛ, masɛ din ni.
43003029	Lɔ tii nə ǹ zuũ wɔ lɛa haalɛ. Ǹ zuũ lɛ a giaára ke a li, bɛ̀ ǹ zuũ lɛ foo á kɔɔ̃nɛ, a giaára lɛ dɔ nə n nyɛnyɛɛ kun ni. Masɛ wɔ n miɛ̃, nyɛnyɛɛ lɛ piɛ̃ tá masɛ lon.
43003030	A doamaa nɛ a golebaa yɛ, masɛ kiɛɛrɛ kɔ.»
43003031	Min mɛn bɛ́ á bɔ Lawa li lon á daa, bɛ lɛ n min din tumaa mìi la. Min mɛn bɛ́ tán la kànaa, bɛa dɛnaa n kanaa minbuiin lɛa, a n boo diɛ kanaa mànan wɔ gɔn la. Min mɛn bɛ́ á bɔ Lawa li lon á daa,
43003032	a yii bɛ́ á sii mɛn yɛ, a too bɛ́ á boo mɛn mà, a n bɛ lɛ á siére biɛ, sɛnɛ, min kɔ́n ba lɛ koe a boo‐a wa.
43003033	Bɛ̀ min mɛn lɛ kɔ a boo ganaa, bɛa dɛnaa n nyɛɛ mà Lawa n sonbore‐pɛle lɛa.
43003034	Lawa bɛ́ á min mɛn dia, bɛa dɛnaa lɛ n Lawa a boon pii, a giala, Lawa din na a Yiri koe la ka a parsiini.
43003035	Díi Lawa tá a Nɛgiĩ lɛ narɛ, á sii din tumaa toa a gɔn.
43003036	Bɛ̀ min mɛn golee a Nɛgiĩ lɛ li, nyin nyabaã n bɛa dɛnaa lon; bɛ̀ min mɛn na a bɔlɔ si wa, bɛa dɛnaa a die yiikoonaabaa yii wa, sɛnɛ, Lawa foo n goɛ̃ busii‐n bɛ li.
43004001	Fariziɛ̃n nə́ ma minin lɛ‐n, mà min gigiã á koe Yezu kio lɛ á la Zaã nɛ, a bɛ́ batɛmu diɛ ǹ mɛnɛn ganaa, bɛn dɔn nə́ la Zaã wɔn manɛ.
43004002	Sonbore pɛ á soɛ Yezu dinmaa bie á goã batɛmu diɛ minin ganaa wa, a kialandɛnan manɛ.
43004003	Yezu bɛ́ á dɔ̃ mà Fariziɛ̃n nə́ bɔ a siére‐a, á soo Zudee gána nɛ, mà a n wusii woe Galilee gána nɛ.
43004004	Sɛnɛ, yǎa a boe Samarii gána nɛ a tɔn woe.
43004005	Bɛ lɛ nɛ, á woo dɔ Samarii kiwi goon ne, a tɔ n Sikaara, Zakɔba wuru mɛn kɔ a nɛgiĩ Zozɛfu la lɛlɛ, a wɔlɔ a sɔsɔɔ bɛ ganaa wa.
43004006	Zakɔba a tù n bɛa bǎã lɛ nɛ. Yezu bɛ́ á nɔmaa zii tɔ‐we lɛ gɔn, á giã tán tù lɛ lɛ‐a, penleen biikoo li.
43004007	Boɛɛnɛ, Samariin lɔ goon daa mu si. Yezu tɔ́n pɛ nɛ mà a na asɛ gɔ ka mu ni asɛ mi.
43004008	(Bɛ á zɛnɛɛ, bɛ̀ a kialandɛnan nə́ woo màn‐bii pii kiwi gɔ́ɔ̃ nɛ.)
43004009	Samariin lɔ lɛ tɔ́n pɛ‐n kɛnɛn: «A n siɛ lɔn nsɛ Zuifu kɛ n mu nyankoe masɛ din Samarii min kɛ la?» (Sonbore ne, Zuifun ba lɛ koe Samarii minin ganaa wa.)
43004010	Yezu tɔ́n pɛ nɛ: «Bɛ̀ ma n Lawa a minin gɔ ǹ màn kɛ doɛ̃, ka masɛ mɛn dɔ bɛ́ má pɛ n nɛ máa n mu kɔ ma mi, bɛ̀ n din kɛ lɛ n die nɔ̀n diɛ masɛ la ka mu ni; bɛ̀ man die mu koe n la n mi, mu mɛn bɛ́ yiikoonaabaa koe min la.»
43004011	Lɔ lɛ tɔ́n pɛ Yezu ni: «Dɛnaa, biɛ ba n gɔn wa, tù lɛ dɔ n zuzulu; ma n die boe ka bɛa yiikoonaabaa ǹ mu lɛ‐n maa?
43004012	Wɔsɛn digolo Zakɔba mɛn bɛ́ á tù kɛ lɛ kɔ wɔ la, a dinmaa ná a mu mi, kun ka a nɛnyaanan nɛ, ka a tɔɔn nɛ, nsɛ n gole n la bɛ‐n kən le?»
43004013	Yezu tɔ́n pɛ nɛ: «Bɛ̀ min mɛn bɛa mu lɛ mi, muboro á die wusii a ǹ dɛnaa kũ,
43004014	sɛnɛ, masɛ bɛ́ re mu koe min mɛn la a mi, muboro a bɛa dɛnaa kuĩ doo duduu wa. Ma bɛ́ re mu mɛn koe la a mi, bɛ lɛ n die n biɛ ka mu yala bɛ́ lɔn, nyin nyabaã n boe a nɛ.»
43004015	Lɔ lɛ tɔ́n pɛ nɛ: «Dɛnaa ganaa, bɛa mu kɛ lɛ tɔrɔ kɔ ma la masɛ mi, màn mɛn bɛ́ toɛ, muboro baran masɛ kũ doo, ma wusoo ma da mu bɔ kànaa wa.»
43004016	Yezu tɔ́n pɛ nɛ: «Woo, n nə n zuũ bíi, n wusoo n da kànaa.»
43004017	Lɔ lɛ tɔ́n pɛ Yezu ni mà asɛ zuũ banban.
43004018	Yezu tɔ́n pɛ nɛ: «N bɛ́ mà nsɛ zuũ banban, ń sonbore pɛ. Ma nə́ n zuũ yɛ gunyin sooro, sɛnɛ, n bɛ́ kun ka giĩ mɛn nɛ kanna, ǹ zuũ bie ka bɛ‐n wa. Ń sonbore pɛ ka bɛ nɛ.»
43004019	Lɔ lɛ tɔ́n pɛ Yezu ni: «Dɛnaa, masɛ yii tá‐a, máa ma n Lawa a boo gii‐dali lɛa.
43004020	Wɔsɛn digolo Samarii minin man nə́ Lawa guguru kɔ kele kɛ la, sɛnɛ, kasɛn Zuifun kɛn man a gialaa pii, mà Zeruzalɛmu n Lawa guguru kɔ ǹ bǎã lɛa.»
43004021	Yezu tɔ́n pɛ nɛ: «Lɔ lɛɛ, golee masɛ li. Biikoo kɔ́n tá re doe, ka bie re Díi Lawa guguru koe Samarii kele kɛ la wa hinlaa Zeruzalɛmu kiwi wa.
43004022	Ka bɛ́ ka a màn mɛn doɛ̃ wa, ka n bɛ guguru koe. Wɔsɛn Zuifun bɛ́ màn mɛn doɛ̃, wɔsɛn man bɛ guguru koe, a giala kirisibaa wole lɛ n Zuifu tɔrɔ lɛa.
43004023	Sɛnɛ, biikoo á die, á n giala kɔ dinin, minin tá re Díi Lawa guguru koe a yɔrɔ sonbore li, ka Yiri Fu bɛ́ nyɛɛ ǹ nɛ lɔn. Min mɛnɛn bɛ́ Lawa guguru koe miɛ̃, a n giɛ bɛ miã dɛnan lɛn li.
43004024	Lawa n yiri màn lɛa, min yii a yii wa. Bɛ lɛ na á toa, min mɛnɛn bɛ́ a guguru koe, bɛn doamaa nɛ, ǹ na a guguru kɔ a yɔrɔ sonbore li, ka Lawa a Yiri Fu bɛ́ nyɛɛ ǹ nɛ lɔn.»
43004025	Lɔ lɛ tɔ́n pɛ Yezu ni: «Ma á doɛ̃ máa Lawa a die Minin Nyin‐sili diɛ, ǹ nə́ bíi Krita. Bɛ̀ bɛ daa ǹ mɛn waáraa, á die sii din tumaa yɔrɔ nyɛɛ wɔsɛn manɛ.»
43004026	Yezu tɔ́n pɛ nɛ: «Masɛ din mɛn lɛ bɛ́ boo diɛ n nɛ, ma din ni.»
43004027	A bɛ́ bɛa boo lɛ diɛ nyɛɛ, bɛ̀ a kialandɛnan bɛ́ doe. Ǹ dinin da Yezu yaa boo diɛ ka lɔ‐n ke, bɛ́ kaãbaa da ǹ ganaa. Sɛnɛ, min kɔ́n nɔ̀n da la mà a n giɛ wàa li a li, hinlaa mà wàa na á baa á boo diɛ‐n wa.
43004028	Lɔ lɛ sɛ na a mu‐si ǹ dɔ́n toa walan, á baa si á woo pɛ minin manɛ kiwi gɔ́ɔ̃‐n kɛnɛn:
43004029	«Ka da ga giĩ goon ganaa, masɛ sii mɛn tumaa zɛnaa, a ná a yii pɛ ma nɛ. Minin Nyin‐sili lɛ din bie wa le?»
43004030	Minin nə́ soo kiwi gɔ́ɔ̃ nɛ, ǹ nə́ tele a ganaa.
43004031	Bɛa biikoo li, a kialandɛnan man nə́ goã a gialaa kɛnɛn: «Mìinaa, màn bii kən le!»
43004032	Sɛnɛ, Yezu pɛ ǹ nɛ mà Màn‐bii kɔ́n tá asɛ lon asɛ á bii, mà ǹ ba bɛ doɛ̃ wa.
43004033	Bɛa boo lɛ taman yii, a kialandɛnan nə́ nɔ̀n dada kɔn la mà min nə die goɛ̃ á màn‐bii kɔ la á bii koɛ?
43004034	Yezu tɔ́n pɛ ǹ nɛ: Min mɛn masɛ dia, bɛ̀ má bɛ lɛ foo sii zɛnaa, a ma dia dí mɛn ganaa, bɛ̀ ma bɛ nya má a lɛ pã, a n goon ka man má màn bii.
43004035	Táa ka dininmaan man suusu diɛ mà yǎa mui sii, kaa‐piɛ tɔn dɔ. Sɛnɛ, masɛ n pii ka nɛ: Ka n yii saa ka ga! Á ke, wuru gɔ́ɔ̃ ǹ belee ma, a gialakun na á goã a kurii ganaa!
43004036	Min mɛn bɛ́ a dí nyɛɛ, bɛ n màn nàn soekɔn biɛ̃ n a lɛa. Á ke a saraa yii gɔrɔ, bɛ n ka nyin nyabaã ne. Bɛ lɛ nɛ, màn‐dali laanka a yawaali ni, manə n nyɛnyɛɛ kun.
43004037	Bɛ lɛ gɔ́ɔ̃ nɛ, ka bɛ́ suusu mɛn diɛ taãn nɛ: «Min goon nə diɛ, ǹ miã kɔsɔ n yawɛɛ.»
43004038	Ka bɛ́ ka wuru mɛn a dí nya ka nɔmaa wa, masɛ n má ka dia, máa ka wo bɛa màn tɔrɔ kuru; min kɔsɔn man ná a dí nya ǹ nə́ nɔmaa, ka dɔn man ka là yɛ bɛn nɔmaa kaka kɛ lɛ ganaa.
43004039	Samarii min gigiã golee Yezu li bɛa lɔ lɛ a boon lɛn taman yii, a giala a na á pɛ mà asɛ sii mɛn tumaa zɛnaa, mà a ná a yii pɛ asɛ nɛ.
43004040	Bɛ lɛ nɛ, Samarii minin lɛn bɛ́ ǹ nə́ woo ǹ nə́ dɔ a li, ǹ ná a nyankɔ mà a giã kun ka ǹsɛn nɛ. Á giã ǹ li lɛawaa paa.
43004041	Min gigiã dɔ golee li doo á la lɛlɛ wɔ nɛ, a din a da ǹ boo taman yii.
43004042	Ǹ nə́ goã pii lɔ lɛ nɛ mà asɛ a da ǹ boon kɛn dinin sɔɔ̃nɔn bie ǹ nə́ toa ǹsɛn nə́ golee li wa. Mà ǹsɛn dininmaan ná a lɛ ma, mà ǹsɛn nə́ dɔ̃ mà a n kanaa minin kirisibaa wole lɛa sonbore.
43004043	Lɛawaa paa bɛ kio, Yezu soo á n bɔ bɛa bǎãn lɛn nɛ, á woo Galilee gána nɛ.
43004044	A dinmaa na á pɛ sonbore mà Lawa a boo gii‐dali yii a guguru koe a din a yɛ ǹ kiwi wa.
43004045	Sɛnɛ, a bɛ́ á dɔ Galilee, bɛn nə́ kũ doɛ̃. Bɛa minin kɛn lɛn dɔn man nə́ goã ǹ nə́ woo Kiɛ̃mala ǹ zɔ́n ganaa Zeruzalɛmu, Yezu sii mɛn tumaa zɛnaa walan, ǹ ná a yii yɛ.
43004046	Yezu wusoo á woo Kaanaa kiwi, Galilee gána‐n doo, a bɛ́ á mu bɔyaa á baa duvɛ̃ lɛa bǎã mɛn lɛ nɛ. Kii a dí‐nyalin goledɛnaa goon na á goã Kafaranaamu kiwi, a nɛgiĩ goã lon wa.
43004047	A bɛ́ á ma, mà Yezu nə n toɛ Zudee gána nɛ, á die Galilee gána nɛ, á daa dɔ a li a ná a nyankɔ, mà a n bɔyaa a da Kafaranaamu, a na asɛ a nɛgiĩ a busu nya, mà a n zoɛ̃ mà á giɛ̃.
43004048	Yezu tɔ́n pɛ nɛ: «Bɛ̀ ka bie ka kaãbaa ǹ sii dadaran yɛ wa, ka bɛ́ ka a re golee masɛ li duduu wa!»
43004049	Kii a dí‐nyali lɛ tɔ́n pɛ nɛ: «Dɛnaa, n ta masɛ a piɛ kaa, bɛ̀ maa nɛ lɛ ná a tɔn gã wa!»
43004050	Yezu tɔ́n pɛ nɛ: «Woo, n nɛgiĩ lɛ nə́ n si gɛ̀ la.» Bɛa giĩ lɛ nə́ n foo doa Yezu a da ǹ boo ganaa, á kiɛ̃ á zii saa.
43004051	A bɛ́ zii la die piɛ, a dí‐nyalin nə́ woo ǹ da lɛ, ǹ nə́ pɛ nɛ mà a nɛ lɛ nə́ n si gɛ̀ la!
43004052	Á tɔ́n nɔ̀n da ǹ la, mà asɛ a nɛ lɛ na á sóɛ kɔ biĩ waáraa. Ǹ nə́ tɔ́n pɛ nɛ mà a gɔ̀nɔn wɛ̃ lɛ na á nya gunun, wasa lɛ kanɛɛ biikoo li.
43004053	N di lɛ yiri gisĩ a nɛ, mà Yezu na á pɛ nɛ a din biikoo kɛ lɛ li mà a nɛ lɛ nə́ n si gɛ̀ la. Á kũ bɛ lɛ ganaa, a din laanka a kion minin tumaa golee Yezu li.
43004054	Bɛ lɛ na á n baa Yezu a kaãbaa ǹ sii paabaa ǹ wɔ lɛa á zɛnaa á ná a boo sii la nyaa nɛ, bɛ̀ a bɛ́ á bɔ Zudee gána nɛ á daa Galilee gána nɛ.
43005001	Bɛ kio na á kɔnpɛ bɛ̀ Zuifun landa zɔ́n kɔ́n dɔ na a‐n Zeruzalɛmu kiwi, Yezu woo walan.
43005002	Mu nyankɔrɔ goon tá bɛa kiwi lɛ nɛ, kunun sèren wɔ kiwi gɔ́ɔ̃ nɛ ǹ kiɛnlɛ ganaa, ǹ nə́ bíi ka Ebrə́ bɔlɔ nɛ mà Bɛtzaataa. Siã sooro na á goã a lɛ‐a.
43005003	Busulə gigiã goã wɛɛ tán‐a ǹ giulun: yii tere‐an nɛ, sisimə́ wolen ne, ka bɔlɔkan nɛ. [Maǹ nə́ goã mu lɛ a bìn‐diɛ duĩ.
43005004	A giala, Dɛnaa a dia dí‐a wole goon nə gisĩ mu yala lɛ nɛ, bɛ̀ a bìn da mu lɛ ganaa. Bɛ̀ á bìn da mu lɛ ganaa, min mɛn bɛ́ re n doe li bibinaanɛ, bɛa dɛnaa a busu n nyɛɛ, haalɛ ta a n lɔn.]
43005005	Bɔlɔka kɔ́n na á goã walan, á dɔ lɛ̀ pɔsɔɔ ka kiwisi tán.
43005006	Yezu yɛ waa‐n tán, a bɛ́ á dɔ̃ mà a n bɛa yɔrɔ kɛ lɛ la haalɛ bibi ǹ dũ, á tɔ́n nɔ̀n da la mà a tá li a busu lɛ nya?
43005007	Bɔlɔka lɛ tɔ́n pɛ nɛ: «Dɛnaa, min ba masɛ la a n dɔ ma lɛ, a ma yii sã nyankɔrɔ mu lɛ li a bìn diɛ biikoo li wa. Masɛ laan bɛ̀ ma nə n doe li, bɛ̀ min kɔsɔ nə́ n dɔ li ma nyɛɛnɛ.»
43005008	Yezu tɔ́n pɛ nɛ: «Yoo n nə n piì saa n tɔ wɔ.»
43005009	A din bǎã‐n gɔrɔ, giĩ lɛ a busu nya, a ná a piì saa, á goã tɔ we. Sɛnɛ, bɛa pinaa kɛ lɛ na á goã susu ǹ pii lɛa.
43005010	Bɛ lɛ nɛ, Yezu giĩ mɛn lɛ a busu nya, Zuifun goledɛnan nə́ tɔ́n pɛ bɛ lɛ nɛ kɛnɛn: «Susu ǹ pii n pelo, n doamaa bie n nə n piì saa n gũ wa.»
43005011	Á tɔ́n nə ǹ lɛ si á pɛ: «Min mɛn bɛ́ á kakabaa kɔ masɛ la, bɛ lɛ na á pɛ ma nɛ, mà ma maa piì saa ma tɔ wɔ.»
43005012	Ǹ nə́ tɔ́n nɔ̀n da la mà Giĩ mɛn lɛ pɛ nɛ mà a na a piì saa a tɔ wɔ, mà wàa mɛn dɛnaa‐n ka bɛ nɛ?
43005013	Sɛnɛ, giĩ lɛ na a busu lɛ a nyali dɔ̃ wa, a giala zaman mɛn nə goã walan, Yezu na á n dɔ bɛ bii á woo.
43005014	Bɛ kio, a belebɔ wa, Yezu wusoo á yɛ Lawa kion, á pɛ nɛ: «Haya, n bɛ́ ke kakabaa la kanna, n nyan wusoo n sii baraa zɛnaa doo, sii kɔsɔ yaa kiɛ̃ n yii, bɛ n baraa á la kɛ‐n wa.»
43005015	Giĩ lɛ kiɛ̃ á woo a laakalaa Zuifun goledɛnan manɛ, mà Yezu na a ná asɛ a busu lɛ nya.
43005016	A kũ bɛ lɛ ganaa, maǹ nə́ goã Yezu gialaa, a giala, a na á bɛa sii kɛ lɛ zɛnaa susu ǹ pii pinaa.
43005017	Sɛnɛ, Yezu tɔ́n pɛ ǹ nɛ: «Haalɛ tɔn pelo, masɛ Di Lawa gɔn nə dí ganaa, masɛ dɔ gɔn nə dí ganaa.»
43005018	Bɛa boo kɛ lɛ na á là wɔ Zuifun ga Yezu dɛ a gã ǹ gɔn li, a giala, a na á susu ǹ pii ziziɛ̃; bɛ din sɔɔ̃ bie wa, a na á goã Lawa dɔ bíi mà asɛ a Díi, a nə n din biɛ goon ka Lawa‐n bɛa yɔrɔ kɛ lɛ la.
43005019	Yezu wusoo á n lɛ da boo lɛ nɛ, á pɛ ǹ nɛ: «Man taãn pii ka nɛ: Díi bɛ́ dí mɛn tumaa nyɛɛ, a din lɛ nɛ a Nɛgiĩ dɔ á nyɛɛ. A boe la á sii kɔ́n zɛnaa a din ganaa wa.
43005020	A giala, Díi á Nɛgiĩ lɛ narɛ, a tá a nya ǹ dí tumaa dɔ nyɛɛ nɛ. Á die dí dadara kɔsɔn dɔn nyɛɛ nɛ doo a nya, yǎa a kaãbaa diɛ ka ganaa.
43005021	Díi bɛ́ geren yii kiɛ lɔn bɛ̀ a yiikoonaabaa kɔ ǹ la, Nɛgiĩ lɛ dɔ bɛ́ li a yiikoonaabaa dii kɔ min mɛn la, a n koe bɛa dɛnaa la.
43005022	Díi a kiri we min kɔ́n ganaa wa; a na á kiri wɔ ǹ sii tumaa toa a Nɛgiĩ lɛ gɔn,
43005023	màn mɛn bɛ́ toɛ, min tumaa Nɛgiĩ lɛ guguru kɔ, ka ǹ bɛ́ a Díi guguru koe lɔn. Bɛ̀ min mɛn ba Nɛgiĩ lɛ guguru koe wa, a Díi mɛn dia, bɛa dɛnaa na a ba bɛ dɔ guguru koe wa.
43005024	Man taãn pii ka nɛ, bɛ̀ min mɛn nə́ n too kɔ masɛ a boo ganaa, á golee maa dia wole li, nyin nyabaã n bɛa dɛnaa wɔ lɛa. Kiri ba bɛa dɛnaa‐a wa, sɛnɛ, bɛa dɛnaa na á soo gɛ̀ nɛ á wɔ yiikoonaabaa nɛ.
43005025	Man taãn pii ka nɛ, biikoo á die, á dɔ dinin, geren tá re masɛ Lawa a Nɛgiĩ lɛ miɛ, a ma‐wolen tá re yiikoonaabaa yii.
43005026	A giala, Díi bɛ́ boe la a yiikoonaabaa kɔ min la lɔn, a ná a kɔ min la ǹ pàã kɔ Nɛgiĩ dɔ la miɛ̃.
43005027	A din na á kiri wɔ ǹ pàã kɔ la, a giala, a n Min a Nɛgiĩ lɛa.
43005028	Bɛ kɔ́n baran kaãbaa da ka ganaa wa! Biikoo á die, geren mɛnɛn tumaa bɛ́ yala‐n, ǹ tá re ma lɛ miɛ,
43005029	ǹ yii á die kiɛ. Min mɛnɛn bɛ́ ǹ nə́ goã sii bǐɛ̃ zɛnɛɛ, bɛn yii á die kiɛ ǹ yiikoonaabaa yɛ, min mɛnɛn bɛ́ ǹ nə́ goã sii baraa zɛnɛɛ, bɛn yii á die kiɛ, dɔlɔ nə n bɔ ǹ ganaa.
43005030	Maa boe la ma sii kɔ́n zɛnaa ma din ganaa wa. Lawa bɛ́ màn mɛn pii ma nɛ, man kiri kuri á kɔnpii ka bɛ lɛ nɛ. Maa kiri wɔ ǹ gɔn lɛ á pepere, a giala, ma bie giɛ ma din foo sii li wa, min mɛn bɛ́ á ma dia, man giɛ bɛ lɛ foo sii li.
43005031	Bɛ̀ a n ka man siére biɛ ma dinmaa wɔ gɔn la, bɛ̀ minin ba wɛɛ maa boo la wa.
43005032	Sɛnɛ, min kɔsɔ n siére biɛ masɛ wɔ gɔn la, ma á doɛ̃ dɔn, máa a bɛ́ boo mɛn diɛ masɛ wɔ gɔn la, máa taãn nɛ.
43005033	Ka minin bɔ, ka ǹ dia woe nɔ̀n diɛ Zaã la, mà a siérebaa ǹ boo mɛn pɛ ka nɛ masɛ wɔ gɔn la, mà taãn nɛ.
43005034	Bɛ̀ ń yaa masɛ á bɛ pii, a bie ka masɛ laadoo na a ganaa, minbuiinin nə masɛ a siére baa wa. Sɛnɛ, man má Zaã boo da màn mɛn bɛ́ toɛ, ka dinin nə kirisibaa yɛ.
43005035	Zaã na á n baa ka bólon bɛ́ lɔn, ǹ ná a lɛ siɛ̃, a n wɔlɔ fuli. Ka n ká lɛ kɔ, ká n nyɛnyɛɛ a fúlu li biikoo boɛɛn gɔ́ɔ̃ nɛ.
43005036	Sɛnɛ, masɛ a siérebaa ǹ sii kɔsɔ tan, bɛ n gole á la Zaã a siére baa ǹ boo kɛ nɛ: Maa Díi nya ǹ dín mɛnɛn kɔ masɛ la má ǹ nya, bɛa dín kɛn lɛn masɛ tá ǹ nyɛɛ, bɛn lɛn man siére biɛ masɛ wɔ gɔn la, ǹ nə́ nyɛɛ mà masɛ a Díi na á ma dia.
43005037	Maa Díi mɛn nə ma dia, a dinmaa siére baa masɛ wɔ gɔn la. Sɛnɛ, haalɛ pinin goon, ka bin na a lɛ ma boo diɛ wa, ka bin yɛ ka yii‐n wa.
43005038	A boo din ba ka foo‐n wa, a giala, a min mɛn lɛ dia, ka golee li wa.
43005039	Ka ǹ Lawa a boo gɔsiɛ, a giala, ka ǹ taasɛ mà bɛ lɛ n toɛ kasɛn nə nyin nyabaã yɛ. A din Lawa a boo kɛ lɛ n siére lɛa masɛ wɔ gɔn la,
43005040	sɛnɛ, ka a lɛ koe dɔn ka n die masɛ li, màn mɛn bɛ́ toɛ, ka nyin nyabaã yɛ wa.
43005041	Masɛ bie giɛ li minbuiinin nə tɔ golebaa kɔ ma la wa.
43005042	Ma á ka doɛ̃ parsiini, Lawa a kɔn‐narɛɛ ba ka foo‐n wa.
43005043	Maa Díi na á ma dia, ka n piã ma ka a lɛ koe masɛ‐a wa. Bɛ̀ min kɔsɔ na á daa a din li ke, Lawa ná a dia wa, ka n lɛ koe bɛa dɛnaa ganaa!
43005044	Ka n siɛ lɔn ka tɔn golee masɛ li, kasɛn mɛnɛn bɛ́ giɛ tɔ li kɔn li, a da yaa tɔ mɛn bɛ́ boe Lawa din sɔɔ̃ li ka a giɛ bɛ li wa?
43005045	Ka nyan taasɛ ka masɛ n die ka biɛ koe maa Díi yɔrɔ‐a wa. Ka bɛ́ waa‐n Muizu mɛn la, bɛ lɛ n ka biɛ‐kɔle lɛa.
43005046	Bɛ̀ ka n ka waa Muizu la, bɛ̀ ka tá wɛɛ masɛ dɔ la, a giala, Muizu na á masɛ din boo da a sɛ́wɔ lɛ nɛ.
43005047	A boo mɛn da, bɛ̀ ka a wɛɛ bɛ la wa, ka n die siɛ lɔn ka tɔn waa masɛ a da ǹ boo la.»
43006001	Bɛ kio, Yezu woo Galilee tà kio, a din ni ǹ tá bíi Tiberiadi tà.
43006002	Zaman gigiã goã koe a kio lɛ, a giala, a goã kaãbaa ǹ siin mɛnɛn zɛnɛɛ busulən ganaa a nə ǹ kaka koe, minin nə́ bɛn yɛ.
43006003	Yezu dii kele la á giã tán kun ka a kialandɛnan nɛ.
43006004	Bɛ na á n zɛnaa Zuifun kiɛ̃mala ǹ zɔ́n nyɛɛn boɛɛn nɛ.
43006005	Yezu bɛ́ á n yii saa lon, á zaman gole yɛ die a li. Á tɔ́n pɛ Filipi ni mà ǹsɛn man die buuru pii maa, minin kɛn nə tɔn màn yɛ ǹ bii?
43006006	(A na á pɛ miɛ̃ á n diɛ a gɔ́ɔ̃ li. A bɛ́ re sii mɛn zɛnɛɛ, a din tá bɛ doɛ̃.)
43006007	Filipi tɔ́n pɛ nɛ: «Lɛawaa biɛ paa (200) a dí nya ǹ giɔ̀mɔ din ba boe la a dɔ buuru ganaa, min gogoonmaa na a lɛkoro boɛɛn yɛ wa.»
43006008	A kialandɛnaa kɔsɔ mɛn tɔ bɛ́ Andre, Simɔn Piɛrɛ ǹ dɔɔ̃n lɛa, bɛ tɔ́n pɛ nɛ nɛginin goon tá kànaa, ɔrzi buuru sooro tá a gɔn, ka zɔ̀ màn paa nɛ. Sɛnɛ, bɛ n wàa‐n bǐɛ̃ koe bɛa min gigiã kɛ ganaa?
43006010	Yezu tɔ́n pɛ: «Ka pɛ minin lɛn manɛ mà ǹ giã tán.» Buu gigiã goã bɛa bǎã lɛ nɛ. Ǹ nə́ giã tán walan. Ǹ nə́ dɔ giĩ duu sooro (5,000) kɛ miã, lɔn laanka nɛnyaanan nə́ ǹ ba a‐n wa.
43006011	Yezu tɔ́n buurun lɛn goa, á barka da Lawa nɛ, á n gii giã tán wolen lɛn manɛ. Bɛ kio, á zɛnaa miɛ̃ ka zɔ̀ lɛ dɔ nɛ. Ǹ bɛ́ giɛ li lɔn, á kɔ ǹ la miɛ̃.
43006012	Ǹ bɛ́ ǹ nə́ kã ǹ mɛn waáraa, Yezu tɔ́n pɛ a kialandɛnan manɛ mà a lɛkoron mɛnɛn nə goã, mà ǹ goa ǹ sɔkɔn, màn mɛn bɛ́ toɛ, ǹ kɔ́n baran papaã wa.
43006013	Ɔrzi buuru sooro lɛ lɛkoron mɛnɛn nə goã a sɔ̃lin lɛn lon, a kialandɛnan lɛn nə́ bɛn goa ǹ nə́ kankaan fulupaa pã nɛ.
43006014	Minin bɛ́ ǹ nə́ bɛa kaãbaa ǹ sii kɛ lɛ yɛ á n zɛnaa, ǹ nə́ tɔ́n pɛ: «Lawa a boo gii‐dali mɛn doamaa bɛ́ a da kanaa gɔ́ɔ̃ nɛ, a din lɛ n ka kɛ‐n sonbore!»
43006015	Sɛnɛ, Yezu bɛ́ á dɔ̃ mà ǹ tá re die asɛ kuĩ ka pàã nɛ, mà maǹ na asɛ biɛ kii lɛa, á kiɛ̃ á n bɔ ǹ li, á wusoo á woo kele lɛ la a din sɔɔ̃.
43006016	Wasa bɛ́ á mɛ, Yezu a kialandɛnan lɛn nə́ gisĩ ǹ nə́ woo yǎa tà lɛ‐a.
43006017	Ǹ nə́ wɔ tà kuru ǹ goo ne, ǹ nə́ mu kurii giala kɔ, ǹ nə́ n yɔrɔ dia Kafaranaamu kiwi la, mà maǹ woe tà kio. Wɔlɔ tii dɔn gɔrɔ, bɛ̀ Yezu din tɔn dɔ ǹ li wa.
43006018	Piɛ̃ gole na á goã boe, tà mu lɛ goã bìn diɛ.
43006019	Ǹ nə́ mu kuru ǹ nə́ lui kilo sii hinlaa sooro kɛ miã, bɛ̀ ǹ yii bɛ́ Yezu ganaa tɔ we mu la die goo lɛ ganaa. Nyɛ́ɛ nə́ ǹ kũ.
43006020	Sɛnɛ, Yezu pɛ ǹ nɛ: «Ma din ni, ka baran nyɛ́ɛ baa wa!»
43006021	A na á goã ǹ gɔ́ɔ̃ nɛ mà ǹ Yezu saa ka goo lɛ nɛ, sɛnɛ, boɛɛn gɔrɔ, ǹ bɛ́ woe bǎã mɛn nɛ, goo lɛ dɔ tán ganaa walan.
43006022	A lɛawaa, zaman mɛn nə goã gole‐n tà kio, bɛn yiri goã a nɛ, mà mu kuru ǹ goo goon din sɔɔ̃ na á goã bǎã lɛ nɛ. Ǹ nə́ dɔ̃ mà Yezu da kun ka a kialandɛnan nɛ goo lɛ gɔ́ɔ̃‐n wa, bɛn man nə́ woo ǹ dinin sɔɔ̃nɔn.
43006023	Sɛnɛ, mu kuru ǹ goo kɔsɔn nə́ n toa Tiberiadi kiwi, Dɛnaa Yezu barka da buuru ganaa á kɔ ǹ la ǹ nə́ sɔ̃ bǎã mɛn nɛ ke lɛ‐n, ǹ nə́ daa ǹ nə́ diri bɛ la.
43006024	Zaman lɛ bɛ́ á yɛ mà Yezu ba walan wa, a kialandɛnan dɔn banban, ǹ nə́ wɔ bɛa goon lɛn nɛ, ǹ nə́ woo Kafaranaamu kiwi, mà maǹ woe giɛ Yezu li.
43006025	Ǹ bɛ́ ǹ nə́ yɛ tà kio, ǹ nə́ tɔ́n pɛ nɛ: «Mìinaa, ma nə́ n dɔ kànaa biĩ?»
43006026	Yezu tɔ́n pɛ ǹ nɛ: «Man taãn pii ka nɛ, ka bɛ́ ka buuru sɔ̃ ka kã, bɛ lɛ na á toa, ka tá giɛ masɛ li, a bie ka ka n ka kaãbaa ǹ siin kɛn giala ma wa.
43006027	Màn‐bii mɛn bɛ́ ziziɛ̃, ka baran dí nya bɛ a lɛa wa, sɛnɛ, màn‐bii mɛn bɛ́ beleboe, a n nyin nyabaã koe, ka dí nya bɛ a lɛa. Bɛa màn‐bii kɛ lɛ, Min a Nɛgiĩ n koe, a giala, Díi Lawa din na á boo sii la ǹ pàã kɔ la.»
43006028	Ǹ nə́ tɔ́n pɛ nɛ: «Wɔ doamaa nɛ wɔ wàa mɛn zɛnaa, bɛ n Lawa foo sii dí lɛa kəni?»
43006029	Yezu tɔ́n pɛ ǹ nɛ: «Lawa foo sii dí n ka kɛ nɛ, a min mɛn lɛ dia, ka golee bɛ lɛ li.»
43006030	Ǹ nə́ Yezu lɛ si ǹ nə́ pɛ nɛ: Sɛnɛ, ma n boe la n wàa kaãbaa ǹ sii zɛnaa n nyaa wɔ‐n kəni wɔ tɔn golee n li? Wàa ǹ dí ni n ta nyɛɛ?
43006031	Wɔ digolon nə́ màn kɔ́n bii don a tɔ n «maánə», ka á bɛ́ kiɛ̃‐n Lawa a boo n kɛnɛn lɔn: «Á buuru kɔ́n kɔ ǹ la ǹ nə́ sɔ̃, bɛa buuru lɛ n boe lon.»
43006032	Yezu tɔ́n pɛ ǹ nɛ: «Man taãn pii ka nɛ, Muizu bie á lon a buuru lɛ kɔ ka la wa, sɛnɛ, masɛ a Díi n lon a buuru taãn koe ka la.
43006033	A giala, màn mɛn bɛ́ á bɔ lon á daa yiikoonaabaa kɔ kanaa minin la, Lawa a buuru lɛ n ka bɛ nɛ.»
43006034	Ǹ nə́ tɔ́n pɛ Yezu ni: «Dɛnaa, bǐɛ̃ kɔ n bɛa buuru kɛ lɛ kɔ wɔsɛn la baraabaraa!»
43006035	Yezu mà ǹ ganaa kɛnɛn: «Masɛ din nə yiikoonaabaa kɔ ǹ buuru lɛa. Bɛ̀ min mɛn daa masɛ li, bòo ba re bɛa dɛnaa kuĩ duduu wa, bɛ̀ min mɛn golee masɛ li, mu boro a re bɛa dɛnaa kuĩ doo duduu wa.
43006036	Sɛnɛ, ma bɛ́ má pɛ ka nɛ, ka yii bɛ́ á masɛ yɛ, bɛ din tumaa kio, ka bɛ́ ka a golee ma li wa.
43006037	Maa Díi bɛ́ min mɛn tumaa koe masɛ la, bɛn tá re die ma li, bɛ̀ min mɛn dɔ daa ma li, ma a re bɛ kɔ́n lui wa.
43006038	A giala, ma bie má n toa lon má gisĩ ma din foo sii zɛnaa a lɛa wa, min mɛn bɛ́ á ma dia, man má daa bɛ lɛ foo sii zɛnaa.
43006039	A foo sii lɛ n ka kɛ nɛ: A min mɛnɛn kɔ masɛ la, ma nyan toa bɛn goon papaã wa, sɛnɛ, ma ǹ yii kaa kanaa a nya pinaa.
43006040	Maa Díi foo sii lɛ n ke sonbore: Bɛ̀ min mɛn ná a Nɛgiĩ yɛ, yǎa a golee li, bɛa dɛnaa nyin nyabaã yɛ. Masɛ dɔ n die bɛa dɛnaa yii kiɛ kanaa a nya pinaa.»
43006041	A kũ bɛ lɛ ganaa, Zuifun nə́ mɛ la ǹ nə́ boo zuzuũ da Yezu wɔ a paǹ li, a giala a na á pɛ mà Asɛ n buuru lɛa, màn mɛn nə́ n toa lon á gisĩ tán.
43006042	Ǹ nə́ goã pii kɛnɛn: «Zozɛfu a nɛgiĩ Yezu kɛ lɛ bie wa ya? Wɔ ba ǹ di laanka ǹ dan doɛ̃ wa? A n siɛ lɔn á pii kanna mà Asɛ na á n toa lon á gisĩ tán?»
43006043	Yezu tɔ́n wusoo á n lɛ da boo lɛ nɛ á pɛ ǹ nɛ: Ka boo zuzuũ pɛ kɔn nɛ kɛ lɛ da!
43006044	Min kɔ́n ba boe la a da masɛ li a din ganaa wa, maa Díi mɛn ma dia, yǎa bɛ lɛ diɛ zii. Ma dɔ á re bɛa dɛnaa yii kiɛ kanaa a nya pinaa.
43006045	A tá kiɛ̃‐n Lawa a boo gii‐dalin sɛ́wɔ nɛ: mà «Lawa á die min tumaa doree.» Min woo min á masɛ a Díi a da ǹ boo ma, a ná a doroo si, bɛa dɛnaa n die masɛ li.
43006046	A bie ka min na á masɛ a Díi yɛ ka a yii‐n wa. Min mɛn bɛ́ á bɔ a li á daa, bɛ lɛ din sɔɔ̃ ná á yɛ.
43006047	Masɛ n taãn pii ka nɛ, bɛ̀ min mɛn golee masɛ li, nyin nyabaã n bɛa dɛnaa wɔ lɛa.
43006048	Man yiikoonaabaa kɔ ǹ buuru lɛa.
43006049	Ka digolon nə́ maánə sɔ̃ don, sɛnɛ, ǹ nə́ gã.
43006050	Buuru mɛn bɛ́ n toɛ lon gisĩ tán, bɛ n buuru lɛa, bɛ̀ min mɛn bɛ sɔ̃, ǹ dɛnaa a giɛ̃ wa.
43006051	Masɛ n yiikoonaabaa kɔ ǹ buuru lɛa, á n toa lon á gisĩ tán. Min mɛn bɛ́ re bɛa buuru lɛ soɛ̃, bɛa dɛnaa n goɛ̃ a yii n koo yǎa duduu. Buuru mɛn dɔ bɛ́ masɛ á re koe, masɛ din gɔ̀nɔn siĩn ni, á n kɔ, màn mɛn bɛ́ toɛ, kanaa minin nə yiikoonaabaa yɛ.
43006052	Bɛa boo lɛ taman yii, Zuifun nə́ bɔ ǹ nə́ mɛ la ǹ nə́ liere bibiɛ kɔ kɔn bii n ni, ǹ nə́ goã nɔ̀n didiɛ kɔn la mà bɛa giĩ kɛ nə n gɔ̀nɔn siĩn koe ǹsɛn la lɔn ǹsɛn nə sɔ̃?
43006053	Yezu tɔ́n pɛ ǹ nɛ: «Man taãn pii ka nɛ: Bɛ̀ ka bie ka Min a Nɛgiĩ siĩn sɔ̃, ka a mà mi wa, ka a re yiikoonaabaa yii wa.
43006054	Bɛ̀ min mɛn masɛ siĩn sɔ̃, á ma mà mi, nyin nyabaã n bɛa dɛnaa wɔ lɛa, ma á die bɛa dɛnaa yii kiɛ kanaa a nya pinaa.
43006055	A giala, masɛ gɔ̀nɔn siĩn lɛ n màn‐bii taãn lɛa, ma mà lɛ n mi ǹ màn taãn lɛa.
43006056	Bɛ̀ min mɛn masɛ gɔ̀nɔn siĩn sɔ̃, á ma mà mi, man goɛ̃ kun ka bɛa dɛnaa nɛ, bɛa dɛnaa dɔ n goɛ̃ kun ka masɛ nɛ.
43006057	Maa Díi mɛn n ma dia, a din lɛ n yiikoonaabaa koe, ma yii n koo ka bɛ lɛ barka nɛ, bɛ̀ min mɛn n masɛ sɔ̃, bɛa dɛnaa dɔ yii n goɛ̃ koo miɛ ka masɛ barka nɛ.
43006058	Buuru mɛn lɛ bɔ lon á daa, a din lɛ n ke. Bɛ̀ min mɛn bɛa buuru lɛ sɔ̃, bɛa dɛnaa yii á die goɛ̃ koo yǎa duduu. Ka digolon nə́ buuru tɔrɔ kɔ́n sɔ̃ lɛlɛ, sɛnɛ, ǹ nə́ gã. A laanka bɛ a goon wa.»
43006059	Yezu doroon mɛnɛn kɔ minin la lɛsɔkɔn kion Kafaranaamu kiwi, bɛn lɛn man ka kɛn nɛ.
43006060	Yezu a kialandɛnaa gigiã ná a boo lɛ ma, bɛ kio, ǹ ná a giala kɔ ǹ nə́ goã pii mà bɛa boo kɛ á kaka dɛ! Mà die n boe la a lɛ kɔ kɛ ganaa?
43006061	Sɛnɛ, Yezu bɛ́ á dɔ̃ a din ganaa, mà a kialandɛnan man boo zuzuũ diɛ bɛ lɛ wɔ gɔn la, á pɛ ǹ nɛ: bɛ n kaa mìi ziziɛ̃ ǹ giala lɛa?
43006062	Bɛ̀ ka Min a Nɛgiĩ yɛ dii a lɛlɛ a giã ǹ bǎã‐n dɔn, ka tɔn nə n baa lɔn?
43006063	Lawa a Yiri Fu n yiikoonaabaa koe; minbuiin nɛ a boe la a sii kɔ́n bǐɛ̃ kɔ bɛ gɔ́ɔ̃‐n wa. Ma boon mɛnɛn pɛ ka nɛ, maǹ boe Lawa a Yiri Fu ni, bɛa boon lɛn man yiikoonaabaa koe.
43006064	Sɛnɛ, minin tɛnɛn tá ka bii ǹ ba golee li wa. (Min mɛnɛn bɛ́ ǹ goã golee Yezu li wa, á bɛa dɛnan dɔ̃ a giala kɔ waáraa gɔrɔ; min mɛn dɔ bɛ́ re koe a zɔ́ɔn la, á bɛ dɔ a dɛnaa dɔ̃.)
43006065	Á tɔ́n wusoo á pɛ: «Bɛ lɛ na á toa má pɛ ka‐n lɛn, máa min kɔ́n ba boe la a da masɛ li, bɛ̀ maa Díi na a pàã kɔ ǹ dɛnaa la wa.»
43006066	A kũ bɛ lɛ ganaa, a kialandɛnaa gigiã nə́ n na ǹ nə́ n bɔ a ganaa, ǹ ná a kɔmalɛ lɛ da.
43006067	Yezu tɔ́n pɛ dia dí‐a wole fulupaa lɛ nɛ: «Kasɛn dɔn, ka a li ka woo wa ya?»
43006068	Simɔn Piɛrɛ tɔ́n a lɛ si: «Dɛnaa, wɔsɛn man die woe die li? Nyin nyabaã kɔ ǹ boon lɛn maǹ nə n din gɔn.
43006069	Wɔsɛn nə́ golee li, wɔ́ dɔ̃ dɔn, wáa Lawa din a dia dí‐a wole sonbore ne n ne.»
43006070	Yezu tɔ́n pɛ ǹ nɛ: «Ka dinin min fulupaa kɛ lɛ, ma din bie má ka yii gɔgɔɔ̃ wa? A laanka bɛ lɛ yii ni, kaa min goon nə Sɛtaan minbuiin lɛa!»
43006071	Kariyɔtin Simɔn a nɛ Zudaasi boo na á diɛ miɛ̃; a giala, a din lɛ n min fulupaa lɛ goon lɛa, die Yezu koe a zɔ́ɔn la.
43007001	Bɛ kio, Yezu goã n bibiĩ Galilee gána nɛ. Bibiə́ Zudee gána‐n goã kɔɔ̃n a ganaa wa, a giala, Zuifun pàãdɛnan man nə́ goã giɛ li mà ǹ dɛ.
43007002	Zuifun giã siã giulun zɔ́n diri.
43007003	Yezu ǹ dɔɔ̃nɔn nə́ tɔ́n pɛ nɛ: N ba boe la n goã kànaa wa. N ta Zudee gána nɛ, màn mɛn bɛ́ toɛ, n kialandɛnan lɛn dɔn nə boo la, ǹ nə n siin lɛn yɛ.
43007004	Bɛ̀ n tá li minin nə n dɔ̃, n baran n zɛnaa ǹ sii duru wa. N bɛ́ ke bɛ miã siin kɛn zɛnɛɛ, a toa min tumaa nə n yɛ.
43007005	Sonbore ne, Yezu ǹ dɔɔ̃nɔn lɛn dininmaan nə goã golee li wa.
43007006	Yezu tɔ́n pɛ ǹ nɛ: «Maa biikoo tɔn dɔ wa; biikoo din tumaa bɛ́ n siĩni kasɛn gɔn.
43007007	Kanaa minin ba boe la ǹ kasɛn baa zɔ́ɔ wa, sɛnɛ, masɛ, maǹ ma biɛ zɔ́ɔ, a giala, masɛ nə ǹ sɔ̀n pii, ǹ zɛnaa ǹ siin ba siĩn wa.
43007008	Ka wo zɔ́n kɛ lɛ ganaa. Masɛ ba re woe bɔrɔ sɛn wa, a giala, masɛ a biikoo tɔn dɔ wa.»
43007009	A na á bɛa boon lɛn da miɛ̃, á n zɔ̃ á goã Galilee.
43007010	Sɛnɛ, Yezu ǹ dɔɔ̃nɔn lɛn bɛ́ ǹ nə́ woo zɔ́n lɛ‐a, ǹ woo kio, Yezu dɔ́ yoo á zii saa á woo ka durii ni, a n din nyaa min ni wa.
43007011	Zuifun goledɛnan man nə́ goã giɛ li zɔ́n lɛ biikoo li, ǹ nə́ goã pii: «A n maa dinin koɛ?»
43007012	Zaman lɛ bii, minin man nə́ goã kɔn liere koe parsiini a wɔ gɔn la. Ǹ tɛn na á goã pii mà min sonbore ne, ǹ tɛn dɔ mà Aba, mà a n minin yiri siɛ̃.
43007013	Sɛnɛ, min kɔ́n yii goã we a n boo diɛ a wɔ gɔn la foaã wa, Zuifun goledɛnan lɛn lɛa.
43007014	Zɔ́n lɛ din bɛ́ a dɔ, Yezu woo Lawa a kion, á bɔ á mɛ la a n minin darɛɛ.
43007015	Bɛ kaãbaa da Zuifun lɛn ganaa, ǹ nə́ goã pii mà a n siɛ lɔn á bɛa siin kɛn doɛ̃ kɛnɛn, asɛ mɛn bɛ́ a n daraa min lon wa?
43007016	Yezu tɔ́n pɛ ǹ nɛ: «Maa doɛ̃ kɛ lɛ bie boe masɛ din ni wa, min mɛn ma dia, bɛ lɛ na á kɔ ma la.
43007017	Bɛ̀ min mɛn tá li a Lawa foo sii zɛnaa, bɛa dɛnaa á die doɛ̃ bɛ̀ maa doɛ̃ lɛ n boe Lawa li, hinlaa masɛ dinmaa li.
43007018	Bɛ̀ min mɛn tá boo diɛ a din gɔn wìi a lɛa, bɛa dɛnaa n giɛ tɔ li. Sɛnɛ, min mɛn bɛ́ giɛ li mà a dia wole tɔ bɔ, bɛa dɛnaa n sonbore pii, gɔ́ɔ̃ tìbaa ba a lon wa.
43007019	Táa Muizu na á Lawa a dí‐pɛn lɛn kɔ ka dinin lɛn la? Sɛnɛ, ka kɔ́n bɛ́ ka a ǹ tamɛɛ wa. Ka n giɛ li dinin ka masɛ dɛ?»
43007020	Zaman lɛ tɔ́n pɛ nɛ: «Mànan manɛ n ganaa koɛ! Die n giɛ li a n dɛ?»
43007021	Yezu wusoo á n lɛ da boo lɛ nɛ á pɛ ǹ nɛ: «Masɛ n má sii goon din sɔɔ̃ zɛnaa ka yii‐n kànaa, bɛ lɛ n ka tumaa la paparɛ.
43007022	Muizu na á nɛgininin kuru ǹ landa koa, mà ka ǹ kuru ǹ yɛ lɛawaa kiwisi. Ta a na á kɔnpɛ ka susu ǹ pii pinaa nɛ, ka ǹ zɛnɛɛ. (A da yaa dinin Muizu bie á bɛa sii kɛ lɛ̀giala kɔ wa, ka dinin digolon manɛ.)
43007023	Bɛ̀ ka tá boe la ka nɛginin kuru susu ǹ pii pinaa, màn mɛn bɛ́ toɛ, Muizu dí mɛn pɛ kurii wɔ gɔn la ka baran bɛ ziziɛ̃ wa, wàa na á baa ka foo á yui masɛ li, a giala, masɛ n má minbuiin nɛ tumu a busu nya má bɔ a ganaa susu ǹ pii pinaa?
43007024	Ka baran ga sii lanlan ganaa ka kiri kuru wa. Ka kiri pepere wɔ!»
43007025	Zeruzalɛmu minin kɔnɔn man nə́ goã pii: «Minin bɛ́ giɛ giĩ mɛn lɛ li maǹ dɛ, a din lɛ bie ke wa ya?
43007026	Á ke boo diɛ zaman yɔrɔ‐a, ǹ ba boo kɔ́n dɔ diɛ‐n wa! Wɔa goledɛnan lɛn dinin bie ǹ nə́ dɔ̃ taãnɛ mà a n Minin Nyin‐sili lɛa sonbore wa le?
43007027	Kɛa giĩ ke, wɔsɛn tá a bɔ ǹ bǎã doɛ̃, sɛnɛ, bɛ̀ Minin Nyin‐sili lɛ á die ǹ mɛn waáraa, min kɔ́n din ba re a bɔ ǹ bǎã doɛ̃ wa.»
43007028	Yezu bɛ́ minin darɛɛ Lawa a kion, á n lɛn saa lon á pɛ: «Táa ka tá masɛ doɛ̃! Táa ka tá maa bɔ ǹ bǎã doɛ̃! Masɛ bie má daa ma din li wa. Sɛnɛ, min mɛn masɛ dia, sonbore‐pɛle ne, ǹ mɛn lɛ bɛ́ ka a doɛ̃ wa.
43007029	Sɛnɛ, masɛ á doɛ̃, a giala, man boe a din li, a din na á masɛ dia.»
43007030	Bɛ lɛ kio, ǹ nə́ ga Yezu kũ ǹ gɔn li. Sɛnɛ, min kɔ́n nə n gɔn da a ganaa wa, a giala, a biikoo tɔn dɔ wa.
43007031	Zaman lɛ bii, min gigiã golee li, ǹ nə́ goã pii: «Bɛ̀ Minin Nyin‐sili lɛ daa ǹ mɛn waáraa, Lawa nə n lɛ kɔ ka ǹ mɛn lɛ nɛ, a n die kaãbaa ǹ siin zɛnɛɛ a la giĩ kɛ wɔn manɛ?»
43007032	Minin bɛ́ ǹ nə́ goã boo zuzuũ mɛn diɛ Yezu wɔ gɔn la zaman lɛ bii, bɛ kaa Fariziɛ̃n too ne. Bɛ lɛ nɛ, wúlu‐bɔlen goledɛnan laanka Fariziɛ̃n nə́ garadin dia mà ǹ wo kũ.
43007033	Yezu tɔ́n pɛ: «Masɛ n kun ka nɛ biikoo boɛɛn gɔ́ɔ̃ nɛ, bɛ kio, min mɛn ma dia, ma á die wusii ma wo bɛ li.
43007034	Ka á re giɛ ma li, sɛnɛ, ka a re ma yii wa, a giala, masɛ bɛ́ bǎã mɛn nɛ, ka a boe la ka da walan wa.»
43007035	A kũ bɛ lɛ ganaa, Zuifun man nə́ goã pii kɔn nɛ, mà a n die woe maa kəni, ǹsɛn nə ǹ ba yii doo wa? Mà Zuifun mɛnɛn bɛ́ pɛsiɛ̃‐n bǎã kɔsɔn nɛ, mà a n die woe n doe kun bɛn nɛ, a Lawa doɛ̃baã wolen kɛn daraa kəni?
43007036	bɛa boo ke á da, a giala n ka wàa nɛ: «Ka á re giɛ ma li, sɛnɛ, ka a re ma yii wa,» «masɛ bɛ́ bǎã mɛn nɛ dɔn, kasɛn ba boe la ka da walan wa»?
43007037	Zɔ́n lɛ a nya pinaa, a din pinaa lɛ dɔ n zɔ́n lɛ a kɔɔ̃nbaa pinaa lɛa, Yezu yoo á golee lon á pɛ ka lɛn gole‐n kɛnɛn: «Bɛ̀ muboro tá min mɛn ganaa, ǹ dɛnaa da masɛ li a mu mi.
43007038	Bɛ̀ min mɛn golee masɛ li, yiikoonaabaa kɔ ǹ mu á die bɛa dɛnaa foo basɛ̃, min kɔsɔ dɔ wɔ bǐɛ̃ kɔ a gɔ́ɔ̃ nɛ, ka mu bɛ́ n toɛ tà nɛ, a baa si a wo bǎã kɔsɔ dɔ bǐɛ̃ kɔ lɔn. Lawa a boo na á pɛ miɛ̃.»
43007039	(Yezu na á pɛ miɛ̃, á goã boo diɛ Lawa a Yiri Fu wɔ gɔn la, a goleemali wolen bɛ́ re ǹ mɛn yii. Sonbore, bɛa biikoo li, bɛ̀ Lawa a Yiri Fu tɔn nə n kɔ ǹ la wa, a giala, bɛ á zɛnɛɛ, bɛ̀ Lawa tɔn gugurubaa kɔ Yezu la bɔrɔ wa.)
43007040	Min mɛnɛn nə́ n too kɔ bɛa boon lɛn ganaa zaman lɛ bii, ǹ tɛn na á goã pii mà sonbore pɛ á sóɛ, mà Lawa a boo gii‐dali mɛn bɛ́ ǹsɛn tá n yii diɛ la, mà a din nə ke!
43007041	Ǹ tɛn dɔ na á goã pii mà Minin Nyin‐sili lɛ kaa, mà a din nə ke! Sɛnɛ, ǹ gialakunun dɔn man nə́ goã pii mà Minin Nyin‐sili lɛ á boe la a bɔ Galilee gána nɛ?
43007042	Mà Lawa a boo bie pii mà a n die kii Davida tɔrɔ biɛ, a yɛ Davida a kiwi Bɛtlehɛmu, wa ya?
43007043	Zaman lɛ na á n tala kɔn miɛ̃ Yezu taman yii.
43007044	Ǹ tɛnɛn man nə́ baa re kuĩ, sɛnɛ, min kɔ́n nə n gɔn da a ganaa wa.
43007045	Garadin lɛn nə́ wusoo ǹ nə́ woo dɔ wúlu‐bɔlen goledɛnan lɛn laanka Fariziɛ̃n lɛn li. Bɛn nə́ tɔ́n nɔ̀n da ǹ la mà wàa na á baa ǹ da ka Yezu lɛ‐n wa?
43007046	Garadin lɛn nə́ tɔ́n pɛ mà min kɔ́n din bin boo da ka giĩ kɛ bɛ lɔn wa!
43007047	Fariziɛ̃n lɛn nə́ tɔ́n pɛ ǹ nɛ mà a na á ǹ dɔn bebele ya?
43007048	wɔsɛn min yii guguru‐an bii, hinlaa Fariziɛ̃n bii, haalɛ min goon din yɛ á golee li?
43007049	bɛa zaman kɛ lɛ din sɔɔ̃ n ke, ǹ ba Muizu a landa siin doɛ̃ wa, Lawa nə́ ǹ daa!
43007050	Sɛnɛ, Fariziɛ̃n Nikodɛmu kɛ lɛ á woo Yezu li lɛlɛ, bɛ tɔ́n pɛ:
43007051	«A kɔnpɛ ka wɔsɛn landa nɛ, wɔa boe la wɔ dɔlɔ bɔ min ganaa, bɛ̀ wɔ ǹ dɛnaa lɛ gɔ́ɔ̃ ǹ boo ma bɔrɔ wa, wɔ́ n wɔ ǹ dɛnaa a zɛnaa ǹ sii dɔ̃ wa.»
43007052	Ǹ nə́ tɔ́n na a lɛ si ǹ nə́ pɛ mà a dɔ n Galilee gána min lɛa ya? Mà a ga Lawa a boo‐n doɛ̃, mà á re yii mà Lawa a boo gii‐dali kɔ́n bin bɔ Galilee wa.
43007053	[Bɛ kio, didie kiɛ̃ á woo piɛ.
43008001	Yezu dɔ kiɛ̃ á woo Olivie dan kele la.
43008002	Baayɛlɛ yiisoon ne, á wusoo á daa Lawa a kion. Zaman tumaa daa a li, á giã tán, á goã ǹ darɛɛ.
43008003	Landa sii‐daraalin laanka Fariziɛ̃n nə́ lɔ kɔ́n kũ naarɛbaa ǹ bǎã nɛ, ǹ nə́ daa‐n minbuiin lɛ tumaa yɔrɔ‐a,
43008004	ǹ nə́ pɛ Yezu‐n kɛnɛn: “Mìinaa, wɔsɛn man wɔ́ lɔ kɛ kũ naarɛbaa ǹ bǎã nɛ.
43008005	Dí‐pɛ gɔ́ɔ̃ nɛ, Muizu na á pɛ, mà wɔ bɛ miã lɔn kɛn lɛn dɛ ka kɔlɔ nɛ. Nsɛ dɔ mà lɔn bɛ wɔ gɔn la?”
43008006	Maǹ nə́ bɛ pɛ miɛ̃ ǹ tá n diɛ a gɔ́ɔ̃ li, màn mɛn bɛ́ toɛ, ǹ na a zɛ̀rɛbaa ǹ sii yɛ. Sɛnɛ, Yezu nə́ n zumə́, á bɔ á mɛ la á sɛ́wɔ kikiɛ̃ tán‐a ka a gòon ne.
43008007	Ǹ bɛ́ ǹ ba nɔ̀n‐diɛ lɛ lɛ diɛ wa, Yezu tɔ́n yoo á n tele lon á pɛ ǹ nɛ: “Min mɛn bɛ́ ka bii, a tɔn sii baraa zɛnaa duduu wa, bɛa dɛnaa dɛ ka kɔlɔ lɛ‐n bibinaa nɛ.”
43008008	Á wusoo á n zumə́ doo á sɛ́wɔ kikiɛ̃ tán.
43008009	Ǹ bɛa boon lɛn ma lɔn, ǹ nə́ n moɛ gogoon, a saa ǹ yii fulii‐an ganaa a wo ǹ kiodɛnan yaa. Yezu din sɔɔ̃ goã bǎã‐n bii‐a, kun ka lɔ lɛ‐n tɔn golee‐n a yɔrɔ‐a.
43008010	Yezu yoo á n tele lon á pɛ nɛ: “Lɔ lɛɛ, n biɛ‐kɔlen lɛn maa? Min kɔ́n dɔlɔ da n mìi‐n wa?”
43008011	Lɔ lɛ tɔ́n pɛ: Dɛnaa, min kɔ́n. Yezu tɔ́n pɛ nɛ: “Masɛ dɔ a dɔlɔ boe n ganaa wa. Woo, sɛnɛ, n nyan toa n sii baraa zɛnaa doo wa.”]
43008012	Yezu wusoo doo á boo gimə́ kɔsɔ da zaman lɛ nɛ, á pɛ: “Masɛ n kanaa a wɔlɔ fúlu lɛa. Bɛ̀ min mɛn tá koe masɛ kio lɛ, bɛa dɛnaa a die tɔ we wɔlɔ tì li wa. Wɔlɔ fulu mɛn bɛ́ toɛ min yiikoonaabaa yɛ, bɛa dɛnaa á die bɛ yii.”
43008013	Fariziɛ̃n nə́ tɔ́n pɛ nɛ mà a n siére biɛ a dinmaa wɔ gɔn la! Mà a bɛ́ boo mɛn diɛ, mà ǹsɛn ba sii taãn lɛa wa.
43008014	Yezu tɔ́n pɛ ǹ nɛ: “Sonbore ne, masɛ n siére biɛ masɛ din wɔ gɔn la, sɛnɛ, ma bɛ màn mɛn pii, taãn nɛ. A giala, ma tá ma din a bɔ ǹ bǎã doɛ̃, ma tá maa woo ǹ bǎã dɔ doɛ̃. Sɛnɛ, kasɛn kɛn, ka a maa bɔ ǹ bǎã doɛ̃ wa, ka a maa woo ǹ bǎã dɔ doɛ̃ wa.
43008015	Ka n kiri we ka minbuiin nɛbaa nɛ; masɛ a kiri we min kɔ́n ganaa wa.
43008016	Bɛ din tumaa kio, bɛ̀ masɛ n kiri we min ganaa, man kiri pepere we, a giala, ma din sɔɔ̃ bie wa. Maa Díi mɛn ma dia, bɛ tá kun ka ma nɛ.
43008017	Ka dinin landa sɛ́wɔ gɔ́ɔ̃ nɛ, a tá kiɛ̃‐n, mà min paa a siérebaa ǹ boo á boe la a n si sonbore lɛa.
43008018	Masɛ n siére biɛ ma din wɔ gɔn la, maa Díi mɛn ma dia, bɛ dɔ n siére biɛ maa wɔ gɔn la.”
43008019	Ǹ nə́ tɔ́n nɔ̀n da Yezu la: n Díi lɛ dɔ n maa? Yezu tɔ́n pɛ ǹ nɛ: “Ka a masɛ doɛ̃ wa, ka a maa Díi dɔ doɛ̃ wa. Bɛ̀ ka ǹ ka masɛ dɔ̃, bɛ̀ ka á maa Díi dɔ doɛ̃.”
43008020	Yezu na á bɛa boon lɛn da Lawa a kion, bɛ̀ á bɛ́ Lawa gɔ ǹ wɔrɔ si ǹ mànan bǎã nɛ minin darɛɛ. Min kɔ́n nə n gɔn da a ganaa wa, a giala, a biikoo tɔn dɔ wa.
43008021	Yezu wusoo á pɛ ǹ nɛ: “Man die woe. Ka tá re giɛ ma li, sɛnɛ, ka tá re giɛ̃ ka kaa sii baraa nɛ ka mìi ni. Ma bɛ́ woe bǎã mɛn nɛ, ka a boe la ka wo walan wa.”
43008022	Zuifun nə́ tɔ́n pɛ: “N bɛ́ pii mà nsɛ bɛ́ woe bǎã mɛn nɛ, mà wɔsɛn ba boe la wɔ wo walan wa, din‐dɛ nə n gɔ́ɔ̃‐n koɛ?”
43008023	Yezu tɔ́n pɛ ǹ nɛ: “Ka ǹ tán minin lɛa, masɛ n lon min lɛa. Ka n kanaa minbuiinin lɛa, masɛ bie kanaa minbuiin lɛa wa.
43008024	Bɛ lɛ na á toa, má pɛ ka nɛ, máa ka tá re giɛ̃ ka kaa sii baraan nɛ ka mìi ni. Masɛ bɛ́ min mɛn lɛa, bɛ̀ ka a ma doɛ̃ bɛ lɛa wa, ka á re giɛ̃ ka kaa sii baraan nɛ ka mìi ni.”
43008025	Ǹ nə́ tɔ́n pɛ mà asɛ n die lɛa bɔrɔ? Yezu tɔ́n pɛ ǹ nɛ: “Masɛ bɛ́ boo mɛn lɛ pii ka nɛ baraabaraa, haalɛ a saa a giala kɔ waáraa ganaa, bɛ lɛ nɛ.
43008026	Ka dinin wɔ paǹ li, boo gigiã tá masɛ lɛ‐n ma pɛ ka nɛ, ma kiri dɔ wɔ ka ganaa sii gigiã a lɛa. Sɛnɛ, min mɛn masɛ dia, sonbore‐pɛle ne. Ma boo mɛn ma a li, man bɛ lɛ pii kanaa minbuiinin manɛ.”
43008027	Ǹ na a giala ma mà a n Díi Lawa boo diɛ ǹ nɛ wa.
43008028	Yezu tɔ́n pɛ ǹ nɛ: “Bɛ̀ ká Min a Nɛgiĩ dere gɔn ganaa lon ǹ mɛn waáraa, ma bɛ́ min mɛn lɛa, ka á re doɛ̃ mà man bɛ lɛa. Ka á re doɛ̃ dɔn mà ma ba sii kɔ́n zɛnɛɛ ma din gɔn wìi a lɛa wa. Maa Díi ma daraa màn mɛn ganaa, man bɛ lɛ pii.
43008029	Min mɛn ma dia, a tá kun ka ma nɛ. A ma toa ma din sɔɔ̃ wa, a giala, ma tá a foo sii zɛnɛɛ biikoo tumaa waáraa.”
43008030	Yezu bɛ́ bɛa boon lɛn diɛ miɛ̃, min gigiã golee li.
43008031	Zuifun mɛnɛn nə golee Yezu li, á tɔ́n pɛ bɛn lɛn manɛ: “Bɛ̀ ka lɛ kɔ ka masɛ a boo si, ka ǹ maa kialandɛnan lɛa taãn‐taãnɛ.
43008032	Bɛ lɛ n die toɛ ka sonbore dɔ̃, sonbore lɛ dɔ n die toɛ ka goã ka dinin gɔn wìi a lɛa.”
43008033	Ǹ nə́ tɔ́n pɛ Yezu ni: “Wɔsɛn man Abrahamu tɔrɔn lɛa, min kɔ́n bin wɔsɛn baa bɛ̀rɛ lɛa wa. A n siɛ lɔn n tá pii mà wɔ á re goɛ̃ wɔ dinin gɔn wìi a lɛa?”
43008034	Yezu tɔ́n pɛ ǹ nɛ: “Man taãn pii ka nɛ, min mɛn bɛ́ sii baraa zɛnɛɛ, bɛa dɛnaa n sii baraa a bɛ̀rɛ lɛa.
43008035	Bɛ̀rɛ ba giɛ̃ kun ka kion minin ni biikoo tumaa waáraa wa. Sɛnɛ, min mɛn bɛ́ kion lɛ a nɛ lɛa, bɛ n giɛ̃ kun ka kion minin ni biikoo tumaa waáraa.
43008036	Bɛ̀ masɛ Lawa a Nɛgiĩ ka si ma ka kaa, ka á re goɛ̃ tá ma din gɔn wìi a lɛa wole taãnan lɛa.
43008037	Ka n Abrahamu tɔrɔn lɛa, ma á bɛ doɛ̃. Sɛnɛ, ka n giɛ li ka tá masɛ dii, a giala, maa boo lɛ na a ba ka foo sii wa.
43008038	Ma sii mɛn yɛ maa Díi li, man bɛ lɛ pii. Sɛnɛ, ka dɔn nə màn mɛn ma kaa díi li, ka ǹ bɛ lɛ zɛnɛɛ!”
43008039	Ǹ nə́ tɔ́n pɛ Yezu ni: Abrahamu n, wɔsɛn díi lɛa. Yezu tɔ́n pɛ ǹ nɛ: “Bɛ̀ ka ǹ Abrahamu a nɛnyaanan lɛa sonbore, ka kɔ Abrahamu a zɛnaa ǹ siin lɛ.
43008040	Masɛ sonbore mɛn ma Lawa li, man má bɛ lɛ pɛ ka nɛ; sɛnɛ, ka ǹ giɛ li ka tá masɛ din dii kanna. Abrahamu bɛ miã zɛnaa wa koe!
43008041	Sɛnɛ, kasɛn man koe ka di a zɛnaa ǹ siin lɛ.” Ǹ nə́ tɔ́n pɛ Yezu ni: “Kikio nɛn bie ka wɔsɛn nɛ wa dɛ! Wɔsɛn Díi n goon toto din sɔɔ̃, bɛ n ka Lawa nɛ.”
43008042	Yezu tɔ́n pɛ ǹ nɛ: “Bɛ̀ Lawa n kaa Díi lɛa sonbore, bɛ̀ ka á masɛ narɛ. A giala, masɛ n má bɔ Lawa li má daa. Ma bie má daa ma din gɔn wìi a lɛa wa, a din na á ma dia.
43008043	Wàa na á baa ka ba maa boo giala miɛ wa? A giala, ka a boe la ka n too kɔ masɛ a boo ganaa wa.
43008044	Kaa díi n ka Sɛtaan nɛ, ka ǹ giɛ li ka kaa díi foo sii zɛnaa. A kũ kanaa a giala kɔ waáraa ganaa, a dí n ka gɛ̀ dɛ nɛ. A lɛ kɔ sonbore ganaa wa, a giala, sonbore kɔ́n ba a gɔ́ɔ̃‐n wa. Bɛ̀ á soɛ boe, a din lɛ mui sii na á zɛnɛɛ, a giala, a n soɛ‐bɔle lɛa, soɛ a díi dɔ nɛ.
43008045	Sɛnɛ, masɛ bɛ́ sonbore pii, bɛ lɛ nɛ ka ba golee ma li wa.
43008046	Die n ka bii, bɛ́ n boe la a masɛ Yezu a sii baraa zɛnaa nyaa? Bɛ̀ masɛ á sonbore pii, wàa dɔ na á baa ka a golee ma li wa?
43008047	Min mɛn bɛ́ Lawa wɔ lɛa, bɛa dɛnaa nə n too koe Lawa a boo li. Ka bɛ́ ka a Lawa wɔn lɛa wa, bɛ lɛ nɛ, ka a n too koe masɛ lon wa.”
43008048	Zuifun nə́ tɔ́n pɛ Yezu ni mà Sonbore tá ǹsɛn lon ǹsɛn nə pɛ, mà á baraa ka Samarii min bɛ́ lɔn, mà mànan man a ganaa.
43008049	Yezu nə́ n lɛ si á pɛ ǹ nɛ: “Aba, mànan bie masɛ ganaa wa. Man maa Díi guguru koe, sɛnɛ, kasɛn man masɛ dɔ puusə koe!
43008050	Masɛ dinmaa bie giɛ tɔ li wa. Min tan, a tá masɛ tɔ boe, a din lɛ dɔ n kiri kuri.
43008051	Man taãn pii ka nɛ, bɛ̀ min mɛn masɛ a boo si, bɛa dɛnaa a giɛ̃ duduu wa.”
43008052	Zuifun nə́ tɔ́n pɛ nɛ: “Sisia kəni, wɔ́ dɔ̃ wáa mànan manə n ganaa! Abrahamu gã, Lawa a boo gii‐dalin dɔn nə́ gã, nsɛ dɔ nə n daa ń tá pii mà bɛ̀ min mɛn nə nsɛ a boo si, mà bɛa dɛnaa a giɛ̃ duduu wa.
43008053	Wɔsɛn digolo Abrahamu mɛn bɛ́ á gã, nsɛ n gole n la bɛ‐n kən le? Lawa a boo gii‐dalin dinin nə́ gã. Nsɛ nə n din biɛ wàa lɛa bɔrɔ?”
43008054	Yezu tɔ́n pɛ ǹ nɛ: “Bɛ̀ masɛ nə n din laakalɛɛ, ga tɔ li kooro n ka bɛ nɛ. Maa Díi kɛ lɛ ka tá pii mà kasɛn Lawa nɛ, a da yaa ka n ka a doɛ̃ wa, bɛ lɛ n masɛ tɔ boe. Ma á doɛ̃. Bɛ̀ má pɛ máa ma a doɛ̃ wa, masɛ dɔ n soɛ‐bɔle lɛa ka ka dɔn bɛ́ lɔn. Sɛnɛ, masɛ á doɛ̃, ma tá a boo dɔ sii.
43008056	Ka digolo Abrahamu kɛ lɛ, ka lɛ n paraa‐n a tɔ ganaa, á goã n nyɛnyɛɛ, a ná a yiri ni mà a tá re masɛ a biikoo yii. Á yɛ, a foo kɔɔ̃n kɔ parsiini.”
43008057	Bɛa boo lɛ taman yii, Zuifun nə́ pɛ Yezu ni: nsɛ din nə tɔn dɔ lɛ̀ posooro bɔrɔ wa,n lɛ n boe mà wɔsɛn digolo Abrahamu yɛ!
43008058	Yezu tɔ́n pɛ ǹ nɛ: “Man taãn pii ka nɛ, Abrahamu laan bɛ̀ a yɛ, bɛ̀ masɛ tan.”
43008059	Bɛa boo lɛ taman yii, ǹ nə́ kɔlɔn goa mà maǹ Yezu dii ni. Sɛnɛ, á n duru á soo á n bɔ Lawa a kion.
43009001	Yezu bɛ́ kiɛ̃, á giĩ goon yɛ, a yii tere‐amaa na á yɛ.
43009002	A kialandɛnan nə́ tɔ́n nɔ̀n kɛ da la kɛnɛn: “Mìinaa, wàa na á baa giĩ kɛ yɛ yii tere‐a lɛa? A din a sii baraa taman yii‐n hinlaa a yɛ wolen wɔ nɛ?”
43009003	Yezu tɔ́n pɛ: “A din sii bie wa, a yɛ wolen dɔn sii bie wa. Sɛnɛ, a na á yɛ miɛ̃, màn mɛn bɛ́ toɛ, Lawa ná a din a boo sii la nyaa minin manɛ.
43009004	Bɛ̀ lɛ̀ waa lɔn, dí‐nyalin maǹ nə ǹ dí nyɛɛ, bɛ̀ wɔlɔ baa tii. Wɔsɛn dɔn doamaa nɛ, wɔ masɛ a dia wole a din nya miɛ̃. A giala, min kɔ́n ba re boe la a dí nya tèlò‐n wa.
43009005	A masɛ toa kanaa kɛ gɔ́ɔ̃ nɛ, masɛ na a bólon fúlu lɛa.”
43009006	Bɛa boon lɛn diɛ kio, Yezu sɛ̀ kaa tán, á lɔlɔkɔn‐a ka tii ni á bɛrɛɛ baa, á bɔ á lɔ yii tere‐a lɛ yiin ganaa,
43009007	á pɛ nɛ: “Mu nyankɔrɔ mɛn bɛ́ ǹ tá bíi Silowee wo n yii pii bɛ nɛ (bɛ giala mà dia dí‐a wole), .” Yii tere‐a lɛ woo walan, á n yii pii, a bɛ́ n bɔyɛɛ die bɛ̀ a yii n wɔlɔ yii.
43009008	Ǹ miãkɛnɛn laanka min mɛnɛn bɛ́ goɛ̃ bɛ̀ ǹ yɛ, ǹ nə́ doɛ̃ nyankɔle lɛa, bɛn man nə́ goã pii mà giĩ kɛ lɛ goɛ̃ giɛ̃ tán‐a bɛ̀ a nyankɔ, mà a din lɛ bie ke wa?
43009009	Min tɛn mà a din ni. Ǹ tɛn dɔ mà asɛ bie wa. Mà a bɔ kɔn li wole ne. Sɛnɛ, a dinmaa na á goã a foaãbaa pii mà asɛ din ni.
43009010	Ǹ nə́ tɔ́n nɔ̀n da la mà bɛ̀ a din ni, mà a yiin kɛn man nə́ saa lɔn ǹ nə́ n bũ?
43009011	Á tɔ́n pɛ ǹ nɛ kɛnɛn: “Ǹ bɛ́ giĩ mɛn bíi Yezu, bɛ lɛ na á bɛrɛɛ zɛnaa á lɔ ma yiin ganaa, á pɛ ma nɛ mà ma wo n yii pii Silowee mu nyankɔrɔ nɛ. Ma dɔ́ woo walan má n yii pii, ma yiin nə́ n bũ.”
43009012	Ǹ nə́ tɔ́n nɔ̀n da la mà bɛa giĩ lɛ n maa? Á tɔ́n pɛ ǹ nɛ: masɛ a doɛ̃ wa.
43009013	Minin nə́ yii tere‐a zizi lɛ kũ ǹ nə́ woo ne Fariziɛ̃n li.
43009014	A da yaa, susu ǹ pii pinaa nɛ, Yezu bɛrɛɛ zɛnaa á giĩ lɛ yiin bũ.
43009015	Fariziɛ̃n dɔn nə́ nɔ̀n da la. mà a yii lɛ na á saa lɔn á wɔlɔ yii sisia. Á tɔ́n pɛ ǹ nɛ, Yezu na á bɛrɛɛ lɔ masɛ yiin ganaa, masɛ nə́ n yii pii, bɛ lɛ nɛ masɛ yii á wɔlɔ yii sisia.
43009016	Bɛ lɛ nɛ, Fariziɛ̃n lɛn tɛnɛn nə́ goã pii mà Lawa din bie á kɛa giĩ kɛ dia wa, a giala, mà a ba susu ǹ pii tamaɛ wa. Sɛnɛ, ǹ tɛn dɔ na á goã pii mà bɛ̀ sii baraa zɛnaa li ni, mà á n siɛ lɔn a boo la a kaãbaa ǹ siin kɛn miãn zɛnaa? Ǹ lɛ kaa kɔn para‐a.
43009017	Fariziɛ̃n nə́ wusoo ǹ nə́ nɔ̀n da yii tere‐a zizi lɛ la kɛnɛn: “A bɛ́ á n dɔ yiin bũ, man wàa mɛn boo diɛ a wɔ gɔn la?” Á tɔ́n pɛ ǹ nɛ mà Lawa a boo gii‐dali ni.
43009018	Sɛnɛ, Zuifun goledɛnan nə waa la, mà giĩ lɛ na á goã yii tere‐a lɛa lɛlɛ, mà a yii na á n bũ sisia wa, yǎa ǹ na a yɛ wolen bíi,
43009019	ǹ nə́ nɔ̀n da ǹ la: “Ka bɛ́ pii mà kaa nɛ mɛn na á yɛ yii tere‐a lɛa, a din lɛ n ke koɛ? Wàa na á toa a yii n wɔlɔ yii kanna?”
43009020	A yɛ wolen lɛn nə́ tɔ́n pɛ ǹ nɛ kɛnɛn: “Wɔsɛn tá doɛ̃ wáa wɔ dinin nɛ nɛ, a na á yɛ yii tere‐a lɛa.
43009021	Sɛnɛ, màn mɛn toa a yii n wɔlɔ yii kanna, wɔ a bɛ doɛ̃ wa. Min mɛn na a yiin bũ, wɔ a doɛ̃ wa. Nɛnyaan bie doo wa, á boe la a min lɛ si, ka nɔ̀n da a din la.”
43009022	A yɛ wolen lɛn man nə́ pɛ miɛ̃, a giala, maǹ nə́ goã nyɛ́ɛ biɛ Zuifun goledɛnan lɛn manɛ. A giala, bɛn nə́ saa lɛlɛ ǹ nə́ n lɛ kaa kun, mà bɛ̀ min mɛn nə́ pɛ mà Yezu n Minin Nyin‐sili lɛa, mà maǹ die bɛa dɛnaa lui, ǹ ba toɛ a da lɛsɔkɔn kion doo wa.
43009023	Bɛ lɛ na á toa, a yɛ wolen lɛn nə́ pɛ: mà “Nɛnyaan bie doo wa, mà ǹ nɔ̀n da a din la.”
43009024	Fariziɛ̃n nə́ yii tere‐a zizi lɛ bíi doo ka a paabaa ǹ wɔ nɛ, ǹ nə́ pɛ nɛ: “Nyɛ́ɛ baa Lawa yii ni, n sonbore pɛ dɛ! Wɔsɛn tá doɛ̃ wáa giĩ kɛ lɛ n sii baraa zɛnaali lɛa.”
43009025	Giĩ lɛ tɔ́n pɛ ǹ nɛ: “Bɛ̀ sii baraa zɛnaali ni, masɛ a doɛ̃ sɛn wa. Sɛnɛ, masɛ n sii goon doɛ̃: Masɛ n má goã yii tere‐a lɛa, sɛnɛ, ma yii á wɔlɔ yii sisia.”
43009026	Fariziɛ̃n lɛn nə́ tɔ́n nɔ̀n da la: “A na á wàa zɛnaa n nɛ? A na á n yiin lɛn bũ lɔn?”
43009027	Giĩ lɛ tɔ́n pɛ ǹ nɛ kɛnɛn: “Má a yɔrɔ pɛ ka nɛ á nya dɔn, sɛnɛ, ka bɛ́ ka n too kɔ masɛ lon wa! Wàa na á baa ka tá li ka ma doo? Hinlaa ka dɔn man giɛ li, ka n baa a kialandɛnan lɛa dinin hɛ̃!”
43009028	Fariziɛ̃n nə́ nɔmaa ǹ nə́ sɔ kakaa la, ǹ nə́ goã pii: “N din kɛ lɛ n bɛa giĩ lɛ a kialandɛnaa lɛa! Wɔsɛn man Muizu kio.
43009029	Wɔsɛn tá doɛ̃ wáa Lawa boo da ka Muizu ni, sɛnɛ, giĩ kɛ lɛ sɛ, wɔsɛn ba a bɔ ǹ bǎã doɛ̃ dinin wa!”
43009030	Yii tere‐a zizi lɛ tɔ́n pɛ ǹ nɛ: “Sii kaka n ka kɛ‐n dɛ! Ka ba a bɔ ǹ bǎã doɛ̃ wa, a da yaa á masɛ dɔ yii bũ!
43009031	Min tumaa á doɛ̃ mà Lawa ba sii baraa zɛnaalin lɛ sii wa. Sɛnɛ, bɛ̀ min mɛn tá nyɛ́ɛ biɛ a yii ni, a na a foo sii zɛnɛɛ, a n bɛa dɛnaa lɛ sii.
43009032	Wɔsɛn nə tɔn ma bɔrɔ, mà min na á yɛ yii tere‐a lɛa min ná a yii bũ wa.
43009033	Bɛ̀ giĩ kɛ lɛ bie boe Lawa li wa, bɛ̀ a boe la a sii kɔ́n zɛnaa wa.”
43009034	Ǹ nə́ tɔ́n pɛ yii tere‐a zizi lɛ nɛ: “Ma nə n yɛ sii baraa zɛnaali lɛa, ma nə n daa wɔsɛn dɔn daraa a ganaa kəni!” Bɛ kio, ǹ nə́ loo ǹ nə́ bɔ lɛsɔkɔn kion lɛ nɛ.
43009035	Yezu ma mà ǹ nə́ giĩ lɛ loo. Á tɔn daa yaa ǹ kɔ́n pinaa, á pɛ nɛ: “Nsɛ kɛ lɛ, n golee Min a Nɛgiĩ li?”
43009036	Giĩ lɛ tɔn nɔ̀n da la: “Die n ka bɛ nɛ, Dɛnaa, a pɛ ma nɛ, màn mɛn bɛ́ toɛ, ma golee li.”
43009037	Yezu tɔ́n pɛ nɛ: “N yii yɛ dɔn, ma din lɛ n ke boo diɛ n nɛ.”
43009038	Giĩ lɛ tɔ́n pɛ Yezu ni: “Dɛnaa, ma golee n li.” Bɛ kio, á kaa tán‐a a giulun a ná a guguru kɔ.
43009039	Yezu tɔ́n pɛ kəni: “Man má daa kanaa kɛ lɛ gɔ́ɔ̃ nɛ kiri wɔ a lɛa, màn mɛn bɛ́ toɛ, min mɛnɛn bɛ́ yii tere‐an lɛa, bɛn yii wɔlɔ yɛ, min mɛnɛn bɛ́ yii wɔlɔ yɛlen lɛa, bɛn yii tã.”
43009040	Fariziɛ̃n mɛnɛn bɛ́ kun ni, ǹ nə́ bɛa boo lɛ ma, bɛn nə́ tɔ́n pɛ: “Sii n kəni, wɔsɛn dɔn man yii tere‐an lɛa kən le?”
43009041	Yezu tɔ́n pɛ ǹ nɛ: “Bɛ̀ ka n yii tere‐an lɛa, bɛ̀ sii ba ka mìi‐n wa. Sɛnɛ, haalɛ tɔn pelo, ka n pii mà kasɛn yii á wɔlɔ yii, bɛ lɛ na á toa, kaa sii baraa tá tɔ́n ka mìi ni.”
43010001	Yezu pɛ: “Man taãn pii ka nɛ, min mɛn bɛ́ a ba we sèren kion ka a kiɛnlɛ‐n wa, yǎa a kungɔn nɛ, wurumu n ka bɛa dɛnaa nɛ, mɛnaa minin la wole ne.
43010002	Sɛnɛ, min mɛn bɛ́ we ka kiɛnlɛ nɛ, sèren lɛn lɛduə̃li n ka bɛ nɛ.
43010003	Kiɛnlɛ‐lɛduə̃li n kiɛnlɛ buĩ bɛ lɛ nɛ, sèren lɛn manə n too koe bɛ lɛn li. Ǹ mɛnɛn bɛ́ a wɔn lɛa, a nə ǹ gogoonmaa bíi ka a tɔ nɛ, a soo ǹ ne kanaa.
43010004	Bɛ̀ á soo ka ǹ tumaa nɛ ǹ mɛn waáraa, a n miɛ ǹ nyɛɛnɛ, ǹ dɔn man koe a kio lɛ, a giala, ǹ tá a lɛn doɛ̃.
43010005	Ǹ bɛ́ ǹ ba min mɛn doɛ̃ wa, ǹ ba koe bɛ lɛ duduu wa, maǹ baa din sii bɛa dɛnaa nyɛɛnɛ, a giala, ǹ ba a lɛn doɛ̃ wa.”
43010006	Yezu na á bɛa boo gimə́ kɛ lɛ da ǹ nɛ, sɛnɛ, a bɛ́ màn mɛn giala pii, ǹ dɔ̃ wa.
43010007	Yezu wusoo á pɛ doo: “Man taãn pii ka nɛ, masɛ n sèren kiɛnlɛ lɛa.
43010008	Min mɛn din tumaa da masɛ nyɛɛnɛ, wurumunun man ka bɛa dɛnan nɛ, mɛnaa minin la wolen manɛ ǹ nɛ. Sèren lɛn nə ǹ too kɔ ǹ lon wa.
43010009	Masɛ n kiɛnlɛ lɛa. Bɛ̀ min mɛn nə́ bɔ ka masɛ nɛ á tɔ́n wɔ kion, ka sèren bɛ́ boe ka kiɛnlɛ‐n lɔn bɛ̀ ǹ tɔn wɔ kion, bɛa dɛnaa á die kirisibiɛ. Á die we bɛ̀ a soo, á die a too ǹ màn‐bii dɔ yii.
43010010	Wurumu n die wurumubaa tɔ‐a, ka gɛ̀ dɛ nɛ, ka basaã kɔ nɛ. Sɛnɛ, masɛ n má daa, màn mɛn bɛ́ toɛ, minbuiinin nə nyin nyabaã yɛ, ǹ yɛ ka a bɛ́ lɔn.
43010011	Masɛ n sèren‐lɛduə̃li sonbore lɛa. Sèren‐lɛduə̃li sonbore nə n din koe a sèren lɛa.
43010012	Min mɛn bɛ́ sèren lɛduĩ giɛ saraa li, a ná a ba sèren lɛn lɛduə̃li taãn lɛa wa, sèren lɛn dɔn nə́ ǹ ba a wɔn lɛa wa, bɛ̀ bɛa dɛnaa don gin yɛ die, a n sèren lɛn toɛ walan, a n gòã da baa nɛ. Don gin lɛ nə ǹ tɛn kuĩ, gialakunun kɛn nə baa si ǹ sasawaa kɔn.
43010013	A n baa sii, a giala, a n giɛ a saraa din sɔɔ̃ li, sèren kɛn bie a yii li ǹ sii lɛa wa.
43010014	Masɛ n sèren‐lɛduə̃li sonbore lɛa. Maa Díi bɛ́ ma doɛ̃ lɔn ke, masɛ dɔ bɛ́ maa Díi doɛ̃ lɔn ke, min mɛnɛn bɛ́ masɛ wɔn lɛa, masɛ dɔ n bɛn lɛn doɛ̃ miɛ̃, ǹ dɔn man masɛ doɛ̃ miɛ̃, ka sèren‐lɛduə̃li bɛ́ a sèren doɛ̃ lɔn, ka sèren dɔn bɛ́ ǹ lɛduə̃li doɛ̃ lɔn. Ma nə n din koe bɛn lɛn lɛa.
43010016	Maa sère kɔsɔn dɔn tan, ǹ ba kion kɛ‐n wa, ma doamaa nɛ, ma da ka bɛn dɔn nɛ ma ǹ kaa a nɛ. Ǹ tá re ma bɔlɔ miɛ, ǹ tumaa nə́ n baa tɔɔ kuru goon toto lɛa, ǹ lɛduə̃li goã goon toto.
43010017	Maa Díi tá ma narɛ, a giala, masɛ n ma din nyin koe, màn mɛn bɛ́ toɛ, ma wusoo ma si.
43010018	Min bie sii ma la wa dɛ. Man boe ma din ni ma á koe. Pàã tá ma lon ma bɔ ma din ni ma kɔ, pàã tá ma lon dɔn ma wusoo ma si. Maa Díi dí mɛn pɛ ma nɛ, a din lɛ n bɛ nɛ.”
43010019	Bɛa boon lɛn man nə́ toa, Zuifun lɛn lɛ wusoo á kaa kɔn para‐a.
43010020	Ǹ gigiã na á goã pii mà mànan man a ganaa! Mà a boo yɔrɔ banban! Mà ǹsɛn nə n too kɔ a lon ǹ baa lɔn?
43010021	Sɛnɛ, ǹ gialakunun man nə́ goã pii mà nɔ̀ɔndɛnan boo da ǹ gɔn bie ke wa dɛ. Mà nɔ̀ɔnɔn tá boe la ǹ yii tere‐a yiin bũ koɛ?
43010022	Nyan waáraa, Zuifun man gɔ̀ bɔ Lawa a kion‐a a zɔ́n zɛnɛɛ Zeruzalɛmu kiwi.
43010023	Salomɔn a siã bǎã mɛn bɛ́ Lawa a kion a sumu‐n, Yezu goã n bibiĩ bɛ giulun.
43010024	Zuifun nə́ woo a lɛnpɛnɛ, ǹ nə́ pɛ nɛ mà a n die toɛ ǹsɛn nə n yii da miɛ̃ yǎa biĩ? Mà Minin Nyin‐sili lɛ, mà bɛ̀ a din ni, mà a pɛ ǹsɛn manɛ foaãnɛ!
43010025	Yezu tɔ́n pɛ ǹ nɛ: “Ma bɛ́ má pɛ ka‐n lɛlɛ, ka bɛ́ ka a golee ma li wa. Ma bɛ́ dín mɛnɛn nyɛɛ ka maa Díi tɔ‐n ke, bɛn lɛn man siérebaa ǹ siin lɛa maa wɔ gɔn la.
43010026	Sɛnɛ, ka a golee masɛ li wa, a giala, ka a kun ka masɛ a sèren lɛn nɛ wa.
43010027	Maa sèren lɛn tá ma bɔlɔ miɛ. Ma tá ǹ doɛ̃, ǹ tá koe ma lɛ.
43010028	Man nyin nyabaã koe ǹ la, ǹ ba re giɛ̃ duduu wa. Min kɔ́n dɔ a re boe la a ǹ kũ a ǹ si ma la wa.
43010029	Maa Díi mɛn nə́ ǹ kɔ ma la, bɛ á gole á la màn din tumaa nɛ, pàã dɔ ba min kɔ́n lon, a màn kũ a si Díi Lawa la wa.
43010030	Ma laanka maa Díi ni, wɔ n goon toto.”
43010031	Zuifun nə́ wusoo ǹ nə́ kɔlɔn goa doo, mà ǹsɛn man dii ni.
43010032	Yezu tɔ́n pɛ ǹ nɛ: “Má sii sonbore gigiã zɛnaa ka dinin yɔrɔ‐a ka maa Díi pàã nɛ. Ka ǹ giɛ li ka tá masɛ dii ka kɔlɔ nɛ, bɛa zɛnaa ǹ siin kɛn lɛn mɛn taman yii?”
43010033	Zuifun nə́ tɔ́n pɛ nɛ mà ǹsɛn bie giɛ li ǹ dɛ ka kɔlɔ nɛ, sii sonbore zɛnaa taman yii wa, sɛnɛ, mà Lawa tɔ ziziɛ̃ ǹ boo na á toa, ǹsɛn tá giɛ li ǹ dɛ ka kɔlɔ nɛ. Mà a giala, mà asɛ din minbuiin nɛ kɛ nə n din biɛ Lawa lɛa.
43010034	Yezu tɔ́n pɛ ǹ nɛ: “A ba kiɛ̃ nɛ ka dinin dí‐pɛ sɛ́wɔ lɛ nɛ mà Lawa na á pɛ mà “ka ǹ lawan lɛa” wa ya?
43010035	Lawa a boo bɛ́ màn mɛn pii, ka á doɛ̃, mà min kɔ́n ba boe la a bɛ sàabaa wa. Lawa na a dí‐pɛn lɛn kɔ min mɛnɛn la bibinaa nɛ, á ǹ baa sii yɔrɔ‐bɔlen lɛa, a n bɛn lɛn bíi mà "lawan".
43010036	Sɛnɛ, Lawa bɛ́ á masɛ mɛn bɔ, á ma dia kanaa kɛ gɔ́ɔ̃ nɛ, a n siɛ lɔn ka tá pii, mà masɛ n Lawa tɔ ziziɛ̃, a giala, mà man má pɛ mà man Lawa a Nɛgiĩ lɛa?
43010037	Bɛ̀ ma ba maa Díi a nya ǹ dín nyɛɛ wa, ka baran golee masɛ li wa!
43010038	Sɛnɛ, bɛ̀ ma tá bɛn nyɛɛ, haalɛ ta ka ba re golee masɛ li wa, ka waa bɛa zɛnaa ǹ siin lɛn sɛn la, màn mɛn bɛ́ toɛ, ka dɔ̃ taãn‐taãnɛ, mà maa Díi tá kun ka ma nɛ, ka masɛ dɔ bɛ́ kun ka maa Díi‐n lɔn.”
43010039	Bɛ kio, ǹ nə́ wusoo ǹ nə́ ga a kũ ǹ gɔn li doo, sɛnɛ, á la ǹ la á woo.
43010040	Yezu wusoo á woo Zurdɛ̃ tà kio, Zaã goã batɛmu diɛ minin ganaa bǎã mɛn nɛ lɛlɛ, á giã walan.
43010041	Min gigiã daa a li, ǹ nə́ goã pii mà Zaã kaãbaa ǹ sii kɔ́n zɛnaa sɛn wa, sɛnɛ, mà a boo mɛn tumaa da giĩ kɛ lɛ wɔ gɔn la, mà taãn nɛ.
43010042	Min gigiã golee Yezu li walan
43011001	Giĩ goon na á goã Betaanii kiwi, a tɔ n Lazaarɛ, busu goã a ganaa. Mariya laanka ǹ golo Marti dɔ n bɛa kiwi lɛ a minin lɛa.
43011002	A din Mariya goongoon kɛ lɛ na á nyɔɔ gìĩ kɔɔ̃n kaa Dɛnaa Yezu gòãn ganaa, á ǹ tuturu ka a din mìi ka nɛ. A din lɛ miãgiĩ Lazaarɛ na á goã a ba lon wa.
43011003	Ǹ miãnɛn min paa lɛ min dia mà a wo pɛ Yezu ni mà Dɛnaa, mà a giaáragiĩ lɛ a lon wa.
43011004	Yezu bɛ́ a ná a boo ma lɔn, á pɛ mà Lazaarɛ a gɛ̀ busu bie ke wa, mà kɛ n die Lawa a boo sii la nyɛɛ. Mà a din lɛ dɔ n die Lawa a Nɛgiĩ a boo sii la nyɛɛ.
43011005	Yezu goã Marti laanka ǹ diɛ̃lɔ lɛ narɛ parsiini ka Lazaarɛ nɛ.
43011006	Sɛnɛ a laanɛ á dɔ̃ mà Lazaarɛ ba lon wa, a goã bǎã mɛn nɛ, á wusoo á giã walan yǎa lɛawaa paa doo.
43011007	Bɛ lɛ kio‐n kəni, á pɛ a kialandɛnan manɛ mà ǹ daa ǹsɛn nə wusoo ǹ wo Zudee gána nɛ.
43011008	A kialandɛnan lɛn nə́ tɔ́n pɛ nɛ: «Mìinaa, táa Zuifun nə́ baa re n dii ka kɔlɔ‐n walan sisia. Ma n giɛ li n wusoo n wo walan doo?”
43011009	Yezu tɔ́n pɛ ǹ nɛ: «Biikoo fulupaa bie lɛawaa goon gɔ́ɔ̃‐n wa? Sii din tumaa laanka a biikoo ne. Bɛ̀ min nə tɔ we penleen ke, a ba n gòã niɛ wa, a giala, a yii á wɔlɔ ganaa.
43011010	Sɛnɛ, bɛ̀ min tá tɔ we tèlò‐n, ǹ dɛnaa nə n gòã niɛ, a giala, ǹ dɛnaa yii ba wɔlɔ ganaa wa.”
43011011	Bɛa boon lɛn diɛ kio á tɔ́n pɛ: «Wɔa giaáragiĩ Lazaarɛ lɛ na á nyuù wɔ, sɛnɛ, masɛ á die woe a yii kiɛ.”
43011012	A kialandɛnan lɛn nə́ tɔ́n pɛ nɛ: «Dɛnaa, bɛ̀ a na á nyuù wɔ kaa, a busu lɛ á die nyɛɛ.”
43011013	Yezu n giɛ li a Lazaarɛ a gɛ̀ boo da ǹ nɛ, sɛnɛ, ǹsɛn man nə́ goã taasɛ mà a n boo diɛ nyuù taãn kɛ wɔ gɔn la.
43011014	Yezu tɔ́n pɛ ǹ nɛ foaãnɛ: «Lazaarɛ gã.
43011015	Ma bɛ́ ma goã walan wa, bɛ din nə kɔɔ̃n masɛ‐a kasɛn kɛn lɛn taman yii, màn mɛn bɛ́ toɛ, ka golee masɛ li taãn‐taãnɛ. Sɛnɛ, ka daa wɔ n tan!”
43011016	Ǹ bɛ́ Toomaa mɛn bíi "Diidiimu" (bɛ giala mà bɛlɛman), bɛ tɔ́n pɛ kialandɛnaa gialakunun lɛn manɛ, mà ǹ daa ǹsɛn dɔn nə n tan, ǹsɛn dɔn nə gã kun ni.
43011017	Yezu bɛ́ á dɔ, á woo yaa bɛ̀ ǹ nə́ Lazaarɛ bĩ, á dɔ lɛawaa sii yala‐n.
43011018	Betaanii laanka Zeruzalɛmu bii dɔ kilo sɔɔ taãn wa,
43011019	Zuifu gigiã bɔ walan ǹ nə́ daa Marti laanka Mariya ǹ miãgiĩ lɛ a gɛ̀ fòo da ǹ nɛ.
43011020	Marti bɛ́ á ma mà Yezu á die, á yoo á woo n da lɛ, bɛ á zɛnɛɛ bɛ̀ Mariya á giã‐n tán kion.
43011021	Marti mà Yezu ganaa: «Dɛnaa, bɛ̀ ma nə n tan kànaa ke, bɛ̀ masɛ miãgiĩ lɛ a giɛ̃ wa.
43011022	Sɛnɛ, haalɛ tɔn pelo, ma á doɛ̃ máa n bɛ́ re màn woo màn nyankoe Lawa lon, Lawa á re koe n la.”
43011023	Yezu tɔ́n pɛ nɛ: «N miãgiĩ lɛ yii á die kiɛ.”
43011024	Marti dɔ mà asɛ á doɛ̃ mà a yii á re kiɛ kanaa a nya pinaa.
43011025	Yezu tɔ́n pɛ nɛ: «Masɛ din nə geren yii‐kaali lɛa, ma din nə yiikoonaabaa lɛa. Bɛ̀ min mɛn golee masɛ li, ta ǹ dɛnaa na á gã, a yii n tɔn koo;
43011026	bɛ̀ min mɛn dɔ yii a koo, ǹ dɛnaa golee masɛ li, bɛ a giɛ̃ duduu wa. Ń golee bɛ li?”
43011027	Marti ná a lɛ si: «Hiĩ, Dɛnaa, má golee li máa n din ni Minin Nyin‐sili lɛ lɛa, ma n Lawa a Nɛgiĩ lɛa, min mɛn doamaa bɛ́ nɛ a da kanaa gɔ́ɔ̃ nɛ.”
43011028	Bɛa diɛ kio, Marti woo lɛ dia ǹ diɛ̃ Mariya la, á n duru á pɛ nɛ: «Mìinaa daa, a tá lɛ diɛ n la.”
43011029	Mariya bɛa boo lɛ ma lɔn, á yoo ka dɔdɔ á woo a li.
43011030	Bɛ á zɛnɛɛ bɛ̀ Yezu tɔn wɔ kiwi gɔ́ɔ̃‐n wa. Marti wo n da lɛ bǎã mɛn nɛ, bɛ̀ á tɔn walan.
43011031	Zuifun mɛnɛn bɛ́ kion Mariya li a nyin tii a ganaa, bɛn bɛ́ ǹ nə́ yɛ á yoo ka son mà a n soe, ǹ nə́ yoo ǹ nə́ kɔ lɛ. A nə ǹ gɔ́ɔ̃ nɛ mà a n woe wuu pii yala la.
43011032	Yezu bɛ́ bǎã mɛn nɛ, Mariya bɛ́ á dɔ walan, á yɛ lɔn gɔrɔ, á n duwə́ tán‐a a giulun, á pɛ nɛ: «Dɛnaa, bɛ̀ ma nə́ n goã kànaa ke, bɛ̀ ma miãgiĩ lɛ a giɛ̃ wa.”
43011033	Yezu bɛ́ á Mariya yɛ wuu pii, Zuifun mɛnɛn dɔn nə́ da kun ni bɛn dɔn nə́ wuu pii, á foo ziziɛ̃, á busu a ganaa.
43011034	Á tɔ́n nɔ̀n da ǹ la: «Ka n ka bĩ maa?” Ǹ nə́ tɔ́n pɛ nɛ mà Dɛnaa ganaa, mà a da ga a ganaa.
43011035	Bɛa biikoo li, Yezu yii mu bɔ.
43011036	Bɛ lɛ nɛ Zuifun lɛn nə́ goã pii mà a bɛ́ á goã narɛ lɔn, mà ǹ ga‐a dɛ!
43011037	Sɛnɛ, ǹ tɛn na á goã pii mà Min mɛn bɛ́ á yii tere‐a yii bũ, mà a na á goã boe la a toa Lazara ná a giɛ̃ wa?
43011038	Yezu foo wusoo á ziziɛ̃ doo, á kiɛ̃ á woo yala lɛ lɛ‐a. Kele kolo yala nɛ, ǹ ná a lɛ tã ka kɔlɔ nɛ.
43011039	Yezu tɔ́n pɛ: «Ka kɔlɔ lɛ bɔ ka bɔ lɛ.” Gere lɛ miãnɛn Marti lɛ tɔ́n pɛ: «Dɛnaa, a gìĩ doamaa nɛ a yoo kanna. A giala, a lɛawaa sii n ke.”
43011040	Yezu tɔ́n pɛ nɛ: «Ma pɛ n nɛ lɛlɛ, máa bɛ̀ n golee masɛ li, máa n tá re Lawa a boo sii la yii wa?”
43011041	Ǹ nə́ kɔlɔ lɛ bɔ ǹ nə́ bɔ lɛ. Bɛ kio, Yezu nə́ n yii saa lon, á pɛ: «Maa Díi, ma á barka diɛ n nɛ, a giala, n masɛ lɛ si.
43011042	Ma á doɛ̃ parsiini máa n tá ma lɛ sii biikoo tumaa waáraa. Sɛnɛ, zaman mɛn bɛ́ ma lɛnpɛnɛ, man má kɛ pɛ bɛn taman yii, màn mɛn bɛ́ toɛ, ǹ waa la mà n din ni n ma dia.”
43011043	Bɛa boo lɛ a diɛ kio, á paraa ka pã á pɛ: «Lazaarɛ, soo!”
43011044	Gere lɛ yii kaa á soo, a gòãn laanka a gɔnɔn nə́ yii‐n ka mɔnaa gɔnɔn nɛ, mɔnaa fu n pɛnɛɛ nɛ a yɔrɔ‐a. Yezu pɛ minin manɛ mà ǹ fore ǹ da a woo!
43011045	Zuifun mɛnɛn nə́ da Mariya li, Yezu sii mɛn zɛnaa ǹ nə́ yɛ, ǹ gigiã golee Yezu li.
43011046	Sɛnɛ, ǹ gialakunun nə́ kiɛ̃, ǹ nə́ woo dɔ Fariziɛ̃n li, Yezu sii mɛn zɛnaa, ǹ ná a laakalaa ǹ nɛ.
43011047	Lawa a wúlu‐bɔlen goledɛnan laanka Fariziɛ̃n nə́ woo kɔn yɛ, ǹ nə́ pɛ mà ǹsɛn man die wàa zɛnɛɛ? Mà giĩ lɛ á ke kaãbaa ǹ sii gigiã zɛnɛɛ!
43011048	bɛ̀ wɔ kɛ da a gɔn lɛ‐a, min tumaa á die golee li, Rɔmu gána a pàãdɛnan tá re miɛ, ǹ tá re die wɔa Lawa a kion kɛ wurii, ǹ wɔa gána yu.
43011049	Ǹ min goon ne, a tɔn n Kayifu, a din lɛ na á goã Lawa a wúlu‐bɔlen kiã lɛa bɛa lɛ̀ lɛ‐a. Bɛ́ tɔ́n pɛ ka ba màn kɔ́n doɛ̃ sii kɛ gɔ́ɔ̃‐n wa.
43011050	kaa doɛ̃ dɔn dinin mà á soɛ ka ganaa, min goon nə gã min tumaa a lɛa, màn mɛn bɛ́ toɛ, kasɛn tɔrɔ tumaa baran bɔ̀n baa wa?
43011051	(A bie á bɛa boo kɛ lɛ da a din li wa. Sɛnɛ, a bɛ́ wúlu‐bɔlen kiã lɛa bɛa lɛ̀ lɛ‐a, a na á bɛ da Lawa a boo gii lɛa, mà Yezu doamaa nɛ a gã Zuifu tɔrɔn lɛ‐a.
43011052	Ǹ dinin sɔɔ̃nɔn lɛa bie wa, sɛnɛ, a doamaa nɛ a gã, màn mɛn bɛ́ toɛ, Lawa a nɛnyaanan mɛnɛn bɛ́ sasawaa nɛ, á bɛn dɔn kaa kun, á ǹ tumaa baa goon.)
43011053	A din pinaa lɛ‐n kəni ǹ nə́ golee la, mà ǹsɛn man die dii a gã.
43011054	A kũ bɛ lɛ ganaa, Yezu ná a lɛ da a ba n din nyɛɛ Zuifun yɔrɔ‐a miɛ̃ doo wa. Á soo á n bɔ walan, á woo don, lɛkoro‐a ǹ kiwi kɔ́n nɛ, a tɔ mà Efrayimu, a laanka a kialandɛnan nə́ giã walan bɔrɔ.
43011055	Zuifun kiɛ̃mala ǹ zɔ́n nə́ diri. Don kion min gigiã zɔ́n lɛ toa die, ǹ nə́ soo ǹ nə́ woo gɔ̀ bɔ ǹ dinin ganaa Zeruzalɛmu, á kɔnpɛ ka ǹ landa nɛ.
43011056	Ǹ nə́ goã giɛ Yezu li. Ǹ bɛ́ Lawa a kion, maǹ nə́ goã nɔ̀n didiɛ kɔn la walan, ke mà ǹ miã n wàa taasɛ? Mà á re die zɔ́n lɛ‐a dinin le?
43011057	Wúlu‐bɔlen goledɛnan laanka Fariziɛ̃n man nə́ pɛ ǹ nə́ laa, mà bɛ̀ min mɛn nə́ Yezu bǎã dɔ̃, mà ǹ dɛnaa da a giala pɛ ǹsɛn manɛ, màn mɛn bɛ́ toɛ, ǹsɛn nə wo kũ.
43012001	A gialakun bɛ́ á goã lɛawaa sɔrɔ Zuifun kiɛ̃mala ǹ zɔ́n nə dɔ, Yezu dɔ Betaanii kiwi. A Lazaarɛ mɛn yii kaa á bɔ geren bii, bɛ lɛ na á goã walan.
43012002	Ǹ nə́ wasamiɛn màn‐bii zɛnaa nɛ walan. Marti na á goã màn‐bii koɛ tán‐a ǹ giulun. Ǹ màn‐bii kɔ min mɛnɛn la kun ka Yezu ni, Lazaarɛ na á goã bɛn lɛn min goon lɛa.
43012003	Mariya donkolon kɔ́n saa á daa nɛ. Nyɔɔ gìĩ kɔɔ̃n na a nɛ, a giɔ̀mɔ n kaka parsiini, a yii n ka yoren‐yoren, a n zɛnaa ka da mɛn yon ne, a tɔ n naára. Á bɛa nyɔɔ lɛ kaa Yezu gòãn ganaa, á ǹ tuturu ka a din mìi ka nɛ. A gìĩ kion lɛ gɔ́ɔ̃ tumaa si á n kɔ lɛ.
43012004	Kariyɔtin Zudaasi ke Yezu a kialandɛnaa goon lɛa, die Yezu koe a zɔ́ɔn la, asɛ tɔ́n pɛ
43012005	mà wàa na á baa ǹ nyɔɔ kɛ lɛ sã lɛawaa biɛsɔɔ (300) a di nya ǹ giɔ̀mɔ ganaa, ǹ ná a wɔrɔ gii doobaan man wa?
43012006	Zudaasi bɛ́ á bɛ pɛ, a bie ka a nə n gɔ́ɔ̃ bii doobaan sii‐n wa, sɛnɛ, wurumu ni. A giala, a din na á goã wɔrɔ koɛ. Bɛ̀ ǹ nə́ wɔrɔ mɛn kaa màn nɛ, a n bɛ koɛ̃.
43012007	Yezu tɔ́n pɛ: a toa kiĩ ni! a na á bɛ zɛnaa á koa masɛ a bii pinaa taman yii.
43012008	doobaan kɛn, bɛn tá kun ka nɛ biikoo tumaa li, sɛnɛ, masɛ bie re goɛ̃ kun ka nɛ miɛ̃ wa.
43012009	Zuifu gigiã bɔ a siére‐a mà Yezu tá Betaanii. Bɛ lɛ nɛ, ǹ nə́ woo mà ǹsɛn yii Yezu dinmaa yɛ, a Lazaarɛ mɛn dɔ yii kaa á bɔ geren bii, ǹsɛn nə bɛ dɔ yɛ.
43012010	A kũ bɛ lɛ ganaa, wúlu‐bɔlen goledɛnan nə́ golee la, mà yǎa ǹsɛn nə Lazaarɛ dɔ dii a giɛ̃,
43012011	a giala, mà a din lɛ a lɛa nɛ, Zuifu gigiã goã ǹ niɛ n boe kunun ǹsɛn nɛ, bɛ̀ ǹ golee Yezu li.
43012012	A lɛawaa, zaman gole mɛn nə da Kiɛ̃mala ǹ Zɔ́n ganaa, bɛn nə́ ma mà Yezu á die Zeruzalɛmu.
43012013	Ǹ nə́ sèwo luun goa ǹ nə́ woo n da lɛ, ǹ nə́ goã n lɛ dii: “Lawa da ka n bǐɛ̃ nɛ!, min mɛn bɛ́ die ka Dɛnaa tɔ nɛ, Lawa barka wɔ n nɛ! Lawa barka wɔ Izirayelin kii lɛ nɛ!”
43012014	Yezu dundun yɛ á dii la, ka a bɛ́ kiɛ̃‐n Lawa a boo‐n kɛnɛn lɔn:
43012015	”Zeruzalɛmu minin, ka baran nyɛ́ɛ baa wa. Kaa kii lɛ á ke á dii dundun banɛɛ la á die.”
43012016	Sii mɛn bɛ́ á n zɛnaa, a kialandɛnan lɛn na a giala ma a waáraa wa. Sɛnɛ, Lawa bɛ́ á gugurubaa kɔ Yezu la ǹ mɛn waáraa, ǹ yiri gisĩ a nɛ, mà bɛa sii kɛ lɛ na á n kiɛ̃ Yezu din wɔ gɔn la, mà a din lɛ n ke minin lɛn nə́ zɛnaa nɛ.
43012017	Min mɛn tumaa goã kun ka Yezu ni, bɛ̀ a bɛ́ lɛ diɛ Lazaarɛ la yala‐n ǹ mɛn pinaa, a tá a gere yii kiɛ, bɛn tumaa goã Yezu a zɛnaa ǹ siin laakalɛɛ.
43012018	Bɛ̀ ń yaa bɛa zaman lɛ woo n da Yezu lɛ, maǹ nə́ bɛa kaãbaa ǹ sii kɛ lɛ boo ma.
43012019	Fariziɛ̃n nə́ tɔ́n pɛ kɔn nɛ mà haya! Mà ǹ yii bɛ́ a ganaa, mà ǹ ba re boe sii kɔ́n la wa. Mà min tumaa á ke toɛ̃ koe a kio lɛ!
43012020	Min mɛnɛn nə da Lawa guguru kɔ zɔ́n lɛ li, Grɛkin kɔnɔn nə́ goã kunun ǹ ni.
43012021	Filipi mɛn bɛ́ boe Bɛtsayidaa kiwi Galilee gána nɛ, ǹ nə́ pɛ bɛ‐n kɛnɛn: “Giĩ lɛɛ, wɔsɛn man giɛ li wɔ Yezu yɛ.”
43012022	Filipi woo pɛ Andre ne, ǹ nə́ n ti kun ǹ nə́ woo pɛ Yezu ni.
43012023	Yezu tɔ́n pɛ ǹ nɛ: “Lawa doamaa bɛ́ nɛ a gugurubaa kɔ Min a Nɛgiĩ la ǹ mɛn waáraa, a biikoo dɔ.
43012024	Masɛ n taãn pii ka nɛ, bɛ̀ belee nàn mɛnaa tii li á gã wa, a n goɛ̃ a din sɔɔ̃. Sɛnɛ, bɛ̀ á gã, a n nàn gigiã boe.
43012025	Bɛ̀ min mɛn yii á boe a din ganaa wa, bɛa dɛnaa á die bɔ̀n biɛ. Sɛnɛ, bɛ̀ min mɛn nə́ n yii bɔ a din ganaa kanaa kɛ gɔ́ɔ̃ nɛ, bɛa dɛnaa á die nyin nyabaã yii.
43012026	Bɛ̀ min mɛn tá li a dí nya masɛ nɛ, yǎa ǹ dɛnaa koe masɛ kio lɛ; ma bɛ́ bǎã mɛn nɛ, maa dí‐nyali dɔ á re goɛ̃ walan. Bɛ̀ min mɛn tá dí nyɛɛ masɛ nɛ, maa Díi á re bɛa dɛnaa guguru koe.
43012027	Masɛ gɔ́ɔ̃ wɛ̃maa‐n sisia, man die pii máa wàa? Ma pɛ máa maa Díi ma kanbaa biikoo kɛa nɔmaa kɛ ganaa? Sɛnɛ, ma bɛ́ n má daa bɛa nɔmaa kɛ lɛ a wɔ taman yii.
43012028	Maa Díi, n din tɔ bɔ.” Lawa lɛn tɔ́n bɔ lon kɛnɛn: “Má a tɔ bɔ, man die wusii ma a tɔ bɔ doo.”
43012029	Zaman mɛn nə goã walan ǹ nə́ bɛa boo lɛ ma, bɛn mà la a ginii wuu ni. Min tɛn dɔ mà lon a dia dí‐a wole kɔ́n na á boo da nɛ.
43012030	Yezu tɔ́n pɛ ǹ nɛ: “Boo diɛ lɛn kɛ lɛ bie á bɔ masɛ taman yii wa, ka dinin kɛn lɛn lɛa nɛ.
43012031	Lawa n die kiri kuri kanaa lɛ la sisia. Sisia kəni, kanaa lɛ a mìilandɛnaa a bɔ a daa biikoo n ke.
43012032	Bɛ̀ ǹ nə́ masɛ saa lon ǹ nə́ ma bɔ tán biikoo mɛn li, ma á die min tumaa bíi ma da nɛ ma din li.”
43012033	(A na á goã a din a gɛ̀ wɔ ǹ gɔn nyɛɛ ka bɛa boon lɛn nɛ.)
43012034	Zaman lɛ tɔ́n pɛ Yezu ni: “Wɔ́ yɛ dí‐pɛn sɛ́wɔ nɛ, mà Minin Nyin‐sili lɛ n die goɛ̃ a yii n koo miɛ̃ a ná a ba giɛ̃ wa. Wàa na á baa nsɛ dɔ á pii, mà yǎa ǹ Min a Nɛgiĩ siɛ lon? Bɛa Min a Nɛgiĩ lɛ, die n ka bɛ nɛ?”
43012035	Yezu tɔ́n pɛ ǹ nɛ: “Wɔlɔ fulu tá ka bii bɔrɔ, sɛnɛ, a die beleboe wa. Wɔlɔ fulu bɛ́ ka li ǹ mɛn waáraa, ka tɔ wɔ bɛa biikoo li, màn mɛn bɛ́ toɛ, wɔlɔ tì baran da ka tɔwaa wa. A giala, min mɛn bɛ́ tɔ we wɔlɔ tì li, bɛa dɛnaa ba a din a woo ǹ bǎã doɛ̃ wa.
43012036	Wɔlɔ fulu bɛ́ ka li ǹ mɛn waáraa, ka golee bɛ lɛ li, màn mɛn bɛ́ toɛ, ka n baa minin lɛa, min mɛnɛn bɛ́ tɔ woe wɔlɔ fúlu li.” Bɛa boon lɛn diɛ kio, Yezu kiɛ̃ á n bɔ ǹ li, á n duru ǹ la.
43012037	A laanɛ Yezu kaãbaa ǹ sii gigiã zɛnaa ǹ yɔrɔ‐a, ǹ golee li wa.
43012038	Lawa a boo gii‐dali Izayii boo mɛn pɛ, a na á kaa bɛ lɛ lɛ: “Dɛnaa, ǹ boo mɛn ma wɔ lɛ‐n, die na á golee li? Dɛnaa na a ná a boo sii la nyaa die ne?”
43012039	Màn mɛn bɛ́ á toa ǹ nə́ ǹ ba golee li wa, a din Izayii lɛ na á bɛ dɔ pɛ:
43012040	”Lawa na á ǹ yiin tã, màn mɛn bɛ́ toɛ, ǹ baran wɔlɔ yɛ wa. Á ǹ yiri tã, màn mɛn bɛ́ toɛ, ǹ baran boo giala ma wa, màn mɛn bɛ́ toɛ, ǹ baran ǹ lɛ‐mui sii kaa ǹ wusoo ǹ da masɛ Lawa li wa. Bɛ̀ maǹ kiɛ, bɛ̀ má ǹ busu nya!”
43012041	Izayii na á kɛ lɛ pɛ Yezu wɔ gɔn la, a giala á goã á Yezu a gugurubaa yɛ.
43012042	A laan ka bɛ nɛ, nyɛɛnaandɛnan lɛn dininmaan bii, min gigiã golee li. Sɛnɛ, Fariziɛ̃n lɛn taman yii, ǹ yii wɔ ǹ nə nyaa minin yɔrɔ‐a wa, màn mɛn bɛ́ toɛ, ǹ baran ǹ loo ǹ nə ǹ bɔ lɛsɔkɔn kion wa.
43012043	A giala, minbuiinin nə ǹ tɔ bɔ, bɛ́ kɔɔ̃n kɔ ǹ ganaa á la Lawa wɔ nɛ.
43012044	Yezu nə́ n lɛn saa lon, á pɛ: “Bɛ̀ min mɛn golee masɛ li, bɛa dɛnaa bie á golee masɛ din sɔɔ̃ li wa, min mɛn ma dia, a na á golee bɛ dɔ li.
43012045	Bɛ̀ min mɛn masɛ yɛ, min mɛn ma dia, ǹ dɛnaa na á bɛ dɔ yɛ.
43012046	Man má daa kanaa kɛ gɔ́ɔ̃ nɛ, ka wɔlɔ fúlu bɛ́ lɔn, màn mɛn bɛ́ toɛ, bɛ̀ min mɛn golee masɛ li, bɛa dɛnaa baran goã wɔlɔ tì li doo wa.
43012047	Bɛ̀ min mɛn tá maa boon kɛn miɛ, a ná a ba ǹ sii wa, ma bie kiri kuri bɛa dɛnaa la wa; a giala, ma bie ma daa kiri kuru kanaa minbuiinin la wa, man má daa ǹ kirisibaa.
43012048	Bɛ̀ min mɛn nə́ n piã ka masɛ nɛ, a ná a lɛ kɔ maa boo kɛ dɔ‐a wa, bɛa dɛnaa a kiri‐wɔle tan. Ma boo mɛn da, bɛ lɛ n die kiri kuri la kanaa a nya pinaa.
43012049	Ma bie má boo da ma din gɔn wìi a lɛa wa, sɛnɛ, maa Díi mɛn nə ma dia, bɛ màn mɛn pɛ ma nɛ, man bɛ lɛ pii, man minin darɛɛ bɛ lɛ ganaa.
43012050	Ma á doɛ̃, máa a bɛ́ màn mɛn pii, bɛ lɛ n nyin nyabaã koe minbuiinin la. Bɛ lɛ nɛ, ma bɛ́ boo mɛn pii, maa Díi pɛ ma‐n lɔn, ma dɔ n pii miɛ̃.”
43013001	Kiɛ̃mala ǹ Zɔ́n laan bɛ̀ á dɔ, Yezu dɔ̃ mà asɛ a biikoo dɔ, a n bɔ kanaa kɛ gɔ́ɔ̃ nɛ, a wo ǹ Di Lawa li. A goã a wɔn mɛnɛn lɛn narɛ kanaa lɛ gɔ́ɔ̃ nɛ biikoo tumaa waáraa, á wusoo á bɛn narɛ doo yǎa a dan ganaa.
43013002	Yezu laanka a kialandɛnan man màn bii biikoo kɔ́n li. Bɛ á zɛnɛɛ bɛ̀ Sɛtaan nə saa lɛlɛ, á wɔ Kariyɔtin Simɔn a nɛgiĩ Zudaasi yiri ni, mà a Yezu kɔ a zɔ́ɔn la.
43013003	Yezu dinmaa lɛ á doɛ̃ sɛn, mà asɛ a Díi na á sii din tumaa a pàã kɔ asɛ la. Á doɛ̃ mà asɛ na á bɔ Lawa li á daa, mà asɛ n wusii á woe Lawa li.
43013004	Sɛnɛ, á yoo á n bɔ tán‐a màn bii ǹ bǎã nɛ, a ná a mɔnaa sɔlɔ á da tán, á mɔnaa gɔn saa á n bii yii ni.
43013005	Bɛ kio, á mu kaa màn nɛ, a ná a lɛ kũ a ná a kialandɛnan lɛn gòãn pii, bɛ̀ a ǹ tuturu ka a bii yii ǹ mɔnaa lɛ nɛ.
43013006	A bɛ́ á dɔ Simɔn Piɛrɛ ganaa ǹ mɛn waáraa, bɛ́ tɔ́n pɛ nɛ: “N din Dɛnaa n masɛ gòãn pii kən le!”
43013007	Yezu tɔ́n pɛ nɛ: “Ma bɛ́ sii mɛn zɛnɛɛ, n ba doɛ̃ sisia wa, sɛnɛ, n tá re a giala miɛ bɛ kio.”
43013008	Piɛrɛ tɔ́n pɛ nɛ: “Boɛɛ wa! N ba masɛ gòãn pii wa!” Yezu mà Piɛrɛ ganaa: “Bɛ̀ man gòãn pii wa, n màn kɔ́n gii ba kun ka masɛ‐n doo wa.”
43013009	Simɔn Piɛrɛ tɔ́n pɛ nɛ: “Dɛnaa, bɛ̀ á miɛ̃, n baran toa ma gòãn dinin sɔɔ̃nɔn li wa, ma gɔ̀nɔn dɔ pii ka ma mìi ni!”
43013010	Yezu tɔ́n pɛ nɛ: “Bɛ̀ min mɛn nə́ n zoo, bɛ na á yoreen kɔ, ǹ dɛnaa laadoo ba a ganaa a n paǹ kɔ́n pii doo wa, yǎa a gòãn, a giala, ǹ dɛnaa bɔ yoreen ne. Kasɛn kɛn tá yoreen ne, sɛnɛ, ka dinin tumaa bie wa.”
43013011	(Min mɛn bɛ́ re we a zɔ́ɔn gɔn, á bɛa dɛnaa dɔ̃. Bɛ lɛ na á toa á pɛ mà ǹ dinin tumaa ba yoreen wa.)
43013012	Yezu bɛ́ á ǹ gòãn pii á nya, a ná a mɔnaa saa á wɔ a ganaa, á wusoo á giã tán‐a màn bii ǹ bǎã nɛ. Á pɛ ǹ nɛ: “Ma sii mɛn zɛnaa ka nɛ, ká a giala ma?
43013013	Ka ǹ ma bíi Mìinaa, Dɛnaa, ka sonbore pɛ, a giala, man bɛ lɛ lɛa.
43013014	Bɛ̀ ń yaa masɛ din Dɛnaa, masɛ din Mìinaa ka gòãn pii, a kũ bɛ lɛ‐a, ka dɔn doamaa nɛ ka kɔn gòãn pii.
43013015	Sii a kɔnboe n ke ma á nyɛɛ ka nɛ, ma sii mɛn zɛnaa ka nɛ, ka dɔn nə zɛnaa miɛ̃.
43013016	Man taãn pii ka nɛ, bɛ̀rɛ kɔ́n ba gole á la ǹ Dɛnaagiĩ‐n wa, dia dí‐a wole kɔ́n dɔ a gole á la a dia wole‐n wa.
43013017	Ka bɛ́ bɛ doɛ̃ kanna, ka kɔ lɛ, ka foo á re nyɛɛ.
43013018	Ma bie boo diɛ ka dinin tumaa wɔ gɔn la wa, ma min mɛnɛn bɔ, ma á bɛn doɛ̃. Sɛnɛ, Lawa a boo màn mɛn pɛ, bɛ doamaa nɛ a n zɛnaa; a na á pɛ: “Min mɛn din bɛ́ màn bii kun ka masɛ nɛ, a din lɛ na á n bɔyaa masɛ li.”
43013019	Man pii ka nɛ sisia, bɛ̀ a biikoo baa doe, màn mɛn bɛ́ toɛ, bɛ̀ á n zɛnaa ǹ mɛn waáraa, ka tɔ́n golee li mà ma bɛ́ min mɛn lɛa mà man bɛ lɛa.
43013020	Man taãn pii ka nɛ, bɛ̀ min mɛn maa dia dí‐a wole kũ doɛ̃, bɛa dɛnaa na á ma dinmaa lɛ kũ doɛ̃. Bɛ̀ min mɛn ma kũ doɛ̃, bɛa dɛnaa na á maa dia wole kũ doɛ̃.”
43013021	Bɛa boon lɛn diɛ kio, Yezu gɔ́ɔ̃ wɔ̃ parsiini, á tɔn pɛ panparanpaa nɛ kɛnɛn: “Man taãn pii ka nɛ: Ka dinin min goon nə die ma we maa zɔ́ɔn gɔn.”
43013022	A kialandɛnan lɛn nə́ ga kɔn ganaa, ǹ dinin ba doɛ̃ a bɛ́ boo diɛ min mɛn wɔ gɔn la wa.
43013023	Kialandɛnan lɛn goon ne, Yezu bɛ́ ǹ mɛn lɛ narɛ a tɔ‐a, bɛ goã tán‐a a li.
43013024	Simɔn Piɛrɛ tɔ́n gòon yiɛ bɛ ganaa, mà a nɔ̀n da Yezu la, mà a n die ganaa.
43013025	Bɛa kialandɛnaa lɛ nə́ n para kanaa Yezu paǹ li, á nɔ̀n da la: “Dɛnaa, die‐n dɔn?”
43013026	Yezu tɔ́n pɛ: “Gɔn yii goon ke ma á die siɛ̃ dù ni, ma bɛ́ re bɛ koe min mɛn la, bɛa dɛnaa lɛ nɛ.” Bɛ kio, Yezu gɔn yii goon mɛn lɛ sã a nɛ, á bɛ lɛ saa á kɔ Kariyɔtin Simɔn a nɛgiĩ Zudaasi la.
43013027	Zudaasi bɛ́ á gɔn yii goon lɛ si lɔn, Sɛtaan nə́ wɔ a foo ne. Yezu tɔ́n pɛ nɛ: “N bɛ́ li n dí mɛn nya lɛn, a nya fufuu!”
43013028	Min mɛnɛn nə́ goã walan, ǹ kɔ́n Yezu a boo lɛ a diɛ mìi yɛ wa.
43013029	Ǹ wɔrɔ màn bɛ́ á goã Zudaasi din gɔn, bɛ lɛ nɛ, ǹ tɛn goã taasɛ, mà Yezu na á pɛ nɛ mà a wo ǹsɛn laadoo màn pii zɔ́n lɛ taman yii, hinlaa, mà a màn kɔ́n kɔ doobaan la.
43013030	Zudaasi bɛ́ á màn‐bii gɔn yii goon lɛ si lɔn, á n da kiɛnlɛ la gɔrɔ. Bɛ á zɛnɛɛ bɛ̀ wɔlɔ tii.
43013031	Zudaasi soo lɔn, Yezu pɛ: “Sisia kəni, Min a Nɛgiĩ a gugurubaa á die yii. Lawa dinmaa dɔ a gugurubaa á die yii bɛ lɛ gɔ́ɔ̃ nɛ.
43013032	Bɛ̀ má Lawa a gugurubaa nyaa, Lawa dinmaa dɔ á die masɛ a gugurubaa nyɛɛ a din li. Boɛɛnɛ, á die bɛ lɛ zɛnɛɛ.
43013033	Maa wɔn lɛn, man kun ka nɛ biikoo boɛɛn din sɔɔ̃ gɔ́ɔ̃ nɛ. Ka tá re giɛ masɛ li; sɛnɛ, ma màn mɛn pɛ Zuifun manɛ, man bɛ lɛ pii ka dɔn man sisia: Ma bɛ́ woe bǎã mɛn nɛ, ka a boe la ka wo walan wa.
43013034	Man dí‐pɛ dii koe ka la: Ka kɔn narɛ. Masɛ ka narɛ lɔn, ka dɔn nə kɔn narɛ miɛ̃.
43013035	Bɛ̀ ka tá kɔn narɛ, min tumaa á re doɛ̃, mà ka n masɛ a kialandɛnan lɛa.”
43013036	Simɔn Piɛrɛ tɔ́n pɛ nɛ: “Dɛnaa, ma n woe maa?” Yezu pɛ nɛ: “Ma bɛ́ woe bǎã mɛn nɛ, n ba boe la n kɔ masɛ lɛ n wo walan sisia wa, sɛnɛ, boɛɛnɛ, n tá re koe ma kio lɛ.”
43013037	Piɛrɛ tɔ́n pɛ nɛ: “Dɛnaa, wàa na á baa masɛ a boe la ma kɔ n kio lɛ sisia wa? Masɛ nə n nyin koe n lɛa dinin!
43013038	Yezu pɛ nɛ: “N tá lɛ koe sonbore, mà n tá n din nyin koe masɛ a lɛa? Man taãn pii n ni, koo laan bɛ̀ a wuu pɛ, bɛ̀ n nə́ n piã ka masɛ nɛ, á dɔ gunyin sɔɔ.”
43014001	Yezu mà a kialandɛnan lɛn ganaa: “Ka foo baran ziziɛ̃ wa. Ka golee Lawa li, ka golee masɛ dɔ li.
43014002	Giã ǹ bǎã gigiã tá maa Díi a sumu‐n. Man woe giã ǹ bǎã zɛnɛɛ ma á koɛ ka nɛ. Bɛ̀ bɛ bie wa bɛ̀ ma ba maa woo boo kɛ diɛ ka nɛ, ma ka foo ziziɛ̃ wa.
43014003	Bɛ̀ ma woo bǎã zɛnaa má koa ka nɛ, ma á re wusii ma daa, ma ka goa ma wo ka nɛ ma din li, màn mɛn bɛ́ toɛ, ma bɛ́ bǎã mɛn nɛ, ka dɔn nə goã walan.
43014004	Ma bɛ́ woe bǎã mɛn nɛ, ka tá a zii doɛ̃.”
43014005	Toomaa tɔ́n pɛ nɛ: “Dɛnaa, wɔsɛn ba n woo ǹ bǎã doɛ̃ wa, Wɔ n siɛ lɔn wɔ tɔn a zii dɔ̃?”
43014006	Yezu pɛ nɛ: “Masɛ din nə zii lɛa, sonbore lɛa, yiikoonaabaa lɛa. Min kɔ́n ba woe Díi Lawa li, bɛ̀ a ná a kɔ masɛ lɛ wa.
43014007	Bɛ̀ ka á masɛ doɛ̃, ka á re maa Díi dɔ doɛ̃. A kũ sisia ganaa, ká dɔ̃, ká yɛ dinin.”
43014008	Filipi tɔ́n pɛ nɛ: “Dɛnaa, n Díi lɛ nyaa wɔsɛn manɛ, bɛ á wɔsɛn boe.”
43014009	Yezu mà Filipi ganaa: “Man kun ka ka nɛ haalɛ bibi ǹ dũ, bɛ din tumaa kio, n tɔn masɛ dɔ̃ bɔrɔ wa? Bɛ̀ min mɛn masɛ yɛ, ǹ dɛnaa na á maa Díi yɛ. Wàa na á baa n tá pii doo mà ma maa Díi nyaa ka nɛ?
43014010	N ba wɛɛ la mà ma á kun ka maa Díi ni, mà maa Díi dɔ á kun ka masɛ‐n wa? Ma bɛ́ boon mɛnɛn pii ka nɛ, ma bie ǹ pii ma din mìi gialaa wa dɛ! Maa Díi mɛn bɛ́ kun ka masɛ nɛ, a din na a nya ǹ dín nyɛɛ.
43014011	Ka waa masɛ la, masɛ n kun ka maa Díi ni, maa Díi dɔ n kun ka masɛ nɛ. Bɛ̀ ka a wɛɛ masɛ a boo la wa, zɛnaa ǹ siin kɛn lɛn sɛn taman yii, ka waa la mà Lawa á kun ka masɛ nɛ.
43014012	Man taãn pii ka nɛ, bɛ̀ min mɛn nə́ golee masɛ li, ma bɛ́ siin mɛnɛn zɛnɛɛ, ǹ dɛnaa dɔ á die bɛn miãn zɛnɛɛ. A tá re mànan dinin zɛnɛɛ ǹ la bɛn manɛ, a giala, masɛ n woe maa Díi li.
43014013	Bɛa biikoo li, ka bɛ́ re màn woo màn nyankoe ka masɛ tɔ nɛ, ma á die bɛ koe ka la, màn mɛn bɛ́ toɛ, ma maa Díi a gugurubaa nyaa.
43014014	Bɛ̀ ka tá màn mɛn nyankoe masɛ lon ka ma din tɔ nɛ, ma á die bɛ koe ka la.
43014015	Bɛ̀ ka tá masɛ narɛ, ka á re n doɛ ka kɔ maa dí‐pɛn lɛn lɛ.
43014016	Masɛ dɔ á re maa Díi nyankoe má a Dɔmalɛ Wole kɔsɔ kɔ ka la, bɛ n die goɛ̃ ka li miɛ̃ biikoo tumaa waáraa.
43014017	Yiri Fu mɛn bɛ́ sonbore pii, bɛ lɛ nɛ. Kanaa minin ba boe la ǹ lɛ kɔ a ganaa wa, a giala, ǹ yii ba a ganaa wa, ǹ ba doɛ̃ dɔn wa. Sɛnɛ, kasɛn kɛn tá doɛ̃, a giala, á giã nɛ ka li, á kun ka nɛ.
43014018	Ma á die ka toɛ nɛ‐toenən lɛa wa, ma á wusii die ka li.
43014019	Kànaa ka boɛɛn, kanaa minin ba re masɛ yii doo wa, sɛnɛ, kasɛn tá re ma yii ma yii n koo, ka dɔn yii á re goɛ̃ koo.
43014020	Bɛ lɛ a pinaa kəni, ka á re doɛ̃ mà masɛ á kun ka maa Díi ni, ka dɔn tá kun ka masɛ nɛ, ma dɔ á kun ka ka dɔn nɛ.
43014021	Bɛ̀ min mɛn lɛ kɔ masɛ a dí‐pɛn lɛn ganaa, á kɔ ǹ lɛ, bɛa dɛnaa n masɛ narɛ; bɛ̀ min mɛn dɔ tá masɛ narɛ, maa Díi dɔ á re bɛa dɛnaa narɛ, ma dɔ á re bɛa dɛnaa narɛ, ma n din nyaa nɛ.”
43014022	Zudaasi, Kariyɔtin Zudaasi kɛ bie wa, bɛ́ tɔ́n pɛ nɛ: “Dɛnaa, ma nə n din nyɛɛ wɔsɛn man lɔn, n nə́ n ba n din nyɛɛ kanaa min gialakunun kɛn man wa?”
43014023	Yezu pɛ nɛ: Bɛ̀ min mɛn tá masɛ narɛ, bɛa dɛnaa tá re masɛ a boo sii. Maa Díi dɔ á re bɛa dɛnaa narɛ, ma laanka maa Díi á re die bɛa dɛnaa li, wɔ giã a li.
43014024	Min mɛn bɛ́ a ba masɛ narɛ wa, bɛa dɛnaa ba masɛ a boon sii wa. Ka bɛ́ boo mɛn miɛ masɛ lɛ‐n dinin, masɛ din gɔn tɔ boo bie wa, maa Díi mɛn ma dia, bɛ lɛ a boo ne.
43014025	Ma bɛ́ kun ka nɛ, man má bɛa siin lɛn boo da ka nɛ.
43014026	Yiri Fu, Dɔmalɛ wole lɛ, maa Díi n die diɛ ka masɛ tɔ nɛ, bɛ lɛ á die ka darɛɛ bɛa siin lɛn tumaa ganaa. Ma boo mɛn tumaa pɛ ka nɛ, á die ka yiri diɛ bɛ yii tumaa nɛ.
43014027	Man là nyantoro koɛ ka li, ma din a là nyantoro ne. Kanaa bɛ́ là nyantoro koe lɔn, masɛ wɔ kɛ bie miɛ̃ wa. Ka yiri baran n lɔlɔkɔn doo wa, ka baran nyɛ́ɛ baa doo wa.
43014028	Ma bɛ́ má pɛ ka nɛ máa man woe, ma wusoo man bɔyaa ma da ka li, ka bɛ́ ka ma. Bɛ̀ ka tá ma narɛ, ka tá re n nyɛnyɛɛ masɛ a wo maa Díi li lɛ taman yii, a giala, maa Díi á gole á la masɛ nɛ.
43014029	Man sii lɛ a boo diɛ ka nɛ sisia bɛ̀ a ná a tɔ nə n zɛnaa wa, màn mɛn bɛ́ toɛ, bɛ̀ á n zɛnaa ǹ mɛn waáraa ka golee masɛ li.
43014030	Ma a die boo gigiã diɛ ka nɛ kɛ kio doo wa, a giala, kanaa lɛ a mìilandɛnaa lɛ á die. A wɔlɔ yii masɛ wɔ ganaa wa,
43014031	sɛnɛ, sii mɛn bɛ́ re masɛ yii, man lɛ koe a ganaa, màn mɛn bɛ́ toɛ, kanaa minbuiinin nə dɔ̃ mà masɛ tá maa Díi narɛ, ǹ dɔ̃ dɔn mà man maa dí nyɛɛ á kɔnpii ka maa Díi a da ǹ boo ne. Ka yoo wɔ woo wɔ n bɔ kànaa!
43015001	Masɛ n rezɛ̃ da nɛ‐kɔle taãn‐taãn lɛa, maa Díi n wuru lɛ a dɛnaa lɛa.
43015002	Bɛ̀ da gùrù mɛn tá masɛ ganaa, a ná a nɛ koe wa, a n bɛ kuri; bɛ̀ ǹ mɛn tá nɛ koe, a n bɛ karan zɛnɛ a bǐɛ̃ kɔ, màn mɛn bɛ́ toɛ, màn wusoo a mɛ a nɛ kɔ li doo.
43015003	Ma boon mɛnɛn pɛ ka nɛ, bɛn lɛn dinin nə́ ka bǐɛ̃ kɔ gɔrɔ dɔn.
43015004	Ka goã doa‐n kɔn ka masɛ nɛ, ka masɛ bɛ́ doa‐n kɔn‐a ka‐n lɔn. Bɛ̀ da gùrù a doa nɛ ǹ dan ganaa wa, a boe la a nɛ kɔ a din sɔɔ̃ wa. Ka dɔn man miɛ̃, bɛ̀ ka a doa‐n kɔn ka masɛ‐n wa, ka a boe la ka sii kɔ́n zɛnaa wa.
43015005	Masɛ n goon ka da kɔ́n nɛ, kasɛn man a gùrùn lɛa. Bɛ̀ min mɛn tá doa‐n kɔn ka masɛ nɛ, masɛ dɔ́ n doa‐n kɔn ka ǹ dɛnaa nɛ, bɛa dɛnaa á die sii gigiã zɛnɛɛ, a giala, ka a boe la ka sii kɔ́n zɛnaa, bɛ̀ masɛ sii ná a ba a‐n wa.
43015006	Bɛ̀ min mɛn ba doa‐n kɔn ka masɛ‐n wa, bɛa dɛnaa nə n zuĩ kanaa ka da gùrù bɛ́ lɔn, a laa. Bɛ kio, maǹ bɛa da gùrù geren lɛn goɛ ǹ nə ǹ kaa tɛ‐n ǹ kũ.
43015007	Bɛ̀ ka tá doa‐n kɔn ka masɛ nɛ, bɛ̀ maa boon kɛn dɔn tá ka foo ne, ka bɛ́ màn mɛn li, ka a nyankɔ, ka á re yii.
43015008	Bɛ̀ ka á sii gigiã zɛnɛɛ, ka n nyɛɛ mà ka n masɛ a kialandɛnan lɛa, bɛ lɛ n maa Díi tɔ guguru koe.
43015009	Maa Díi masɛ narɛ lɔn ke, masɛ n má ka dɔn narɛ miɛ̃. Ka giã masɛ a kɔn‐narɛɛ kɛ lɛ gɔ́ɔ̃ nɛ!
43015010	Bɛ̀ min mɛn tá masɛ a boo sii, bɛa dɛnaa á re goɛ̃ masɛ a kɔn‐narɛɛ gɔ́ɔ̃ nɛ, ka masɛ bɛ́ má maa Díi a boo si lɔn, má n giã nɛ a kɔn‐narɛɛ gɔ́ɔ̃ nɛ.
43015011	Man má bɛ pɛ ka nɛ, màn mɛn bɛ́ toɛ, nyɛnyɛɛ mɛn bɛ́ masɛ lon, bɛ goã ka dɔn lon, kaa nyɛnyɛɛ lɛ pã.
43015012	Maa dí‐pɛ n ka kɛ nɛ: Ka kɔn narɛ ka masɛ bɛ́ má ka dɔn narɛ lɔn.
43015013	Min na a din nyin kɔ a giaáran lɛa, kɔn‐narɛɛ kɔ́n kiɛ̃ bɛ la wa.
43015014	Ma dí mɛn pɛ ka nɛ, bɛ̀ ka tá bɛ nyɛɛ, ka n masɛ a giaáran lɛa.
43015015	Ma ba ka bíi máa maa dí‐nyalin doo wa, a giala, dí‐nyali ba ǹ dɛnaagiĩ a nya ǹ dí doɛ̃ wa. Má ka bíi giaáran, a giala, ma màn mɛn tumaa ma maa Díi li, má a tumaa nyaa ka nɛ.
43015016	Kasɛn bie ka masɛ bɔ wa, masɛ n má kasɛn bɔ, má ka dia máa ka woo, ka dí nya, kaa dí lɛ a là goã. Bɛ lɛ n toɛ, bɛ̀ ka màn woo màn nyankɔ masɛ a Díi lon ka masɛ tɔ nɛ, á re bɛ koe ka la.
43015017	Ma bɛ́ màn mɛn laɛ ka ganaa, ka kɔn narɛ.
43015018	Bɛ̀ kanaa minin tá ka biɛ zɔ́ɔ, ka dɔ̃ mà maǹ nə́ masɛ baa zɔ́ɔ ka nyɛɛnɛ.
43015019	Bɛ̀ ka n kanaa kɛ wɔn lɛa kɛnɛn, bɛ̀ kanaa tá ka narɛ a din wɔn lɛa. Sɛnɛ, ka bie kanaa kɛ wɔn lɛa wa, masɛ din ni má ka na má ka bɔ kanaa ganaa; bɛ lɛ na á toa, kanaa minin tá ka biɛ zɔ́ɔ.
43015020	Ma boo mɛn pɛ ka nɛ, ka n yiri koa a nɛ: “Bɛ̀rɛ a gole á la a dɛnaagiĩ‐n wa.” Bɛ̀ ǹ nə́ fuu nyaa masɛ nɛ, maǹ die fuu nyɛɛ ka dɔn man miɛ̃; bɛ̀ maǹ maa boo sii, bɛ̀ ǹ tá re ka dɔn wɔ sii miɛ̃.
43015021	Maǹ die bɛ din tumaa zɛnɛɛ ka nɛ masɛ tɔ taman yii, a giala, min mɛn masɛ dia, ǹ ba bɛa dɛnaa doɛ̃ wa.
43015022	Bɛ̀ ma bie má daa lɛlɛ má boo da ka‐n wa, bɛ̀ sii baraa ba ka mìi‐n wa. Sɛnɛ, sisia, kaa sii baraa kɛa sabara banban.
43015023	Min mɛn bɛ́ masɛ biɛ zɔ́ɔ, bɛa dɛnaa n masɛ a Díi dɔ biɛ zɔ́ɔ.
43015024	Siin mɛnɛn bɛ́ min kɔ́n din ná a tɔn nə ǹ miã zɛnaa duduu wa, bɛ̀ ma bie má bɛn zɛnaa ǹ bii kɛnɛn wa, bɛ̀ sii baraa ba ǹ mìi‐n wa. Sɛnɛ, sisia, a laanɛ ǹ nə́ bɛa siin lɛn yɛ, maǹ wusii n tiɛ̃ la ǹ tá masɛ laanka maa Díi biɛ zɔ́ɔ.
43015025	Boo mɛn nə n kiɛ̃ ǹ landa sɛ́wɔ nɛ, a na á kaa bɛ lɛ: “Ǹ nə́ ma baa zɔ́ɔ kooro.”
43015026	Ma bɛ́ re n toɛ maa Díi li, ma Dɔmalɛ Wole mɛn dia ka la, Yiri Fu sonbore‐pɛle kɛ lɛ boe maa Díi li, bɛ̀ bɛ lɛ daa ǹ mɛn waáraa, á die siére biɛ masɛ a lɛa.
43015027	Ka dɔn tá re siére biɛ masɛ a lɛa, a giala, ka á kun ka masɛ nɛ, haalɛ maa siin lɛn giala kɔ waáraa.
43016001	Man kɛ din tumaa pii ka nɛ màn mɛn bɛ́ toɛ, a baran n baa ka mìi ziziɛ̃ ǹ giala lɛa wa.
43016002	Ǹ tá re ka lui ǹ ka bɔ lɛsɔkɔn kionən ne. Biikoo kɔ́n tá re die dinin, min mɛnɛn bɛ́ ka dii ka gã, bɛa minin lɛn tá re taasɛ, mà ǹsɛn man dí nyɛɛ Lawa nɛ bɛa yɔrɔ kɛ lɛ la.
43016003	Maǹ die zɛnɛɛ miɛ̃, a giala, ǹ masɛ a Díi dɔ̃ wa, ǹ masɛ din dɔ dɔ̃ wa.
43016004	Sɛnɛ, masɛ n má kɛ pɛ ka nɛ, màn mɛn bɛ́ toɛ, bɛ̀ ǹ biikoo dɔ, ka yiri goã a nɛ mà masɛ goã má pɛ ka nɛ. Ma bɛ pɛ ka nɛ a giala kɔ waáraa wa, a giala, má goã kun ka nɛ.
43016005	Sɛnɛ, sisia, min mɛn ma dia, man wusii ma á woe bɛ lɛ li. Ka kɔ́n dɔ a nɔ̀n diɛ ma la mà man woe maa wa.
43016006	Ma bɛ́ má bɛ lɛ pɛ ka nɛ, bɛ lɛ na á yɔrɔ kɔsiɛ da ka ganaa parsiini.
43016007	Bɛ din tumaa kio, man taãn pii ka nɛ: Maa woo á soɛ ka ganaa. A giala, bɛ̀ ma woo wa, Dɔmalɛ Wole lɛ a die ka li wa. Sɛnɛ, bɛ̀ má woo, ma á die diɛ ka la.
43016008	Bɛ̀ á daa ǹ mɛn waáraa, kanaa minin kɛn zɛ̀rɛ bɛ́ ka màn mɛn nɛ, á die bɛ nyɛɛ ǹ nɛ. Á die ǹ sã nyɛɛ ǹ nɛ sii baraa wɔ gɔn la, ka Lawa a peperebaa laanka a kiri‐kurii ni.
43016009	Á re ǹ sii baraa nyɛɛ ǹ nɛ a giala, ǹ golee masɛ li wa.
43016010	Á peperebaa nyɛɛ ǹ nɛ, a giala, masɛ n woe maa Díi li, ka a re ma yii doo wa.
43016011	Á kiri‐kurii ǹ la, a giala kiri nə́ n kuru kanaa kɛ a mìilandɛnaa la gɔrɔ.
43016012	Màn gigiã tá tɔn a tan man die pii ka nɛ, sɛnɛ, ǹ tá guguru ka ganaa, ka a boe la ka a giala ma sisia wa.
43016013	Bɛ̀ Yiri Fu sonbore‐pɛle lɛ daa ǹ mɛn waáraa, á die ka yiri fuli, ka sonbore tumaa dɔ̃. A giala, a bie re boo diɛ a din gɔn wìi a lɛa wa, sɛnɛ, a bɛ́ re màn mɛn miɛ, a n die bɛ lɛ pii; sii mɛn dɔ bɛ́ re n zɛnɛɛ, á re bɛ dɔ pii ka nɛ.
43016014	Á re maa gugurubaa nyɛɛ, a giala, a n die masɛ din wɔ sii a pɛ ka nɛ.
43016015	Maa Díi wɔ bɛ́ ka màn mɛn tumaa nɛ, masɛ dɔ wɔ nɛ; bɛ lɛ na á toa má pɛ, máa Yiri Fu n die masɛ din wɔ sii a pɛ ka nɛ.
43016016	Boɛɛnɛ ka a re masɛ yii doo wa, bɛ kio boɛɛnɛ, ka á re wusii ka ma yɛ.
43016017	A kialandɛnan lɛn tɛnɛn man nə́ goã pii kɔn nɛ mà a n giɛ li a wàa mɛn boo da ǹsɛn manɛ? Mà á pɛ mà boɛɛnɛ mà ǹsɛn ba re yii doo wa, mà bɛ kio boɛɛn nɛ, mà ǹsɛn tá re wusii ǹ na asɛ yɛ; mà á pɛ dɔ‐n mà a giala, mà asɛ n woe a Díi li; mà bɛ giala n ka wàa nɛ?
43016018	Mà bɛa "boɛɛn" boo kɛ lɛ á diɛ, mà ǹsɛn ba bɛ giala miɛ wa!
43016019	Yezu bɛ́ á dɔ̃, mà maǹ giɛ li ǹ nɔ̀n da asɛ la, á tɔ́n pɛ ǹ nɛ kɛnɛn: «Ma bɛ́ má pɛ ka nɛ máa boɛɛnɛ máa ka a re masɛ yii doo wa, bɛ kio boɛɛnɛ máa ka tá re wusii ka ma yɛ, táa ka n nɔ̀n diɛ kɔn la ka bɛa boo lɛ̀ giala nɛ?
43016020	Man taãn pii ka nɛ: Ka á re wuu pii ka n lala da, bɛ̀ kanaa minin kɛn tá yaa we. Ka yɔrɔ á re kɔsɛ, sɛnɛ, kaa yɔrɔ kɔsiɛ á die n bɔyɛɛ a nyɛnyɛɛ baa.
43016021	Bɛ̀ lɔ á nɔɔ̀rɔ koe ǹ mɛn waáraa, a yɔrɔ n kɔsiɛ nɛ, a giala, a nɔmaa biikoo na á dɔ; sɛnɛ, bɛ̀ á nɛ yɛ lɔn, a yiri n boe ka a nɔmaa kɛ nɛ, a nə n nyɛnyɛɛ, mà asɛ dɔ min yɛ á da kanaa.
43016022	Ka dɔn yɔrɔ n kɔsiɛ‐n miɛ̃ sisia; sɛnɛ, wɔ á re wusii wɔ kɔn yɛ, ka á re n nyɛnyɛɛ bɛa pinaa, màn kɔ́n dɔ a re boe la, a bɛa nyɛnyɛɛ kɛ bɔ a bɔ ka foo‐n wa.
43016023	Bɛ̀ bɛa pinaa dɔ, ka a re nɔ̀n diɛ masɛ la ka sii kɔ́n nɛ doo wa. Man taãn pii ka nɛ: Bɛ̀ ka màn mɛn nyankɔ maa Díi lon ka masɛ tɔ nɛ, á re bɛ koe ka la.
43016024	Haalɛ tɔn pelo, ka tɔn màn kɔ́n nyankɔ ka masɛ tɔ‐n wa: Ka nyankɔ wɔ, ka á re màn yii, màn mɛn bɛ́ toɛ, kaa nyɛnyɛɛ lɛ pã.
43016025	Man má kɛ din tumaa pɛ ka nɛ ka boo gimə́ ne. Sɛnɛ, biikoo á die doe, ma a re boo diɛ ka nɛ miɛ̃ doo wa, sɛnɛ, sii mɛn bɛ́ maa Díi wɔ a paǹ li, ma á die bɛ toɛ̃ ka‐n foaã‐foaãnɛ.
43016026	Bɛa pinaa, ka á re màn nyankoe ka ma tɔ nɛ; sɛnɛ, ma bie pii ka nɛ má ma á re maa Díi nyankoe kaa lɛa wa,
43016027	A giala, maa Díi dinmaa tá ka narɛ. A n ka narɛ a giala, ka dɔn tá masɛ narɛ, ka waa la dɔn, mà masɛ n má bɔ Lawa li má daa.
43016028	Man má bɔ maa Díi li má daa kanaa gɔ́ɔ̃ nɛ. Sisia, ma nə n boe kanaa gɔ́ɔ̃ nɛ ma á woe maa Díi li.»
43016029	A kialandɛnan nə́ tɔ́n pɛ‐n kɛnɛn: «Sisia kəni, boo foaã nə ke n tá diɛ, boo gimə́ bie doo wa.
43016030	Sisia kəni, wɔ á doɛ̃ wáa nsɛ ke, wáa n ta minbuiinin taasiɛ din tumaa doɛ̃, n laadoo ba a ganaa min nɔ̀n da n la wa. Bɛ lɛ din taãn na á toa, wɔ waa la wáa ma nə n bɔ Lawa li n daa.»
43016031	Yezu tɔ́n pɛ ǹ nɛ: «Ka golee ma li sisia?
43016032	Á ke, biikoo kɔ́n tá re doe, á dɔ dinin, ka á re sawɛɛ, didie wo a piɛ, ka masɛ din sɔɔ̃ toa walan. Sɛnɛ, ma bie ma din sɔɔ̃ wa, maa Díi tá kun ka ma nɛ.
43016033	Man má kɛ pɛ ka nɛ, màn mɛn bɛ́ toɛ, ka goã là nyantoro la masɛ li. Kanaa kɛ gɔ́ɔ̃ nɛ ka n nɔmaa la, sɛnɛ, ka n foo taã, má gɔ̀lɔ̀baa si kanaa la.»
43017001	Bɛa boon lɛn diɛ kio, Yezu nə́ n yii saa lon á pɛ: «Maa Díi, biikoo dɔ. Gugurubaa kɔ n Nɛgiĩ lɛ la, màn mɛn bɛ́ toɛ, n Nɛgiĩ lɛ gugurubaa kɔ n dɔ la.
43017002	N din nə n pàã kɔ masɛ la minbuiinin tumaa mìi la. A kɔnpɛ ka bɛ lɛ nɛ, n min mɛn tumaa kɔ masɛ la, má nyin nyabaã kɔ bɛn lɛn la.
43017003	Nyin nyabaã lɛ n ke, ǹ nə n din lɛ dɔ̃, Lawa taãn goon toto lɛa, n masɛ Yezu Krita mɛn dɔ dia, ǹ ma dɔ dɔ̃.
43017004	Man tɔ guguru kɔ tán la, n dí mɛn kɔ ma la, má bɛ nya á nya.
43017005	Maa Díi, sisia kəni, gugurubaa mɛn goã ma lon n din li, bɛ̀ kanaa bɛ́ a tɔn nə n giala kɔ wa, wusoo n bɛ lɛ kɔ ma la n din li.
43017006	N min mɛnɛn bɔ kanaa lɛ gɔ́ɔ̃ nɛ, n nə́ ǹ kɔ masɛ la, má n tɔ nyaa bɛn manɛ. Maǹ nə́ goã n din wɔn lɛa, sɛnɛ, ma n nə́ ǹ kɔ masɛ la. Ǹ nə́ n boo si,
43017007	ǹ tá doɛ̃ sisia, mà n màn mɛn tumaa kɔ masɛ la, mà a n boe n din ni.
43017008	N boon mɛnɛn pɛ masɛ nɛ, man má bɛn lɛn pɛ ǹ nɛ, ǹ nə́ lɛ kɔ bɛa boon lɛn ganaa. Ǹ tá doɛ̃ taãn‐taãnɛ, mà masɛ n má bɔ n din Lawa li, ǹ nə́ waa la dɔn, mà n din ni n má dia.
43017009	Ma nə n nyankoe bɛn lɛn lɛa. Ma bie n nyankoe kanaa minin kɛn lɛa wa, sɛnɛ, n min mɛnɛn lɛn kɔ ma la, ma nə n nyankoe bɛn lɛn lɛa, a giala, n din wɔn manɛ.
43017010	Masɛ wɔ din tumaa nə n wɔ lɛa, ka n dɔ wɔ din tumaa bɛ́ masɛ wɔ lɛa lɔn. Má gugurubaa yɛ ǹ sii gɔ́ɔ̃ nɛ.
43017011	Kɛ kio, masɛ a re goɛ̃ kanaa kɛ‐n doo wa; kasɛn tá re goɛ̃ kanaa lɛ nɛ, sɛnɛ, man woe n din li. Maa Díi Sonbore, n din pàã mɛn kɔ masɛ la, ǹ tamaa ka bɛ lɛ nɛ, màn mɛn bɛ́ toɛ, ǹ dɔn nə goã goon ka wɔsɛn bɛ́ goon lɔn.
43017012	Masɛ bɛ́ má goã kunun ǹ ni, n din pàã mɛn kɔ ma la, man má goã ǹ tamaɛ ka bɛ lɛ nɛ. Má ǹ tamaa, ǹ goon din bɔ̀n baa wa, bɛ̀ á n bɔ bɔ̀nbaa wole kɛ lɛ nɛ, màn mɛn bɛ́ toɛ, Lawa a boo lɛ pã.
43017013	Sisia, man woe n din li. Ma bɛ́ kanaa bɔrɔ, man boon kɛn pii ǹ ni, màn mɛn bɛ́ toɛ, nyɛnyɛɛ mɛn bɛ́ masɛ lon, bɛ lɛ‐piɛ̃ yɛ ǹ dɔn lon.
43017014	Masɛ Lawa din a boo pɛ ǹ nɛ, kanaa minin nə́ ǹ baa zɔ́ɔ, a giala, kanaa wɔn bie ǹ ne wa, ka masɛ dɔ bɛ́ ma ba kanaa wɔ lɛa lɔn wa.
43017015	Ma bie n nyankoe, máa n nə ǹ bɔ n nə ǹ bɔ kanaa lɛ gɔ́ɔ̃‐n wa, sɛnɛ, máa n nə ǹ kanbaa Sɛtaan Baraa kɛ ganaa.
43017016	Ǹ bie kanaa kɛ wɔn lɛa wa, ka masɛ dɔ bɛ́ ma ba kanaa wɔ lɛa lɔn wa.
43017017	Ǹ baa n din wɔn lɛa lenlen ka sonbore barka nɛ; n boo lɛ n sonbore lɛa.
43017018	N masɛ dia kanaa gɔ́ɔ̃‐n lɔn ke, masɛ n má ǹ dɔn dia kanaa gɔ́ɔ̃‐n miɛ̃.
43017019	Ma dinmaa nə n din koe n la lenlen ǹ lɛa, màn mɛn bɛ́ toɛ, ǹ dɔn nə goã n wɔn lɛa lenlen ka n sonbore boo lɛ barka nɛ.
43017020	Ma bie n nyankoe ǹ dinin sɔɔ̃nɔn lɛa wa, min mɛnɛn dɔn bɛ́ re golee masɛ li ǹ da ǹ boo taman yii, ma nə n nyankoe bɛn dɔn lɛa.
43017021	Maa Díi, ǹ tumaa baa goon. Wɔsɛn bɛ́ goon lɔn ke, a toa ǹ dɔn nə goã goon ka wɔsɛn bɛ́ lɔn, màn mɛn bɛ́ toɛ, kanaa minin nə waa la, mà n din ni n masɛ dia.
43017022	N din gugurubaa mɛn kɔ ma la, má bɛ lɛ kɔ ǹ la, màn mɛn bɛ́ toɛ, ǹ dɔn nə́ goã goon ka wɔsɛn dinin bɛ́ goon lɔn.
43017023	Man kunun ǹ ni, ka n bɛ́ kun ka masɛ‐n lɔn, màn mɛn bɛ́ toɛ, ǹ goã goon toto, kanaa minin nə boo la, ǹ dɔ̃ ka bɛ nɛ mà n din ni ń masɛ dia, ma n nə́ ǹ narɛ dɔn, ka n bɛ́ n masɛ narɛ lɔn.
43017024	Maa Díi, n min mɛnɛn kɔ masɛ la, ma din bɛ́ re goɛ̃ bǎã mɛn nɛ, man giɛ li, ǹ dɔn nə goã walan kun ka masɛ nɛ. N din gugurubaa mɛn kɔ masɛ la, ǹ bɛ yɛ, a giala, ń masɛ narɛ, haalɛ bɛ̀ kanaa tɔ nə n zɛnaa wa.
43017025	Maa Díi pepere, kanaa minin ba doɛ̃ wa, sɛnɛ, masɛ á doɛ̃, kɛn lɛn dɔn tá doɛ̃, mà n din ni n masɛ dia.
43017026	Má n tɔ nyaa ǹ nɛ, ma á die wusii ma nyaa ǹ nɛ doo, màn mɛn bɛ́ toɛ, n masɛ narɛ lɔn, bɛa kɔn‐narɛɛ kɛ lɛ goã ǹ dɔn lon, masɛ dɔ́ goã kunun ǹ ni.»
43018001	Bɛa boon lɛn diɛ kio, Yezu kiɛ̃ kun ka a kialandɛnan nɛ, ǹ nə́ Sedrɔn tà gòã kuru ǹ nə́ woo a kio. Dù gɔrɔ kɔ́n goã walan, á wɔ bɛ‐n kun ka a kialandɛnan nɛ.
43018002	A da yaa, Zudaasi mɛn bɛ́ we a zɔ́ɔn gɔn, bɛ dɔ á bɛa bǎã lɛ doɛ̃, a giala, Yezu goã bɛ̀ a da kun ka a kialandɛnan nɛ walan gunyin damata.
43018003	Bɛ lɛ nɛ, Zudaasi mɛ Rɔmu sɔraasi kuru kɔ́n nyɛɛnɛ, á woo dù gɔrɔ lɛ nɛ; Lawa a wúlu‐bɔlen goledɛnan laanka Fariziɛ̃n nə́ garadin dia kunun ǹ ni. Ǹ nə́ woo ka zia da ǹ mànan nɛ, ka bólonən ne, ka làpaa tɛn nɛ.
43018004	Sii mɛn tumaa bɛ́ re Yezu yii a bɛ́ a yii doɛ̃, á nɔmaa á woo n da ǹ lɛ á pɛ ǹ nɛ: “Ka ǹ giɛ die li?”
43018005	Ǹ ná a lɛ si mà Nazarɛtin Yezu. Yezu tɔ́n pɛ ǹ nɛ: “Ma din lɛ‐n ke.” Bɛ á zɛnɛɛ, Zudaasi mɛn bɛ́ we a zɔ́ɔn gɔn, bɛ̀ bɛ lɛ á kunun ǹ ni.
43018006	Yezu bɛ́ á pɛ ǹ nɛ lɔn mà asɛ din lɛ‐n ke, ǹ nə́ woo ka ǹ kio ne ǹ nə́ bɔ ǹ nə́ kaa.
43018007	Yezu wusoo á nɔ̀n da ǹ la mà maǹ giɛ die li? Ǹ ná a lɛ si mà Nazarɛtin Yezu.
43018008	Yezu tɔ́n pɛ ǹ nɛ: “Má pɛ ka nɛ máa ma din lɛ‐n ke. Bɛ̀ ka ǹ giɛ ma din li, ka kɛn toa walan ǹ woo.”
43018009	A bɛ́ á goã á pɛ mà asɛ a Díi min mɛnɛn kɔ asɛ la, mà asɛ toa ǹ kɔ́n bɔ̀n baa wa, bɛa boo lɛ a lɛ pã ǹ gɔn nɛ ka bɛ nɛ.
43018010	Simɔn Piɛrɛ sɛ, gɔya sà kɔ́n goã bɛ gɔn. Á woɛ̃ á bɔ a kii ni, á wúlu‐bɔlen kiã a dí‐nyali a gusin a too na nɛ. Bɛa dí‐nyali lɛ tɔ mà Malkusu.
43018011	Yezu tɔ́n pɛ Piɛrɛ nɛ: “N gɔya lɛ wɔ a kii ni! Maa Díi nɔmaa mɛn kɔ ma la, ma n taasɛ mà maa die lɛ koe bɛ‐a wa?”
43018012	Sɔraasi kuru lɛ laanka ǹ goledɛnaa nɛ ka Zuifun garadin lɛn nɛ, ǹ nə́ Yezu kũ ǹ nə́ yii,
43018013	ǹ nə́ woo ne wúlu‐bɔlen kiã zizi Anɛ a piɛ bɔrɔ. Kayifu mɛn bɛ́ wúlu‐bɔlen kiã lɛa bɛa lɛ̀ lɛ‐a, bɛ lɛ dàãgiĩ‐n ka bɛa Anɛ lɛ nɛ.
43018014	A din Kayifu lɛ na á pɛ Zuifun pàãdɛnan manɛ mà á soɛ ǹ ganaa, min goon gã min tumaa a lɛa.
43018015	Simɔn Piɛrɛ laanka ǹ miã kialandɛnaa lɛ goon nə́ kɔ Yezu kio lɛ. Wúlu‐bɔlen kiã tá bɛa kialandɛnaa lɛ doɛ̃; bɛ lɛ nɛ, Yezu bɛ́ we wúlu‐bɔlen kiã a sumu gɔ́ɔ̃ nɛ ǹ mɛn waáraa, a dɔ wɔ kun ni,
43018016	sɛnɛ, Piɛrɛ sɛ golee kiɛnlɛ‐a kanaa. Bɛa kialandɛnaa kɛ lɛ wúlu‐bɔlen kiã n doɛ̃, bɛ lɛ soo, lɔ mɛn bɛ́ kiɛnlɛ lɛ lɛduĩ, á boo da ka bɛ nɛ, á tɔ́n Piɛrɛ kũ á wɔ‐n sumu gɔ́ɔ̃ nɛ.
43018017	Lɔ lɛ kiɛnlɛ lɛduĩ, bɛ́ tɔ́n pɛ Piɛrɛ nɛ: “N dɔ goã giĩ kɛ lɛ a kialandɛnaa goon lɛa wa?” Piɛrɛ mà a ganaa, masɛ ba a lɛa wa dɛ!
43018018	Dí‐nyalin laanka garadin nə́ tɛ koa, ǹ nə́ goã n gɔ̀nɔn wɛ̃ a ganaa, a giala, nyan na á goã boe. Piɛrɛ dɔ́ goã ǹ li n gɔ̀nɔn wɛ̃.
43018019	Wúlu‐bɔlen kiã bɔ á mɛ la, á nɔ̀n da Yezu la a kialandɛnan wɔ gɔn la ka a daraa wɔ a paǹ dɔ nɛ.
43018020	Yezu tɔ́n pɛ‐n kɛnɛn: “Má boo da min tumaa‐n foaãnɛ; biikoo woo biikoo, lɛsɔkɔn kionən mɛnɛn laanka Lawa a kion mɛn bɛ́ kaa lɛsɔkɔn bǎãn lɛa, má minin daraa bɛn nɛ. Ma boo kɔ́n da má duru ka la wa.
43018021	Wàa na á baa n tá nɔ̀n diɛ ma la? Ma màn mɛn pɛ, min mɛnɛn nə ma, nɔ̀n da bɛn la. Ma màn mɛn pɛ ǹ tá doɛ̃.”
43018022	Bɛa boon lɛn nə́ bɔ Yezu lɛ‐n lɔn, garadin lɛn mɛn bɛ́ a genli, bɛ nə́ n gɔn tɔ a para‐n, bɛ̀ á n pii ni mà a wúlu‐bɔlen kiã lɛ si ǹ gɔn nə ke koɛ?
43018023	Yezu tɔ́n pɛ nɛ: “Bɛ̀ má boo baraa da, maa boo lɛ a paǹ mɛn bɛ́ baraa, bɛ nyaa. Sɛnɛ, bɛ̀ á daa yaa má boo sonbore da, wàa na á baa n tá ma dii?”
43018024	A bɛ́ miɛ̃, Anɛ Yezu toa yii ni á dia wúlu‐bɔlen kiã Kayifu la.
43018025	Bɛ á zɛnɛɛ, bɛ̀ Simɔn Piɛrɛ á tɔn tán n gɔ̀nɔn wɛ̃ tɛ ganaa. Ǹ nə́ nɔ̀n da la mà a dɔ́ bie giĩ lɛ a kialandɛnan lɛn goon lɛa wa ya? Piɛrɛ nə́ n piã, á pɛ mà asɛ ba a lɛa wa dɛ!
43018026	Piɛrɛ min mɛn too kuru, bɛ lɛ dɔɔ̃n kɔ́n na á goã wúlu‐bɔlen kiã a dí‐nyalin lɛn goon lɛa, bɛ́ tɔ́n pɛ Piɛrɛ nɛ mà asɛ yɛ dù gɔrɔ lɛ‐n kun ni wa ya?
43018027	Piɛrɛ wusoo á n piã doo. A din biikoo lɛ li gɔrɔ, koo sà goon wuu pɛ.
43018028	Bɛ kio, ǹ nə́ soo ka Yezu ni Kayifu a piɛ, ǹ nə́ woo‐n gánadɛnaa a piɛ baayɛlɛ yiisoon ne. Ǹ bɛ́ ǹ nə́ woo ne, gánadɛnaa lɛ a tɔrɔ kɔsɔ minbaa lɛ taman yii, ǹ wɔ a sumu lɛ‐n wa, màn mɛn bɛ́ toɛ, ǹ baran gɔ̀ lɔlɔ ǹ dinin ganaa wa, ǹ boo la ǹ kiɛ̃mala ǹ zɔ́n màn bii; bɛ lɛ nɛ ǹ nə́ zɛnaa miɛ̃.
43018029	Gánadɛnaa Pilati tɔ́n soo á daa ǹ yaa kanaa, á pɛ ǹ nɛ: “Ka ǹ giĩ kɛ lɛ zɛ̀rɛ biɛ wàa mɛn sii taman yii?”
43018030	Ǹ ná a lɛ si, ǹ nə́ pɛ: bɛ̀ giĩ kɛ lɛ bie sii baraa zɛnaali lɛa wa, bɛ̀ wɔsɛn tá re kuĩ wɔ da kɔ n la?
43018031	Pilati tɔ́n pɛ ǹ nɛ : ka dininmaan nə kũ ka kiri kuru la a kɔnpɛ ka ka dinin landa nɛ. Zuifun lɛn mà Pilati ganaa mà: wɔsɛn bɛ́ pàã mɛn giulun, a kɔnpɛ ka bɛ nɛ, wɔsɛn doamaa bie wɔ gɛ̀ dɛ wa.
43018032	A na á n zɛnaa miɛ̃, màn mɛn bɛ́ toɛ, Yezu boo mɛn da a din a gɛ̀ wɔ ǹ gɔn la bɛ lɛ lɛ pã.
43018033	Pilati wusoo á wɔ kion. Á Yezu bíi, á nɔ̀n da la: “N din ni Zuifun kii lɛa?”
43018034	Yezu ná a lɛ si á pɛ nɛ: ma n bɛ pii n din mìi giala‐a hinlaa minin man nə́ masɛ boo da nɛ?
43018035	Pilati tɔ́n pɛ nɛ: “Masɛ n Zuifu lɛa ya? N din tɔrɔn laanka kaa wúlu‐bɔlen goledɛnan man nə́ daa n wɔ masɛ gɔn! Ma nə́ n wàa la?”
43018036	Yezu tɔ́n ná a lɛ si á pɛ‐n kɛnɛn: “Masɛ a kiibaa lɛ bie kanaa kɛ wɔ lɛa wa. Bɛ̀ maa kiibaa lɛ n kanaa kɛ wɔ lɛa, bɛ̀ maa minin kɛn nə́ zia baa, màn mɛn bɛ́ toɛ, ma baran n wɔ Zuifun pàãdɛnan gɔn wa. Sɛnɛ, masɛ a kiibaa lɛ, kanaa wɔ bie wa.”
43018037	Pilati tɔ́n pɛ nɛ: ma n kii lɛa le? Yezu ná a lɛ si: “N din nə pii mà man kii lɛa. Masɛ n má yɛ má daa sonbore nyaa kanaa gɔ́ɔ̃ nɛ. Min woo min tá sonborebaa ǹ zii tɔ we, bɛa dɛnaa nə n too koe masɛ a boo ganaa.”
43018038	Pilati tɔ́n nɔ̀n da la: Sonbore n wàa lɛa? Pilati nə n lɛ bɔ bɛa boo lɛ‐a lɔn, á soo kanaa doo á woo Zuifun lɛn li, á pɛ ǹ nɛ: “Masɛ yii ba zɛ̀rɛbaa ǹ sii kɔ́n ganaa a wɔ a paǹ li wa.
43018039	Sɛnɛ, a kɔnpɛ ka ka dinin landa nɛ, bɛ̀ kiɛ̃mala ǹ zɔ́n dɔ lɔn, masɛ bɛ́ n kòso nɛ goon diɛ, ka tá li ma Zuifun kii lɛ da ya?”
43018040	Ǹ nə́ nɔmaa ǹ nə́ bɔ ǹ nə́ mɛ la ǹ nə́ n lɛ dɛ: Aba, n baran kɛ da wa. Barabaasi da! A da yaa bɛa Barabaasi lɛ dɔ n mɛnaa minin la wole lɛa.
43019001	Pilati nɔmaa á soo ka Yezu ni, á kɔ ǹ la mà ǹ duwə́ ka sɛ̌n nɛ.
43019002	Sɔraasin lɛn nə́ nyan tã kii bafolo lɛa ǹ nə́ wɔ a mìi‐a, ǹ nə́ dɔnkɛ tã wɔ a ganaa ka n pɛ mà maǹ koɛ kii lɛa.
43019003	Maǹ nə n zoɛ̃ bɛ̀ ǹ dɔ a li bɛ̀ ǹ pɛ‐n kɛnɛn: “Fòo le, Zuifun kii!” Ǹ nə́ goã n gɔn tɔtoe a para‐n.
43019004	Pilati nə́ n bɔyaa á daa kanaa doo á pɛ zaman lɛ nɛ: “Á ke, man die soe‐n kanaa ma kɔ ka la, màn mɛn bɛ́ toɛ, ka dɔ̃ mà ma zɛ̀rɛbaa ǹ sii kɔ́n yɛ a ganaa wa.”
43019005	Yezu soo kanaa, kii bafolo nyandɛnaa lɛ ná a mìi‐a ka dɔnkɛ tã lɛ dɔ nɛ a ganaa. Pilati tɔ́n pɛ ǹ nɛ: haya, giĩ lɛ á ke!
43019006	Sɛnɛ, wúlu‐bɔlen goledɛnan lɛn laanka garadin lɛn nə yɛ lɔn, ǹ nə́ kaa lɛ‐dɛ nɛ ǹ nə́ pii: A dere gɔn ganaa! A dere gɔn ganaa! Pilati tɔ́n pɛ ǹ nɛ: Ka dininmaan nə kũ ka dere gɔn ganaa. Masɛ zɛ̀rɛbaa ǹ sii yɛ a wɔ paǹ li sɛn wa.
43019007	Zuifun lɛn mà Pilati ganaa landa kɔ́n tá wɔsɛn lon, a kɔnpɛ ka bɛa landa kɛ lɛ nɛ, a doamaa‐n ka gɛ nɛ, a giala, a na á n din baa Lawa a Nɛgiĩ lɛa!
43019008	Pilati bɛ ma lɔn, màn wusoo á mɛ a nyɛ́ɛ li.
43019009	Á wusoo á woo wɔ kion doo á nɔ̀n da Yezu la mà asɛ kɛ lɛ, mà a n boe maa? Yezu na a lɛ si ka boo kɔ́n nɛ wa.
43019010	Pilati tɔ́n pɛ nɛ: “Ma nə n lɛ tiɛ̃ masɛ lɛ? Pàã tá masɛ lon ma n si ma n da, pàã tá ma lon dɔ‐n ma n dere gɔn ganaa. N ba bɛ doɛ̃ wa?”
43019011	Yezu tɔ́n pɛ nɛ: “N ba boe la n sii kɔ́n zɛnaa masɛ nɛ, bɛ̀ Lawa ná a lɛ kɔ n la wa. Bɛ lɛ din taãn na á toa, min mɛn ma wɔ n gɔn, bɛa sii baraa á gole a mìi ni á la nsɛ wɔ nɛ.”
43019012	A kũ bɛ‐a lɔn, Pilati na á goã giɛ a da ǹ gɔn li. Sɛnɛ, Zuifun lɛn nə́ kaa lɛ dɛ‐n doo, ǹ nə́ pii: “Bɛ̀ n da sɛn, n ba Rɔmun kii gole gole a giaára lɛa wa! A giala, min woo min tá n din biɛ kii lɛa, bɛa dɛnaa nə n din diɛ kɔn ka kii gole gole ne.”
43019013	Pilati bɛa boon lɛn ma lɔn, á Yezu kũ á soo‐n kanaa nɛ, á koa tán kiri kuru ǹ bǎã nɛ, ǹ bɛ́ ǹ mɛn bíi mà "kɔlɔ kaa kɔn la ǹ bǎã", Ebrə́ bɔlɔ nɛ mà "Gabaataa".
43019014	Bɛ á zɛnɛɛ, bɛ̀ kiɛ̃mala ǹ zɔ́n nə ka biɛ̃ nɛ, penleen biikoo li. Pilati mà Zuifun lɛn ganaa mà haya, mà ǹ kii lɛ á ke!
43019015	Sɛnɛ, ǹ nə́ kaa lɛ‐dɛ nɛ: “A dɛ a gã! A dɛ a gã! A dere gɔn ganaa!” Pilati wusoo á pɛ: “Ká mà ma kaa kii lɛ dere gɔn ganaa?” Wúlu‐bɔlen goledɛnan mà a ganaa mà ǹsɛn kii kɔsɔ banban á kiɛ̃ Rɔmun kii gole gole la wa.
43019016	Bɛa biikoo li, Pilati Yezu kɔ ǹ la mà ǹ wo dere gɔn ganaa. Ǹ nə́ nɔmaa ǹ nə́ Yezu kũ.
43019017	Yezu ná a dinmaa a dere gɔn gũ, á soo á woo bǎã kɔ́n nɛ, ǹ nə́ bíi "Mìi pán bǎã", Ebrə́ bɔlɔ nɛ mà "Golgootaa".
43019018	Maǹ nə́ dere gɔn ganaa walan, ka min paa kɔsɔ dɔ nɛ, goon na a wàã kɛa‐a, kɛ dɔ ná a wàã kɛ‐a, Yezu din ni bii.
43019019	Pilati sɛ́wɔ kɔ́n kiɛ̃ á kɔ ǹ la mà ǹ naa dere ǹ gɔn lɛ ganaa. A màn mɛn kiɛ̃ la bɛ á ke: “Nazarɛtin Yezu, Zuifun kii.”
43019020	Bɛa sɛ́wɔ‐kiɛ̃ kɛ lɛ, Zuifu gigiã pɛ, a giala, ǹ Yezu dere gɔn ganaa bǎã mɛn nɛ, a wɔlɔ tá kunu kiwi lɛ ganaa. Ka bɛ dɔ nɛ, sɛ́wɔ lɛ na á goã kiɛ̃‐n ka Ebrə́ bɔlɔ nɛ, ka Latɛ̃ bɔlɔ nɛ, ka Grɛki bɔlɔ nɛ.
43019021	Zuifun wúlu‐bɔlen goledɛnan nə́ pɛ Pilati ni mà toa bɛ̀ a na á kiɛ̃ mà “Zuifun kii” wa, mà a n siĩni a kiɛ̃ mà “Giĩ kɛ na á n din baa Zuifun kii lɛa.”
43019022	Pilati tɔ́n pɛ ǹ nɛ mà asɛ màn mɛn kiɛ̃, mà asɛ na á bɛ kiɛ̃!
43019023	Sɔraasin lɛn bɛ́ ǹ nə́ Yezu dere gɔn ganaa ǹ nə́ nya ǹ mɛn waáraa, ǹ ná a mɔnaan goa ǹ nə́ ǹ tala kɔn wɔlɔ sii, didie wɔ n ka a wɔlɔ goon ne. A gialakun na á goã a dɔnkɛ sasa kɛ lɛa, nimii bǎã ba a ganaa wa, a na á n tã gɔ́ɔ̃ goon, a saa a lon ganaa a da a tán‐a yaa.
43019024	Sɔraasin lɛn nə tɔ́n pɛ kɔn nɛ: a ba siĩni wɔ toɛ̃ wa. á soɛ wɔ n pã a ganaa, bɛ̀ á re doe min mɛn ganaa wɔ bɛa dɛnaa dɔ̃. . Lawa a boo màn mɛn pɛ, a na á n zɛnaa á kaa bɛ lɛ lɛ: “Ǹ nə́ maa mɔnaan gii kɔn, maa dɔnkɛ sasa ke, ǹ nə́ n pã bɛ ganaa.” Sɔraasin lɛn nə́ màn mɛn zɛnaa, a din lɛ n ke.
43019025	Yezu a náa laanka a náa lɛ dɔɔ̃nlɔ goã golee ne a dere ǹ gɔn lɛ genli, kun ka Klopaasi a lɔ Mariya laanka Magadalaan Mariya nɛ.
43019026	Yezu bɛ́ a ná a náa yɛ golee ne, a bɛ́ a kialandɛnaa mɛn narɛ, bɛ dɔ n golee na a li, á pɛ a náa nɛ: “N nɛgiĩ á ke n li.”
43019027	Bɛ kio á pɛ a kialandɛnaa lɛ dɔ nɛ: N dan nə́ ke n li. A kũ bɛ lɛ‐a, bɛa kialandɛnaa lɛ kũ á da a kion.
43019028	Bɛ kio, Yezu bɛ́ doɛ̃ mà sii din tumaa nə́ n zɛnaa á nya sisia, á n toa mà muboro na asɛ ganaa. A na á bɛ pɛ, màn mɛn bɛ́ toɛ, Lawa a boo din tumaa lɛ pã.
43019029	Dɔ́n kɔ́n goã tán walan, duvɛ̃ pipiã ná a piɛ̃. Ǹ nə́ màn sã bɛa mu lɛ li, ǹ nə́ wɔ da kɔ́n gɔn lɛwɔn ganaa, ǹ nə́ bíi “izopi”, ǹ nə́ mɔrɔ Yezu lɛ ganaa.
43019030	Yezu bɛa duvɛ̃‐pipiã lɛ mi lɔn, á pɛ: “A tumaa lɛ pã kəni!” Bɛ kio á n mìi kumə́, a piɛ̃ nya.
43019031	Kiɛ̃mala ǹ Zɔ́n na á goã ka biɛ̃ nɛ. Zuifun ba li gere goã dere ǹ gɔn ganaa susu ǹ pii pinaa wa, a giala, lɛawaa gole nɛ a tɔ‐a. Bɛ lɛ nɛ, ǹ nə́ Pilati nyankɔ mà a toa ǹsɛn nə ǹ gòãn yiɛ ń giɛ ǹ tá giɛ̃ fufuu, ǹsɛn nə ǹ bɔ ǹ nə n bɔ dere ǹ gɔn ganaa.
43019032	Sɔraasin lɛn nə́ daa, ǹ min mɛnɛn lɛn deren kun ka Yezu ni, ǹ ná a bibinaa gòãn yiɛ, ǹ nə́ kiɛ̃ ǹ ná a paabaa ǹ wɔ wɔn yiɛ.
43019033	Ǹ bɛ́ ǹ nə́ dɔ Yezu ganaa, ǹ nə́ yɛ mà á saa lɛlɛ á gã, ǹ na asɛ gòãn yiɛ wa.
43019034	Sɛnɛ, sɔraasin giĩ lɛ goon nə́ fɔ̃ a kolo ganaa ka a sɛmiɛ nɛ, yǎa mà laanka mu soo a nɛ a din bǎã‐n gɔrɔ.
43019035	Min mɛn nə bɛa siin lɛn yɛ, bɛa dɛnaa lɛ nə ǹ boo diɛ; a bɛ́ boo mɛn diɛ, sonbore ne. Ǹ dɛnaa dinmaa dɔ á doɛ̃ mà asɛ bɛ́ boo mɛn pii mà taãnɛ, bɛ lɛ na á toa á pii, màn mɛn bɛ́ toɛ, ka dɔn nə golee li.
43019036	Sonbore ne, kɛ din tumaa na á n zɛnaa màn mɛn bɛ́ toɛ, Lawa a boo lɛ pã: “A wen lɛn kɔ́n ba re yiɛ wa.”
43019037	Lawa a boo paǹ kɔ́n dɔ á pii doo mà ǹ min mɛn lɛ fɔ̃, mà ǹ tá re yii.
43019038	Bɛa siin lɛn zɛnaa kio, Zozɛfu mɛn bɛ́ boe Arimatee kiwi, bɛ́ woo Yezu gere nyankɔ Pilati lon. (Zozɛfu na á goã Yezu a kialandɛnaa goon lɛa, sɛnɛ, a na á goã n duri, a giala, a na á goã nyɛ́ɛ biɛ Zuifun lɛn manɛ). Pilati lɛ kɔ, Zozɛfu tɔ́n daa Yezu gere bɔ á woo ne.
43019039	Nikodɛmu mɛn bɛ́ á goã á woo Yezu li tèlò basa li, bɛ dɔ́ daa ka nyɔɔ gìĩ kɔɔ̃n kɔ́n nɛ, ǹ nə́ bíi "miíri", lɔloɛ‐n kɔn ka nyɔɔ gìĩ kɔɔ̃n‐a kɔ́n nɛ, ǹ nə́ bíi "aloɛsi"; á kiloo pɔsɔɔ boe.
43019040	A kɔnpɛ ka Zuifun gere bĩ ǹ gɔn nɛ, ǹ nə́ Yezu gere lɛ saa, ǹ nə́ mɔnaa gɔnɔn pɛpɛnɛ a ganaa, bɛ̀ ǹ tá nyɔɔ gìĩ kɔɔ̃n kiɛ a ganaa.
43019041	Ǹ Yezu dere gɔn ganaa bǎã mɛn nɛ, dù gɔrɔ goã walan, gere bĩ ǹ yala diidii goã a nɛ, ǹ nə́ ǹ tɔn min kɔ́n bĩ a‐n duduu wa.
43019042	Bɛa pinaa lɛ a lɛawaa bɛ́ re n biɛ Zuifun susu ǹ pii lɛa, yala lɛ dɔ bɛ́ kunu bɛa bǎã lɛ ganaa, bɛ lɛ nɛ, ǹ nə́ Yezu gere da walan.
43020001	Dimaasi pinaa, baayɛlɛ yiisoo ne, bɛ̀ wɔlɔ bɛ́ tɔn tì, Magadalaan Mariya woo yala lɛ lɛ‐a, á woo yaa bɛ̀ yala lɛ lɛ bɛ́ tiɛ̃‐n ka kɔlɔ mɛn nɛ, bɛ nə́ n bɔ á n bɔ lɛ.
43020002	Á baa si á dɔ Simɔn Piɛrɛ li kun ka kialandɛnaa goon kɛ lɛ nɛ Yezu goã ǹ mɛn lɛ narɛ, á pɛ ǹ nɛ: “Ǹ nə́ Dɛnaa gere lɛ bɔ ǹ nə́ bɔ yala lɛ nɛ, ǹ da bǎã mɛn nɛ, wɔ ba doɛ̃ wa.”
43020003	Piɛrɛ laanka ǹ miã kialandɛnaa goon kɛ lɛ soo, ǹ nə́ woo yala lɛ lɛ‐a.
43020004	Ǹ dinin min paa goã baa sii kun, sɛnɛ, kialandɛnaa goon kɛ lɛ baa si fufuu á Piɛrɛ daa, á dɔ yala lɛ lɛ‐a bibinaa nɛ.
43020005	Á n zumə́ á mɔnaa gɔnɔn lɛn yɛ tán. Sɛnɛ, a wɔ wa.
43020006	Simɔn Piɛrɛ mɛn bɛ́ a kio, bɛ́ daa á dɔ, á wɔ yala lɛ nɛ, á mɔnaa gɔnɔn lɛn yɛ tán,
43020007	mɔnaa mɛn dɔ nə n pɛnɛ a mìi ganaa, á bɛ dɔ yɛ; bɛa mɔnaa lɛ nə n da kun ka mɔnaa gɔnɔn lɛn nɛ wa, sɛnɛ, a na á goã muni ni a gɔrɔn tán bǎã kɔsɔ nɛ.
43020008	Bɛ kio, kialandɛnaa goon kɛ lɛ á dɔ bibinaa nɛ, a dɔ́ tɔ́n wɔ yala lɛ nɛ. Á yɛ, á golee li.
43020009	Bɛ á zɛnɛɛ, Lawa a boo mɛn bɛ́ pii mà Yezu yii doamaa nɛ a kaa a n bɔ geren bii, bɛ̀ ǹ tɔn bɛ giala ma bɔrɔ wa.
43020010	Bɛ kio, kialandɛnan lɛn nə́ wusoo ǹ nə́ woo piɛ.
43020011	Mariya na á goã golee‐n kanaa yala lɛ lɛ‐a, á goã wuu pii. Á n toa wuu pii á n zumə́ á n yii kɔ yala lɛ nɛ.
43020012	Á lon a dia dí‐a wole min paa yɛ, ka mɔnaa fufun ni ǹ ganaa. Ǹ Yezu gere da bǎã mɛn lɛ din ni, ǹ nə́ giã‐n tán walan, goon ná a mìi dia ǹ bǎã nɛ, goon ná a gòãn dia ǹ bǎã nɛ.
43020013	Ǹ nə́ tɔ́n nɔ̀n da la: “Lɔ lɛɛ, wàa na á baa n tá wuu pii?” Á ǹ lɛ si: “Maǹ nə́ maa Dɛnaa bɔ, ǹ da bǎã mɛn nɛ, ma a doɛ̃ wa.”
43020014	A n toa boo diɛ, á n kio bɔyaa á Yezu yɛ golee‐n walan, sɛnɛ, a dɔ̃ mà a din ni wa.
43020015	Yezu tɔ́n pɛ nɛ: “Lɔ lɛɛ, wàa na á baa n tá wuu pii? Ma n giɛ die li?” Sɛnɛ, asɛ n taasɛ mà dù gɔrɔ‐lɛduə̃li n boo diɛ ka asɛ nɛ. Bɛ lɛ nɛ á pɛ nɛ: “Bɛ̀ n din ni n bɔ, n da bǎã mɛn nɛ, a bǎã pɛ masɛ nɛ, ma á die woe siɛ.”
43020016	Yezu pɛ nɛ: “Mariya!” Á n bɔyaa á pɛ nɛ ka Ebrə́ bɔlɔ nɛ mà Raboni, bɛ giala mà Mìinaa.
43020017	Yezu tɔ́n pɛ nɛ: “N baran n gɔn paraa masɛ ganaa wa! A giala, ma bie zii la woe maa Díi li bɔrɔ wa. Sɛnɛ, wo pɛ ma dɔɔ̃nɔn manɛ mà ma á re dii ma wo maa Díi li kəni, ǹ mɛn lɛ bɛ́ ka dɔn Díi lɛa, ma á re woe Lawa li kəni, ǹ mɛn lɛ bɛ́ ka dɔn Lawa lɛa.”
43020018	Magadalaan Mariya daa pɛ kialandɛnan lɛn manɛ mà asɛ Dɛnaa yɛ! Dɛnaa boon mɛnɛn pɛ nɛ, á bɛn lɛn pɛ ǹ nɛ.
43020019	A din dimaasi pinaa lɛ a wasamiɛnɛ, kialandɛnan lɛn nə́ goã kion kɔ́n nɛ, ǹ nə́ kiɛnlɛ sɔɔ ǹ dinin lɛ, a giala, maǹ nə́ goã nyɛ́ɛ biɛ Zuifun pàãdɛnan lɛn manɛ. Yezu daa á golee ǹ bii, á pɛ ǹ nɛ: “Là nyantoro die a giã ka li.”
43020020	Ǹ bɛ́ boo diɛ á n gɔnɔn lɛn laanka a kolo lɛ nyaa ǹ nɛ. Kialandɛnan lɛn bɛ́ ǹ nə́ Dɛnaa yɛ, ǹ nə́ n nyɛnyɛɛ parsiini.
43020021	Bɛ kio, Yezu wusoo á pɛ ǹ nɛ doo: “Là nyantoro die a giã ka li. Maa Díi Lawa bɛ́ á masɛ dia lɔn ke, masɛ dɔ n ka diɛ miɛ̃.”
43020022	Bɛa boon lɛn diɛ kio, á piɛ̃ pɛ ǹ ganaa á pɛ ǹ nɛ: “Ka Lawa a Yiri Fu si.
43020023	Bɛ̀ ka min mɛnɛn sii baraan toa ǹ nɛ, Lawa á re bɛa dɛnan sii baraan toɛ ǹ nɛ. Bɛ̀ ka n piã ka min mɛnɛn wɔn toa ǹ nɛ wa, Lawa a re bɛa dɛnan sii baraan toɛ ǹ nɛ wa.”
43020024	Sɛnɛ, Yezu bɛ́ die ǹ mɛn waáraa, bɛ̀ Toomaa banban. A kialandɛnaa fulupaa lɛ goon ne ka bɛ nɛ, ǹ nə́ bíi: "Bɛlɛman", ǹ dinin bɔlɔ nɛ mà "Diidiimu".
43020025	Kialandɛnaa gialakunun lɛn nə́ tɔ́n pɛ nɛ: “Wɔsɛn nə́ Dɛnaa yɛ!” Sɛnɛ, Toomaa mà ǹ ganaa: “Bɛ̀ masɛ kiɛ lɛn kɛn yɛ a gɔn tìsì‐n wa, bɛ̀ man gòon wɔ kiɛ lɛn kɛn nɛ wa, bɛ̀ ma n gɔn wɔ a kolo kɛ dɔ nɛ wa, ma a wɛɛ la wa!”
43020026	Piizii goon bɛ kio, kialandɛnan lɛn nə́ goã soe‐n kɔn kion lɛ‐n doo, Toomaa dɔ́ goã kunun ǹ ni. Kiɛnlɛn lɛn tumaa sɔɔmaa nɛ, sɛnɛ, Yezu daa á golee ǹ bii, á pɛ ǹ nɛ: “Là nyantoro die a giã ka li.”
43020027	Bɛ kio, á tɔ́n pɛ Toomaa nɛ: “N gòon wɔ kànaa n ga ma gɔnɔn lɛn ganaa, n gɔn wɔ ma kolo lɛ dɔ nɛ n ga a ganaa. Goleemalibaã kɛ lɛ da, n goleemali wɔ!”
43020028	Toomaa tɔ́n pɛ nɛ: “Maa Dɛnaa! Maa Lawa!”
43020029	Yezu tɔ́n pɛ nɛ: “N bɛ́ ń masɛ yɛ, bɛ lɛ bie ń tɔn waa la wa? Min mɛnɛn bɛ́ wɛɛ masɛ la, ǹ nə́ ǹ masɛ yɛ dɔn bɔrɔ wa, barka á re n diɛ bɛa dɛnan ganaa.”
43020030	Yezu kaãbaa ǹ sii gigiã kɔsɔn zɛnaa a kialandɛnan lɛn yɔrɔ‐a, ǹ mɛnɛn boo bɛ́ a kiɛ̃‐n sɛ́wɔ kɛ‐n wa.
43020031	Sɛnɛ, ǹ mɛnɛn boo bɛ́ a nɛ, bɛn man nə́ ǹ kiɛ̃ màn mɛn bɛ́ toɛ, ka waa la mà Yezu n Minin Nyin‐sili lɛa, Lawa a Nɛgiĩ ni, ka bɛ dɔ nɛ, bɛ̀ ká waa la, ka yiikonaabaa taãn yɛ ka a din tɔ nɛ.
43021001	Lɛawaa dan kɔ́n bɛ kio, Yezu nə́ n din nyaa kialandɛnan lɛn manɛ Tiberiadi tà lɛkoro‐a. A n din nyaa ǹ nɛ lɔn, á ke:
43021002	Simɔn Piɛrɛ nɛ, ka Toomaa nɛ, ǹ bɛ́ ǹ mɛn bíi "Bɛlɛman", ka Natanayeli mɛn bɛ́ boe Kaanaa kiwi Galilee gána nɛ, ka Zebedee a nɛgiĩn ni, ka kialandɛnaa min paa kɔsɔ dɔ nɛ, bɛn man nə́ goã kun.
43021003	Simɔn Piɛrɛ tɔ́n pɛ ǹ nɛ: masɛ n woe zɔ̀ kuĩ. Ǹ nə́ pɛ nɛ mà ǹsɛn tá woe kun ni. Ǹ nə́ soo ǹ nə́ wɔ tà kuru ǹ goo ne, sɛnɛ, bɛa tèlò kɛ lɛ nɛ, ǹ màn kɔ́n kũ wa.
43021004	Wɔlɔ bɛ́ fuli, Yezu daa á golee tà lɛkoro‐a, sɛnɛ, a kialandɛnan lɛn nə dɔ̃ mà a din ni wa.
43021005	Á n toa ǹ ganaa: “E, maa minin lɛn, ka zɔ̀ kɔ́n kũ wa ya?” Ǹ ná a lɛ si mà haayii.
43021006	Á tɔ́n pɛ ǹ nɛ: “Ka zɔ̀ɔ lɛ zũ goo lɛ a gusin gialaa, ka á re zɔ̀ yii.” Ǹ nə́ zũ, á zɔ̀ gigiã kũ, yǎa ǹ dinin ba boe la ǹ nə́ baɛ̃ die‐n kanaa doo wa.
43021007	Yezu bɛ́ kialandɛnaa mɛn lɛ narɛ, bɛ́ tɔ́n pɛ Piɛrɛ nɛ: “Dɛnaa nɛ!” Piɛrɛ bɛ́ á ma lɔn mà Dɛnaa nɛ, mɔnaa sasa mɛn goã a ganaa, á bɛ saa á wɔ, a ná a lɛ goa á kaa a bɔsɔn, (a giala, a na á goã á bɛa mɔnaa lɛ bɔ), bɛ kio, á n yii sã mu li.
43021008	Kialandɛnaa gialakunun lɛn nə́ n bɔyaa ka goo lɛ nɛ. Zɔ̀ɔ lɛ piɛ̃maa nɛ á goã ka zɔ̀ nɛ, ǹ nə n toɛ die bɛ̀ ǹ tá baɛ̃. Ǹ wɔlɔ goã sɔsɔɔ tà lɛ lɛkoro‐a miɛ̃ wa, a kiɛ̃ mɛtɛrɛ paabiɛ kɛ miã la wa.
43021009	Ǹ bɛ́ ǹ nə́ soo ǹ nə́ n bɔ mu lɛ li, ǹ nə́ tɛ nàn kɔ́n yɛ tán, zɔ̀ n la, ka buuru ni.
43021010	Yezu tɔ́n pɛ ǹ nɛ: “Ka zɔ̀ mɛn kũ sisia lɛn, ka da ka ǹ kɔ́n nɛ.”
43021011	Simɔn Piɛrɛ wusoo á wɔ goo lɛ nɛ, á zɔ̀ɔ lɛ baã á soo‐n kanaa nɛ, a piɛ̃maa nɛ á goã ka zɔ̀ dadara paabiɛ ka posoorowensɔɔ (153) nɛ. Sɛnɛ, a laanɛ zɔ̀ lɛ mɔnaa á la yii ni, zɔ̀ɔ lɛ na wa.
43021012	Yezu tɔ́n pɛ ǹ nɛ: ka da màn bii. Kialandɛnaa lɛ kɔ́n yii goã we á nɔ̀n diɛ la yiiwee kaa: “Die n ka nsɛ nɛ?” a giala, ǹ nə́ goã doɛ̃ taãn‐taãnɛ mà Dɛnaa din ni.
43021013	Yezu tɔ́n daa, á buuru lɛ saa á kɔ ǹ la, á zɔ̀ lɛ dɔ saa á kɔ ǹ la.
43021014	Yezu yii kaa á n bɔ geren bii lɔn, a gunyin sɔɔbaa ǹ wɔ‐n ka bɛ nɛ n din nyɛɛ a kialandɛnan manɛ.
43021015	Ǹ bɛ́ ǹ nə́ màn bii ǹ nə́ nya, Yezu pɛ Piɛrɛ nɛ: “Zaã a nɛgiĩ Simɔn, n tá masɛ narɛ á la kɛn manɛ?” A ná a lɛ si: “Hiĩ, Dɛnaa, n din tá doɛ̃ mà ma tá n narɛ.” Yezu tɔ́n pɛ nɛ: “Ga maa sère nɛn lɛn walan.”
43021016	Gunyin paabaa ǹ wɔ Yezu wusoo á pɛ‐n doo: “Zaã a nɛgiĩ Simɔn, n tá masɛ narɛ?” A ná a lɛ si: “Hiĩ, n din tá doɛ̃ mà ma tá n narɛ.” Yezu tɔ́n pɛ nɛ: “Ga masɛ a sèren lɛn walan.”
43021017	A sɔɔbaa ǹ wɔ, á wusoo á pɛ-n doo: “Zaã a nɛgiĩ Simɔn, n tá masɛ narɛ?” Yezu a wusoo á pɛ Piɛrɛ nɛ kɛ lɛ a gunyin sɔɔbaa ǹ wɔ mà a tá asɛ narɛ ya, bɛ́ Piɛrɛ yɔrɔ kɔsɛ. Á tɔ́n pɛ Yezu ni: “Dɛnaa, n tá sii din tumaa doɛ̃, n tá doɛ̃ mà masɛ tá n narɛ!” Yezu tɔ́n pɛ nɛ: “Ga masɛ a sèren lɛn walan.
43021018	Man taãn pii n ni: N bɛ́ nɛnyaan lɛa ǹ mɛn waáraa, n din ni n maabɛlɛ yii, bǎã mɛn bɛ́ kɔɔ̃nɛ n ganaa n soo bɛ̀ n wo walan. Sɛnɛ, bɛ̀ n zizi kɔ ǹ mɛn waáraa, n tá re n gɔnɔn goɛ lon, min kɔsɔ n die yii, n bɛ́ n ba li n wo bǎã mɛn nɛ wa, a n kũ a wo n ne walan.”
43021019	(Piɛrɛ bɛ́ re gɛ̀ mɛn tɔrɔ we a Lawa guguru kɔ nɛ, Yezu na á bɛa boo lɛ da á bɛ lɛ nyaa nɛ.) Bɛ lɛ a diɛ kio, Yezu wusoo á pɛ nɛ: “Kɔ masɛ kio lɛ.”
43021020	Piɛrɛ bɛ́ á n yɔrɔ bɔyaa, Yezu bɛ́ kialandɛnaa mɛn lɛ narɛ, á bɛ yɛ a kio. (A din lɛ na á n paraa kanaa màn bii biikoo li á nɔ̀n da Yezu la kɛnɛn: “Dɛnaa, min mɛn bɛ́ re n koe n zɔ́ɔn la die‐n dɔn?”)
43021021	Piɛrɛ bɛ́ á yɛ, á tɔ́n pɛ Yezu ni: “Dɛnaa, kɛ dɔ, wàa mɛn sii n die bɛ yii?”
43021022	Yezu tɔ́n na a lɛ si: “Bɛ̀ masɛ tá li mà a goã a yii n koo yǎa masɛ wusii die, n wàa mɛn sii na a nɛ? Yǎa nsɛ kɔ ma kio lɛ!”
43021023	Minin man nə́ n bibiə́ ka bɛa boo lɛ nɛ dɔɔ̃nɔn lɛn bii mà bɛa kialandɛnaa lɛ a die giɛ̃ wa. A da yaa Yezu bie á pɛ nɛ, mà a re giɛ̃ wa. A màn mɛn pɛ bɛ á ke: Bɛ̀ ma tá li a goã a yii n koo yǎa ma wusii die, n wàa mɛn sii na a nɛ?
43021024	A din kialandɛnaa lɛ n bɛa boon lɛn diɛ, a din dɔ na á ǹ kiɛ̃. Wɔ á doɛ̃ dɔn wáa a bɛ́ boo mɛn diɛ sonbore ne.
43021025	Yezu sii gigiã kɔsɔn dɔn zɛnaa. Bɛ̀ a gogoonmaa tumaa na á n kiɛ̃, ǹ bɛ́ re n kiɛ̃ sɛ́wɔn mɛnɛn nɛ, ma á taasɛ ǹ ba boe la ǹ wɔ kanaa kɛ gɔ́ɔ̃‐n wa.
44001001	Tofili, maa sɛ́wɔ bibinaa kɛ nɛ, Yezu siin mɛnɛn zɛnaa, a minin daraa boon mɛnɛn ganaa, a kũ a giala‐koe ganaa a wo kaa a dii lon pinaa lɛ, man má bɛn tumaa kiɛ̃. A laan bɛ̀ a n dii lon, a din dia dí‐a wolen mɛnɛn bɔ, á daraan kɔnɔn kɔ ǹ la ka Yiri Fu pàã nɛ.
44001003	A fuu yɛ a gã kio, a na á n din nyaa bɛa dia dí‐a wolen kɛn lɛn manɛ, á nyaa ka yɔrɔ gigiã nɛ mà asɛ yii á koo. Lɛawaa pusi gɔ́ɔ̃ nɛ, á daa ǹ li gunyin damata, á Lawa a kiibaa ǹ dí lɛ a nya boo da ǹ nɛ.
44001004	Màn bii ǹ bǎã kɔ́n nɛ kunun ǹ ni, á pɛ á laa ǹ ganaa kɛnɛn: “Ka baran n wɔlɔ lui Zeruzalɛmu ganaa wa. Sɛnɛ, maa Díi lɛ kɔ ka la ka Yiri Fu mɛn nɛ, ka n yii da la Zeruzalɛmu. Ka lɛ kɔ ǹ boo mɛn ma ma lɛ‐n ke, bɛ lɛ nɛ.
44001005	Zaã na á batɛmu da minin ganaa mu li, sɛnɛ, kànaa ka boɛɛn nɛ, kasɛn tá re we Lawa a zii ni ka Yiri Fu pàã nɛ.”
44001006	Ǹ lɛ bɛ́ soe‐n kɔn, ǹ nə́ nɔ̀n da la: “Dɛnaa, ma n die wusii n Izirayeli gána a kiibaa lɛ koa sisia ya?”
44001007	Á pɛ ǹ nɛ: “Maa Díi bɛ́ á biikoon mɛnɛn koa ka a din pàã nɛ, ka doamaa bie ka bɛn dɔ̃ wa.
44001008	Sɛnɛ, bɛ̀ Lawa a Yiri Fu gisĩ ka la ǹ mɛn waáraa, ka á re pàã yii. Bɛa biikoo li, ka á re maa siéren biɛ, ka masɛ boo da Zeruzalɛmu kiwi, Zudee gána din tumaa nɛ ka Samarii gána nɛ, yǎa ka woe doe kanaa paǹ din tumaa ganaa.”
44001009	Bɛa boon kɛn lɛn diɛ kio, Yezu gòãn nə́ yoo ǹ nə́ n bɔ tán, á dii lon bɛ̀ ǹ nə́ giɛ a ganaa. Labara goon nə́ n kɔ lɛ ǹ yɔrɔ‐a.
44001010	Ǹ bɛ́ tɔn giɛ lon ganaa Yezu n woe, giĩ min paa daa ǹ li, mɔnaa fufu nə́ ǹ ganaa,
44001011	ǹ nə́ pɛ ǹ nɛ: “Galilee gána minin lɛn, wàa na á baa ka n golee giɛ lon‐a kɛnɛn? Lawa Yezu mɛn bɔ ka bii á dii lon, ka yɛ woe lon lɔn ke, a n die wusii a da bɛa yɔrɔ kɛ lɛ la.”
44001012	Dia dí‐a wolen lɛn nə bɔ tenten mɛn la ǹ nə́ woo Zeruzalɛmu kiwi, maǹ bɛa tenten lɛ bíi "Olivie dan Kele", a n sɔsɔɔ kiwi lɛ ganaa ka kilo goon ne.
44001013	Ǹ bɛ́ ǹ nə́ dɔ kiwi, ǹ nə́ woo ǹ giã ǹ bǎã nɛ, sanabolo‐n lon. Dia dí‐a wolen lɛn tɔn nə́ ke: Piɛrɛ nɛ ka Zaã nɛ, Zaaki ni ka Andre ne, Filipi ni ka Toomaa nɛ, Bartelemii ni ka Matiə ne, Alfee a nɛ Zaaki ni ka Simɔn nɛ, min mɛn bɛ́ a gána sii n kaka a ganaa parsiini ke, ka Zaaki a nɛ Zude ne.
44001014	Lɔn kɔnɔn dɔn nə́ goã kunun ǹ ni, Yezu din a náa Mariya nɛ ka Yezu ǹ dɔɔ̃nɔn nɛ. Ǹ tumaa na á goã bɛ̀ ǹ nə n lɛ kaa kun, ǹ Lawa nyankɔ.
44001015	Kialandɛnan mɛnɛn lɛ bɛ́ soe‐n kɔn, ǹ nə́ woo dɔ min paabiɛ ka fuə (120) kɛ miã. Ǹ kɔ́n pinaa Piɛrɛ yoo á golee dɔɔ̃nɔn lɛn bii, á pɛ:
44001016	Ma dɔɔ̃nɔn lɛn, Lawa a boo saa lɛlɛ á màn mɛn da Zudaasi wɔ gɔn la, a na á n baa pàã lɛa bɛ lɛ pã. Zudaasi mɛn Yezu kũlin nyɛɛnaan bɔ, Yiri Fu na á wɔ Davida lɛ‐n, á bɛ lɛ boo da.
44001017	Táa a dɔ na á goã kun ka wɔsɛn nɛ, a dɔ́ goã a dí gii nyɛɛ kun ka wɔ nɛ.
44001018	Sɛnɛ, bɛa giĩ kɛ lɛ na á wuru pii ka a baraabaa a saraa nɛ. Á bɔ á n tɔ tán a mìi la, á n nɔ̀ toɛ̃ a gɔ́ɔ̃gɔ́ɔ̃ ǹ nàn kaa lenlen.
44001019	Zeruzalɛmu kiwi min tumaa bɛ dɔ̃, bɛ lɛ nɛ, ǹ nə́ bɛa wuru kɛ lɛ bíi "Mà Wuru", ǹ dinin bɔlɔ nɛ mà "Hakɛldama".
44001020	A tá kiɛ̃ nɛ Loen sɛ́wɔ nɛ kɛnɛn: “A kɛ bɔlɔ kaa, min baran goã la wa.” A tá kiɛ̃‐n doo: “Min kɔsɔ ná a dí nya ǹ bǎã saa.”
44001021	Piɛrɛ tɔ́n pɛ: “Bɛ lɛ na á toa, wɔsɛn doamaa nɛ wɔ min goon naa wɔ dinin‐a, a Dɛnaa Yezu a yii kaa a bɔ geren bii lɛ a siére baa kun ka wɔsɛn nɛ. Sɛnɛ, bɛa min lɛ doamaa nɛ a bɔ minin kɛn bii, minin mɛnɛn nə koa kun wɔsɛn nɛ biikoo tumaa li, bɛ̀ Yezu bɛ́ tɔ we a n dí nyɛɛ kun wɔ nɛ, a kũ a batɛmu yɛ Zaã li ganaa, a da kaa a bɔ wɔsɛn bii a dii lon lɛ.”
44001023	Ǹ nə́ min paa bɔ ǹ nə́ nyaa: Zozɛfu mɛn bɛ́ a tɔ n Barsabaasi, ǹ nə́ bíi dɔn Zustusu, ka Matiasi ni.
44001024	Ǹ nə́ tɔ́n Lawa nyankɔ: “Dɛnaa, nsɛ mɛn bɛ́ min tumaa foo doɛ̃, n din bɛ́ ń min mɛn bɔ min paa kɛ bii, bɛ nyaa wɔsɛn manɛ,
44001025	màn mɛn bɛ́ toɛ, Zudaasi bǎã mɛn toa walan á woo a din tɔ bǎã nɛ, bɛa dɛnaa bɛa dia dí‐a wolebaa ǹ bǎã kɛ lɛ saa, a na a dí nya.”
44001026	Ǹ nə́ n pã, piɛ̃ lɛ Matiasi kũ, yǎa a wɔ kun ka dia dí‐a wole fulugoon lɛ nɛ, ǹ nə́ wusoo ǹ nə́ n baa min fulupaa.
44002001	Zɔ́n mɛn bɛ́ n zɛnɛɛ Kiɛ̃mala ǹ wɔ kɛ a kiɛ̃ lɛawaa posooro pinaa, a tɔ n Pantikɔti, bɛ dɔ. Kialandɛnan lɛn tumaa lɛ na á goã soe‐n kɔn kun.
44002002	Bǎã goon ne, màn wuu bɔ lon ka piɛ̃ gole wuu bɛ́ boe lɔn. Ǹ lɛ bɛ́ soe‐n kɔn kion mɛn nɛ lɛn, bɛ́ pã ka màn wuu lɛ nɛ.
44002003	Ǹ yii mànan kɔnɔn yɛ ka tɛ lɛwɔnɔn bɛ́ lɔn. Bɛa tɛ lɛwɔnɔn lɛn nə́ n gigii kɔn, ǹ nə́ mɛ kialandɛnan lɛn gogoonmaa mìi la.
44002004	Lawa a Yiri Fu daa ǹ tumaa kũ, yǎa ǹ mɛ la ǹ nə́ bɔlɔ kɔsɔn pii, a n kɔnpii ka Yiri Fu lɛ din a boo wɔ ǹ lɛ‐n nɛ.
44002005	Á daa yaa, Zeruzalɛmu kiwi lɛ nɛ, Zuifu nyɛ́ɛbaa Lawa yii‐n wolen tan, ǹ nə́ bɔ kanaa a gánan tumaa nɛ ǹ nə́ daa.
44002006	Bɛa màn wuu kɛ lɛ bɛ́ á bɔ, zaman lɛ nə́ n lɛ sɔkɔn. Á yiri lɔlɔkɔn da ǹ ganaa parsiini, a giala didie na á goã ǹ lɛ miɛ boo diɛ ka a din a yɛ ǹ bɔlɔ nɛ.
44002007	Á kaãbaa gole da ǹ ganaa, ǹ nə́ goã pii kɔn nɛ: “Minin kɛn lɛn boo diɛ, ǹ tumaa bie Galilee gána minin lɛa wa ya?
44002008	A n siɛ lɔn wɔsɛn gogoonmaa tá ǹ lɛ miɛ boo diɛ ka wɔ bɔlɔ nɛ?
44002009	Wɔsɛn mɛnɛn bɛ́ boe Parti gána nɛ, ka Mɛdi laanka Elamu gána nɛ, ka Mezopotamii gána nɛ, Zudee gána‐n ka Kapadɔɔsi gána nɛ, Pɔn gána‐n ka Azii wɔ nɛ,
44002010	Frizii ni ka Panfilii gána nɛ, Ezipti ni ka Liibii a Sirɛni gána nɛ, Rɔmu minin ni
44002011	ka Krɛti laanka Larabu gána minin ni. Wɔsɛn tumaa, a Zuifu taãnan nɛ, ka tɔrɔ kɔsɔn mɛnɛn nə wɔ Zuifubaa nɛ. Á ke, wɔsɛn tumaa dɔ nə ǹ lɛ miɛ, ǹ nə́ Lawa a dí dadaran kɛn boo diɛ ka wɔsɛn gogoonmaa a bɔlɔ nɛ.”
44002012	Ǹ tumaa nə́ n kaãbaa parsiini, ǹ goã doɛ̃ ǹ bɛ́ re màn mɛn taasɛ sii kɛ wɔ gɔn la wa. Maǹ nə́ goã pii kɔn nɛ: “Kɛ n wàa sii lɛa ke kəni?”
44002013	Sɛnɛ min tɛnɛn man nə́ goã yaa we kialandɛnan lɛn‐a, bɛ̀ ǹ nə́ pii: “Duvɛ̃ nə ǹ yii ganaa.”
44002014	Piɛrɛ tɔ́n yoo, kun ka dia dí‐a wole fulugoon gialakun kɛ nɛ, á n lɛ bũ á pɛ zaman lɛ nɛ: Zudee gána minin lɛn, ka minin mɛnɛn tumaa bɛ́ giã‐n Zeruzalɛmu kiwi, ka n too kɔ masɛ lon ka dɔ̃.
44002015	Ka bɛ́ màn mɛn taasɛ, bɛ bie wa. Minin kɛn lɛn nə duvɛ̃ mi wa. Táa wɔ n baayɛlɛ a wasa kaa biikoo din sɔɔ̃ gɔ́ɔ̃ nɛ.
44002016	Sɛnɛ, ka yii bɛ́ sii mɛn‐a ke, Lawa a boo gii‐dali Zowɛli boo mɛn pɛ lɛlɛ, bɛ lɛ pã ǹ sii ni.
44002017	A màn mɛn pɛ, bɛ n ka kɛ nɛ: Lawa pɛ: “Biikoo a nya waáraa ma á re ma yiri kɛ koe min tumaa la. Kaa nɛgiĩ laanka kaa nɛlɔn tá re maa boo gii diɛ. Ma á re boo diɛ kaa min golen manɛ ka narɛɛn nɛ, ma á re boo diɛ kaa nɛ tenən manɛ ka sii yɛn nɛ.
44002018	Bɛa biikoo lɛ li, haalɛ bɛ̀rɛ giĩn laanka bɛ̀rɛ lɔn nɛ, ma á re ma yiri koe bɛn dɔn la, ǹ tá re maa boo gii‐dalin biɛ.
44002019	Ma á re kaãbaa ǹ siin zɛnɛɛ lon, ma á re ǹ zɛnɛɛ tán. Minin tá re mà yii, ka tɛ nɛ, ka tɛmaa bara nɛ.
44002020	Dɛnaa Lawa a lɛawaa lɛ laan bɛ̀ a n doe, bɛa lɛawaa gole kɛ lɛ, a sii ń nyɛ́ɛ diɛ, wasa á re n bɔyɛɛ a tii ka wɔlɔ tì bɛ́ lɔn, mui á re n bɔyɛɛ a taã ka mà bɛ́ lɔn.
44002021	Sɛnɛ, min woo min bɛ́ re Dɛnaa Lawa tɔ bíi, bɛa dɛnaa á re kirisibiɛ.”
44002022	Piɛrɛ pɛ ǹ nɛ doo: Izirayeli minin lɛn, masɛ bɛ́ re màn mɛn pii ka nɛ ka n too kɔ bɛ ganaa. Nazarɛtin Yezu lɛ, Lawa na á dia ka bii a din a dí a lɛa. Lawa na á bɛ nyaa ka nɛ, ká dɔ̃ kaãbaa ǹ sii laanka sii nyaa ǹ sii dadara tɔrɔ tumaa li, Lawa din mànan mɛnɛn zɛnaa a gɔn. Ka dinin tumaa bɛ dɔ̃,
44002023	sɛnɛ, ká n tã, ká toa Lawa doɛ̃ baãnaan nə́ dere gɔn ganaa ǹ nə́ dɛ. Sɛnɛ, Lawa din na á saa lɛlɛ á bɛ yɔrɔ bɔ á koa.
44002024	Lawa gɔsɛ gɛ̀ gɔn á si, á wusoo á yiikoonaabaa kɔ la. A giala, pàã goã gɛ̀ lon a Yezu lɛ kurə́ wusoo a da yiikoonaabaa ganaa wa.
44002025	Sonbore, kii Davida goã á pɛ a wɔ gɔn la: “Ma yii na á goã Dɛnaa ganaa biikoo tumaa li ma yɔrɔ‐a. A na á goã ma para li, màn mɛn bɛ́ toɛ, màn kɔ́n baran ma yiri lɔlɔkɔn wa.
44002026	Bɛlɛ‐n ma foo á kɔɔ̃nɛ, ma á nyɛnyɛɛ ǹ loe loe. Ta man giɛ̃, ma foo n doa nɛ n din Lawa ganaa,
44002027	máa n ba re ma toɛ geren li wa, ma bɛ́ n din a dí‐nyali bɔlɔgoondɛnaa lɛa, n ba re toɛ ma gere bɔɔ̃ wa.
44002028	Ma nə n yiikoonaabaa ǹ zii nyaa ma nɛ. N din a tá kun ma‐n tá re ma foo kɔɔ̃n koe taãn‐taãnɛ.”
44002029	Piɛrɛ pɛ: Ma dɔɔ̃nɔn lɛn, ka toa ma pɛ ka nɛ wɔsɛn digolo Davida wɔ gɔn la, á gã, ǹ ná a gere bĩ, a yala tá tɔn na a tan wɔsɛn bii ka pelo yii ni.
44002030	Sɛnɛ, Davida na á goã Lawa a boo gii‐dali lɛa, á dɔ̃ mà Lawa nə́ n liɛ asɛ nɛ ka sonbore tumaa nɛ, mà á re a tɔrɔ min boe a nɛnyaanan bii, ma koa a kii dankan la.
44002031	Lawa bɛ́ re sii mɛn zɛnɛɛ, Davida na á saa lɛlɛ á bɛ yɛ. Á yɛ mà Lawa á re Minin Nyin‐sili yii kiɛ. A na á bɛ lɛ boo da mà “Lawa ba re toɛ geren li wa, a re toɛ a gere bɔɔ̃ wa.”
44002032	Bɛa Yezu kɛ lɛ, Lawa ná a yii kaa á bɔ geren bii, wɔsɛn tumaa n bɛa siéren lɛa.
44002033	Lawa saa á da gugurubaa ǹ bǎã nɛ a din gusin. A Díi nə n lɛ kɔ la ka Yiri Fu mɛn nɛ, á bɛ kɔ la á dia wɔ la. Ka yii bɛ́ sii mɛn tumaa ganaa, ka nə ǹ mɛn tumaa dɔ miɛ, a din Yiri Fu lɛ a dí ni.
44002034	Davida dinmaa bie á dii lon wa, sɛnɛ, a na á pɛ: “Maa Dɛnaa Lawa pɛ maa Dɛnaa nɛ: Giã ma gusin,
44002035	yǎa ma gɔ̀lɔ̀baa lɛ piɛ̃ koe n la, n zɔ́ɔn la, ǹ die kiɛ tán n gòãn giulun.”
44002036	Izirayeli minin tumaa doamaa nɛ ǹ dɔ̃ taãn‐taãnɛ mà ǹ Yezu mɛn dere gɔn‐a ke lɛn, mà Lawa na á bɛ lɛ baa minbuiin tumaa a Dɛnaa laanka a Nyin‐sili lɛa.
44002037	Ǹ bɛ́ ǹ nə́ bɛa boon kɛn ma, á ǹ foo kũ parsiini, ǹ nə́ nɔ̀n da Piɛrɛ laanka dia dí‐a wole gialakunun lɛn la: “Dɔɔ̃nɔn lɛn, wɔsɛn man die wàa zɛnɛɛ kəni?”
44002038	Piɛrɛ nə́ ǹ lɛ si: “Ka wusoo kaa sii baraan kio. Kaa didie lɛ kɔ, wɔsɛn nə batɛmu kɛ da a ganaa ka Yezu Krita tɔ nɛ, màn mɛn bɛ́ toɛ, Lawa na a sii baraan toa nɛ. Bɛa biikoo li, Lawa á die a Yiri Fu gisĩ ka la.
44002039	A giala, Lawa din bɛ́ á n lɛ kɔ ka màn mɛn nɛ, bɛ ǹ ka dinin wɔ lɛa ka kaa nɛnyaanan nɛ, ka minin mɛnɛn tumaa wɔlɔ bɛ́ tɔn sɔsɔɔ, Lawa n die ǹ bíi.”
44002040	Piɛrɛ boo gigiã kɔsɔn da á Lawa a boo nyaa nɛ, á minin lɛn dɔn nyankɔ, á pɛ ǹ nɛ: “Ka baa si, ka n bɔ busii kɛ li die mɛnɛɛ min kɔkɔrɔn kɛn la.”
44002041	Min gigiã golee a boo li, ǹ nə́ batɛmu da ǹ ganaa. Bɛa pinaa kɛ lɛ nɛ, minbuiin duu sɔɔ (3,000) kɛ miã yɛ, ǹ nə́ kaa kun Lawa a zaman lɛ nɛ.
44002042	Bɛa minin kɛn lɛn man nə́ goã woe dia dí‐a wolen minin daraa ǹ bǎã‐n kun, ǹ nə́ goã dɔɔ̃nbaa ǹ kɔn‐narɛɛ we, ǹ nə́ goã màn bii ǹ nə́ Lawa nyankoe kun.
44002043	Dia dí‐a wolen lɛn man nə́ goã kaãbaa ǹ sii dadara gigiã zɛnɛɛ. Nyɛ́ɛ min tumaa kũ.
44002044	Min mɛnɛn tumaa golee Lawa li, bɛn man nə́ goã kun, maǹ nə́ goã ǹ màn tumaa kiɛ kun.
44002045	Maǹ nə́ goã ǹ wurun siɛ̃ ka ǹ gɔn mànan nɛ, ǹ ná a giɔ̀mɔ gii kɔn, a n kɔnpii ka didie laadoo ne.
44002046	Ǹ goã nyaabiɛ Lawa a kion wa. Maǹ nə́ goã n lɛ kiɛ kun bɛ̀ ǹ wo baraabaraa. Maǹ nə́ goã màn bii kɔn a piɛn nɛ kun, ka nyɛnyɛɛ nɛ ka foo sonbore ne.
44002047	Maǹ nə́ goã Lawa tɔ boe, min tumaa dɔ goã boo sonbore diɛ ǹ wɔ gɔn la. Lawa bɛ́ min mɛnɛn kirisibiɛ, a na á goã bɛn kiɛ a din a zaman lɛ li baraabaraa.
44003001	Ǹ kɔ́n pinaa, Piɛrɛ laanka Zaã n woe Lawa a kion. Maǹ nə́ goã woe Lawa nyankoe, wasa lɛ kanaa nɛ, biikoo sɔɔbaa ǹ wɔ li.
44003002	Giĩ goon ne, minin nə́ goã guĩ bɛ̀ ǹ wo da tán Lawa a kion a kiɛnlɛ‐a, ǹ bɛ́ kiɛnlɛ mɛn bíi mà "Kiɛnlɛ Siĩni". Bɛa giĩ lɛ na á yɛ bɔlɔka lɛa. Maǹ woe diɛ tán kiɛnlɛ‐a, màn mɛn bɛ́ toɛ, a nyankɔ wɔ Lawa a kion wolen la.
44003003	A bɛ́ á Piɛrɛ laanka Zaã yɛ ǹ nə́ die we Lawa a kion lɛ nɛ, á ǹ nyankɔ mà ǹ màn kɔ asɛ la.
44003004	Piɛrɛ laanka Zaã nə́ n yiin doa la, yǎa Piɛrɛ pɛ nɛ: “Ga wɔsɛn ganaa!”
44003005	Giĩ lɛ nə́ n yii doa ǹ la taãn‐taãn kəni, a giala, a na á goã n yii diɛ mà ǹ tá re màn kɔ́n koe asɛ la.
44003006	Piɛrɛ mà a ganaa: “Sana ba ma lon wa, wɔrɔ dɔ ba ma lon wa. Sɛnɛ, màn mɛn bɛ́ ma lon, man bɛ koe n la. Nazarɛtin Yezu tɔ pàã ganaa, yoo n tɔ wɔ.”
44003007	Piɛrɛ tɔ́n kũ a gusin a gɔn‐a, á n dɔ lɛ mà a yoo lon. A din bǎã‐n gɔrɔ giĩ lɛ gòãn laanka a gòã wìin nə́ n doa.
44003008	Á parɛ á yoo á golee a gòãn la, á n gòã da tɔ nɛ. Á wɔ kunu ǹ ni Lawa a kion lɛ nɛ, a ń tɔ we, á n paparɛ, á n Lawa tɔ boe.
44003009	Zaman din tumaa yɛ tɔ we, Lawa tɔ boe,
44003010	ǹ nə́ dɔ̃, liere ná a ba a‐n wa, mà a din lɛ na á goã giɛ̃ tán Lawa a kion a "Kiɛnlɛ Siĩn" kɛ lɛ‐a bɛ̀ a nyankɔ. Bɛa sii kɛ lɛ a zɛnaa miɛ lɛ nyɛ́ɛ da minin lɛn ganaa parsiini, á kaãbaa dɔ da ǹ ganaa.
44003011	Giĩ lɛ goã n niɛ n boe Piɛrɛ laanka Zaã ganaa doo wa. Zaman nə́ baa si ǹ nə́ daa ǹ lɛnpɛnɛ Lawa a kion a sumu bǎã kɛ nɛ, ǹ bɛ́ bǎã mɛn bíi mà “Salomɔn a Siã Bǎã.” Ǹ nə́ n kaãbaa parsiini.
44003012	Piɛrɛ bɛ́ á zaman lɛ yɛ, á pɛ ǹ nɛ: Izirayeli minin lɛn, wàa na á baa ka tá n kaãbiɛ sii kɛ ganaa? Ka baran taasɛ mà wɔsɛn dinin pàã nɛ, hinlaa mà wɔsɛn dinin nyɛ́ɛbaa Lawa yii‐n na á toa, giĩ kɛ tɔ wɔ wa.
44003013	Abrahamu ni ka Izaaki laanka Zakɔba a Lawa lɛ, wɔsɛn digolon Lawa lɛa, bɛ lɛ na á Yezu lɛ saa lon á da gugurubaa nɛ a din li, a din a dí‐nyali Yezu mɛn bɛ́ ǹ nə́ dɛ á gã. A na á goã kii gole Pilati gɔ́ɔ̃ nɛ a da, sɛnɛ, ka dinin man ka laa mà yaa a dii.
44003014	Ka n piã ka Lawa din "wɔ" kɛ lɛ nɛ, min pepere kɛ lɛ, ká a nyankɔ mà ǹ gɛ̀‐dɛle da ǹ bɔ kòso‐n.
44003015	Ka bɛ́ ka nyin‐kɔle dinmaa kɔ minin la ǹ nə́ dɛ, Lawa na á yii kaa á bɔ geren bii. Wɔsɛn dinin man bɛa siéren lɛa.
44003016	Giĩ lɛ golee Yezu tɔ mɛn li, bɛa tɔ kɛ lɛ pàã na á giĩ kɛ kaka kɔ. Giĩ kɛ lɛ, ka yii ná a ganaa, ka n doɛ̃ dɔn. Yezu tɔ kɛ lɛ á golee li, bɛa tɔ kɛ lɛ na a ná a bɔlɔkabaa nya ka lenlen, ka ka dinin tumaa yii bɛ́ a ganaa lɔn.
44003017	Ma dɔɔ̃nɔn lɛn ganaa, sonbore, ma á doɛ̃ máa sii doɛ̃baã na á toa, ka laanka kaa goledɛnan nə́ bɛa nɔmaa kɛ lɛ da Yezu mìi ni.
44003018	Sɛnɛ, Lawa din na á pɛ, mà asɛ lɛ kɔ ka Minin Nyin‐sili mɛn nɛ, mà bɛ á re fuu yii. A boo gii‐dalin tumaa saa lɛlɛ ǹ nə́ bɛ pɛ, mà Lawa na á toa ǹsɛn kɛn lɛn ná a lɛ pã ǹ sii zɛnaa.
44003019	Ka wusoo kaa sii baraan kio ka da Lawa ganaa, màn mɛn bɛ́ toɛ, Lawa kaa sii baraan tuturu.
44003020	Bɛa waáraa kəni, Dɛnaa Lawa á die là nyantoro biikoo koe ka la, Minin Nyin‐sili mɛn boo nə n da kaa wɔ lɛa, á re bɛ diɛ ka la. Bɛa Nyin‐sili kɛ lɛ, Yezu ni.
44003021	Yezu lɛ doamaa nɛ a goã lon Lawa a piɛ, yǎa Lawa din nə wusii a màn tumaa biɛ dii lɛa, ká a bɛ́ á wɔ a boo gii‐dali sonboren lɛ‐n, ǹ nə́ saa lɛlɛ ǹ nə́ pɛ haalɛ bibi lɔn.
44003022	Muizu pɛ lɛlɛ a wɔ gɔn la: “Dɛnaa Lawa á die a din a boo gii‐dali diɛ kaa lɛa ka masɛ bɛ́ lɔn. A n die boe ka tɔrɔn bii. A bɛ́ re màn mɛn yii pii ka nɛ, ka n too kɔ a lon.
44003023	Min woo min ba re n too koe bɛa Lawa a boo gii‐dali kɛ lɛ lon wa, bɛ á re n boe a n bɔ zaman lɛ bii.”
44003024	Piɛrɛ pɛ: Lawa a boo gii‐dalin lɛn, a kũ Samayeli ganaa, a wo a kiodɛnan yaa, ǹ tumaa boo da pelo a biikoo kɛ lɛ a siin lɛn zɛnaa wɔ gɔn la.
44003025	Kaa wɔ nə́ n zɛnaa, a giala, ka dinin lɛn man Lawa a boo gii‐dalin lɛn nɛnyaanan lɛa. Lawa na á lɛ kɔ kɔn la wɔ ka ka dinin lɛn digolon ne. Á pɛ Abrahamu‐n dinin, mà asɛ Lawa n die barka diɛ kanaa minin tɔrɔ tumaa ganaa ka a din a nɛnyaanan barka nɛ.
44003026	Lawa na a ná a dí‐nyali dia bɔrɔ ka dinin lɛa. A na á dia mà a da barka wɔ ka gogoonmaa nɛ, a giala, a n die ka diɛ wusoo kaa sii baraan kio ganaa.
44004001	Piɛrɛ laanka Zaã bɛ́ bɛa boo lɛ diɛ zaman lɛ nɛ, wúlu‐bɔlen goledɛnan nɛ, ka Lawa a kion‐lɛduə̃lin goledɛnaa nɛ, ka Sadusɛɛ̃n nə́ daa ǹ li.
44004002	Ǹ foo yoo parsiini, mà wàa na á baa Piɛrɛ laanka Zaã tá zaman lɛ darɛɛ, ǹ nə́ pii mà Yezu yii kaa á n bɔ geren bii, ka n pɛ mà geren yii á kiɛ.
44004003	Wasa bɛ́ á mɛ á nya, ǹ nə́ Piɛrɛ laanka Zaã kũ ǹ nə́ ǹ kaa kòso‐n yǎa lɛ̀ waa.
44004004	Sɛnɛ, minin mɛnɛn nə n too kɔ boo laakalaa lɛ li, bɛn gigiã golee Lawa li. Lawa a zaman lɛ tumaa woo dɔ min duu sooro (5,000) kɛ miã.
44004005	A lɛawaa kəni, goledɛnan nɛ, ka min golen ne, ka landa sii‐daraalin mɛnɛn bɛ́ Zeruzalɛmu, bɛn nə́ n lɛ sɔkɔn.
44004006	Bɛa lɛsɔkɔn wolen lɛn man ke: Wúlu‐bɔlen kiã Anɛ nɛ, Kayifu ni, Zaã nɛ, Alɛksandrə ne, ka wúlu‐bɔlen goledɛnan kion minin tumaa nɛ.
44004007	Ǹ nə́ minin dia ǹ nə́ woo Piɛrɛ laanka Zaã waa kòso‐n, ǹ nə́ daa ǹ nɛ ǹ yɔrɔ‐a. Ǹ nə́ nɔ̀n da ǹ la mà ǹ ganaa: “Ka ǹ ká giĩ kɛ lɛ kaka kɔ ka pàã mɛn nɛ? Ka n ka zɛnaa ka die tɔ nɛ?”
44004008	Lawa a Yiri Fu pàã kɔ Piɛrɛ la, yǎa a pɛ ǹ nɛ: Kasɛn Zuifun nyɛɛnaandɛnan laanka ǹ min golen lɛn!
44004009	Táa wɔsɛn nə́ bǐɛ̃ mɛn zɛnaa bɔlɔka kɛ nɛ, ka ǹ nɔ̀n diɛ wɔ la pelo ka bɛ nɛ mà wɔ n wɔ́ saa lɔn giĩ kɛ a busu nya.
44004010	Ka dinin tumaa laanka Izirayeli gána minin tumaa dɔ̃ kəni, mà Nazarɛtin Yezu tɔ kɛ pàã nɛ, giĩ kɛ á golee ne ka yɔrɔ‐a min kaka lɛa. Yezu Krita mɛn bɛ́ ka dinin nə́ dere gɔn‐a, Lawa na á yii kaa á bɔ geren bii, bɛ lɛ barka nɛ.
44004011	A nə n pii Yezu lɛ wɔ gɔn la kɛnɛn: “Kion‐dɔlen nə n piã ka kɔlɔ mɛn nɛ, a din na á wusoo á kɛ‐gùrù dɔ ǹ kɔlɔ baa”; ka dinin man bɛa kion‐dɔlen kɛn lɛn lɛa, Yezu n kɔlɔ lɛ lɛa.
44004012	Kirisibaa ba yii bǎã kɔn nɛ wa yǎa Yezu din ni. A giala, kanaa gɔ́ɔ̃ nɛ, bɛ̀ á n bɔ a din tɔ nɛ, Lawa tɔ kɔsɔ kɔ minbuiinin la, màn mɛn bɛ́ boe la a wɔ kirisibaa wa.
44004013	Zuifun sii yɔrɔ‐bɔlen lɛn bɛ́ ǹ nə́ Piɛrɛ laanka Zaã a foo doa kɛ yɛ, ǹ yiri gisĩ a nɛ, mà ǹ ba màn kɔ́n lɛa wa, mà ǹ daraa gole dɔ din wɔ wa, bɛ kaãbaa da ǹ‐a parsiini. Maǹ nə́ goã ǹ doɛ̃ Yezu a koa‐kun wolen lɛa.
44004014	Bɛ̀ ǹ nə́ ga giĩ kɛ‐a golee ne ǹ li, a n kaka, boo ba ǹ lɛ‐n ǹ tá ǹ lɛ sii‐n wa.
44004015	Ǹ nə́ tɔ́n pɛ mà ǹ nə ǹ kũ ǹ soo ǹ ne, ǹ nə ǹ bɔ kiri wɔ ǹ bǎã lɛ nɛ. Bɛ kio, ǹ dinin nə́ tɔ́n nɔ̀n da kɔn la:
44004016	”Wɔ ǹ die wàa zɛnɛɛ minin kɛn manɛ? Sonbore, a n foaãnɛ Zeruzalɛmu min tumaa yɔrɔ‐a, mà maǹ nə́ kaãbaa ǹ sii gole zɛnaa, wɔsɛn nə́ wɔ ba boe la wɔ màn mɛn liere kɔ wa.
44004017	Sɛnɛ, màn mɛn bɛ́ toɛ, boo kɛ baran n daa wɔlɔ la a wo nyɛɛn zaman bii wa, wɔsɛn man die ǹ kurii ǹ baran Yezu kɛ boo da min kɔ́n nɛ doo wa.”
44004018	Ǹ nə́ minin dia, mà ǹ wusoo ǹ da Piɛrɛ laanka Zaã lɛ nɛ ǹsɛn yɔrɔ‐a. Ǹ nə́ pɛ ǹ nə́ laa ǹ ganaa taãn‐taãnɛ: “Ka baran Yezu tɔ laakalaa min ni doo wa, ka baran min dɔ daraa‐a wa.”
44004019	Sɛnɛ, Piɛrɛ laanka Zaã nə́ ǹ lɛ si: “Ka dinin nə ga sii màn paa kɛ bii, ǹ mɛn a zɛnaa n pepere Lawa yɔrɔ‐a: Wɔsɛn nə ka bɔlɔ si, hinlaa wɔ Lawa bɔlɔ si? Ka dinin nə màn pɛ.”
44004020	Piɛrɛ laanka Zaã pɛ: “Sonbore, wɔsɛn yii bɛ́ á màn mɛn yɛ, wɔsɛn too nə ǹ mɛn ma, wɔsɛn ba boe la wɔ n lɛ tã bɛ‐a wa.”
44004021	Ǹ nə́ wusoo doo ǹ nə́ n gòon pepere ǹ yii li, ǹ nə́ ǹ kaa. Ǹ dɔlɔ da ǹ mìi ni ǹ gòã kɔ́n yɛ wa. Ǹ nə́ nyɛ́ɛ baa zaman lɛ nɛ, a giala min tumaa na á goã Lawa tɔ boe sii kɛ a zɛnaa taman yii.
44004022	Sonbore, giĩ kɛ lɛ kaãbaa ǹ sii nə́ n zɛnaa nɛ, a busu nya ke lɛn, á la lɛ̀ pusi ni.
44004023	Ǹ bɛ́ ǹ nə́ n gɔn bɔ Piɛrɛ laanka Zaã ganaa, ǹ nə́ woo ǹ miãn li, wúlu‐bɔlen goledɛnan laanka min golen lɛn nə màn mɛn pɛ ǹ nɛ, ǹ ná a yii tumaa laakalaa ǹ nɛ.
44004024	Ǹ miãn lɛn nə́ n too kɔ ǹ lon, bɛ kio, ǹ tumaa nə́ n lɛ kaa kun, ǹ nə́ Lawa nyankɔ: Mìinaa, n din nə n lon zɛnaa, ka tán nɛ, ka yìsi mu laanka a gɔ́ɔ̃gɔ́ɔ̃ ǹ màn tumaa nɛ.
44004025	N din ni ń boon kɛn da ka n Yiri Fu barka nɛ, n din a dí‐nyali Davida wɔsɛn digolo kɛ lɛ‐n, á pɛ: “Wàa na á baa tɔrɔn tá n gɔ́ɔ̃ tii kɛnɛn? Wàa na á baa zaman tá sii kooron taasɛ, mà maǹ nə ǹ zɛnɛɛ?
44004026	Kanaa a kiin nə́ ǹ zɔ̃ ǹ nə́ dɔ kɔn li,nyɛɛnaandɛnan nə́ kaa kun, màn mɛn bɛ́ toɛ, ǹ nə n baa goon ǹ nə n gòãn doa Dɛnaa Lawa ganaa ka a Minin Nyin‐sili kɛ nɛ.”
44004027	Sonbore, maǹ nə́ n lɛ kaa kun taãn‐taãnɛ, Zeruzalɛmu kiwi kɛ lɛ nɛ, kii Herɔdi laanka kii gole Pɔnsi Pilati ni, kun ka tɔrɔ kɔsɔn laanka Izirayeli minin ni, ǹ nə́ n gòãn doa Yezu‐a, Lawa din a dí‐nyali sonbore ke, á bɔ a dí a lɛa.
44004028	Lawa din saa lɛlɛ, á siin mɛnɛn taasɛ, á ǹ yɔrɔ bɔ á ǹ koa, minin lɛn man nə́ bɛn lɛ pã ǹ siin dinin sɔɔ̃nɔn zɛnaa.
44004029	Dɛnaa Lawa, n din ga minin kɛn sisia a taasiɛ baraan kɛn ganaa. N dɔ wɔsɛn lɛ, wɔsɛn mɛnɛn bɛ́ n din a dí‐nyalin lɛa, wɔsɛn nə n din a boo kɛ pɛ ka foo‐doa gole ne.
44004030	N din dí nya, màn mɛn bɛ́ toɛ busulən nə kaka kɔ, kaãbaa ǹ sii dadara kɔsɔn nə n zɛnaa ka n din a dí‐nyali Yezu kɛ tɔ barka nɛ, bɛ mɛn bɛ́ n din wɔ lɛa.
44004031	Ǹ bɛ́ ǹ nə́ Lawa nyankɔ ǹ nə́ nya, ǹ lɛ bɛ́ soe‐n kɔn bǎã mɛn nɛ, bɛa bǎã lɛ bìn da, Lawa a Yiri Fu gisĩ ǹ tumaa la. Ǹ nə́ Lawa a boo da ka foo‐doa nɛ.
44004032	Minbuiin gigiã mɛn din tumaa golee Lawa li, bɛn gɔ́ɔ̃n laanka ǹ taasiɛn man nə́ goã goon, ǹ kɔ́n dɔ goã giɛ a din gɔn màn kɔn‐a a din wɔ lɛa wa, sɛnɛ, ǹ tumaa na á goã ǹ gɔn màn yii kiɛ kun.
44004033	Dia dí‐a wolen lɛn man nə́ goã siéren biɛ ka ǹ da ǹ boon ne, ka kaãbaa ǹ siin ni, ǹ nə́ nyɛɛ mà Yezu n Dɛnaa lɛ lɛa, a yii kaa á n bɔ geren bii. Lawa a bǐɛ̃baa gole kɛ na á goã barka we ǹ tumaa nɛ.
44004034	Min din goã ǹ bii a laadoo màn nə́ nyaabiɛ a ganaa wa. Sonbore, minin mɛnɛn bɛ́ wurun nə́ goã ǹ lon ka kionən ne, bɛn nə́ goã ǹ sisiɛ̃, ǹ nə́ die ǹ giɔ̀mɔn nɛ,
44004035	ǹ nə́ ǹ koe dia dí‐a wolen lɛn la. Ǹ nə́ goã gii, didie ná a wɔ gii yii á kɔnpii ka a laadoo ne.
44004036	Bɛ lɛ nɛ, giĩ goon dɔ́ zɛnaa miɛ̃. Bɛa giĩ lɛ tɔ na á goã Zozɛfu, Siipri gána min ni, Levii tɔrɔ lɛa, dia dí‐a wolen man nə́ goã bíi Barnabaasi, bɛ giala, mà "Minin foo‐taãli".
44004037	Wuru goon na á goã a lon. Á bɛa wuru lɛ sã, a ná a giɔ̀mɔ saa á daa kɔ dia dí‐a wolen lɛn la.
44005001	Giĩ goon dɔ nɛ, a tɔ n Ananiasi, a laanka a lɔ Safira kɔn wɔ ma, ǹ nə ǹ tán sã.
44005002	Sɛnɛ, asɛ laanka a lɔ lɛ golee bɔlɔ goon la, á tán giɔ̀mɔ lɛ kɔ́n bɔ, á daa ka a gialakun kɛ nɛ, á kɔ dia dí‐a wolen lɛn la.
44005003	Sɛnɛ, Piɛrɛ pɛ nɛ: “Ananiasi, wàa na á baa ń toa Sɛtaan nə́ n gɔ́ɔ̃ tii kɛnɛn, á n diɛ soɛ bɔ ganaa Lawa a Yiri Fu ni? Táa ma nə n tán giɔ̀mɔ lɛ kɔn bɔ.
44005004	Min kɔ́n nə n da n tán lɛ a siɛ̃ ganaa wa. N bɛ́ ń sã dɔn, min kɔ́n nə n bíi mà n da ka a wɔrɔ‐n wa. A na á saa lɔn sii kɛ a zɛnaa ǹ gɔn wɔ n foo ne? N bie n soɛ bɔ min ni wa, ma nə n soɛ bɔ Lawa nɛ.”
44005005	Ananiasi bɛ́ á bɛa boon kɛn lɛn ma lɔn gɔrɔ, á bɔ á mɛnaa á gã. Minin mɛnɛn tumaa na a gɛ̀ boo ma, nyɛ́ɛ gole bɛn kũ.
44005006	Tɔntɔraan nə́ yoo ǹ nə́ màn pɛnɛ a gere ganaa, ǹ nə́ saa ǹ nə́ woo bĩ.
44005007	Biikoo sɔɔ miã bɛ kio, a lɔ daa wɔ. Sii mɛn bɛ́ á n zɛnaa, a bɛ dɔ̃ wa.
44005008	Piɛrɛ lɛ dia la á pɛ nɛ: “Masɛ n nɔ̀n diɛ n la, ka ǹ ka tán lɛ sã giɔ̀mɔ kɛ ganaa?” Lɔ lɛ ná a lɛ si hiĩ, bɛa lɛ kɛ lɛ nɛ.
44005009	Piɛrɛ tɔ́n wusoo á pɛ nɛ: “A na á saa lɔn ka kɔn wɔ ma kɛnɛn, ka wɔ Dɛnaa a Yiri Fu lon? Haya! Minin mɛnɛn nə wo n zuũ gere bĩ, bɛn nə́ wusoo ǹ nə́ daa, ma á ke ǹ gòã wuu miɛ kiɛnlɛ‐a, maǹ die n dɔ gere siɛ.”
44005010	A din bǎã‐n gɔrɔ, lɔ lɛ bɔ á mɛnaa Piɛrɛ giulun, á gã. Tɔntɔraan lɛn bɛ́ ǹ nə́ wɔ kion, ǹ nə́ daa yaa a dɔ́ gã, ǹ nə́ saa ǹ ná a gere bĩ, a yala nə́ ǹ zuũ wɔ li.
44005011	Bɛa sii kɛ lɛ a zɛnaa nyɛ́ɛ da Lawa a sɔmɔ minin ganaa parsiini, ka a ma wolen tumaa nɛ.
44005012	Dia dí‐a wolen lɛn man nə́ goã kaãbaa ǹ sii dadara gigiã zɛnɛɛ minin bii. Ǹ tumaa, dia dí‐a wolen laanka Lawa nyankɔle gialakunun kɛn man nə́ goã kun, bɛ̀ ǹ golee Salomɔn a Siã Bǎã kɛ nɛ.
44005013	Sɛnɛ, min kooro kɛ kɔ́n yii wɔ á woo wɔ kunun ǹ ni wa, a da yaa minin lɛn dɔn manə ǹ tɔ bǐɛ̃ pii.
44005014	Màn na á goã miɛ zaman gole kɛ li die golee Dɛnaa Yezu li, giĩ gigiã nɛ ka lɔ gigiã nɛ, bɛn man nə́ goã kiɛ Lawa a zaman lɛ li.
44005015	Minin man nə́ goã ǹ busulən naɛ piìn la hinlaa kataran la, bɛ̀ ǹ soo ǹ ne zii la, màn mɛn bɛ́ toɛ, bɛ̀ Piɛrɛ á kiɛ̃, ta a wúlu din sɔɔ̃ nɛ, bɛ kaa ǹ kɔnɔn ganaa.
44005016	Min gigiã dɔ na á goã boe Zeruzalɛmu lɛkoro lɛ‐a kiwin ni, ǹ nə́ die ka busulən ne, ka minin mɛnɛn dɔn bɛ́ nɔ̀ɔn baraan nə́ ǹ nɔmiɛ. Bɛn tumaa dɔ a nɔmaa na á goã nyɛɛ.
44005017	Bɛa siin kɛn lɛn zɛnaa gɔ́ɔ̃ nɛ, Lawa a Kion wúlu‐bɔlen kiã foo yoo, kun ka Sadusɛɛ̃n lɛsɔkɔn minin kɛn tumaa nɛ a tá kun wolen lɛa. Ǹ nə́ pɛ mà yǎa ǹsɛn nə yui ǹ sii zɛnɛɛ.
44005018	Ǹ nə́ minin kaa dia dí‐a wolen lɛn ganaa, ǹ nə́ ǹ kũ, ǹ nə́ ǹ zũ kòso‐n min tumaa yɔrɔ‐a.
44005019	Sɛnɛ, tèlò‐n, Dɛnaa a lon a dia dí‐a wole goon nə́ kòso kion lɛ a kiɛnlɛ bũ, á ǹ waa á ǹ kaa, á pɛ ǹ nɛ:
44005020	”Ka wo Lawa a kion, Yezu da ka yiikoonaabaa mɛn nɛ, ka bɛ boo da zaman nɛ.”
44005021	Dia dí‐a wolen lɛn ná a bɔlɔ si, bɛ lɛ a lɛa baayɛlɛ yiisoone gɔrɔ, ǹ nə́ woo Lawa a kion lɛ nɛ, ǹ nə́ minin daraa walan. Lawa a Kion wúlu‐bɔlen kiã laanka a tá kun wolen nə́ daa, ǹ nə́ kiri‐wɔlen kuru lɛ sɔkɔn, ka Izirayeli a min golen ne. Ǹ nə́ minin dia, mà ǹ wo dia dí‐a wolen lɛn waa kòso‐n, ǹ da ǹ nɛ.
44005022	Sɛnɛ, dí‐nyalin lɛn bɛ́ ǹ nə́ dɔ kòso lɛ nɛ, ǹ wo dia dí‐a wolen lɛn yaa wa. Ǹ bɛ́ ǹ nə́ n bɔyaa, ǹ nə́ daa pɛ,
44005023	mà ǹsɛn nə́ woo kòso lɛ yaa a lɛ n tiɛ̃‐n sɔnbɔraanɛ, sɔraasin dɔn nə́ doa nɛ a kiɛnlɛ‐a. Sɛnɛ, mà ǹsɛn bɛ́ ǹ nə́ kiɛnlɛ lɛ bũ, ma ǹsɛn nə min kɔn yɛ kòso‐kion lɛ gɔ́ɔ̃‐n wa.
44005024	Ǹ bɛ́ ǹ nə́ boon kɛn ma, Lawa a Kion lɛduə̃lin goledɛnaa laanka wúlu‐bɔlen goledɛnan yiri nə́ n lɔlɔkɔn, ǹ ba doɛ̃ ǹ bɛ́ re màn mɛn taasɛ dia dí‐a wolen kɛn papaã wɔ gɔn la doo wa.
44005025	Sɛnɛ, min goon daa pɛ ǹ nɛ: “Á ke, ka bɛ́ ka minin mɛnɛn kaa kòso‐n lɛn, ǹ tá Lawa a Kion, ǹ nə́ minin darɛɛ.”
44005026	Lawa a Kion lɛduə̃lin goledɛnaa lɛ sɛ yoo gɔrɔ, á woo kun ka dí‐nyalin ni, ǹ nə́ dia dí‐a wolen lɛn kũ, ǹ nə́ daa ǹ nɛ. Sɛnɛ, ǹ nə ǹ nɔmaa wa, a giala, maǹ nə́ goã nyɛ́ɛ biɛ, mà zaman lɛ á die ǹsɛn dii ka kɔlɔ nɛ.
44005027	Ǹ nə́ daa ka dia dí‐a wolen lɛn nɛ, ǹ nə́ ǹ nyaa kiri‐wɔlen kuru lɛ nɛ. Lawa a Kion wúlu‐bɔlen kiã lɛ tɔ́n nɔ̀n da ǹ la:
44005028	”Táa wɔsɛn nə́ pɛ wɔ laa ka ganaa, wáa ka baran minin daraa bɛa tɔ kɛ lɛ ganaa wa. Á ke, ka kaa daraa lɛ wɔ Zeruzalɛmu kiwi minin tumaa yiri ni. Ka ǹ li mà giĩ kɛ lɛ a gɛ̀ dɔlɔ wɔsɛn kũ?”
44005029	Sɛnɛ, Piɛrɛ laanka dia dí‐a wole gialakunun lɛn nə́ ǹ lɛ si: “Wɔsɛn doamaa nɛ, wɔ Lawa bɔlɔ si a la minbuiinin wɔ nɛ.
44005030	Ka Yezu mɛn dere gɔn‐a, ka dɛ lɛn, wɔ digolon Lawa lɛ na á bɛ lɛ yii kaa á bɔ geren bii.
44005031	Lawa na a ná a din lɛ saa lon, á koa gugurubaa ǹ bǎã nɛ a din gusin, kii lɛa, kirisibaali lɛa, màn mɛn bɛ́ toɛ, Izirayeli minin nə boo la, ǹ wusoo ǹ sii baraan kio, Lawa nə ǹ sii baraan toa ǹ nɛ.
44005032	Wɔsɛn dinin man bɛa siin kɛn lɛn siéren lɛa, wɔsɛn laanka Yiri Fu kɛ nɛ, Lawa din nə ǹ mɛn kɔ a bɔlɔ‐silin la.”
44005033	Kiri‐wɔlen lɛn bɛ́ ǹ nə́ bɛa boon kɛn ma, ǹ foo yoo. Maǹ nə́ goã giɛ li ǹ dia dí‐a wolen lɛn dɛ ǹ gã.
44005034	Sɛnɛ, giĩ goon nə́ yoo kiri‐wɔlen lɛn bii, á pɛ mà ǹ soo ka kòso nɛn lɛn nɛ kanaa boɛɛn nɛ. Bɛa giĩ lɛ n Fariziɛ̃ lɛa, a tɔ n Gamalieli, landa sii daraali goon ne, a sii á kɔɔ̃n gána lɛ a minin‐a parsiini.
44005035	Ǹ bɛ́ ǹ nə́ soo ka kòso nɛn lɛn nɛ, asɛ pɛ: “Izirayeli minin lɛn, ka yiri bɔ kaa zɛnaa ǹ sii li minin kɛn wɔ gɔn la.
44005036	A tɔn belebɔ wa, wɔsɛn nə́ Tedaasi a yoo yɛ, a na á goã n din biɛ màn gole lɛa, á min biɛ sii (400) miã yɛ, á kaa kun a din ni. Wɔ́ yɛ ǹ nə́ dɛ á gã, min mɛnɛn nə goã koe lɛ, bɛn nə́ sasawaa, ǹ kɔ́n goã wa.
44005037	Bɛ kio, wɔsɛn nə́ Galileen Zudaasi a yoo yɛ, á kɔnpɛ ka minin‐nimii biikoo ne. A dɔ́ zaman baã á kaa a din kio. Sɛnɛ, wɔ yɛ, a dɔ́ gã, minin mɛnɛn tumaa kɔ lɛ, bɛn yii sasawaa.
44005038	Bɛ lɛ nɛ, ma á pii ka nɛ, máa ka baran ga minin kɛn lɛn walan doo wa, ka toa ǹ woo. Minin kɛn lɛn bɛ̀ ǹ gù we yii ǹ sii kɛ lɛ, hinlaa bɛ̀ ǹ dí kɛ lɛ n boe min li, á re papaɛ̃ a din ganaa.
44005039	Sɛnɛ, bɛ̀ a n boe Lawa li, ka a boe la ka sii kɛ laanka dí kɛ papaã wa. Ka yiri bɔ ka dinin li, ka baran ga zia li Lawa li wa.” Kiri‐wɔlen lɛn nə́ lɛ kɔ Gamalieli a doroo lɛ ganaa.
44005040	Ǹ nə́ lɛ dia dia dí‐a wolen lɛn la, mà ǹ da wɔ. Ǹ nə́ minin kaa ǹ‐a ǹ nə́ ǹ dɛ. Ǹ nə́ tɔ́n nə n gòon pepere ǹ yii li doo, mà ǹ baran toa ǹ Yezu tɔ kɛ pɛ doo wa. Bɛ kio, ǹ nə́ ǹ kaa.
44005041	Dia dí‐a wolen lɛn nə́ n bɔ kiri‐wɔlen lɛn li ǹ nə́ woo. Ǹ foo goã kɔɔ̃n parsiini, a giala, Lawa ga ǹ ganaa, mà ǹ doamaa nɛ, ǹ fuu yɛ Yezu tɔ kɛ a lɛa.
44005042	Baraabaraa, Lawa a kion gɔ́ɔ̃ nɛ hinlaa ǹ dinin piɛn nɛ, ǹ goã minin daraa laanka Yezu Minin Nyin‐sili boo kɔɔ̃n kɛ a pɛ lɛ diɛ wa.
44006001	Bɛa biikoo kɛ lɛ li, màn mɛ Yezu a kialandɛnan lɛn li, ǹ nə́ mɔnaa. Zuifun mɛnɛn nə́ bɔ bǎã kɔsɔn nɛ, ǹ nə́ Grɛki bɔlɔ pii, bɛn nə́ goã gungunun sii gána gɔ́ɔ̃ wɔn kɛn ganaa, a giala, mà maǹ màn‐bii gii baraabaraa, ǹ ba ǹ lɔ giɔɔrɔn goe taãn wa.
44006002	Dia dí‐a wole fulupaa lɛ lɛ dia kialandɛnan lɛn la lɛsɔkɔn gole ganaa, ǹ nə́ pɛ: “Dɔɔ̃nɔn lɛn, a siĩni wɔsɛn nə Lawa a boo lɛ a pɛ toa walan, wɔ da ga màn‐bii sii walan wa.
44006003	Ka ga ka dinin bii, ka min sɔbaa bɔ, minin mɛnɛn tɔ bǐɛ̃ bɛ́ boe, Yiri Fu nə́ ǹ la, ǹ nə́ sii dɔ doɛ̃. Ka bɛa minin lɛn bɔ wɔsɛn nə ǹ da màn‐bii dí lɛ mìi la.
44006004	Wɔsɛn dininmaan kɛn tá re woe nyɛɛnɛ, wɔ n dinin kɔ Lawa nyankɔ la, ka Lawa a boo pɛ kɛ a dí ni.”
44006005	Zaman lɛ tumaa lɛ kɔ boo kɛ ganaa. Ǹ nə́ Itian bɔ, golee Lawa li tá a lon parsiini, Yiri Fu dɔ tá la. Maǹ ná asɛ bɔ ka Filipi ni, Prokɔɔrɔ nɛ, Nikanɔɔrɔ nɛ, Tiimɔn nɛ, Parmanaasi ni, ka Nikolaa nɛ, bɛ n Antiɔsi kiwi min lɛa á wɔ Zuifubaa nɛ.
44006006	Ǹ nə́ bɛa min sɔbaa lɛ nyaa dia dí‐a wolen lɛn manɛ, ǹ nə́ Lawa nyankɔ ǹ nɛ, ǹ nə́ n gɔn da ǹ mìi ni.
44006007	Bɛ kio, Lawa a boo lɛ a pɛ goã woe nyɛɛnɛ, màn na á goã miɛ kialandɛnan lɛn li taãn‐taãn nɛ Zeruzalɛmu kiwi lɛ nɛ. Lawa a Kion wúlu‐bɔle gigiã dɔ́ lɛ kɔ ǹ nə́ golee Lawa li.
44006008	Lawa pàã kɔ Itian la parsiini, á goã sii nyaa ǹ sii dadaran zɛnɛɛ zaman lɛ bii.
44006009	Sɛnɛ, bɛa siin kɛn lɛn zɛnaa gɔ́ɔ̃ nɛ, liere wɔ Itian laanka minin kɔnɔn bii ni. Ǹ tɛnɛn man boe lɛsɔkɔn kion kɔ́n nɛ, ǹ nə́ bíi mà Bɔ Bɛ̀rɛbaa‐n Wolen lɛsɔkɔn kion, gialakunun man Sirɛni gána minin lɛa, ka Alɛksandrii kiwi minin ni, kɔsɔn dɔn man Siliisii laanka Azii gána minin lɛa.
44006010	Ǹ goã boe la ǹ tá Itian naɛ ka boo‐n wa, a giala, a na á goã boo diɛ ka sii‐doɛ̃ nɛ, Lawa a Yiri Fu bɛ́ sii‐doɛ̃ mɛn koe la.
44006011	Maǹ nə́ nɔmaa ǹ nə́ minin pii, mà bɛn nə pɛ mà ǹsɛn ná a lɛ ma, a n sɔ koe Muizu ganaa, ka Lawa dinmaa dɔ nɛ.
44006012	Ǹ nə́ zaman lɛ sɔmɔ, ka min golen laanka landa sii‐daraalin ni. Bɛn nə́ Itian kũ fufuu, ǹ nə́ woo‐n kiri‐wɔlen bǎã nɛ.
44006013	Ǹ nə́ ga siére soɛ‐bɔlen li walan, bɛn nə́ pɛ: “Giĩ ke ka yii tá‐a, a n boo baraa diɛ biikoo tumaa waáraa Lawa a kion kɛ wɔ gɔn la, ka Lawa dín mɛnɛn pɛ Muizu ni.
44006014	Wɔsɛn ná a lɛ ma pii, mà Nazarɛtin Yezu dɛnaa kɛ lɛ n die Lawa a kion lɛ wurii, Muizu landa siin mɛnɛn nyaa wɔsɛn manɛ mà wɔ zɛnaa, mà a n die bɛn bɔyɛɛ.”
44006015	Kiri‐wɔlen mɛnɛn tumaa goã bǎã lɛ nɛ, bɛn yii na á goã doa nɛ a din la, ǹ ná a yɔrɔ yɛ tɛ pii ka lon a dia dí‐a wole wɔ bɛ́ lɔn.
44007001	Lawa a kion wúlu‐bɔlen kiã nɔ̀n da la: “Ǹ bɛ́ màn mɛn diɛ n wɔ gɔn la, sonbore ne?”
44007002	Itian pɛ: Ma dɔɔ̃nɔn laanka maa díin ni ka n too kɔ ma lon. Lawa mɛn bɛ́ gugurubaa ná a wɔ lɛa, bɛ na á n din nyaa wɔsɛn digolo Abrahamu ni, bɛ̀ a bɛ́ Mezopotamii gána nɛ, a ná a tɔn da giã Aaran wa.
44007003	Lawa na á pɛ nɛ: “Soo n nə n gána toa walan, ka n di a kion ne, masɛ bɛ́ re gána mɛn nyɛɛ n nɛ, n wo bɛ nɛ.”
44007004	Abrahamu tɔ́n soo á n bɔ Kaldee minin gána nɛ, á daa giã Aaran. Ǹ di a gɛ̀ kio, Lawa tɔ́n bɔ walan á dia gána kɛ nɛ, bɛa gána lɛ n ke ǹ tá a‐n sisia.
44007005	Lawa tán kɔ́n din kɔ Abrahamu la gána lɛ‐n wa, haalɛ gòã da ǹ bǎã boɛɛn kooro din. Sɛnɛ, á n lɛ kɔ la mà gána lɛ na a din wɔ lɛa, ka a nɛnyaanan nɛ a kio, a da yaa, Abrahamu tɔn nɛ yɛ a biikoo li wa.
44007006	Lawa na á boo da kɛnɛn: “N nɛnyaanan tá re woe gána kɔsɔ nɛ, ǹ tá re ǹ biɛ bɛ̀rɛn lɛa, ǹ tá re ǹ nɔmiɛ lɛ̀ biɛsii (400) gɔ́ɔ̃ nɛ.”
44007007	Sɛnɛ, gána mɛn bɛ́ re ǹ biɛ bɛ̀rɛn lɛa ke lɛn, ma á re kiri kuri bɛ la. Bɛ kio, ǹ tá re soe, ǹ daa ǹ masɛ guguru kɔ gána kɛ nɛ.
44007008	Lawa din tɔ́n lɛ kɔ kɔn la ka Abrahamu ni: Bɛa sii nyaa na á goã ka kurii ni. Bɛ lɛ nɛ Izaaki bɛ́ á yɛ, lɛawaa kiwisi bɛ kio, n di Abrahamu kuru. Izaaki dɔ na á zɛnaa miɛ̃ a nɛgiĩ Zakɔba ganaa, Zakɔba dɔ́ zɛnaa a nɛgiĩ fulupaa kɛ ganaa, ǹ mɛnɛn bɛ́ digolon lɛa.
44007009	Foo wuu pɛ a lɛa, bɛa digolon kɛn lɛn nə́ ǹ diɛ̃ Zozɛfu sã minin la, bɛn nə́ woo ne Ezipti gána nɛ. Sɛnɛ, Lawa goã kun ka Zozɛfu ni.
44007010	A bɛ́ á nɔmaan mɛnɛn yɛ, Lawa bɔ bɛn dinin tumaa nɛ. Lawa sii‐doɛ̃ gole kɔ la Ezipti a kii gole kɛ yɔrɔ‐a, bɛa kii lɛ tɔ na á goã Faarahɔn. Bɛ Zozɛfu bɔ á koa Ezipti gána mìi la, a ná a din dɔ a kion a naforon sii yɔrɔ bɔ toa a gɔn.
44007011	Bɛ kio, bòo gole wɔ Ezipti laanka Kanaan gánan tumaa nɛ. Nɔmaa lɛ gole kɔ, yǎa wɔsɛn digolon lɛn nə́ ǹ ba màn‐bii yii doo wa.
44007012	Zakɔba bɛ́ á ma mà màn‐bii tá Ezipti gána nɛ, a nɛgiĩn mɛnɛn lɛn bɛ́ wɔsɛn digolon lɛa a na á bɛn dia walan bibinaa nɛ.
44007013	Ǹ wusoo a woo paabaa ǹ wɔ ke, Zozɛfu nə́ n din pɛ n dɔɔ̃nɔn lɛn manɛ, ǹ nə́ dɔ̃, yǎa kii lɛ dɔ na a bɔ ǹ bǎã dɔ̃.
44007014	Zozɛfu tɔ́n minin dia mà ǹ wo asɛ di Zakɔba kũ, ǹ da nɛ ka asɛ dɔɔ̃nɔn tumaa nɛ. Ǹ kaa kun na á goã min pɔsɔbaawensooro.
44007015	Zakɔba a da Ezipti gána nɛ n ka bɛ nɛ. A na á gã walan, ka wɔsɛn digolon lɛn dɔn nɛ.
44007016	Ǹ nə́ ǹ wen waa ǹ nə́ woo ǹ ne Sisɛmu kiwi, ǹ nə́ ǹ kaa yala‐n walan, Abrahamu bɛ́ á yala bǎã mɛn pii ka wɔrɔ nɛ Sisɛmun Amɔɔrɔ a nɛnyaanan lon.
44007017	Lawa bɛ́ á lɛ kɔ Abrahamu la ka sii mɛn nɛ, bɛa zɛnaa biikoo bɛ́ á diri, Zakɔba tɔrɔn lɛn nə́ mɔnaa ka giãgiãgiã Ezipti gána nɛ.
44007018	Bɛ kio, kii kɔsɔ giã Ezipti gána mìi la, bɛa kii lɛ Zozɛfu dɔ̃ wa.
44007019	Bɛa kii kɛ lɛ yiri baraa bɔ, mà a n wɔsɛn tɔrɔ papaɛ̃ nɛ. Á baa pàã lɛa wɔsɛn digolon ganaa, mà ǹ nə ǹ nɛnyaan tintiɛ̃nɛn zũ, màn mɛn bɛ́ toɛ, ǹ baran la wa.
44007020	Muizu na á yɛ bɛa biikoo kɛ lɛ nɛ, a na á goã siĩni parsiini. A na á goã ǹ dan gɔn mui sɔɔ.
44007021	Ǹ bɛ́ ǹ nə́ zũ, kii a nɛlɔ na á yɛ á saa, á too ka a din gɔ́ɔ̃gɔ́ɔ̃ ǹ nɛ bɛ́ lɔn.
44007022	Ǹ nə́ Muizu daraa Ezipti gána minin sii‐doɛ̃ tumaa ganaa. Pàã gole na á goã Muizu a boo‐diɛ laanka a sii‐zɛnaan nɛ.
44007023	Muizu bɛ́ á dɔ lɛ̀ pusi, á wɔ a yiri ni á soo á woo bɔ ǹ dɔɔ̃n Izirayeli minin li.
44007024	Á Ezipti min goon yɛ ǹ dɔɔ̃n goon nɔmiɛ. Á ǹ dɔɔ̃n lɛ a gɛ̀ dòo si, á Ezipti min lɛ dɛ á gã.
44007025	A na á goã mà a n nyɛɛ ǹ dɔɔ̃nɔn lɛn manɛ, mà Lawa n die ǹ mìi sii ka asɛ pàã nɛ, sɛnɛ, bɛn na a giala ma wa.
44007026	A lɛawaa, á woo Izirayeli minin min paa yaa zia diɛ. Á wɔ ǹ bii ni, mà a nə ǹ kiɛ kun, á pɛ ǹ nɛ: “Maa giaáran lɛn! Wàa na á baa ka tá fuu nyɛɛ kɔn nɛ, táa ka n dɔɔ̃nɔn lɛa.”
44007027	Sɛnɛ, min mɛn bɛ́ á goã boe ǹ miã yii‐n lɛn, bɛ pɛ Muizu ni: “Die na á n koa kii laanka kiri‐kuruli lɛa wɔsɛn mìi la?
44007028	Ma n giɛ li mà n masɛ dɔ dɛ, ka n bɛ́ n Ezipti min kɛ dɛ gunun lɔn?”
44007029	Muizu bɛ́ á bɛa boon kɛn ma, á baa si á woo n duru bǎã kɔsɔ nɛ, Madian gána nɛ. Á lɔ saa walan, á nɛgiĩ min paa yɛ.
44007030	Lɛ̀ pusi a wo walan kio, lon a dia dí‐a wole goon nə́ n din nyaa Muizu ni, tɛ buə bii daãn ganaa, Sinayii kele a don bii.
44007031	Muizu nə́ n kaãbaa bɛa sii kɛ lɛ‐a, a bɛ́ giɛ li a n mɔrɔ á ga a ganaa, Dɛnaa Lawa lɛn nə́ bɔ á pɛ:
44007032	”Ma nə n digolon Lawa lɛa: Abrahamu a Lawa, Izaaki a Lawa, Zakɔba a Lawa, ma n bɛ lɛ lɛa.” Muizu bɛ́ bìn diɛ, a yii a we doo á giɛ wa.
44007033	Dɛnaa Lawa tɔ́n pɛ nɛ: “N kɔsɔnɔn waa n nə ǹ bɔ n gòãn ganaa, a giala, n bɛ́ golee‐n bǎã mɛn nɛ, Lawa a bǎã nɛ.
44007034	Sonbore, má maa tɔrɔ lɛ a nɔmaa yɛ Ezipti gána nɛ, má a ginii lɛ dɔ ma, man gisĩ má n die sii sii la. Sisia Muizu, woo. Masɛ n die n diɛ Ezipti gána nɛ.”
44007035	Muizu mɛn bɛ́ Izirayeli nɛnyaanan nə́ n piã nɛ, Lawa na a ná a lon a dia dí‐a wole da daãn nɛ, a din lɛ bíi, mà a ǹ kii baa ka ǹ si sii la wole ne, ǹ nɔ̀n da min mɛn la lɛn mà “Die na á koa kii laanka kiri‐wɔle lɛa?”
44007036	A din lɛ na á soo ka Izirayeli nɛnyaanan lɛn nɛ, á ǹ kaa là nyantoro ne. Lɛ̀ pusi gɔ́ɔ̃ nɛ, á kaãbaa ǹ sii dadaran zɛnaa, Ezipti gána nɛ, sawɛɛ tà mu li, ka don bii ni.
44007037	A din Muizu lɛ na á pɛ Izirayeli minin lɛn manɛ: “Lawa á re a din a boo gii‐dali goon boe ka bii ka masɛ bɛ́ lɔn.”
44007038	A din ni, zaman lɛ bɛ́ soe‐n kɔn don bii ǹ mɛn waáraa, á golee wɔsɛn digolon lɛn laanka lon a dia dí‐a wole lɛ bii ni, lon a dia dí‐a wole mɛn bɛ́ á goã n toɛ Sinayii kele lɛ la a n boo diɛ nɛ. A din Muizu lɛ nɛ, sii‐zɛnaan mɛnɛn bɛ́ wɔsɛn kiɛ yiikoonaabaa taãn‐taãn kɛ nɛ, á bɛn boon si á ǹ kɔ wɔ la.
44007039	Sɛnɛ, wɔ digolon na a bɔlɔ si wa, ǹ ǹ nə́ n piã nɛ, ǹ taasiɛn nə́ wusoo ǹ nə́ woo Ezipti gána‐n kũ doo.
44007040	Sonbore, ǹ nə́ pɛ Aarɔn nɛ: “Dìn zɛnaa n kɔ wɔsɛn la, dìn mɛnɛn bɛ́ re wɔ nyɛɛnaan boe, a giala, Muizu mɛn soo wɔ nɛ á wɔ bɔ Ezipti gána nɛ, sii mɛn yɛ, wɔ ba doɛ̃ wa.”
44007041	Maǹ nə́ diin nɛ zɛnaa bɛa biikoo kɛ lɛ li, ǹ nə́ wúlu bɔ bɛa dì kɛ lɛ ganaa, ǹ nə́ ǹ dinin gɔn màn zɛnaa kɛ lɛ guguru kɔ ka nyɛnyɛɛ nɛ.
44007042	Bɛ lɛ na á toa, Lawa tɔ́n nə n yɔrɔ bɔyaa á bɔ ǹ la, á ǹ toa ǹ nə́ leeren guguru kɔ. Ka a bɛ́ á n kiɛ̃ Lawa a boo gii‐dalin sɛ́wɔ‐n lɔn: “Kasɛn Izirayeli minin, lɛ̀ pusi gɔ́ɔ̃ nɛ don bii, ka tɔɔn bɔ wúlu mànan lɛa, sɛnɛ, ka bie ká ǹ bɔ masɛ ganaa wa.
44007043	Táa ka n ká dì Mɔlɔki kɛ a da ǹ mɔnaa kion gũ, Dì Refan kɛ dɔ ka leere bɛ́ lɔn, ka bɛ dɔ́ nyin gũ. Ka ǹ ká bɛa mà n nyinin kɛn lɛn zɛnaa ka tá ǹ guguru koe. Bɛ lɛ taman yii ni, ma á re toɛ ǹ ka goa, ǹ wo ka‐n sɔsɔɔ Baabilonii kiwi kɛ kio.”
44007044	Sɛnɛ, don bii, Lawa a Mɔnaa Kion mɛn bɛ́ a dí fù goã koa nɛ a nɛ, táa bɛ dɔ́ goã wɔ digolon gɔn. A na á n dɔ á kɔnpɛ ka Lawa din a boo diɛ laanka a sii yɔrɔ nyaa nɛ Muizu ni.
44007045	Mɔnaa kion lɛ bɛ́ á n kɔ bɛa digolon kɛn kiodɛnan la, bɛn nə́ wɔ nɛ Kanaan gána nɛ, Zozoe nə ǹ nyɛɛnaan bɔ, ǹ nə́ wɔ gána mɛn nɛ, bɛ̀ Lawa bɛ́ tɔrɔ kɔsɔn lui boe ǹ nyɛɛnɛ. Wɔ digolon kɔsɔn mɛnɛn nə́ da bɛn kio, maǹ nə́ toa bɛn dɔn gɔn. A na á n zɛnaa miɛ yǎa á daa dɔ wɔ digolon kɛn ganaa kii Davida a biikoo li.
44007046	Bɛa Davida lɛ kɔɔ̃n kɔ Lawa ganaa. A ná a nyankɔ mà Izirayeli a Lawa lɛ toa asɛ giã ǹ kion dɔ a kɔ la.
44007047	Sɛnɛ, kii Salomɔn na á bɛa kion lɛ dɔ á kɔ Lawa la.
44007048	Sɛnɛ, Lon a Lawa Gole lɛ bie giɛ̃ minbuiin nɛn gɔn kion doe‐n wa. Ka Lawa a boo gii‐dali bɛ́ á pɛ lɔn:
44007049	”Dɛnaa Lawa n kɛ pii: Lon nə maa kii dankan lɛa, tán nə maa gòãn kaa ǹ bǎã lɛa. Ka n boe la ka kion mɛn dɔ maa wɔ lɛa? Bǎã mɛn nɛ má n boe la man susu a nɛ.
44007050	Ma din gɔn bie á lon laanka tán zɛnaa wa?”
44007051	Itian mà ǹ ganaa: Ka mìi á kaka, ka foo á kaka, ka too dɔ á kaka! Baraabaraa ka nə n piɛ̃ ka Lawa a Yiri Fu kɛ nɛ. Ka tumaa n goon ka ka digolon lɛn nɛ.
44007052	Lawa a boo gii‐dali kɛ mɛn nɛ, mà ka digolon manə ǹ fuu nyaa‐n wa? Minin mɛnɛn nə goã Min Pepere kɛ a daa boo diɛ, táa ka digolon lɛn nə́ bɛn dɛ ǹ nə́ gã. Sisia, ka dininmaan dɔn nə́ bɛa Min Pepere kɛ lɛ kɔ a zɔ́ɔn la ǹ ná a nyin bɔ.
44007053	Kasɛn mɛnɛn bɛ́ Lawa ná a lon a dia dí‐a wolen dia, ǹ nə́ daa a dí‐pɛn lɛn kɔ ka la, ka dinin lɛn man ka bɛa dí‐pɛn kɛn lɛn bɔlɔ si wa.
44007054	Boon kɛn nə́ tɛ da kiri‐wɔlen lɛn foo‐a, yǎa ǹ nə́ n lɛ sɔsɔ̃ Itian li.
44007055	Sɛnɛ, Itian lɛ sɛ, Yiri Fu bɛ́ la, á n yii saa á ga lon, á tɔ́n Lawa yɛ a gugurubaa nɛ, á Yezu dɔ yɛ golee‐n Lawa gusin.
44007056	Á pɛ: “Á ke, masɛ yii‐n lon lɛ ganaa buĩ ni, Min a Nɛgiĩ n golee‐n Lawa gusin.”
44007057	Kiri‐wɔlen lɛn bɛ́ ǹ nə́ bɛ ma, ǹ nə́ ǹ gɔnɔn kɔ ǹ toon lɛ, ǹ nə́ n lɛ dɛ: “Ebe‐be‐be!” Bɛ kio, ǹ tumaa yoo kun, ǹ nə́ kaa la.
44007058	Ǹ nə́ nyanyanaa ǹ nə́ soo ne ǹ nə́ n bɔ‐n kiwi, ǹ nə́ mɛ la ǹ nə́ dii ka kɔlɔn nɛ. Minin mɛnɛn nə kɔlɔ zũ Itian nɛ bibinaa nɛ, ǹ nə́ ǹ bíi mà siéren, bɛn nə́ ǹ mɔnaan koa tɔntɔraa goon li, a tɔ n Sooli.
44007059	Ǹ bɛ́ Itian lɛ dii, a na á goã Lawa nyankoe kɛnɛn: “Dɛnaa Yezu, masɛ telenboen si.”
44007060	Bɛ kio, á n musin kurumaa tán, á n lɛn gole bɔ á pɛ: “Dɛnaa, sii baraa kɛ toa ǹ nɛ.” A bɛ́ á bɛ da á nya, á gã.
44008001	Itian dɛ a gã kɛ lɛ kɔɔ̃n kɔ Sooli dɔ ganaa. A din pinaa kɛ lɛ nɛ, fuu gole yoo Lawa a sɔmɔ gialaa Zeruzalɛmu kiwi. Bɛ̀ á n bɔ dia dí‐a wolen kɛn nɛ, Lawa nyankɔlen lɛn tumaa sasawaa, ǹ nə́ woo Zudee gána bǎã gialakunun ni ka Samarii gána nɛ.
44008002	Nyɛ́ɛbaa Lawa yii‐n wolen nə́ Itian gere saa ǹ nə́ bĩ, ǹ ná a gɛ̀ wuu pɛ parsiini.
44008003	Sooli sɛ, asɛ na á goã n doɛ, mà asɛ Lawa a sɔmɔ kɛ nya. A na á goã we kionən ne, a giĩn laanka lɔn baã a soo ǹ ne, bɛ̀ a wo ǹ zũ kòso‐n.
44008004	Sɛnɛ, ǹ minin mɛnɛn sasawaa ke, bɛn ma nə́ goã n bibiĩ, bɛ̀ ǹ nə́ Yezu a boo kɔɔ̃n kɛ pii.
44008005	Bɛa gɔn kɛ lɛ la, Filipi woo Samarii kiwi. Á pɛ bɛa kiwi lɛ a minin manɛ, mà Lawa bɛ́ mà á re Minin Nyin‐sili mɛn diɛ, mà Yezu lɛ n bɛ lɛa.
44008006	Zaman lɛ tumaa kɔn bɔlɔ ma, ǹ nə́ n too kɔ Filipi a boo li sɔnbɔraanɛ. Maǹ nə́ n too koe a lon, bɛ̀ ǹ tá giɛ a kaãbaa ǹ sii zɛnaan kɛn dɔn ganaa.
44008007	Sonbore, nɔ̀ɔn babaraa gigiã na á goã n boe nɔ̀ɔndɛnan ganaa, bɛ̀ ǹ nə́ n lɛ dii parsiini. Bɔlɔka gigiã laanka simə́ wole gigiã dɔ a busu nya.
44008008	Nyɛnyɛɛ gole yɛ bɛa kiwi lɛ nɛ.
44008009	Á daa yaa, giĩ goon dɔ na á goã bɛa kiwi lɛ nɛ, a tɔ n Simɔn. A na á goã koe siin zɛnɛɛ, á n kaãbaa diɛ Samarii minin ganaa parsiini.
44008010	A na á goã n din biɛ màn gole lɛa, min tumaa goã n foo doɛ a ganaa, a kũ nɛnyaanan ganaa a wo min golen yaa. Maǹ nə́ goã pii: “Lawa kɔ́n pàã n giĩ kɛ nɛ, Lawa mɛn tɔ bɛ́ "Pàã Gole".”
44008011	Ǹ tumaa na á goã n foo doɛ giĩ lɛ ganaa, a giala, haalɛ bibi a na á goã kaãbaa diɛ ǹ ganaa ka a koe siin zɛnaa kɛ nɛ.
44008012	Sɛnɛ, Filipi na á goã Lawa a kiibaa ǹ Boo Tii Kɔɔ̃n kɛ pii Yezu Krita wɔ gɔn la, á nyaa, mà Lawa a kiibaa ǹ dí lɛ na á n giala kɔ kanaa ka a din ni. Ǹ bɛ́ ǹ nə́ golee li, ǹ nə́ lɛ kɔ, lɔn laanka giĩn ni, ǹ nə́ batɛmu kɛ si.
44008013	Simɔn lɛ dɔ́ Lawa nyankɔle baa, á lɛ kɔ batɛmu kɛ ganaa. A goã n boe Filipi kio doo wa. A bɛ́ á sii nyaa ǹ siin laanka kaãbaa ǹ sii dadaran kɛn yɛ n zɛnɛɛ, sonbore, a dɔ nə́ n kaãbaa parsiini.
44008014	Dia dí‐a wolen lɛn Zeruzalɛmu kiwi, ǹ bɛ́ ǹ nə́ ma, mà Samarii minin nə́ lɛ kɔ Lawa a boo lɛ ganaa, ǹ nə́ Piɛrɛ laanka Zaã dia bɛa kiwi lɛ nɛ.
44008015	Ǹ bɛ́ ǹ nə́ dɔ lɔn gɔrɔ, bɛa min paa lɛ Lawa nyankɔ Samarii minin lɛn manɛ, màn mɛn bɛ́ toɛ Lawa a Yiri Fu gisĩ ǹ dɔn la.
44008016	Sonbore, Lawa a Yiri Fu goã á gisĩ ǹ kɔn la bɔrɔ wa, maǹ nə́ goã ǹ nə́ batɛmu din sɔɔ̃ yɛ ka Dɛnaa Yezu tɔ nɛ.
44008017	Piɛrɛ laanka Zaã tɔ́n mɛ la, ǹ nə́ ǹ gɔnɔn da Samarii minin lɛn mìi ni, ǹ nə́ Lawa nyankɔ, yǎa Yiri Fu gisĩ ǹ la.
44008018	Sɛnɛ, Simɔn bɛ́ á yɛ mà bɛ̀ dia dí‐a wolen lɛn nə́ n gɔn da min la, mà Yiri Fu n gisĩ la, á pɛ ǹ nɛ: “Masɛ n die wɔrɔ koe ka la.
44008019	Ka bɛa pàã kɛ lɛ kɔ masɛ dɔ la, màn mɛn bɛ́ toɛ, bɛ̀ masɛ dɔ́ nə́ n gɔn da minin mɛnɛn la, Yiri Fu gisĩ bɛn la.”
44008020	Sɛnɛ, Piɛrɛ ná a lɛ si: “N bɛ́ ń taasɛ mà n tá boe la, n Lawa a bǐɛ̃ sonbore kɛ pii ka wɔrɔ nɛ, n laanka n wɔrɔ tumaa bɔ̀n baa kun.
44008021	Màn mɛn bɛ́ n zɛnɛɛ kànaa, n wɔ gii kɔ́n ba bɛ‐n wa, a giala n foo a tele‐n Lawa yɔrɔ‐a wa.
44008022	N taasɛ n golee n sii baraan li, n wusoo n baraabaa kɛ kio, n Dɛnaa nyankɔ. Taasɛ naarɛ mɛn wɔ n foo‐n ke, kɔn tan Lawa á re bɛ toɛ n nɛ.
44008023	Má yɛ máa busii baraa tá n foo ne, sii baraa dɔ́ nə n kũ á n baa bɛ̀rɛ lɛa.”
44008024	Simɔn pɛ: “Ka dininmaan nə Dɛnaa lɛ nyankɔ masɛ a lɛa, màn mɛn bɛ́ toɛ, ka sii mɛn boo da masɛ wɔ gɔn la, bɛ kɔ́n baran n zɛnaa masɛ‐n wa.”
44008025	Piɛrɛ laanka Zaã tɔ́n nyaa ka Lawa a boo ne, siin mɛnɛn nə n zɛnaa Dɛnaa Yezu lɛ nɛ, mà bɛn tá kiɛ̃‐n sɛ́wɔ‐n gɔrɔ. Bɛ kio, ǹ nə́ wusoo ǹ nə́ woo Zeruzalɛmu. Ǹ nə́ goã Boo Tii Kɔɔ̃n kɛ pii Samarii gána kiwi gigiã nɛ.
44008026	Dɛnaa a lon a dia dí‐a wole boo da ka Filipi ni: “Zii saa n wo Ezipti gána paǹ li, zii mɛn bɛ́ boe Zeruzalɛmu á woe Gaazaa kiwi, minin nə́ ǹ ba koe lɛ wa, wo bɛ saa.”
44008027	Filipi bɛ́ á bɛ ma lɔn gɔrɔ, á yoo fufuu á woo. Á daa yaa, giĩ goon dɔ na á goã bɛa zii lɛ la, Etiopii gána a kii lɔ dɛnaa kɛ a dí‐nyali gole goon ne. Giĩ lɛ n kii lɛ a kion sii yɔrɔ‐bɔle lɛa, á koa a naforo din tumaa mìi la. Bɛa Etiopii gána min kɛ lɛ na á woo Lawa guguru kɔ Zeruzalɛmu,
44008028	a na á wusoo á woe a gána nɛ. A bɛ́ giã nɛ a wotoro ne, a na á goã Lawa a boo gii‐dali Izayii a sɛ́wɔ kɛ pii.
44008029	Yiri Fu pɛ Filipi ni: “N zɔ̃ n dɔ wotoro kɛ li.”
44008030	Filipi baa si á n mɔrɔ a ganaa, á giĩ lɛ lɛ ma Lawa a boo gii‐dali Izayii a sɛ́wɔ pii, yǎa a pɛ nɛ: “N bɛ́ màn mɛn pii, n tá bɛ giala miɛ taãn‐taãnɛ?
44008031	Giĩ lɛ Filipi lɛ si: “Man siɛ lɔn ma a giala ma, bɛ̀ min na a yɔrɔ pɛ ma‐n wa?” Á lɛ dia Filipi la, á wɔ wotoro lɛ nɛ á giã a li.
44008032	Giĩ lɛ bɛ́ á goã bǎã mɛn pii sɛ́wɔ lɛ nɛ, bɛ n ka kɛ nɛ: “Ká sère bɛ́ lɔn ǹ nə́ woe a bɔlɔ kuri, ka sère nɛ mɛn bɛ́ kiĩni a ka‐kuruli gɔn, a dɔ n miɛ̃ a ba n lɛ buĩ á boo diɛ wa.
44008033	Ǹ ná a puusə kɔ, ǹ nə́ n piã ǹ sonbore kɔ la wa. Ǹ ná a nyin bɔ, ǹ nə́ bɔ kanaa minin li. Bɛ lɛ tɔ ganaa, a bɛ́ a re nɛyaanan yii, min tɔn bɛn boo da wa.”
44008034	Giĩ lɛ pɛ Filipi ni: “Ma nə n nyankoe máa n pɛ ma nɛ, Lawa a boo gii‐dali kɛ lɛ n boo diɛ die wɔ gɔn la? A n boo diɛ a din wɔ gɔn la, hinlaa a n boo diɛ min kɔsɔ wɔ gɔn la?”
44008035	Filipi tɔ́n nə́ n lɛ bũ, á saa sɛ́wɔ kɛ lɛ a boo ganaa, á Yezu boo kɔɔ̃n kɛ pɛ giĩ lɛ nɛ.
44008036	Ǹ bɛ́ zii lɛ la woe, ǹ nə́ woo dɔ mu bǎã goon ne, yǎa Etiopiin giĩ lɛ pɛ: “Mu á ke. Wàa n nə masɛ kurii batɛmu lɛ a yɛ ganaa?”
44008037	[Filipi pɛ nɛ: “Bɛ̀ ń golee Lawa li ka n foo din tumaa nɛ, n tá boe la n bɛa batɛmu lɛ yɛ.” Giĩ lɛ ná a lɛ si: “Masɛ golee li máa Yezu Krita lɛ n Lawa a Nɛgiĩ lɛa.”]
44008038	Bɛ kio, giĩ lɛ pɛ mà ǹ wotoro lɛ kurə́. A din dí‐nyali gole kɛ lɛ, a laanka Filipi wɔ mu lɛ li, ǹ dinin min paa, yǎa Filipi batɛmu lɛ da a ganaa.
44008039	Ǹ bɛ́ ǹ nə́ soo ǹ nə́ n bɔ mu lɛ li, Yiri Fu Filipi saa. Giĩ lɛ yɛ a yii‐n doo wa, sɛnɛ, a ná a zii gialakun kɛ tɔ wɔ ka nyɛnyɛɛ nɛ.
44008040	Filipi sɛ́ woo n din yaa Azɔti kiwi. Á soo walan á zii kũ, bɛ̀ a n Yezu boo pii kiwin tumaa nɛ, yǎa á woo dɔ Sezaaree kiwi.
44009001	Bɛa biikoo kɛ lɛ din tumaa li, Sooli sɛ na á goã taasiɛ goon we: A fuu nyaa Dɛnaa a kialandɛnan lɛn manɛ, a ǹ dɛ ǹ gã. Á woo wúlu‐bɔlen kiã li,
44009002	mà bɛ sɛ́wɔn kɔ asɛ la. Sɛ́wɔn mɛnɛn bɛ́ zii koe asɛ la, asɛ wɔ Damaasi kiwi a Zuifun lɛsɔkɔn kionən ne, màn mɛn bɛ́ toɛ, bɛ̀ asɛ woo minin yaa, giĩn ni ka lɔn nɛ, ǹ nə koe kɛa zii kɛ lɛ, asɛ nə ǹ kũ a ǹ yii, a da ǹ nɛ Zeruzalɛmu.
44009003	Sooli bɛ́ zii la woe, á diri Damaasi la. Bǎã goon ne gɔrɔ, wɔlɔ fúlu bɔ lon á daa kaa la, Sooli bɔ á n tɔ tán.
44009004	Á boo diɛ lɛ ma pii ni: “Sooli, wàa na á baa n tá fuu nyɛɛ masɛ nɛ.”
44009005	Sooli tɔ́n nɔ̀n da: “Dɛnaa, die n ka nsɛ nɛ?” Boo diɛ lɛn lɛ pɛ nɛ: “Yezu n ka masɛ nɛ, n bɛ́ fuu nyɛɛ Yezu mɛn nɛ ke lɛn.
44009006	Sɛnɛ, yoo, n wɔ kiwi, n doamaa bɛ́ nɛ n sii mɛn zɛnaa, ǹ tá re bɛ pii n ni walan.”
44009007	Minin mɛnɛn nə́ goã zii tɔ lɛ we kun ka Sooli ni, bɛn nə́ golee, ǹ boo kɔ́n bɔ ǹ lɛ‐n ǹ nə́ da wa. Ǹ dɔn too boo lɛ ma, sɛnɛ, ǹ min kɔ́n yɛ ka n yii‐n wa.
44009008	Sooli yoo á n bɔ tán, a laan a yii nànan nə́ goã kanaa, ǹ goã màn kɔ́n yii wa. Ǹ miãn lɛn nə́ kũ a gɔn‐a ǹ nə́ wɔ nɛ Damaasi kiwi.
44009009	Á goã walan lɛawaa sɔɔ bɛ̀ a yii ná a wɔlɔ yii wa, a ná a màn bii wa, a mu mii wa.
44009010	Giĩ goon dɔ na á goã Damaasi kiwi lɛ nɛ, Yezu a kialandɛnaa nɛ, a tɔ n Ananiasi. Dɛnaa na á sii nyaa bɛa giĩ lɛ nɛ, á bíi ka a tɔ nɛ: “Ananiasi.” Á Dɛnaa lɛ si: “Ma á ke.”
44009011	Dɛnaa tɔ́n pɛ nɛ: “Soo, zii mɛn bɛ́ ǹ nə́ bíi Zii Pepere, wo bɛ la, n wɔ Zudaasi a kion, n nɔ̀n da ka Tarsin giĩ kɛ nɛ ǹ nə́ bíi Sooli. Bɛa giĩ lɛ tá a gialaa Lawa nyankoe.
44009012	Lawa giĩ goon nyaa nɛ, a tɔ n Ananiasi, bɛ n we kion, die n gɔn diɛ la, màn mɛn bɛ́ toɛ, a yii wusoo a wɔlɔ yɛ.”
44009013	Ananiasi pɛ: “Dɛnaa, masɛ min gigiã lɛ ma boo diɛ giĩ kɛ lɛ wɔ gɔn la, ka a bɛ́ á sii baraan mɛnɛn zɛnaa Dɛnaa din a minin kɛn manɛ Zeruzalɛmu.
44009014	Kànaa dɔ‐n, pàã tumaa tá a lon, wúlu‐bɔlen goledɛnan bɛ́ ǹ nə́ ǹ mɛn kɔ la, minin mɛnɛn bɛ́ koe Dɛnaa din lɛ, a bɛn kũ.”
44009015	Sɛnɛ, Dɛnaa pɛ nɛ: “Woo, a giala giĩ kɛ lɛ, min ni, ma din bɔ, màn mɛn bɛ́ toɛ, a masɛ tɔ kɛ laakalaa tɔrɔ kɔsɔn manɛ, ka kiin ni, ka Izirayeli minin ni.
44009016	A bɛ́ re fuu mɛn yii masɛ tɔ kɛ a lɛa, masɛ dinmaa á re bɛn nyɛɛ nɛ.”
44009017	Ananiasi tɔ́n woo, á wɔ kion lɛ nɛ, á n gɔn da Sooli la, á pɛ nɛ: “Ma dɔɔ̃n Sooli, Dɛnaa na á masɛ dia, Yezu mɛn bɛ́ á n din nyaa n nɛ zii la, bɛ lɛ na á masɛ dia màn mɛn bɛ́ toɛ, ma Lawa nyankɔ nɛ, n yiin nə wusoo ǹ wɔlɔ yɛ, Yiri Fu dɔ gisĩ n la.”
44009018	Màn fɔ́rɔ tɔrɔn kɔnɔn nə́ bɔ Sooli yiin ni bɛa bǎã lɛ‐n gɔrɔ, ǹ nə́ mɛnaa, a yiin nə́ wɔlɔ yɛ. Á yoo, ǹ nə́ batɛmu da a ganaa.
44009019	A bɛ́ á màn bii á nya, a gù wen nə́ wusoo ǹ nə́ doa. Bɛ kio, Sooli lɛawaan kɔnɔn zɛnaa kun ka Damaasi kiwi a kialandɛnan nɛ.
44009020	A ná a giala kɔ gɔrɔ á woe lɛsɔkɔn kionən ne, á pii mà Yezu n Lawa a Nɛgiĩ lɛa.
44009021	Min mɛnɛn tumaa goã a lɛ miɛ bɛa boo kɛ lɛ diɛ, bɛn nə́ goã n kaãbiɛ, bɛ̀ ǹ nə́ pii: “A din kɛ lɛ bie á goã, a n golee Yezu tɔ li wɔlen kɛn lɛn nɔmiɛ parsiini Zeruzalɛmu kiwi wa? Táa a na á daa kànaa a din mìi goon kɛ lɛ ganaa, a bɛa golee Lawa li wolen kɛn lɛn kũ, a biɛn kaa ǹ‐a, a wo ǹ kɔ wúlu‐bɔlen goledɛnan la.”
44009022	Sɛnɛ, Sooli na á goã boo diɛ ka pàã nɛ, mà Yezu lɛ n Minin Nyin‐sili lɛa Lawa dia, á bɛa boo lɛ da, yǎa Zuifun mɛnɛn bɛ́ ǹ nə́ goã Damaasi kiwi, á bɛn lɛ tã ǹ yii ná a ba boo‐a wa.
44009023	Lɛawaan kɔnɔn bɛ́ ǹ nə́ kiɛ̃, Zuifun lɛn nə́ da kɔn nɛ, mà maǹ die Sooli dii a gã.
44009024	Bɛ lɛ nɛ, ǹ nə́ goã kiwi lɛ a kiɛnlɛn lɛduĩ tèlò‐n ka penleen ne, màn mɛn bɛ́ toɛ, ǹ dɔ a ganaa ǹ dɛ a gã. Sɛnɛ, Sooli bɔ ǹ sii lɛ siére‐a.
44009025	Tèlò goon ne kialandɛnan nə́ Sooli da dɔ́ɔ nɛ, ǹ nə́ gisĩ ka kiwi lɛ a kungɔn nɛ.
44009026	Sooli bɛ́ á dɔ Zeruzalɛmu, á ga li mà a wɔ kun ka kialandɛnan nɛ. Sɛnɛ, ǹ tumaa na á goã n nyanɛɛ nɛ, a giala, ǹ goã golee li mà á kialandɛnaa baa sonbore wa.
44009027	Barnabaasi tɔ́n kũ á da kun ka a din ni, á woo ne dia dí‐a wolen lɛn li. Sooli bɛ́ zii tɔ we, Dɛnaa bɛ́ á n din nyaa nɛ, á boo da‐n lɔn, Sooli bɛ́ á dɔ Damaasi kiwi doo, a Yezu tɔ kɛ laakalaa ka foo‐tãbaa‐n lɔn, Barnabaasi bɛ yɔrɔ pɛ dia dí‐a wolen lɛn manɛ.
44009028	A kũ bɛ ganaa, ǹ nə́ lɛ kɔ Sooli ganaa. Zeruzalɛmu kiwi lɛ nɛ, á goã Yezu boo diɛ ka foo‐tãbaa nɛ, mà a din nə Dɛnaa lɛ lɛa.
44009029	Zuifun mɛnɛn nə́ goã Grɛki bɔlɔ pii, liere wɔ Sooli laanka bɛn bii ni. Sɛnɛ, maǹ nə́ goã giɛ li mà ǹ dɛ a gã.
44009030	Ǹ dɔɔ̃n Lawa nyankɔlen bɛ́ ǹ nə́ bɛ ma, ǹ nə́ kũ ǹ nə́ woo ne Sezaaree kiwi, ǹ nə́ tɔ́n nə n toa walan, ǹ nə́ dia Tarsi kiwi.
44009031	Bɛa biikoo kɛ li, Lawa a sɔmɔ minin mɛnɛn bɛ́ bǎã tumaa nɛ, Zudee gána nɛ, Galilee gána nɛ ka Samarii gána nɛ, bɛn nə́ goã yii nyɛɛ la. Ǹ nə́ goã kɔn foo taɛ̃, ǹ nə́ n doe kɔn lɛ, ǹ nə́ goã tɔ we ka nyɛ́ɛbaa Dɛnaa yii‐n ni. Lawa a Yiri Fu barka nɛ, màn na á goã miɛ ǹ li á woe nyɛɛnɛ.
44009032	Piɛrɛ mɛn bɛ́ á goã n bibiĩ á boe Lawa a sɔmɔ minin li bǎã tumaa nɛ, ǹ kɔ́n pinaa bɛ́ daa dɔ Liidaa kiwi.
44009033	Á daa giĩ goon yaa kiwi lɛ nɛ, a tɔ n Enee. A n naa‐n katara la, a lɛ̀ kiwisi n ke, a n bɔlɔkabaa nɛ.
44009034	Piɛrɛ pɛ nɛ: “Enee ganaa, Yezu Krita nə n busu nyɛɛ. N din yoo n nə n katara saa.” A din bǎã‐n gɔrɔ giĩ lɛ yoo á golee.
44009035	Ǹ bɛ́ ǹ nə́ bɛ yɛ, Liidaa kiwi minin ni, ka Saarɔn bǎã tumaa kɛ a min gigiã golee Dɛnaa li.
44009036	Lɔ goon na á goã Zoopee kiwi, a na á goã Lawa nyankɔle lɛa, a tɔ n Tabita, ka Grɛki bɔlɔ nɛ mà Dɔrkaasi, bɛ giala mà "Wore". Á goã zɛnaa ǹ sii sonboren zɛnɛɛ parsiini, á goã doobaan dɔn goe ka màn nɛ.
44009037	Sɛnɛ, bɛa biikoo kɛ lɛ nɛ, lɔ lɛ busu kɔ yǎa á gã. Ǹ bɛ́ ǹ ná a gere zoo ǹ nə́ nya, ǹ nə́ woo naa tán sanabolo kion.
44009038	Liidaa kiwi wɔlɔ bɛ́ a ba sɔsɔɔ Zoopee kiwi ganaa wa, Lawa nyankɔlen lɛn bɛ́ ǹ nə́ ma mà Piɛrɛ tá Liidaa, ǹ nə́ min paa dia mà ǹ wo pɛ Piɛrɛ nɛ mà ǹsɛn man a nyankoe mà a da sisia.
44009039	Piɛrɛ bɛ́ á bɛ ma lɔn gɔrɔ, á yoo á woo kun ka min paa lɛ nɛ. A bɛ́ á dɔ Zoopee kiwi, ǹ nə́ woo ne sanabolo kion kɛ nɛ. Lɔ giɔɔrɔ lɛ tumaa na á goã golee ne a yɔrɔ‐a wuu pii, bɛ̀ ǹ nə́ dɔnkɛ bɔnboɛɛnɛn laanka a dadaran nyɛɛ nɛ, Dɔrkaasi goã mànan mɛnɛn zɛnɛɛ bɛ̀ a yii bɛ́ tɔn koo.
44009040	Piɛrɛ pɛ mà min tumaa soo. A din nə́ mɛ a musin la, á Lawa nyankɔ. Bɛ kio á n yɔrɔ dia gere lɛ la, á pɛ: “Tabita, yoo lon.” Lɔ lɛ nə́ n yii bũ, á bɛ́ á Piɛrɛ yɛ lɔn gɔrɔ, á yoo á giã a giala la.
44009041	Piɛrɛ kũ a gɔn ganaa, á n dɔ lɛ á yoo lon. Á tɔ́n lɔ giɔɔrɔn lɛn bíi, ka Lawa nyankɔle gialakunun kɛn nɛ, á Tabita lɛ nyaa ǹ nɛ a yii n koo.
44009042	Zoopee kiwi din tumaa bɛa boo kɛ lɛ ma, min gigiã golee Dɛnaa li.
44009043	Piɛrɛ giã Zoopee á belebɔ boɛɛn nɛ. A na á goã ki dí‐nyali goon a kion, a tɔ n Simɔn.
44010001	Giĩ goon na á goã Sezaaree kiwi a tɔ n Kɔrnɛyi. A na á goã goledɛnaa lɛa sɔraasin kuru kɔ́n nɛ ǹ nə́ bíi "Italiin wɔ".
44010002	Á goã Lawa a sii kuĩ ka a foo ne, a laanka a kion minin tumaa goã woe Lawa guguru koe lɛsɔkɔn bǎã nɛ. A din goã Zuifu lɛa wa, sɛnɛ, á goã bǐɛ̃ gigiã zɛnɛɛ Zuifun doobaan manɛ, á goã Lawa nyankoe dɔn biikoo tumaa li.
44010003	Ǹ kɔ́n pinaa, wasa lɛ kanaa nɛ, biikoo a sɔɔ baa ǹ wɔ kɛ miã li, a yii màn yɛ buə́buə́ ne, lon a dia dí‐a wole goon wɔ a kion, á lɛ dia la: “Kɔrnɛyi.”
44010004	Kɔrnɛyi nə́ n yiin doa la ka gongon. Nyɛ́ɛ bɛ́ a ganaa, a ná a lɛ si: “Wàa mɛn nɛ, Dɛnaa?” Lon a dia dí‐a wole lɛ pɛ: “Lawa nə́ n yiri kɔ n nyankɔ lɛ li, ka n bǐɛ̃n kɛn nɛ n nə́ ǹ zɛnaa doobaan manɛ.
44010005	Sisia kəni, minin dia Zoopee kiwi, giĩ kɔ́n tá walan a tɔ n Simɔn, ǹ nə́ bíi Piɛrɛ, minin dia ǹ wo lɛ dia bɛ la.
44010006	Bɛa Simɔn kɛ lɛ n tii lɛa ki dí‐nyali goon a piɛ, a dɔ tɔ n Simɔn. A kion nə mu lɛ‐a.”
44010007	Lon a dia dí‐a wole mɛn goã boo diɛ nɛ, bɛ bɛ́ á papaã lɔn gɔrɔ, Kɔrnɛyi lɛ dia a kion minin min paa la, ka sɔraasi nyɛ́ɛbaa Lawa yii‐n wole goon ne, min mɛn bɛ́ a dinmaa a dí yɔrɔ‐bɔle lɛa haalɛ bibi.
44010008	Á sii lɛ din tumaa yɔrɔn pɛ ǹ nɛ, á ǹ dia Zoopee kiwi.
44010009	Bɛa sii lɛ a lɛawaa, Kɔrnɛyi a dia dí‐a wolen lɛn bɛ́ zii tɔ we, ǹ nə́ diri kiwi la. Piɛrɛ na á goã kala‐n, a n Lawa nyankoe. Penleen tiɛ̃ɛn kɛ miã nɛ.
44010010	Bòo Piɛrɛ kũ, màn bii sii goã a ganaa. Ǹ bɛ́ màn‐bii zɛnɛɛ die koe la, sii kɔ́n nə́ daa kirə́ Piɛrɛ la ka yii‐tii bɛ́ lɔn.
44010011	Á goã giɛ lon lɛ ganaa buĩ ni. Màn kɔ́n nə́ bɔ lon, ka mɔnaa gole bɛ́ lɔn, kuĩ ni a gùrù sii tumaa ganaa, á n die gisĩ.
44010012	Tɔɔ màn gòã siidɛnan nɛ, a giɛraa tán wolen ne ka a nyàakadɛnan nɛ, bɛn man nə́ goã a nɛ.
44010013	Lɛn goon bɔ, á pɛ Piɛrɛ nɛ: “Haya Piɛrɛ! Màn lɛ kɔ́n dɛ n sɔ̃.”
44010014	Piɛrɛ ná a lɛ si: “Dɛnaa, haayii. A giala, masɛ a yiikoonaabaa din tumaa nɛ, ma tɔn soɛ̃ màn kɔ́n wɔ ma lɛ‐n wa.”
44010015	Sɛnɛ, lɛn goon wusoo á boo da‐n doo: “Lawa bɛ́ pii mà màn mɛn tá siĩni, n baran pɛ mà soɛ̃ màn nɛ ka bɛ‐n wa.”
44010016	Bɛa sii lɛ na á n zɛnaa yǎa gunyin sɔɔ. Bɛ kio gɔrɔ, mɔnaa lɛ laanka a gɔ́ɔ̃gɔ́ɔ̃ ǹ mànan nə́ woo lon.
44010017	Piɛrɛ yii bɛ́ á sii mɛn yɛ, a na á goã giɛ bɛ giala li. Sonbore, a din biikoo lɛ dɔ li gɔrɔ, Kɔrnɛyi a dia dí‐a wolen lɛn nə́ nɔ̀n da Simɔn a kion li, yǎa ǹ da dɔ kiɛnlɛ‐a.
44010018	Ǹ nə́ daa ǹ nə́ nɔ̀n da ka lɛn gole ne, màn mɛn bɛ́ toɛ, ǹ dɔ̃ taãn‐taãnɛ bɛ̀ Simɔn Piɛrɛ lɛ n tii lɛa kion kɛ lɛ‐n sonbore.
44010019	Bɛa biikoo kɛ lɛ li, Piɛrɛ yii sii mɛn yɛ, a taasiɛ tumaa na á goã doa‐n bɛ ganaa. Sɛnɛ, Yiri Fu pɛ nɛ: “Á ke, min sɔɔ á giɛ n li.
44010020	Gisĩ fufuu, n zii saa kunun ǹ ni, haalɛ nyɛ́ɛ boɛɛn baran n kũ wa. A giala, masɛ din nə ǹ diɛ n li.”
44010021	Piɛrɛ gisĩ á woo min sɔɔ lɛ li, á pɛ ǹ nɛ: “Ma á ke, ka bɛ́ giɛ min mɛn li, ma din ni. Ka a daa mìi n ka wàa nɛ?”
44010022	Minin lɛn ná a lɛ si: “Wɔsɛn lɛn man wɔ́ daa Kɔrnɛyi a dí ganaa, Kɔrnɛyi mɛn bɛ́ sɔraasin goledɛnaa lɛa, a n pepere, a n Lawa guguru koe kun ka Zuifun ni, a tɔ sonbore dɔ n boe ne ǹ tumaa bii. Lawa a lon a dia dí‐a wole goon na á nyaa Kɔrnɛyi ni, mà a doamaa nɛ a lɛ dia Piɛrɛ la a kion, siin mɛnɛn nə n zɛnaa, á die n too koe bɛn li Piɛrɛ lɛ lon.”
44010023	Piɛrɛ bɛ́ á bɛ ma, á minin lɛn kũ á wɔ ǹ nɛ kion, ǹ nə́ ǹ tiibaa kũ sɔnbɔraanɛ. A din a lɛawaa gɔrɔ, a laanka Zoopee kiwi a dɔɔ̃n Lawa nyankɔlen kɔnɔn nə́ woo kun ka tiin lɛn nɛ.
44010024	A lɛawaa paabaa ǹ wɔ pinaa Piɛrɛn nə́ dɔ Sezaaree kiwi. Kɔrnɛyi nə́ n dɔɔ̃nɔn laanka a giaára sonboren bíi, ǹ tá n yii diɛ.
44010025	Piɛrɛ bɛ́ á dɔ ǹ mɛn waáraa, Kɔrnɛyi daa n da lɛ, á kaa tán a giulun, a ná a guguru kɔ.
44010026	Piɛrɛ pɛ nɛ: “Yoo lon.” Yǎa á kũ á da lon. Á pɛ nɛ: “Sabarɛ baa. Masɛ dɔ n minbuiin nɛ kooro lɛa.”
44010027	Piɛrɛ sùn baa kun ka Kɔrnɛyi ni, á wɔ sumu‐n, á woo zaman gigiã yaa.
44010028	Piɛrɛ pɛ: “Táa ǹ nə́ doɛ̃ mà Zuifu nə n mɔrɔ tɔrɔ kɔsɔ ganaa, hinlaa mà a wɔ a kion dinin, mà a doamaa bie wa. Sɛnɛ, masɛ mɛn nə́ ke, Lawa nyaa masɛ nɛ sisia, mà min kɔ́n doamaa bie a n bíi soɛ̃ min wa.
44010029	Bɛ lɛ a lɛa nɛ, a kɔnpɛ ka n nɔ̀n diɛ nɛ, masɛ daa ka li bɛ̀ piã ǹ sii kɔ́n ná a ba masɛ gɔ̀nɔn‐a wa. Sisia, man giɛ li ka masɛ a lɛ diamala ǹ mìi pɛ ma nɛ.”
44010030	Kɔrnɛyi ná a lɛ si: A lɛawaa sɔɔ n ke, kɛa biikoo kɛ lɛ nɛ, wasa lɛ kanaa a biikoo sɔɔ waáraa, man má goã Lawa nyankoe maa kion. Bǎã goon ne, min goon nə́ n din nyaa ma nɛ, ka mɔnaa tɛ‐pɛle sonboren na a ganaa,
44010031	Á pɛ ma‐n kɛnɛn: “Nsɛ Kɔrnɛyi, Lawa nə́ n nyankɔ lɛ yɛ ka n bǐɛ̃ zɛnaan kɛn nɛ doobaan manɛ.
44010032	Min dia Zoopee kiwi, Simɔn mɛn bɛ́ ǹ nə́ bíi Piɛrɛ, a wo lɛ dia bɛ la a da kànaa. Simɔn Piɛrɛ lɛ n tii lɛa ki dí‐nyali Simɔn a piɛ, Simɔn mɛn a kion bɛ́ mu lɛ‐a.”
44010033	A din bǎã‐n gɔrɔ má minin dia giɛ n li. N dɔ́ minbaa zɛnaa, ń lɛ kɔ ń daa wɔsɛn li. Sisia, wɔsɛn tumaa bɛ́ n yɔrɔ‐a, Dɛnaa màn mɛn kɔ n la mà n pɛ, wɔsɛn man die n too koe bɛ li.
44010034	Piɛrɛ tɔ́n nə́ n lɛ bũ á pɛ: “Má dɔ̃ sonbore, máa Lawa a bɔ kɔn lɛ we wa.
44010035	Gána din tumaa dɔ nɛ, min woo min, a n nyɛ́ɛ biɛ Lawa yii ni, a n sonborebaa zii tɔ we, Lawa n lɛ koe bɛa dɛnaa ganaa.
44010036	Lawa boo mɛn dia Izirayeli minin la, ǹ tá bɛa Boo Tii Kɔɔ̃n kɛ doɛ̃. Lawa na á bǐɛ̃ wɔ a din laanka minbuiinin bii ni, ka Yezu barka nɛ, Yezu mɛn bɛ́ minbuiin tumaa a Dɛnaa lɛa.
44010037	Ka á doɛ̃, mà sii lɛ na á n giala kɔ Galilee gána nɛ, bɛ kio Zudee gána tumaa nɛ, Zaã a boo laakalaa laanka a batɛmu da minin ganaa kio.
44010038	Ka á doɛ̃, mà Yezu mɛn bɛ́ boe Nazarɛti, mà Lawa na á bɔ, á Yiri Fu kɔ la parsiini, ka pàã dɔ nɛ. Á woo bǎã tumaa nɛ, á bǐɛ̃ zɛnaa. Sɛtaan goã min mɛnɛn tumaa nɔmiɛ, á bɛn yii kaka kɔ, a giala, Lawa na á goã kun ni.
44010039	A sii mɛn din tumaa zɛnaa Zudee gána nɛ ka Zeruzalɛmu kiwi ni, wɔsɛn man bɛa siéren lɛa. Asɛ Yezu mɛn bɛ́ ǹ nə́ dere gɔn‐a, ǹ nə́ dɛ á gã,
44010040	Lawa na a ná asɛ lɛ yii kaa á bɔ geren bii, a gɛ̀ lɛawaa sɔɔbaa ǹ wɔ pinaa. Lawa toa á n din nyaa taãn‐taãn yoo a bɔ geren bii wole lɛ lɛa.
44010041	A bie á n din nyaa zaman tumaa‐n wa, Lawa bɛ́ á siéren mɛnɛn bɔ haalɛ lɛlɛ á ǹ koa, a na á n din nyaa bɛn lɛn manɛ. Bɛa siéren lɛn man ka wɔsɛn dia dí‐a wolen kɛn nɛ, wɔsɛn mɛnɛn bɛ́ wɔ́ màn bii kun ni, a yii kaa a bɔ geren li lɛ kio.
44010042	Á pɛ wɔsɛn man dɔn, mà wɔsɛn nə kɛ laakalaa zaman nɛ, mà Lawa lɛ na a ná a din lɛ bɔ yiikoonaan laanka geren kiri‐kuruli lɛa.
44010043	Lawa a boo gii‐dalin lɛn tumaa na á goã boo kɛ pii a din lɛ wɔ gɔn la, mà min woo min golee li, mà Lawa n die bɛa dɛnaa a sii baraan toɛ nɛ ka a din lɛ tɔ pàã nɛ.”
44010044	Piɛrɛ bɛ́ bɛa siin kɛn lɛn yɔrɔ pii, min mɛnɛn tumaa bɛ́ n too koe Lawa a boo lɛ li, Yiri Fu gisĩ bɛn la.
44010045	Zuifu Lawa nyankɔlen mɛnɛn nə́ Piɛrɛ da zii, ǹ nə́ bɔ Zoopee kiwi, á kaãbaa da bɛn ganaa parsiini, a giala, Lawa Yiri Fu dia á gisĩ tɔrɔ kɔsɔn dɔn la sisia.
44010046	Sonbore, manə goã bɛa minin kɛn lɛn lɛ miɛ boo diɛ ka bɔlɔ kɔsɔn nɛ, ǹ nə́ Lawa a golebaa boo diɛ nɛ. Piɛrɛ wusoo á n lɛ bũ á pɛ:
44010047	”Die n boe la a wɔsɛn kurə́, mà wɔ baran batɛmu da minin kɛn ganaa wa, Lawa a Yiri Fu gisĩ minin mɛnɛn la ka wɔsɛn bɛ́ lɔn?”
44010048	Piɛrɛ zii kɔ, mà ǹ batɛmu da ǹ ganaa ka Yezu Krita tɔ nɛ. Bɛ kio ǹ nə́ Piɛrɛ nyankɔ, mà a giã kun ka ǹsɛn nɛ lɛawaa paa.
44011001	Dia dí‐a wolen lɛn nɛ, ka dɔɔ̃n Lawa nyankɔlen mɛnɛn bɛ́ giã‐n Zudee gána nɛ, bɛn nə́ ma mà tɔrɔ kɔsɔn lɛn dɔn nə́ Lawa a boo lɛ si.
44011002	Piɛrɛ bɛ́ á wusoo á woo Zeruzalɛmu, liere wɔ a laanka ǹ bii ni.
44011003	Ǹ nə́ pɛ Piɛrɛ nɛ: “Táa ma nə n woo tɔrɔ kɔsɔn li, ń màn bii kunun ǹ ni!”
44011004	Piɛrɛ tɔ́n sii lɛ saa a giala‐a, a ná a yɔrɔ pɛ ǹ nɛ kɔn kio ka tɛtɛtɛ:
44011005	Ma bɛ́ Zoopee kiwi má n Lawa nyankoe, sii na á n zɛnaa masɛ nɛ ka yii tii bɛ́ lɔn, ma yii tɔ́n màn yɛ ka mɔnaa gole bɛ́ lɔn, kuĩ ni a gùrù sii ganaa, á gisĩ á bɔ lon á daa yǎa masɛ ganaa.
44011006	Má n yiin doa la, ma bɛ́ giɛ a ganaa, má tán a tɔɔ màn gòã siinaan yɛ ka don siĩn ni, ka a giɛraa tán wolen ne ka nyàakadɛnan nɛ.
44011007	Bɛ kio, má lɛn ma pii ma nɛ: “Haya Piɛrɛ! Màn dɛ n sɔ̃.”
44011008	má a lɛ si: “Dɛnaa, haayii! A giala, masɛ a yiikoonaabaa din tumaa nɛ, masɛ tɔn soɛ̃ màn kɔ́n wɔ ma lɛ‐n wa.”
44011009	Lɛn lɛ wusoo á bɔ lon doo, á pɛ ka a paabaa ǹ wɔ nɛ: “Lawa bɛ́ pii mà màn mɛn tá siĩni, nsɛ Piɛrɛ baran pɛ mà soɛ̃ màn nə ka bɛ‐n wa.”
44011010	Bɛa sii kɛ lɛ na á n zɛnaa gunyin sɔɔ. Bɛ kio, bɛa mɔnaa lɛ wusoo á woo lon.
44011011	A din bǎã‐n gɔrɔ, wɔ bɛ́ kion mɛn nɛ, min sɔɔ daa ǹ nə́ bɔ Sezaaree kiwi, maǹ nə́ ǹ dia ma li.
44011012	Lawa a Yiri Fu pɛ ma nɛ: “Wo kunun ǹ ni, nyɛ́ɛ goon din baran n kũ wa.” Ma dɔɔ̃n min sɔrɔ kɛ na á woo kun ka ma nɛ. Wɔ́ wɔ Kɔrnɛyi lɛ a kion.
44011013	Lon a dia dí‐a wole lɛ bɛ́ á daa wɔ a kion lɔn, á boo mɛn pɛ nɛ, giĩ lɛ bɛ laakalaa wɔsɛn manɛ. A na á pɛ nɛ: “Min dia Zoopee kiwi, Simɔn mɛn bɛ́ ǹ nə́ bíi Piɛrɛ, a pɛ nɛ mà a daa.
44011014	Bɛa Piɛrɛ lɛ á die siin laakalɛɛ n nɛ, siin mɛnɛn bɛ́ re die n din laanka n kion minin kirisibaa nɛ.”
44011015	Masɛ Piɛrɛ nə n lɛ bũ boɛɛn lɔn gɔrɔ má n boo diɛ, Yiri Fu gisĩ minin lɛn la, ka a bɛ́ á zɛnaa wɔsɛn dɔn man lɔn a giala koe li.
44011016	Masɛ yiri tɔ́n daa ka Dɛnaa a boo kɛ nɛ, a màn mɛn pɛ: “Zaã na á batɛmu da minin ganaa ka mu ni, sɛnɛ, kasɛn man die we Lawa a zii ni ka Yiri Fu pàã nɛ.”
44011017	Bɛa minin kɛn lɛn ǹ nə́ golee Dɛnaa Yezu Krita li, bɛ̀ Lawa din ná a bǐɛ̃baa ǹ màn kɔ ǹ la, ká a bɛ́ á kɔ wɔsɛn dɔn la lɔn, masɛ Piɛrɛ n die lɛa, ma tɔn Lawa kurə́ bɛ a zɛnaa ganaa?
44011018	Min mɛnɛn bɛ́ n too koe Piɛrɛ lon, ǹ bɛ́ ǹ nə́ boo kɛ ma, ǹ foo waa. Ǹ nə́ barka da Lawa‐n kɛnɛn: “Á ke, Lawa zii kɔ tɔrɔ kɔsɔn kɛn dɔn la, ǹ nə́ wusoo ǹ sii baraan kio, ǹ nə́ golee Lawa li. Bɛa tɔ wɔ ǹ gɔn bɔyaa kɛ nə ǹ kiɛ yiikoonaabaa taãn‐taãn nɛ.”
44011019	Fuu gole mɛn da Itian a gɛ̀ waáraa, á Lawa nyankɔlen sasawaa. Bɛa minin kɛn lɛn tɛn nə́ woo yǎa Fenisii gána nɛ, ǹ nə́ wɔ Siipri gána laanka Antiɔsi kiwi. Ǹ Lawa a boo pɛ min kɔsɔ kɔ́n nɛ duduu wa, yǎa Zuifun.
44011020	Sɛnɛ, ǹ gialakunun mɛnɛn bɛ́ Siipri gána laanka Sirɛni kiwi minin lɛa, bɛn nə́ woo Antiɔsi, ǹ nə́ Dɛnaa Yezu a boo kɔɔ̃n kɛ pɛ tɔrɔ kɔsɔn dɔn manɛ.
44011021	Dɛnaa din na á goã n doe ǹ lɛ, bɛ lɛ taman yii, min gigiã nə́ n yɔrɔ bɔyaa ǹ nə́ da Yezu la, ǹ nə́ golee li.
44011022	Bɛa sii kɛ lɛ a boo daa kaa Lawa a sɔmɔ minin too ne Zeruzalɛmu kiwi. Ǹ nə́ Barnabaasi bɔ ǹ nə́ dia Antiɔsi kiwi.
44011023	A bɛ́ á dɔ á Lawa a bǐɛ̃baa ǹ dí kɛ yɛ, á n nyɛnyɛɛ. Á ǹ tumaa foo taã mà ǹ nə ǹ goleemali kɛ kũ kaka, ǹ goã bɔlɔgoondɛnan lɛa Dɛnaa a paǹ li.
44011024	Sonbore, Barnabaasi lɛ na á goã min pepere lɛa, Lawa a Yiri Fu n la, golee Lawa li dɔ ná a lon. Bɛa yɔrɔ kɛ lɛ la, zaman gole kaa kun ka Lawa nyankɔlen lɛn nɛ, ǹ nə́ golee Dɛnaa li.
44011025	Barnabaasi tɔ́n woo Tarsi kiwi, á woo ga Sooli li.
44011026	Á woo yaa á kũ, á daa‐n Antiɔsi kiwi. Ǹ nə́ lɛ̀ goon tumu zɛnaa, bɛ̀ ǹ nə́ dí nyɛɛ kun bɛa Lawa a sɔmɔ minin lɛn nɛ Antiɔsi, ǹ nə́ zaman gole darɛɛ. Ǹ Lawa nyankɔlen bíi Krita wɔn, bɛ na á n giala kɔ Antiɔsi kiwi bibinaa nɛ.
44011027	Bɛa biikoo kɛ lɛ li, Lawa a boo gii‐dalin nə́ bɔ Zeruzalɛmu ǹ nə́ woo Antiɔsi.
44011028	Ǹ goon mɛn tɔ bɛ́ Agabusu, Yiri Fu nyaa bɛ nɛ á pɛ, mà bòo gole á die we kanaa paǹ din tumaa nɛ. Sonbore, bɛa bòo lɛ wɔ Klodo a kiibaa wasa nɛ.
44011029	Lawa nyankɔlen lɛn Antiɔsi kiwi, ǹ nə́ da kɔn nɛ mà ǹsɛn dɔɔ̃nɔn mɛnɛn bɛ́ Zudee gána nɛ, mà ǹsɛn man die màn boboe a kɔnpɛ ka didie pàã nɛ, ǹsɛn nə dia bɛa dɔɔ̃nɔn lɛn la.
44011030	Ǹ nə́ bɛ lɛ zɛnaa, ǹ nə́ kɔ Barnabaasi laanka Sooli la, mà ǹ wo wɔ Lawa a sɔmɔ minin lɛn nyɛɛnaandɛnan gɔn Zeruzalɛmu kiwi.
44012001	Bɛa biikoo kɛ lɛ li, kii Herɔdi ná a giala kɔ á Lawa a sɔmɔ minin tɛnɛn nɔmiɛ.
44012002	Á Zaã ǹ dɔɔ̃ngiĩ Zaaki dɛ ka gɔya sà nɛ á gã.
44012003	A bɛ́ á yɛ mà Zuifun foo kɔɔ̃n kɔ bɛa sii lɛ gɔ́ɔ̃ nɛ, á minin kaa Piɛrɛ dɔ a kuĩ ganaa. Yɔ bùbaã buuru zɔ́n waáraa nɛ.
44012004	A bɛ́ á ǹ kaa a kũ ganaa, á da kòso‐n, á sɔraasi kuru sii da a lɛduə́ ganaa, kuru gogoonmaa lɛ n min sii. A na á goã a yiri ni, bɛ̀ Kiɛ̃mala ǹ Zɔ́n kiɛ̃, a kiri kuru la zaman yɔrɔ‐a.
44012005	Piɛrɛ bɛ́ kòso‐n, Lawa a sɔmɔ minin kɛn man nə́ goã Lawa nyankoe a lɛa parsiini.
44012006	A na á goã ka biɛ̃ nɛ Herɔdi n die kiri kuri Piɛrɛ la. Bɛa tèlò kɛ lɛ nɛ, Piɛrɛ na á goã nyuù we sɔraasi min paa bii ni, fɔlɔ biɛ màn paa ná a ganaa, sɔraasin kɔsɔn dɔn nə́ doa‐n kòso lɛ a kiɛnlɛ‐a.
44012007	Sɛnɛ, bǎã goon ne gɔrɔ, Dɛnaa a lon a dia dí‐a wole daa, á kion lɛ gɔ́ɔ̃ fulu ka foaãnɛ. Lon a dia dí‐a wole lɛ nə́ n gɔn tɔ Piɛrɛ kolo ne, a ná a yii kaa, á pɛ nɛ: “Yoo lon.” Fɔlɔ biɛn mɛnɛn bɛ́ Piɛrɛ gɔn‐a, bɛn nə́ fore.
44012008	Lon a dia dí‐a wole lɛ pɛ‐n doo: “N maabɛlɛ yii, n nə n kɔsɔn wɔ.” Piɛrɛ bɛ lɛ zɛnaa. Lon a dia dí‐a wole lɛ wusoo á pɛ nɛ: “N dɔnkɛ wɔ, n kɔ ma kio lɛ.”
44012009	Piɛrɛ soo a kio, bɛ̀ a n taasɛ mà asɛ nə n narɛ, a goã doɛ̃ mà lon a dia dí‐a wole kɛ a daa kɛ n taãn lɛa wa.
44012010	Lon a dia dí‐a wole lɛ laanka Piɛrɛ kiɛ̃, ǹ nə́ sɔraasin kuru binaa kɛ na, ǹ ná a paabaa ǹ wɔ na. Bɛ kio, ǹ nə́ dɔ fɔlɔ kiɛnlɛ kɛ ganaa, kiɛnlɛ mɛn bɛ́ dia‐n kiwi gɔ́ɔ̃ la. Bɛa kiɛnlɛ lɛ nə́ n bũ a din ganaa ǹ nyɛɛnɛ. Ǹ bɛ́ ǹ nə́ soo, ǹ nə́ woo dɔ ziin kɔn la kuru ǹ bǎã bibinaa kɛ nɛ. Bɛa bǎã lɛ‐n gɔrɔ lon a dia dí‐a wole lɛ nə́ n bɔ Piɛrɛ li.
44012011	A yiri daa a din li yǎa á tɔ́n pɛ: “Má a giala ma sisia kəni. Dɛnaa din na a ná a lon a dia dí‐a wole dia taãn‐taãnɛ, á daa masɛ si Herɔdi laanka Zuifun la, Zuifun mɛnɛn bɛ́ n yii diɛ masɛ a kiri kurii la.”
44012012	Piɛrɛ yii bɛ́ á toɛ̃, á woo Zaã ǹ dan Mariya a piɛ, Zaã mɛn bɛ́ ǹ nə́ bíi Marki. Zaman gigiã na á goã bɛa kion lɛ nɛ Lawa nyankoe.
44012013	A bɛ́ á kiɛnlɛ dɛ, nɛlɔ dí‐nyali goon ne, a tɔ n Roda, bɛ daa n nyə́.
44012014	Á Piɛrɛ lɛn dɔ̃. A din bǎã‐n gɔrɔ nyɛnyɛɛ toa á kiɛnlɛ bũ wa. Á woo wɔ kion ka baa nɛ, á pɛ: Piɛrɛ tá kiɛnlɛ‐a.
44012015	Kion gɔ́ɔ̃ dɛnan lɛn mà nɛlɔ lɛ mìi paǹ nə yui la? A dɔ bɛ́ n lɛ laɛ, ǹ nə́ tɔ́n pɛ: “Lon a dia dí‐a wole mɛn bɛ́ a lɛduə̃li lɛa, a n die bɛ biɛ goɛ̃ nɛ.”
44012016	Bɛa biikoo kɛ lɛ din tumaa li, Piɛrɛ na á goã kiɛnlɛ lɛ dii. Nyɔɔbaa nɛ ǹ nə́ tɔ́n kiɛnlɛ bũ. Ǹ bɛ́ ǹ nə́ woo yaa Piɛrɛ din lɛa, á ǹ tɔwaa parsiini.
44012017	Piɛrɛ nə́ n gɔn yiɛ ǹ nɛ, mà ǹ nə n lɛ tã. Dɛnaa bɛ́ á bɔ kòso‐n lɔn, á bɛ laakalaa ǹ nɛ. A ná a boo gɔn nyɔmɔ ka kɛ nɛ: “Ka wo bɛ pɛ Zaaki laanka dɔɔ̃nɔn manɛ.” Bɛ kio, á zii kũ á woo kɛ kɔsɔ ganaa.
44012018	Lɛ̀ bɛ́ á waa, sɛ‐pɛ gigiã bɔ sɔraasin li. Maǹ nə́ goã nɔ̀n diɛ Piɛrɛ kɛ a dɔ ǹ bǎã li.
44012019	Herɔdi minin kaa a ganaa mà ǹ ga li, sɛnɛ, ǹ boo la ǹ nə yɛ wa. Á ǹ kaa a ganaa, mà ǹ nɔ̀n da sɔraasin lɛn la taãn‐taãnɛ, á tɔ́n pɛ mà ǹ da ǹ nɛ ǹ nə ǹ dɛ. Herɔdi dinmaa bɔ Zudee gána nɛ á woo Sezaaree kiwi, á biikoo kɔ́n zɛnaa walan.
44012020	Zia baraa kɔ́n na á goã a laanka Tiiri ka Siidɔn kiwi minin bii ni. Bɛa kiwin lɛn minin nə́ n lɛ kaa kun ǹ nə́ woo bɔ Herɔdi li. Maǹ nə́ kii lɛ a kion gɔ́ɔ̃ dí‐nyali Balaatusu lɛ pii, ǹ nə́ n doa kɔn nɛ, mà ǹsɛn man giɛ zia lɛ a nya ka minbuiinbaa‐n li. Sonbore, bɛa minin kɛn lɛn gána a màn‐bii na á goã boe kii kɛ wɔ nɛ.
44012021	A lɛawaa mɛn bɔ, bɛ́ dɔ, Herɔdi ná a kii mɔnaan wɔ, á giã kii dankan nɛ, á boo dadaran diɛ zaman nɛ.
44012022	Bɛa biikoo li, zaman lɛ nə́ n lɛ dɛ á pɛ: “Minbuiin nɛ lɛn bie ke wa koe! Lawa kɔ́n lɛn nɛ!”
44012023	Sɛnɛ, a din bǎã‐n gɔrɔ Dɛnaa a lon a dia dí‐a wole Herɔdi dɛ á duwə́ tán, nyuun nə́ kaa‐n gɔrɔ a n soɛ̃. Herɔdi gã bɛa gòã lɛ ganaa, a giala a gugurubaa kɔ Lawa la wa.
44012024	Lawa a boo lɛ sɛ na á goã n diɛ wɔlɔ la woe.
44012025	Barnabaasi laanka Sooli wo Zeruzalɛmu dí mɛn‐a, bɛa yɔrɔ bɔ kio, ǹ nə́ wusoo ǹ nə́ woo piɛ. Ǹ nə́ woo ka Zaã nɛ, ǹ bɛ́ Zaã mɛn bíi Marki.
44013001	Lawa a boo gii‐dalin laanka minin‐daraalin kɔnɔn nə́ goã Lawa a sɔmɔ lɛ nɛ Antiɔsi kiwi. Bɛa minin lɛn man ka Barnabaasi ni, Simiɔn nɛ, ǹ bɛ́ min mɛn bíi Min Tì, ka Lusiisu mɛn bɛ́ boe Sirɛni kiwi, ka kii Herɔdi a nɛnyaanmaa a koa‐kun wole Manayɛni ni, ka Sooli ni.
44013002	Ǹ bɛ́ Dɛnaa guguru kɔ ǹ bǎã nɛ ǹ kɔ́n pinaa, ǹ lɛ n sɔɔ nɛ, Yiri Fu pɛ: “Ka Barnabaasi laanka Sooli bɔ ka koa ǹ gɔrɔn, masɛ nə ǹ bíi dí mɛn ganaa, bɛ a lɛa.”
44013003	Ǹ bɛ́ ǹ nə́ n lɛ sɔɔ ǹ nə́ Lawa nyankɔ, ǹ nə́ n gɔn da ǹ la, ǹ nə́ zii kɔ ǹ la.
44013004	Barnabaasi laanka Sooli bɛ́ Yiri Fu a dia dí‐a wolen lɛa, ǹ nə́ woo Selusii kiwi, ǹ nə́ tà kuru ǹ goo saa walan ǹ nə́ n yɔrɔ dia Siipri gána la.
44013005	Ǹ bɛ́ ǹ nə́ dɔ Salamini kiwi, ǹ nə́ Lawa a boo pɛ walan Zuifun lɛsɔkɔn kionən ne. Zaã dɔ́ goã kunu ǹ ni, a nə́ n doe ǹ lɛ.
44013006	Bɛa tán kɛ lɛ, mu bii, ǹ bɛ́ ǹ nə́ bɛ wɔsɔ, ǹ nə́ woo dɔ Pafɔsi kiwi, ǹ nə́ giĩ goon yɛ walan, Zuifu ni, a tɔ n Bara‐Yezu. A na á goã koe siin zɛnaali lɛa, a nə n din biɛ Lawa a boo gii‐dali lɛa.
44013007	A na á goã gána a kii a tá‐kun wole goon lɛa, bɛa kii lɛ tɔ n Sɛrzusu Pooli. Bɛa kii lɛ goã min yiridɛnaa lɛa parsiini. Á Barnabaasi laanka Sooli bíi mà asɛ tá li a Lawa a boo kɛ ma.
44013008	Sɛnɛ, Bara‐Yezu lɛ, a tɔ kɔsɔ n Elimasi, bɛ giala mà "Koe siin zɛnaali", bɛ Barnabaasi laanka Sooli liere kɔ, a na á goã giɛ li a kii lɛ kurə́ golee Lawa li ganaa.
44013009	Sooli lɛ, a tɔ n Pooli dɔn, Lawa a Yiri Fu daa la, á n yii doa giĩ lɛ la ka gongon,
44013010	á pɛ nɛ: “Sɛtaan min ni, yiri tá n lon n nə́ sii kɔkɔrɔ tɔrɔ tumaa zɛnɛɛ nɛ, n ba lɛ koe sii pepere kɔ́n zɛnaa ganaa wa. N ba Dɛnaa a sii yɔrɔ bɔn kɛn sàabaa lɛ diɛ wa?
44013011	Á ke, Dɛnaa tá n gialaa sisia kəni. N tá re yii tere‐a biɛ, n yii ba re wasa dɔ din yii doo wa, yǎa biikoo kɔ́n doe.” A din bǎã‐n gɔrɔ Elimasi yii tã. Á goã n bibiĩ a n giɛ min li, mà a na asɛ nyɛɛnaan bɔ.
44013012	Kii Sɛrzusu lɛ bɛ́ á bɛa sii kɛ lɛ yɛ á n zɛnaa, á golee Lawa li, a giala boo mɛn nə n da Dɛnaa Yezu wɔ gɔn la, bɛ ná a foo kũ parsiini.
44013013	Pooli laanka ǹ miãn nə́ wɔ tà kuru ǹ goo ne Pafɔsi kiwi, ǹ nə́ woo Pɛrze kiwi, Panfilii gána nɛ. Zaã na á wusoo ǹ ganaa walan, á woo Zeruzalɛmu.
44013014	Pooli laanka ǹ miãn lɛn sɛn bɛ́ ǹ nə́ soo Pɛrze kiwi, ǹ nə́ ǹ zii tɔ wɔ, ǹ nə́ woo dɔ Antiɔsi kiwi Pisidii gána nɛ. Susu ǹ pii pinaa, ǹ nə́ wɔ lɛsɔkɔn kion ǹ nə́ giã tán.
44013015	Muizu a Landa sɛ́wɔ laanka Lawa a boo gii‐dalin sɛ́wɔ pɛ kio, lɛsɔkɔn kion lɛ a goledɛnan nə́ pɛ ǹ nɛ: Wɔ dɔɔ̃nɔn lɛn, bɛ̀ kɔn doroo hinlaa kɔn foo taã ǹ boo kɔ́n tá ka lɛ‐n, ka n die pii zaman nɛ, zii tan.
44013016	Pooli tɔ́n yoo, á n gɔn saa lon mà zaman lɛ nə n lɛ tã, á pɛ: Izirayeli minin lɛn nɛ, ka tɔrɔ kɔsɔn mɛnɛn dɔn bɛ́ nyɛ́ɛ biɛ Lawa nɛ, ka n too kɔ ma lon.
44013017	Wɔsɛn Izirayeli minin Lawa lɛ na á wɔsɛn digolon yii gɔgɔɔ̃. Wɔsɛn tɔrɔ minin lɛn bɛ́ Ezipti gána nɛ, á màn da ǹ li ǹ nə́ gigiã kɔ. Bɛ kio, á ǹ bɔ bɛa gána lɛ nɛ ka a din pàã nɛ.
44013018	Lɛ̀ pusi miã gɔ́ɔ̃ nɛ, á ǹ too don bii.
44013019	Bɛ kio, a bɛ́ á tɔrɔ sɔbaa dɛ á bɔ ǹ nyɛɛnɛ Kanaan gána nɛ, á tán lɛ tatala kɔn‐a ǹ bii, á ǹ wɔ baa.
44013020	Bɛa sii kɛ lɛ din tumaa na á n zɛnaa, lɛ̀ biɛsii ka posooro (450) miã gɔ́ɔ̃ nɛ. Bɛ kio, Lawa kiri‐kurulin koa ǹ mìi la, yǎa á woo dɔ a din a boo gii‐dali Samayeli ganaa.
44013021	Ǹ dinin nə́ tɔ́n pɛ mà ǹsɛn man giɛ kii li, yǎa Lawa tɔ́n Kiisi a nɛgiĩ Sayulu koa ǹ mìi la. Bɛnzamɛɛ tɔrɔ nɛ, á goã ǹ mìi la yǎa lɛ̀ pusi.
44013022	Lawa bɛ́ á Sayulu bɔ á bɔ ǹ mìi la, á Davida bɔ á koa ǹ kii lɛa. Lawa na á boo kɛ pɛ a din lɛ wɔ gɔn la: “Masɛ n má Zeese a nɛgiĩ Davida yɛ min lɛa, a sii n kiɛ ma foo la parsiini. A din lɛ n die ma foo dùũ siin tumaa zɛnɛɛ a nə ǹ lɛ pã.”
44013023	A kɔnpɛ a din a lɛ‐kɔ nɛ, Lawa na á Izirayeli Minin Nyin‐sili lɛ bɔ bɛa Davida kɛ lɛ tɔrɔ nɛ, bɛ n ka Yezu ni.
44013024	Yezu laan mà a n die, bɛ̀ Zaã na á pɛ Izirayeli minin tumaa nɛ, mà ǹ wusoo ǹ sii baraan kio, ǹ batɛmu si.
44013025	Zaã bɛ́ re a dí gɔn nyɔmiɛ, á pɛ: “Minin man taasɛ mà die n ka masɛ nɛ? Ǹ bɛ́ n yii diɛ min mɛn la, bɛ bie ka masɛ‐n wa. Sɛnɛ, min kɔ́n tá die masɛ kio, ma mìi á kiɛɛrɛ, man zumaa ma bɛa dɛnaa kɛ lɛ a kɔsɔ biɛn fore.”
44013026	Pooli pɛ doo: Dɔɔ̃nɔn lɛn, ta ka n Abrahamu tɔrɔn lɛa hinlaa ta ka n tɔrɔ kɔsɔn lɛa, ka n nyɛ́ɛ biɛ Lawa nɛ, kirisibaa ǹ boo kɛ na á n dia wɔsɛn tumaa wɔ lɛa.
44013027	Lawa a boo gii‐dalin sɛ́wɔn mɛnɛn bɛ́ n pii susu ǹ pii tumaa li, Zeruzalɛmu kiwi minin laanka ǹ goledɛnan nə bɛn boo giala ma, ǹ nə́ Yezu lɛ dɔ̃ wa. Ǹ dɔlɔ da a mìi‐n ke, ǹ nə́ dɛ, bɛ na á n baa Lawa a boo gii‐dalin lɛn boon sii lɛ piɛ̃ lɛa.
44013028	Ǹ zɛ̀rɛ sii kɔ́n yɛ a ganaa màn mɛn nə gɛ̀ boe wa, sɛnɛ, ǹ ná a nyankɔ kii Pilati lon mà a dɛ a gã.
44013029	Màn mɛn tumaa bɛ́ kiɛ̃ nɛ a wɔ gɔn la, biikoo mɛn waáraa ǹ nə́ bɛ yii zɛnaa ǹ ná a lɛ pã, ǹ nə́ gisĩ ǹ nə́ bɔ gɔn‐a, ǹ ná a gere da yala‐n.
44013030	Sɛnɛ, Lawa ná a yii kaa á bɔ geren bii.
44013031	Min mɛnɛn nə kɔ lɛ ǹ nə́ bɔ Galilee á woo Zeruzalɛmu yaa, á n din nyaa bɛn manɛ lɛawaa damata gɔ́ɔ̃ nɛ. Bɛa minin kɛn lɛn man a siéren lɛa sisia zaman lɛ yɔrɔ‐a.
44013032	Wɔsɛn dɔn man bɛa boo kɔɔ̃n kɛ lɛ pii ka dinin manɛ. Lawa nə́ n lɛ kɔ wɔsɛn digolon la ka boo mɛn nɛ,
44013033	a na á bɛa boo kɛ lɛ lɛ pã wɔsɛn manɛ, wɔsɛn mɛnɛn bɛ́ kaa nɛnyaanan lɛa, Lawa na á Yezu yii kaa á bɔ geren bii. A na á bɛ zɛnaa á kɔnpɛ ka Lawa Tɔ Bɔ ǹ Loe paabaa ǹ wɔ kɛ a boo ne: “Ma n maa nɛgiĩ lɛa, a kũ pelo ganaa, masɛ din ni n Díi lɛa.”
44013034	Lawa bɛ́ a ná a yii kaa á bɔ geren bii ke, a gere ná a bɔɔ̃ duduu wa, bɛ na á n zɛnaa á kɔnpɛ ka boo kɛ nɛ á n pɛ: “Masɛ lɛ kɔ Davida la ka màn sonboren mɛnɛn nɛ, ǹ nə́ taãn‐taãn dɔn, man die bɛn koe ka la.”
44013035	A lɛ kɔ Davida la ǹ boo lɛ kɔ́n nə pii bǎã kɔsɔ nɛ kɛnɛn: “Ma bɛ́ n din a dí‐nyali sonbore lɛa, n ba re toɛ ma gere bɔɔ̃ wa.”
44013036	Dí goã Davida gɔn a din a biikoo kɛ li, a bɛ́ á bɛ nya Lawa nɛ á nya, á gã, ǹ ná a gere bĩ kunun ǹ digolon ne, a gere bɔɔ̃.
44013037	Sɛnɛ, Lawa din nə Yezu mɛn yii kaa á bɔ geren bii, bɛ gere bɔɔ̃ wa.
44013038	Dɔɔ̃nɔn lɛn ganaa, ka dɔ̃ mà sii baraa toa kɛ na á dɔ ka li, a din Yezu kɛ lɛ barka nɛ. Muizu a dí‐pɛn kɛn giulun, ka goã boe la ka tá n mìi siɛ lon Lawa yɔrɔ‐a wa.
44013039	Sɛnɛ, bɛ̀ ka golee Yezu li, Lawa á die kaa sii baraan tumaa toɛ ka nɛ.
44013040	Bɛ lɛ nɛ, ka yiri bɔ ka dinin li, màn mɛn bɛ́ toɛ, Lawa a boo gii‐dalin nə́ màn mɛn pɛ, bɛ baran ka yɛ wa. Maǹ nə́ goã ǹ nə́ pɛ:
44013041	”Ka ga a ganaa, kasɛn min piɛ̃‐bɔlen lɛn. Ka n kaãbaa ka papaã! A ka yii toa koo, man die dí goon nyɛɛ, bɛ̀ a nə n zɛnɛɛ ka kio, min ná a laakalɛɛ ka nɛ, bɛ̀ ka a golee li wa.”
44013042	Pooli laanka Barnabaasi bɛ́ ǹ nə́ soo lɛsɔkɔn kion lɛ nɛ, ǹ nə́ ǹ nyankɔ mà ǹ wusoo ǹ da susu ǹ pii kɔsɔ kɛ li, ǹ na a din boo lɛ da.
44013043	Lɛsɔkɔn lɛ kio, Zuifun ni ka tɔrɔ kɔsɔn mɛnɛn nə wɔ Zuifubaa nɛ, bɛn gigiã kɔ Pooli laanka Barnabaasi lɛ. Ǹ bɛ́ sùn biɛ kunun ǹ ni, Pooli laanka Barnabaasi nə́ ǹ foo taã, mà ǹ goã golee Lawa li kɛ gɔ́ɔ̃ nɛ, Lawa din nə ǹ mɛn kɔ ka a bǐɛ̃baa barka nɛ.
44013044	Susu ǹ pii lɛ bɛ́ á dɔ, a n goon ka kiwi lɛ a min din tumaa na á n lɛsɔkɔn, ǹ nə́ die n too koe Dɛnaa Yezu a boo ganaa.
44013045	Zuifun bɛ́ ǹ nə́ bɛa zaman kɛ lɛ yɛ, busii wɔ ǹ foo‐n parsiini, ǹ ná a giala kɔ ǹ tá Pooli a boo tumaa lɛ sii ka sɔ nɛ.
44013046	Pooli laanka Barnabaasi pɛ ǹ nɛ ka foo tãbaa nɛ: Lawa a boo kɛ lɛ doamaa nɛ a n pɛ ka dinin lɛn man bɔrɔ, sɛnɛ, ka bɛ́ ka n piã nɛ, ka ga ka dinin ganaa mà kasɛn doamaa bie ka nyin nyabaã kɛ‐n wa, bɛ lɛ nɛ, wɔsɛn manə bɔyɛɛ wɔ n yɔrɔ da tɔrɔ kɔsɔn la.
44013047	A giala, Dɛnaa din dí‐pɛ mɛn kɔ wɔsɛn la, bɛ n ka kɛ nɛ: “Man má n koa tɔrɔn tɛ fúlu lɛa, màn mɛn bɛ́ toɛ, kirisibaa dɔ kanaa lɛ dan ganaa.”
44013048	Ǹ bɛ́ ǹ nə́ bɛa boo kɛ ma, tɔrɔ kɔsɔn minin kɛn foo kɔɔ̃n kɔ parsiini, ǹ nə́ barka da Lawa nɛ a boo kɛ a lɛa. Minin mɛnɛn tumaa bɛ́ Lawa nə́ ǹ da nyin nyabaã kɛ wɔn lɛa, bɛn nə́ golee Lawa li.
44013049	Dɛnaa a boo lɛ nə́ n daa bɛa bǎã kɛ lɛ tumaa la.
44013050	Sɛnɛ, lɔ yii guguru‐an mɛnɛn bɛ́ nyɛ́ɛ biɛ Lawa nɛ, Zuifun nə́ bɛn sɔsɔmɔ, ka kiwi a min yii guguru‐an nɛ, ǹ nə́ ǹ kaa a ganaa mà ǹ yoo Pooli laanka Barnabaasi gialaa. Ǹ nə́ ǹ loo ǹ nə́ ǹ bɔ ǹ gána nɛ.
44013051	Pooli laanka Barnabaasi nə́ ǹ tán a tii gusuũ duduə ǹ nə́ bɔ ǹ gòãn‐a, ǹ nə́ soo ǹ nə́ woo Ikoniɔmu.
44013052	Lawa nyankɔlen kɛn sɛn nə́ goã ǹ foo n kɔɔ̃nɛ, Lawa a Yiri Fu nə́ ǹ la.
44014001	A din sii goon lɛ na á n zɛnaa Ikoniɔmu kiwi. Pooli laanka Barnabaasi woo Zuifun lɛsɔkɔn kion, ǹ nə́ boo da yǎa Zuifu laanka Grɛki gigiã lɛ kɔ ǹ nə́ golee Lawa li.
44014002	Sɛnɛ, Zuifu kɔsɔn mɛnɛn bɛ́ ǹ lɛ kɔ boo lɛ a sonborebaa ganaa wa, bɛn nə́ tɔrɔ kɔsɔn lɛn gòãn sɔsɔmɔ, ǹ nə́ ǹ kaa Lawa nyankɔlen lɛn ganaa.
44014003	Ka bɛ din yii ni, Pooli laanka Barnabaasi goã Ikoniɔmu kiwi ǹ nə́ biikoo kɔ́n zɛnaa. Ǹ foo bɛ́ doa‐n Dɛnaa ganaa, ǹ nə́ Dɛnaa a boo kɛ pɛ ka foo tãbaa nɛ. Dɛnaa din toa ǹ nə́ kaãbaa ǹ sii sonbore zɛnaa, á nyaa ka bɛn nɛ, mà ǹ boo lɛ n sonbore lɛa.
44014004	Kiwi lɛ a minin nə́ n talakɔn: Ǹ tɛnɛn man kun ka Zuifun ni, gialakunun man kun ka dia dí‐a wolen kɛn nɛ.
44014005	Zuifun laanka tɔrɔ kɔsɔn nɛ, ka kiwi lɛ a nyɛɛnaandɛnan nɛ, bɛn nə́ ga li mà ǹ yoo dia dí‐a wolen lɛn gialaa, ǹ nə ǹ dɛ ka kɔlɔ nɛ.
44014006	Sɛnɛ, Pooli laanka Barnabaasi bɛ́ ǹ nə́ bɛa sii kɛ lɛ dɔ̃, ǹ nə́ soo ǹ nə́ baa si ǹ nə́ woo Likawonii gána nɛ, ǹ nə́ wɔ Listrə laanka Dɛrbə kiwi, ka ǹ lɛkoro lɛ‐a kiwin ni.
44014007	Ǹ nə́ boo tii kɔɔ̃n lɛ pɛ walan dɔn nɛ.
44014008	Giĩ goon na á goã Listrə kiwi lɛ nɛ, a ba boe la á golee a gòãn la wa. A bin tɔ wɔ wa, a giala a na á yɛ bɔlɔka lɛa.
44014009	Ǹ kɔ́n pinaa Pooli n boo diɛ, a nə n too koe li. Pooli nə́ n yiin doa la parsiini, a bɛ́ á yɛ mà golee Lawa li tá a lon a boo la a kaka kɔ,
44014010	á pɛ nɛ ka lɛn gole ne: “Yoo lon n golee n gòãn la.” Giĩ lɛ parɛ á yoo á tɔ wɔ.
44014011	Pooli bɛ́ á sii mɛn zɛnaa, ǹ bɛ́ ǹ nə́ bɛ yɛ, minin tɛnɛn nə́ n toa zaman bii ǹ nə́ pɛ ka Likawonii minin bɔlɔ nɛ: “Dìn lɛn man nə́ n bɔyaa minbuiinin lɛa, ǹ nə́ daa wɔsɛn li.”
44014012	Maǹ nə́ goã Barnabaasi bíi mà Zesi, dìn goledɛnaa, Pooli sɛ n Ɛrmɛsi lɛa, a giala a din lɛ na á goã boon lɛn diɛ.
44014013	Zesi a wúlu kion lɛ bɛ́ á goã kiwi lɛ a wɔ ǹ kiɛnlɛ‐a, Zesi a wúlu‐bɔle lɛ daa ka dii gɔ̀lɔ̀n nɛ, da buu nyaǹan nɛ ǹ ganaa. Á daa kun ka zaman lɛ nɛ, mà a n die wúlu boe.
44014014	Dia dí‐a wole Pooli laanka Barnabaasi bɛ́ ǹ nə́ bɛa boo kɛ ma, ǹ foo ziziɛ̃ parsiini. Ǹ nə́ ǹ mɔnaan toɛ̃, ǹ nə́ n gòã saa ǹ nə́ woo zaman lɛ li, ǹ nə́ paraa:
44014015	”Wàa na á baa ka tá siin kɛn zɛnɛɛ? Wɔsɛn dɔn man minbuiinin lɛa ka ka bɛ́ lɔn. Wɔsɛn bɛ́ boo kɔɔ̃n mɛn pii ka nɛ, bɛ n ka kɛ nɛ, wɔsɛn wáa ka n bɔ kɛa dì kooron kɛn kio, ka wusoo ka da Lawa yiikoonaa kɛ ganaa, Lawa mɛn bɛ́ á lon laanka tán zɛnaa, ka yìsi mu ni ka a gɔ́ɔ̃gɔ́ɔ̃ ǹ màn tumaa nɛ.
44014016	Lɛlɛ á tɔrɔn tumaa toa walan, didie kɔ a din a zii lɛ.
44014017	Sɛnɛ, á n din nyaa ka a bǐɛ̃ zɛnaan nɛ biikoo tumaa li, a giala á la mu bɔ lon á kɔ ka la, á lɛ̀ sonboren kɔ ka la, á màn‐bii gigiã kɔ ka la ka foo kɔɔ̃nbaa nɛ.”
44014018	A laanka bɛa boon kɛn lɛn tumaa nɛ, dia dí‐a wolen lɛn man nə́ nɔmaa taãn‐taãnɛ, ǹ nə́ tɔ́n boo la ǹ nə́ minin kɛn lɛn kurə́ ǹ wúlu lɛ a bɔ ganaa.
44014019	Sɛnɛ, Zuifun kɔnɔn nə́ bɔ Antiɔsi kiwi Pisidii gána nɛ ka Ikoniɔmu kiwi ni, ǹ nə́ zaman lɛ baã, ǹ nə́ kaa kunun ǹ dinin ni. Ǹ nə́ Pooli dɛ ka kɔlɔ nɛ mà a gã, bɛ kio, ǹ nə́ giɛraa ǹ nə́ woo da kiwi lɛ lɛkoro‐a, a giala maǹ nə́ goã taasɛ mà á gã.
44014020	Sɛnɛ, Lawa nyankɔlen bɛ́ ǹ nə́ daa n lɛsɔkɔn a li, Pooli yii dɔraa á yoo á wɔ kiwi lɛ gɔ́ɔ̃ nɛ. A lɛawaa, a laanka Barnabaasi woo Dɛrbə kiwi.
44014021	Ǹ bɛ́ ǹ nə́ Boo Tii Kɔɔ̃n pɛ bɛa kiwi lɛ nɛ, min gigiã golee Lawa li. Bɛ kio, Pooli laanka Barnabaasi wusoo ǹ nə́ woo bɔ Listrə ka Ikoniɔmu ni ka Antiɔsi ni.
44014022	Ǹ nə́ Lawa nyankɔlen foo taã bɛa kiwin lɛn nɛ, ǹ nə́ ǹ nyankɔ mà ǹ nə n doa ǹ wo nyɛɛnɛ golee Lawa li gɔ́ɔ̃ nɛ. Ǹ nə́ pɛ ǹ nɛ, mà ǹsɛn doamaa nɛ ǹ nɔmaa gigiã bii wɔsɔ ǹ kiɛ̃, ǹ tɔn wɔ Lawa a kiibaa ǹ bǎã lɛ nɛ.
44014023	Lawa a sɔmɔ gogoonmaa nɛ, ǹ nə́ nyɛɛnaandɛnan bɔ ǹ nə́ ǹ koa minin mìi la, ǹ nə́ Lawa nyankɔ bɛ̀ ǹ nə́ n lɛ soɛ. Ǹ nə́ ǹ sii wɔ Dɛnaa din gɔn, ǹ bɛ́ ǹ nə́ golee Dɛnaa mɛn li.
44014024	Bɛ kio, ǹ nə́ Pisidii gána wɔsɔ ǹ nə́ kiɛ̃, ǹ nə́ woo Panfilii gána nɛ.
44014025	Ǹ nə́ Lawa a boo pɛ Pɛrze kiwi, bɛ kio, ǹ nə́ woo Atalia kiwi.
44014026	Ǹ nə́ yoo walan ǹ nə́ tà kuru ǹ goo saa ǹ nə́ n yɔrɔ dia Antiɔsi la. Bɛa kiwi kɛ lɛ din ni, ǹ nə́ ǹ kɔ Lawa a bǐɛ̃baa la, ǹ nya ǹ dí kɛ lɛ a lɛa.
44014027	Ǹ bɛ́ ǹ nə́ dɔ Antiɔsi, ǹ nə́ Lawa a sɔmɔ minin lɛ sɔkɔn. Lawa sii mɛn din tumaa zɛnaa ǹ gɔn, ka bɛ dɔ nɛ, a n dɔ ǹ lɛ lɔn tɔrɔ kɔsɔn nə́ lɛ kɔ ǹ nə́ wɔ golee Lawali ǹ zii kɛ nɛ, ǹ nə́ bɛ laakalaa.
44014028	Bɛ kio, ǹ nə́ biikoo kɔ́n zɛnaa kun ka Antiɔsi kiwi a Lawa nyankɔlen ne.
44015001	Min tɛnɛn nə́ bɔ Zudee gána nɛ ǹ nə́ daa Antiɔsi kiwi. Man Lawa nyankɔlen darɛɛ mà bɛ̀ ǹ nə n dinin kuru á kɔnpɛ ka Muizu a dí‐pɛn kɛn nɛ wa, mà ǹ ba boe la ǹ kirisibaa wa.
44015002	Á n baa zia lɛa, liere gigiã wɔ Pooli laanka Barnabaasi biin ni ka bɛa minin kɛn lɛn nɛ. Ǹ nə́ tɔ́n pɛ mà Pooli ni ka Barnabaasi ni ka Antiɔsi min kɔsɔn dɔn nɛ, mà ǹ wo Zeruzalɛmu kiwi, dia dí‐a wolen laanka nyɛɛnaandɛnan li, bɛa zia kɛ lɛ a boo ganaa.
44015003	Lawa a sɔmɔ minin nə́ ǹ zii tɔ‐we sii yɔrɔ bɔ. Ǹ bɛ́ kiɛ̃ Fenisii gána nɛ ka Samarii gána nɛ, ǹ nə́ tɔrɔ kɔsɔn golee Lawa li kɛ boo da, á foo kɔɔ̃nbaa da dɔɔ̃nɔn tumaa ganaa parsiini.
44015004	Ǹ bɛ́ ǹ nə́ dɔ Zeruzalɛmu, Lawa a sɔmɔ minin ni, dia dí‐a wolen ne, ka nyɛɛnaandɛnan nə́ n da ǹ lɛ sɔnbɔraanɛ. Lawa dí mɛn tumaa nya ǹ gɔn, ǹ nə́ bɛ yii laakalaa ǹ nɛ.
44015005	Sɛnɛ, Lawa nyankɔlen lɛn mɛnɛn nə́ goã Fariziɛ̃n lɛa lɛlɛ, bɛn kɔnɔn nə́ n lɛ bũ ǹ nə́ pɛ: “Ka doamaa nɛ ka tɔrɔ kɔsɔn lɛn kuru, ka pɛ ǹ nɛ mà ǹ kɔ Muizu a dí‐pɛn lɛn lɛ.”
44015006	Dia dí‐a wolen laanka nyɛɛnaandɛnan nə́ n lɛsɔkɔn, ǹ nə́ bɛa boo kɛ lɛ sɔsɔ̃ ǹ nə́ ga a ganaa.
44015007	Liere lɛ bɛ́ á sasa kɔ, Piɛrɛ nə́ n lɛ bũ á pɛ: “Ma dɔɔ̃nɔn lɛn, táa ka á doɛ̃ mà Lawa na á masɛ bɔ ka bii a giala koe li, màn mɛn bɛ́ toɛ, ma boo tii kɔɔ̃n pɛ tɔrɔ kɔsɔn manɛ, ǹ lɛ kɔ a ganaa ǹ golee Yezu li.
44015008	Lawa mɛn bɛ́ min tumaa foo doɛ̃, a din na á nyaa mà asɛ lɛ kɔ tɔrɔ kɔsɔn ganaa, a giala á Yiri Fu kɔ ǹ la, ka a bɛ́ á kɔ wɔsɛn dɔn la lɔn.
44015009	Lawa bɛa tɔrɔ kɔsɔn kɛn lɛn bɔ kɔn lɛ ka wɔsɛn nɛ wa. Ǹ dɔn bɛ́ ǹ nə́ goleemali kɛ wɔ, Lawa nə́ ǹ foo pii.
44015010	Bɛ lɛ tɔ ganaa, a ba siĩni wɔsɛn nə wɔ Lawa lon wa. Wɔsɛn dinin laanka wɔ digolon bɛ́ wɔ boo la wɔ́ guĩ mɛn gũ wa, wɔsɛn ba siĩni wɔ bɛ da tɔrɔ kɔsɔ Lawa nyankɔlen kɛn mìi‐n wa.
44015011	Sɛnɛ, wɔsɛn tá doɛ̃, wáa a din Dɛnaa Yezu lɛ a bǐɛ̃baa a lɛa nɛ, wɔsɛn nə́ kirisibaa yɛ, ka minin kɛn lɛn dɔn bɛ́ lɔn.”
44015012	Zaman lɛ tumaa golee ka kiĩni, ǹ nə́ n too kɔ Barnabaasi laanka Pooli lon. Lawa kaãbaa ǹ sii dadaran mɛnɛn zɛnaa ǹ gɔn tɔrɔ kɔsɔn gána nɛ, ǹ nə́ bɛn laakalaa.
44015013	Ǹ bɛ́ ǹ nə́ boo da ǹ nə́ nya, Zaaki dɔ tɔ́n nə́ n lɛ bũ á pɛ: Ma dɔɔ̃nɔn lɛn, ka n too kɔ masɛ lon.
44015014	Lawa din nə saa lɔn a giala koe li, á minin bɔ tɔrɔ kɔsɔn bii, á ǹ baa a din wɔn lɛa, Simɔn na á wusoo á wɔsɛn yiri da bɛ lɛ nɛ.
44015015	Bɛa sii kɛ lɛ din nə kɔnpii ka Lawa a boo gii‐dalin boo ne, a giala a tá kiɛ̃ nɛ:
44015016	Lawa pɛ: “Bɛa sii kɛ lɛ kio, ma á re die, Davida tɔrɔ minin mɛnɛn bɛ́ ka kion kaa wole bɛ́ lɔn, ma á re wusii ma ǹ saa ma ǹ da lon. Bɛa kion kɛ lɛ a kɛ‐bɔlɔ mɛn goã, ma á re wusii ma bɛ dɔ, ma da lon.
44015017	A kũ bɛ lɛ ganaa kəni,min gialakunun kɛn tá re giɛ ma li, tɔrɔ gialakunun mɛnɛn tumaa bɛ́ ma tɔ nə ǹ ganaa.
44015018	Masɛ din Dɛnaa lɛ n pii miɛ̃, masɛ mɛn bɛ́ má bɛa siin kɛn lɛn yɔrɔ bɔ má koa haalɛ lɛlɛ‐lɛlɛ.”
44015019	Masɛ Zaaki n taasɛ Tɔrɔ kɔsɔn mɛnɛn nə́ n bɔyaa ǹ nə́ koe Lawa lɛ, nɔmaa baran n da ǹ mìi‐n wa.
44015020	Ka daa wɔ sɛ́wɔ kiɛ̃ kooro wɔ pɛ ǹ nɛ, mà ǹ nə n na ǹ nə n bɔ dì wúlu‐bɔ ǹ siĩn ganaa, ka naarɛbaa nɛ, ka tɔɔ bɔlɔ‐yui wole siĩn ni, ka màn mà nɛ.
44015021	Sonbore, a kũ biikoo sɔsɔɔ ganaa, Muizu a dí‐pɛn lɛn laakalaalin tá kiwi din tumaa nɛ, a giala, ǹ tá a sɛ́wɔ lɛ pii susu ǹ pii tumaa li lɛsɔkɔn kionən ne.
44015022	Dia dí‐a wolen lɛn laanka nyɛɛnaandɛnan lɛn nə́ kɔn‐wɔ ma ka Lawa a sɔmɔ minin lɛn nɛ, ǹ nə́ golee li, ǹ nə́ minin bɔ ǹ dinin bii, ǹ nə́ ǹ dia Antiɔsi kiwi, kun ka Pooli ni ka Barnabaasi ni. Bɛa minin lɛn, Zudaasi ni, ǹ nə́ bíi Barsabaasi, ka Silaasi ni, min yii guguru‐an manɛ ǹ dɔɔ̃nɔn bii.
44015023	Ǹ nə́ tɔ́n sɛ́wɔ kɛ kɔ ǹ la a n kiɛ̃‐n kɛnɛn: “Dɔɔ̃nɔn lɛn, kasɛn mɛnɛn bɛ́ tɔrɔ kɔsɔn lɛa, ka golee Lawa li, ka n Antiɔsi kiwi ka Siirii laanka Siliisii gána nɛ, wɔsɛn dia dí‐a wolen ne, nyɛɛnaandɛnan nɛ, ka Lawa nyankɔlen tá foo diɛ ka nɛ.
44015024	Wɔ́ ma mà minin kɔnɔn nə́ bɔ wɔ li ǹ nə́ daa ka yiri lɔlɔkɔn ka ǹ daraan nɛ. Wɔsɛn nə ǹ dia wa.
44015025	Wɔ́ golee li kun, wɔ́ minin bɔ wɔ́ á ǹ diɛ ka li. Ǹ tá die kun ka wɔ dɔɔ̃nɔn kɛn nɛ, Barnabaasi‐n ka Pooli ni,
44015026	min mɛnɛn bɛ́ ǹ nə́ n dinin kɔ wɔa Dɛnaa Yezu Krita kɛ tɔ a lɛa.
44015027	Wɔ ǹ Zudaasi laanka Silaasi diɛ wáa ǹ siin kɛn pɛ ka nɛ ka ǹ lɛ nɛ.
44015028	Sonbore, Lawa a Yiri Fu laanka wɔ dinin man wɔ́ golee li, wáa wɔsɛn ba guĩ kɔsɔ diɛ ka mìi‐n wa, bɛ̀ á n bɔ siin mɛnɛn bɛ́ wɔ a n boe li doɛ̃ wa.
44015029	Dì wúlu‐bɔ ǹ siĩn kɛn, ka n na ka n bɔ bɛn ganaa, ka màn mà nɛ, ka tɔɔ bɔlɔ‐yui wolen siĩn ni, ka naarɛbaa nɛ. Bɛ̀ ka á bɛa siin kɛn toɛ walan sɔnbɔraanɛ, á die bǐɛ̃ koe taãn‐taãnɛ. Wɔsɛn boo yii n ka bɛ nɛ.”
44015030	Ǹ nə́ zii kɔ zii tɔ‐wɔlen lɛn la ǹ nə́ woo Antiɔsi kiwi. Ǹ bɛ́ ǹ nə́ dɔ, ǹ nə́ Lawa nyankɔlen lɛn tumaa lɛ sɔkɔn, ǹ nə́ sɛ́wɔ lɛ kɔ ǹ la.
44015031	Ǹ bɛ́ ǹ nə́ pɛ, ǹ foo kɔɔ̃n kɔ, a giala, á foo‐basiɛ̃ kɔ ǹ la.
44015032	Zudaasi laanka Silaasi bɛ́ Lawa a boo gii‐dalin lɛa, ǹ nə́ biikoo gigiã saa ǹ nə́ boo da ǹ nɛ, ǹ nə́ n dɔ ǹ lɛ, ǹ nə́ ǹ foo taã.
44015033	Ǹ nə́ lɛawaa kɔ́n zɛnaa ǹ li, bɛ kio, dɔɔ̃nɔn lɛn nə́ ǹ da zii, ǹ ná a nyankɔ mà Lawa zii fore ǹ ne. Ǹ dɔn nə́ wusoo ǹ nə́ woo ǹ dia wolen li.
44015034	Silaasi sɛ mà asɛ tá li a giã walan, sɛnɛ Zudaasi sɛ́ woo.
44015035	Pooli laanka Barnabaasi sɛ goã Antiɔsi. Ǹ nə́ goã minin darɛɛ, ǹ nə́ Dɛnaa a boo tii kɔɔ̃n kɛ pii kun ka min gigiã kɔsɔn nɛ.
44015036	Biikoo kɔ́n bɛ́ á kiɛ̃, Pooli pɛ Barnabaasi ni: “Wɔsɛn nə Dɛnaa a boo tii kɔɔ̃n lɛ pɛ kiwin mɛnɛn nɛ, daa, wɔ wusoo wɔ wo walan, wɔ n yii kɔ bɛa dɔɔ̃nɔn lɛn li, wɔ ǹ tɔ wɔ ǹ gɔn dɔ̃.”
44015037	A na á goã Barnabaasi gɔ́ɔ̃ nɛ a wo ka Zaã dɔ nɛ, ǹ bɛ́ ǹ mɛn bíi Marki.
44015038	Sɛnɛ, Pooli sɛ, mà min mɛn bɛ́ á n na á n bɔ ǹsɛn ganaa Panfilii gána nɛ, a ná a dí lɛ nya kun ǹsɛn nɛ wa, mà bɛa dɛnaa a koe asɛ lɛ wa.
44015039	Á liere baa ǹ bii ni taãn‐taãn nɛ, didie nɔmaa á woo a wɔa paǹ li. Barnabaasi Marki kũ ǹ nə́ tà kuru ǹ goo saa ǹ nə́ woo Siipri.
44015040	Sɛnɛ, Pooli sɛ Silaasi kũ á da kun a din ni. Dɔɔ̃nɔn ná a sii toa Dɛnaa gɔn, yǎa ǹ zii kɔ la á woo.
44015041	Á Siirii gána wɔsɔ ka Siliisii gána nɛ, á Lawa a sɔmɔ minin foo taã mà ǹ goã golee Lawa li gɔ́ɔ̃ nɛ.
44016001	Pooli dɔ Dɛrbə, bɛ kio á woo Listrə kiwi. Lawa nyankɔle goon na á goã walan, a tɔ n Timote, ǹ dan nə Zuifu lɛa, a n golee‐n Lawa li, n dí na á goã Grɛki lɛa.
44016002	A tɔ sonbore goã boe ǹ dɔɔ̃nɔn bii Listrə laanka Ikoniɔmu kiwi.
44016003	A na á goã Pooli gɔ́ɔ̃ nɛ a wo‐n kun ka a din ni. Pooli kũ á kuru, Zuifun mɛnɛn bɛ́ bɛa bǎãn lɛn nɛ, a na á zɛnaa bɛn lɛa, a giala, ǹ tumaa goã doɛ̃ sonbore, mà Timote lɛ di na á goã Grɛki lɛa.
44016004	Ǹ bɛ́ kiɛ̃ kiwin mɛnɛn nɛ, Zeruzalɛmu a dia dí‐a wolen laanka a nyɛɛnaandɛnan nə́ boon mɛnɛn pɛ, Pooli laanka Silaasi na á goã bɛn pii bɛa kiwin lɛn minin manɛ, bɛ̀ ǹ tá ǹ nyankoe mà ǹ tɔ wɔ a kɔnpɛ ka bɛn lɛn nɛ.
44016005	Màn na á goã miɛ Lawa a sɔmɔ minin lɛn golee Lawa li li woe nyɛɛnɛ, bɛ̀ min kɔsɔn dɔn tá miɛ ǹ dinin li baraabaraa.
44016006	Pooli laanka Silaasi Frizii laanka Galaasi gána wɔsɔ, a giala, Yiri Fu lɛ kɔ ǹ la mà ǹ Lawa a boo pɛ Azii gána‐n wa.
44016007	Ǹ bɛ́ ǹ nə́ dɔ Miizii lɛkoro‐a, ǹ ná a lɛn zɔɔ̃ mà maǹ woe Bitinii gána nɛ, sɛnɛ, Yezu a Yiri Fu toa ǹ nə́ woo wa.
44016008	Ǹ nə́ tɔ́n Miizii gána wɔsɔ ǹ nə́ woo Troasi kiwi.
44016009	Tèlò kɔ́n nɛ, Pooli yii màn kɔ́n yɛ: Masedoanɛ gána min goon ne, á n din nyaa nɛ golee‐n lon, a ná a nyankoe kɛnɛn: “Da Masedoanɛ, n nə n dɔ wɔsɛn lɛ.”
44016010	Pooli yii bɛ́ á bɛa màn kɛ lɛ yɛ, wɔ́ yoo fufuu wɔ́ ga wo Masedoanɛ ǹ gɔn li, a giala, wɔ dɔ̃ taãn‐taãnɛ wáa Lawa n wɔ bíi walan, mà wɔ a din a boo tii kɔɔ̃n kɛ pɛ ǹ nɛ.
44016011	Wɔ bɛ́ wɔ́ dɔ Troasi, wɔ́ wɔ tà kuru ǹ goo ne, wɔ́ woo pere‐pere Samotrasi gána kɛ nɛ yìsi mu bii, a lɛawaa wɔ́ dɔ Neyapolisi kiwi.
44016012	Wɔ́ n toa walan wɔ́ tɔ wɔ, wɔ́ woo Filipi kiwi, bɛ mɛn bɛ́ á goã Masedoanɛ gána paǹ goon a kiwi gole lɛa, Rɔmu minin giã ǹ bǎã lɛa. Wɔ biikoo kɔ́n zɛnaa bɛa kiwi lɛ nɛ.
44016013	Susu ǹ pii pinaa, wɔ́ soo wɔ́ n bɔ kiwi lɛ nɛ, wɔ́ woo tà kɔ́n lɛ‐a. Wɔ́ taasɛ wáa wɔ á boe la wɔ Zuifun Lawa nyankɔ ǹ bǎã kɔ́n yɛ walan. Wɔ bɛ́ wɔ́ giã tán, lɔn mɛnɛn lɛ bɛ́ soe‐n kɔn walan, wɔ́ boo da bɛn nɛ.
44016014	Ǹ goon ne, a tɔ n Lidi, a n mɔnaa tɔnaa tɔrɔ kɔn siɛ̃, Tiatiri kiwi min ni, á nyɛ́ɛbiɛ Lawa nɛ. Asɛ na á goã n too koe parsiini, a giala, Dɛnaa ná a ná a foo lɛ bũ, a ná a taasiɛ din tumaa doa Pooli a boon kɛn ganaa.
44016015	A din laanka a kiondɛnan bɛ́ ǹ nə́ batɛmu yɛ, á pɛ wɔ nɛ: “Ka dinin bɛ́ giɛ a ganaa, masɛ golee Dɛnaa li, ka da giã masɛ a piɛ.” Á n laa wɔ ganaa yǎa wɔ́ lɛ kɔ.
44016016	Ǹ kɔ́n pinaa wɔ bɛ́ woe Lawa nyankɔ ǹ bǎã nɛ, bɛ̀rɛlɔ goon daa n da wɔ lɛ. Nɔ̀ɔnɔn man a ganaa, a n wɔ‐kuĩ. A bɛ́ min mɛnɛn bɛ̀rɛ lɛa, a wɔ‐kũ ǹ dí na á goã là gole we bɛn lon.
44016017	A na á goã koe wɔ kio lɛ, wɔ laanka Pooli ni, bɛ̀ a nə́ n lɛ dii: “Minin kɛn man Lon a Lawa Gole a dí‐nyalin lɛa. Maǹ kirisibaa ǹ zii boo pii ka nɛ.”
44016018	Á bɛa sii kɛ lɛ zɛnaa lɛawaa damata gɔ́ɔ̃ nɛ. Pooli bɛ́ á nɔmaa, á n bɔyaa á pɛ nɔ̀ɔnɔn lɛn manɛ: “Man pii ka nɛ ka Yezu Krita tɔ nɛ, ka n bɔ lɔ kɛ ganaa.” A din bǎã‐n gɔrɔ, nɔ̀ɔnɔn lɛn nə́ n bɔ a ganaa.
44016019	Minin mɛnɛn bɛ̀rɛlɔ bɛ́ nɛ, bɛn bɛ́ ǹ nə́ yɛ mà ǹsɛn màn yɛ ǹ gɔn na á woo ka bɛ nɛ, ǹ nə́ Pooli laanka Silaasi kũ, ǹ nə́ ǹ baã ǹ nə́ woo ǹ ne zaman paã ǹ bǎã nɛ, kiri‐wɔlen yɔrɔ‐a.
44016020	Rɔmu minin mɛnɛn bɛ́ kiri sii yɔrɔ boe, ǹ nə́ ǹ nyaa bɛn manɛ, ǹ nə́ pɛ: “Minin kɛn man kiwi lɛ a minin lɔlɛkɔn. Zuifun manɛ.
44016021	Maǹ siin kɔnɔn boo diɛ, wɔsɛn Rɔmu minin landa siin bɛ́ ǹ ba toɛ, wɔ lɛ kɔ siin mɛnɛn ganaa, wɔ ǹ zɛnaa wa.”
44016022	Zaman lɛ yoo ǹ gialaa. Kiri‐wɔlen lɛn nə́ Pooli laanka Silaasi a dɔnkɛn waa, ǹ nə́ pɛ mà ǹ nə ǹ dɛ ka bàlà nɛ.
44016023	Ǹ bɛ́ ǹ nə́ ǹ dɛ parsiini ǹ mɛn waáraa, ǹ nə́ ǹ zũ kòso‐n, ǹ nə́ pɛ kòso lɛduə̃li ni, mà a ga ǹ walan parsiini.
44016024	Bɛa boo lɛ a pɛ kio, kòso lɛduə̃li lɛ nə́ ǹ kaa kòso lɛ a kɛ gialaa nɛ, á ǹ gòãn kaa kan nɛ. Pooli laanka Silaasi n kòso‐n
44016025	Làan biikoo li Pooli laanka Silaasi Lawa nyankɔ, bɛ̀ ǹ tá loe loe ǹ nə́ Lawa tɔ boe ne. Kòso nɛ gialakunun kɛn nə́ goã n too koe ǹ lon.
44016026	Bǎã goon ne, tán nə́ bìn da ka pàã gole ne, yǎa kion lɛ a gòã yii bìn da. Kiɛnlɛn lɛn tumaa nə́ n bũ a din bǎã‐n gɔrɔ, fɔlɔ biɛn mɛnɛn bɛ́ kòso nɛn lɛn‐a, bɛn nə́ na.
44016027	Kòso lɛduə̃li lɛ bɛ́ á yoo á n bɔ nyuù ni, á kòso kiɛnlɛn lɛn yɛ buĩ ni. A bɛ́ taasɛ mà kòso nɛn lɛn nə́ soo ǹ nə́ baa si, a ná a din a gɔya saa mà a n die n din dii ni.
44016028	Sɛnɛ, Pooli pɛ nɛ ka lɛn gole ne: “N baran sii baraa kɔ́n zɛnaa n din ni wa, wɔsɛn tumaa tan.”
44016029	Kòso‐lɛduə̃li lɛ nɔ̀n da ka bólon fúlu ni, á n baa fufuu á wɔ kion lɛ gɔ́ɔ̃ nɛ. Á gɔ̀nɔn bɛ́ bìn diɛ, á na á kaa tán Pooli laanka Silaasi giulun.
44016030	Á pɛ ǹ nɛ mà ǹ soo, bɛ kio á tɔ́n pɛ ǹ nɛ: “Giĩn lɛn, masɛ doamaa nɛ ma wàa mɛn zɛnaa ma tɔn kirisibaa?”
44016031	Ǹ ná a lɛ si: “Golee Dɛnaa Yezu li, n tá re kirisibiɛ, n laanka n kion minin ni.”
44016032	Ǹ nə́ tɔ́n Lawa a boo pɛ nɛ kun ka minin mɛnɛn tumaa bɛ́ a kion.
44016033	A din biikoo lɛ nɛ, tèlò biribiri lɛ gɔ́ɔ̃ nɛ, kòso‐lɛduə̃li lɛ nə́ ǹ kũ á woo ǹ ne, á ǹ busu lɛn pii. Bɛ kio gɔrɔ, á lɛ kɔ, ǹ nə́ batɛmu da a ganaa, a laanka a kion minin ni.
44016034	Bɛ kio, á Pooli laanka Silaasi kũ á woo ǹ ne a piɛ, á màn‐bii kɔ ǹ la. Á n nyɛnyɛɛ kun ka a kion minin ni ǹ golee Lawa li a lɛa.
44016035	Lɛ̀ bɛ́ á waa, Rɔmu a kiri sii yɔrɔ‐bɔlen nə́ kənən dia mà ǹ wo pɛ kòso‐lɛduə̃li lɛ nɛ mà a minin kɛn lɛn kaa.
44016036	Kòso‐lɛduə̃li lɛ bɛa boo kɛ lɛ pɛ Pooli ni: “Rɔmu kiri sii yɔrɔ‐bɔlen lɛn mà wɔ ka kaa. Bɛ̀ bɛ nɛ, ka soo ka wo ka bǐɛ̃ nɛ.”
44016037	Sɛnɛ, Pooli pɛ ǹ nɛ: “Wɔsɛn mɛnɛn bɛ́ Rɔmu gána minin lɛa, ǹ nə́ wɔsɛn dɛ zaman yɔrɔ‐a, bɛ̀ dɔlɔ ná a wɔsɛn kũ wa, ǹ nə́ wɔ kaa kòso‐n. Sisia maǹ giɛ li mà ǹ tá wɔ kiɛ ka durii ni. Bɛ ba n zɛnɛɛ wa. Ǹ dininmaan nə da wɔ kaa.”
44016038	Kənən lɛn nə́ woo boon kɛn lɛn pɛ kiri sii yɔrɔ‐bɔlen lɛn manɛ. Ǹ bɛ́ ǹ nə́ ma mà Rɔmu gána minin man ka Poolin lɛn nɛ, nyɛ́ɛ nə́ ǹ kũ.
44016039	Ǹ nə́ daa Poolin nyankɔ, mà ǹ nə ǹsɛn sã toa ǹ nɛ. Bɛ kio, ǹ nə́ ǹ kaa, ǹ nə́ pɛ ǹ nɛ, mà ǹ soo ǹ kiwi lɛ toa.
44016040	Pooli laanka Silaasi bɛ́ ǹ nə́ soo kòso‐n gɔrɔ, ǹ nə́ woo Lidi yaa, ǹ nə́ dɔɔ̃n Lawa nyankɔlen lɛn yɛ, ǹ nə́ ǹ foo taã, bɛ kio, ǹ nə́ woo.
44017001	Ǹ bɛ́ ǹ nə́ bɔ Anfipolisi laanka Apolonii kiwi, ǹ nə́ woo dɔ Tesaloniki kiwi. Lɛsɔkɔn kion goon goã Zuifun lon bɛa kiwi lɛ nɛ.
44017002	A kɔnpɛ ka a lɛ‐mui sii ni, Pooli woo Zuifun lɛn yaa, á susu ǹ pii sɔɔ zɛnaa kɔn kio, bɛ̀ a Lawa a sɛ́wɔ gɔ́ɔ̃ ǹ boo pɛ ǹ nɛ.
44017003	Pooli ná a yɔrɔ pɛ á nyaa ǹ nɛ mà Minin Nyin‐sili lɛ doamaa nɛ a fuu yɛ, a gã, a yii kaa a n bɔ geren bii. Mà Minin Nyin‐sili lɛ, mà Yezu kɛ lɛ nɛ, asɛ tá a boo diɛ ǹ nɛ.
44017004	Zuifun tɛnɛn nə́ lɛ kɔ boo lɛ ganaa. Grɛki nyɛ́ɛ baa Lawa‐n wole gigiã nɛ, ka lɔ tɔdɛnaa gigiã nɛ, bɛn nə́ ǹ naa Pooli laanka Silaasi ganaa.
44017005	Sɛnɛ, busii wɔ Zuifun lɛn sɛn foo ne, ǹ nə́ bibiə́ bii‐a wole kɔrɔn kɔnɔn bɔ kiwi lɛ gɔ́ɔ̃ nɛ, bɛn nə́ zaman lɛ sɔsɔmɔ ǹ nə́ kiwi lɛ lɔlɔkɔn. Ǹ nə́ tɔ́n woo Zaazɔn a kion lɛnpɛnɛ, mà maǹ giɛ Pooli laanka Silaasi li, ǹ nə́ die kiri kuri ǹ la zaman yɔrɔ‐a.
44017006	Ǹ bɛ́ ǹ nə ǹ yɛ wa, ǹ nə́ tɔ́n Zaazɔn laanka dɔɔ̃n Lawa nyankɔlen kɔnɔn baã ǹ nə́ woo ǹ ne kiwi lɛ a pàãdɛnan yɔrɔ‐a, ǹ nə́ pɛ: “Kɛa minin kɛn lɛn ǹ nə́ kanaa din tumaa lɔlɔkɔn, maǹ nə́ daa kànaa dɔ‐n sisia.
44017007	Zaazɔn na á lɛ kɔ ǹ nə́ n yu a piɛ. Kɛa minin kɛn nya ǹ dí n zia diɛ kii gole gole lɛ a boon ganaa. Maǹ pii mà kii kɔsɔ tan, a tɔ n Yezu.”
44017008	Boon kɛn nə́ zaman lɛ là kakã, ka kiwi lɛ a pàãman nɛ.
44017009	Bɛn mà Zaazɔn laanka ǹ miãn nə́ n lɛ kɔ ǹsɛn la, mà ǹ ba re zaman lɔlɛkɔn wa, mà ǹ wɔrɔ koa tán bɛ a lɛa, ǹsɛn nə́ tɔ́n nə ǹ kaa ǹ woo.
44017010	Tèlò bɛ́ á kɔ, dɔɔ̃n Lawa nyankɔlen lɛn nə́ Pooli laanka Silaasi bɔ ǹ nə́ ǹ da zii, ǹ nə́ woo Beere kiwi. Ǹ bɛ́ ǹ nə́ dɔ walan, ǹ nə́ woo Zuifun lɛsɔkɔn kion.
44017011	Minbuiinbaa goã bɛn nɛ á la Tesaloniki a Zuifun manɛ. Ǹ nə́ boo lɛ si ka foo sonbore ne. Baraabaraa maǹ nə́ goã Lawa a Boo Sɛ́wɔ lɛ pii, ǹ nə́ giɛ‐a bɛ̀ a n miɛ̃ sonbore.
44017012	Ǹ gigiã golee Yezu li, ka Grɛki lɔ tɔdɛnaa gigiã nɛ, ka giĩ gigiã dɔ nɛ.
44017013	Sɛnɛ, Tesaloniki a Zuifun lɛn dinin nə ma lɔn gɔrɔ, mà Pooli tá Lawa a boo pii Beere dɔ nɛ, ǹ nə́ daa walan dɔ nɛ, ǹ nə́ zaman lɛ sɔsɔmɔ ǹ nə́ ǹ lɔlɔkɔn.
44017014	Fufuu fufuu gɔrɔ, dɔɔ̃n Lawa nyankɔlen lɛn nə́ Pooli bɔ ǹ nə́ dia yaa tà lɛ‐a, sɛnɛ, Silaasi laanka Timote sɛ́ goã.
44017015	Min mɛnɛn nə wo kun ka Pooli ni, bɛn nə́ da zii yǎa Atɛni kiwi, bɛ kio ǹ nə́ tɔ́n wusoo, ǹ nə́ daa pɛ Silaasi laanka Timote ne, mà Pooli mà ǹ da asɛ yaa fufuu.
44017016	Pooli bɛ́ n yii diɛ Silaasi laanka Timote la Atɛni, a foo goã ziziɛ̃‐n parsiini bɛa kiwi kɛ a lɛa, a giala á yɛ, mà kiwi lɛ piɛ̃maa‐n ka dì ni.
44017017	A na á goã boo diɛ kun ka Zuifun ni lɛsɔkɔn kion, kun ka tɔrɔ kɔsɔn mɛnɛn bɛ́ Lawa guguru koe. Baraabaraa dɔ‐n, zaman paã ǹ bǎã nɛ, a na á goã boo diɛ daa wolen manɛ.
44017018	Yiridɛnan kɔnɔn dɔn dinin tan, ǹ nə́ ǹ bíi mà Sitoyisiɛ̃n ka Epikuriɛ̃n, bɛn nə́ goã sùn biɛ kun ni. Ǹ tɛnɛn man nə́ goã pii: “Kɛa boo gigiã dali kɛ n pii mà wàa sɛn?” Kɔsɔn dɔn man pii: “A n die goɛ̃ dì tiin boo laakalaali lɛa.” Sonbore, Pooli na á goã Yezu laanka geren yii‐kaa boo diɛ.
44017019	Ǹ nə́ Pooli kũ ǹ nə́ woo ne kiri wɔ ǹ bǎã nɛ. Ǹ nə́ nɔ̀n da la: “N bɛ́ daraa dii mɛn we minin manɛ, bɛ yɔrɔ pɛ wɔsɛn manɛ.
44017020	A giala n bɛ́ wɔsɛn too piɛ̃ ka boo tiin mɛnɛn nɛ, wɔsɛn man giɛ li n bɛn giala pɛ wɔsɛn manɛ.”
44017021	Atɛni minin lɛn laanka tiin mɛnɛn bɛ́ ǹ li, man biikoo gole siɛ sii diin laakalaa ganaa, ka too kɔ ǹ ganaa nɛ.
44017022	Pooli bɛ́ golee‐n kiri wɔ ǹ bǎã nɛ zaman lɛ bii, á n lɛ bũ á pɛ: Atɛni minin lɛn ganaa, masɛ yɛ máa ka gù á kaa‐n Lawa guguru kɔ ǹ siin li á la yii ni.
44017023	Bɛ̀ masɛ á koe kaa ziin lɛ, ma tá kaa dì wúlu‐bɔ ǹ bǎãn yii. Má bǎã lɛ kɔ́n din yɛ á n kiɛ̃ nɛ a ganaa kɛnɛn: “Min bɛ́ a ba dì mɛn doɛ̃ wa.” Ka bɛ́ ka a màn mɛn doɛ̃ wa ka ná a guguru koe dɔn, masɛ Pooli n má daa bɛ lɛ boo da ka nɛ.
44017024	Lawa nɛ, ǹ mɛn bɛ́ á kanaa da ka a gɔ́ɔ̃gɔ́ɔ̃ ǹ mànan nɛ. A n lon a Dɛnaa lɛa ka tán wɔ nɛ, bɛ lɛ nɛ, a ba giɛ̃ minbuiin a gɔn kion doen ne wa.
44017025	Minbuiin gɔn bie a sii kɔ́n dɔ yɔrɔ boe, ka n pɛ mà a laadoo n màn kɔ́n ganaa wa, a giala a din nə yiikoonaabaa koe min din tumaa la, ka fɔfoã nɛ ka màn tumaa nɛ.
44017026	A kũ min goon toto ganaa, á tɔrɔ tumaa da, mà ǹ giã kanaa paǹ din tumaa nɛ, á ǹ biikoon laanka ǹ giã ǹ bǎãn koa.
44017027	A na á bɛ zɛnaa mà ǹ ga Lawa li, kɔntan mà ǹ tá re n tatalɛɛ ǹ nə n na Lawa nɛ. Sonbore, Lawa lɛ bie sɔsɔɔ wɔ kɔn ganaa wa,
44017028	a giala “Wɔa minbuiinbaa nɛ, ka wɔa yiikoonaabaa nɛ,ka wɔa bìn diɛ n boe a din ni.” Ka ka dinin loe‐lɔle kɔsɔ dɔ bɛ́ á pɛ lɔn: “Wɔ na a din tɔrɔ lɛa.”
44017029	Haya, ka bɛ́ Lawa din tɔrɔ lɛa, ka doamaa bie ka taasɛ, mà Lawa n kɔnboe ka sana nɛ, ka wɔrɔgiala nɛ, ka kɔlɔ mɛn tumaa nə n zɛnaa, á kɔnpɛ ka minbuiin nɛ a gɔn a kɔɔ̃nbaa laanka a taasiɛ‐n wa.
44017030	Á ke, Lawa ga bɛa sii‐doɛ̃baã biikoon kɛn ganaa wa. Sɛnɛ, sisia a n pii min din tumaa nɛ, bǎã tumaa nɛ, mà ǹ doamaa nɛ ǹ nə n bɔyaa ǹ golee asɛ li.
44017031	Sonbore, Lawa lɛawaa kɔ́n koa, a n die kiri kuri kanaa minin la ka peperebaa nɛ. Á min bɔ kiri‐wɔle lɛa bɛ a lɛa. A na á bɛ nyaa min tumaa nɛ ka bɛa dɛnaa lɛ a yii kaa a bɔ geren bii ni.
44017032	Ǹ bɛ́ ǹ nə́ geren yii‐kaa boo kɛ ma, ǹ tɛnɛn man nə́ goã yaa we. Gialakunun mà ǹsɛn tá re n too koe bɛa boon kɛn lɛn‐a Pooli lon biikoo kɔsɔ li.
44017033	Pooli tɔ́n nə́ n bɔ ǹ bii á woo.
44017034	Sɛnɛ, gialakunun nə́ n naa Pooli ganaa, ǹ nə́ Lawa nyankɔlen baa. Kiri kurulin lɛn goon goã kunun ǹ ni, a tɔ n Deni, ka lɔ goon ne a tɔ n Damaarisi, ka minin kɔsɔn nɛ.
44018001	Bɛ kio, Pooli soo Atɛni á woo Korɛnti kiwi.
44018002	Á kaa Zuifu goon lɛ walan, a tɔ n Akilaasi, Pɔn gána min ni. A na á bɔ Italii gána‐n sisia, á daa kun ka a lɔ Prisili ni. Sonbore, kii gole gole Klodo na á goã á pɛ, mà Zuifun tumaa soo ǹ nə n bɔ Rɔmu kiwi. Pooli woo bɛa giĩ kɛ lɛ laanka a lɔ li.
44018003	Pooli laanka Akilaasi bɛ́ ǹ nə́ goã dí tɔrɔ goon nyɛɛ, mɔnaa kion zɛnaa ǹ dí ke, á woo giã ǹ li, á dí nya kun ni.
44018004	Susu ǹ pii tumaa li, á goã boo diɛ lɛsɔkɔn kion, á n giɛ li mà Zuifun laanka Grɛkin nə golee Yezu li. Pooli na a mɔnaa nimi ǹ dí la .
44018005	Silaasi laanka Timote bɛ́ ǹ nə́ bɔ Masedoanɛ gána nɛ ǹ nə́ daa, Pooli boo la á n din kɔ Lawa a boo lɛ a pɛ ganaa taãn‐taãnɛ. A n pii Zuifun lɛn manɛ, mà Lawa pɛ mà á re Nyin‐sili mɛn diɛ, mà Yezu ni.
44018006	Zuifun lɛn bɛ́ n piɛ̃, ǹ nə́ sɔ koe, Pooli nə́ n gɔn pii á bɔ ǹ sii ni. Á pɛ ǹ nɛ: “A n kuĩ ka dinin mìi ni, màn kɔ́n ba boe masɛ li doo wa. Sisia kəni, masɛ n die n yɔrɔ diɛ tɔrɔ kɔsɔn la.”
44018007	Pooli lɛsɔkɔn kion lɛ toa walan, á woo giĩ kɔ́n a piɛ, a tɔ n Titusu Zustusu, Lawa gugurukɔle ne, a kion nə kunu lɛsɔkɔn kion lɛ ganaa.
44018008	Ǹ bɛ́ ǹ nə́ n too kɔ Pooli lon, Kripuusu mɛn bɛ́ lɛsɔkɔn kion lɛ a goledɛnaa lɛa, bɛ laanka a kion minin tumaa golee Dɛnaa li. Korɛnti kiwi min gigiã dɔ Lawa nyankɔlen baa, ǹ nə́ lɛ kɔ ǹ nə́ batɛmu si.
44018009	Tèlò kɔ́n nɛ Lawa sii nyaa Pooli ni, á pɛ nɛ: “N baran nyɛ́ɛ baa wa, maa a boo lɛ pɛ n wo‐n nyɛɛnɛ, n baran n lɛ tã wa.
44018010	Masɛ Lawa tá kunun n ni taãn‐taãnɛ, min kɔ́n ba re boe la a n kũ a fuu nyaa nɛ wa, a giala, kiwi kɛ lɛ nɛ, min gigiã tan, ǹ nə́ die masɛ wɔn biɛ.”
44018011	Pooli lɛ̀ goon ka talɛɛ zɛnaa kiwi lɛ nɛ, a n minin darɛɛ Lawa a boo ganaa.
44018012	Galiɔn bɛ́ Grɛki gána mìi la ǹ mɛn waáraa, Zuifun nə́ kaa kun ǹ nə́ yoo Pooli gialaa. Ǹ nə́ kũ ǹ nə́ woo ne kiri wɔ ǹ bǎã nɛ.
44018013	Ǹ nə́ pɛ: “Wɔsɛn landa siin bɛ́ ǹ ba lɛ koe Lawa guguru kɔ ǹ gɔn mɛn‐a wa, kɛa giĩ kɛ n giɛ li á minin diɛ bɛ ganaa.”
44018014	Pooli mà a n die n lɛ buĩ á boo diɛ, yǎa Galiɔn pɛ Zuifun lɛn manɛ: “Bɛ̀ basaã gole hinlaa sii kɔkɔrɔ kɔ́n sii ni bɛ̀ ma á lɛ koe kaa da kànaa lɛ ganaa.
44018015	Sɛnɛ, kaa zia lɛ bɛ́ daraa laanka tɔn wɔ lɛa, ka ka dinin landa siin ni, a tá ka gɔn. Masɛ a bɛ miã sii kɛ a kiri‐wɔle biɛ wa.”
44018016	Galiɔn nə́ ǹ loo á ǹ bɔ a yɔrɔ‐a.
44018017	Ǹ tumaa yoo ǹ nə́ kaa lɛsɔkɔn kion goledɛnaa Sɔstɛnɛ la, ǹ nə́ dɛdɛ kiri‐wɔlen lɛn yɔrɔ‐a. Sɛnɛ, Galiɔn din baa sii lɛa wa.
44018018	Pooli giã Korɛnti á biikoo gigiã zɛnaa. Bɛ kio, á dɔɔ̃n Lawa nyankɔlen lɛn toa walan, á wɔ tà kuru ǹ goo ne, á woo Siirii gána‐n kun ka Prisili laanka Akilaasi ni. A bɛ́ á dɔ Sankree kiwi, á n mìi kɔɔ̃ kəni, a giala, a na á goã á n lɛ kɔ Lawa la.
44018019	Ǹ bɛ́ ǹ nə́ dɔ Efɛɛzi kiwi, Pooli nə́ n na á n bɔ Prisili laanka Akilaasi ganaa. Asɛ woo lɛsɔkɔn kion, á boo da Zuifun manɛ.
44018020	Bɛn bɛ́ ǹ nə́ pɛ nɛ mà a giã a belebɔ kunun ǹsɛn nɛ, á n piã.
44018021	Sɛnɛ, a bɛ́ re woe á pɛ ǹ nɛ: “Bɛ̀ Lawa ná a lɛ kɔ, ma á re wusii ma da ka li biikoo kɔsɔ li.” Á wɔ tà kuru ǹ goo ne Efɛɛzi,
44018022	á woo gisĩ Sezaaree kiwi, á tɔ́n tɔ wɔ, á woo fòo da Lawa a sɔmɔ minin manɛ Zeruzalɛmu. Bɛ kio, á woo Antiɔsi kiwi.
44018023	Á biikoo kɔ́n zɛnaa walan, bɛ kio, á wusoo á zii kũ doo, á woo Galaasi gána nɛ ka Frizii gána nɛ, bɛ̀ a ǹ Lawa nyankɔlen foo taã.
44018024	Bɛa biikoo kɛ li Zuifu goon ne, a tɔ n Apolɔɔsi, a n boe Alɛksandrii kiwi, á daa á dɔ Efɛɛzi kiwi. A na á goã boo‐doɛ̃ wole gole lɛa, á n daraa Lawa a boo lɛ ganaa taãn‐taãnɛ.
44018025	Á Dɛnaa a zii lɛ dɔ̃, a yiri dɔ bɛ́ kɔɔ̃nɛ, màn mɛn tumaa bɛ́ Yezu wɔ gɔn la, a na á goã bɛ yii pii, á n minin darɛɛ a ganaa pere‐pere‐pere, a da yaa a na á goã Zaã a batɛmu diɛ kɛ din sɔɔ̃ doɛ̃.
44018026	Á yoo á Lawa a boo pɛ lɛsɔkɔn kion ka foo tãbaa nɛ. Prisili laanka Akilaasi bɛ́ ǹ nə́ n too kɔ a lon, ǹ nə́ kũ ǹ nə́ da kunun ǹ dinin ni, ǹ nə́ wusoo ǹ nə́ Lawa a zii lɛ nyaa‐n doo ka a peperebaa nɛ.
44018027	Apolɔɔsi bɛ́ mà a n woe Grɛki gána nɛ, dɔɔ̃nɔn lɛn ná a sii lɛ yɛ siĩni, ǹ nə́ sɛ́wɔ dia Lawa nyankɔlen la walan, mà bɛ̀ á dɔ ǹ li mà ǹ kũ doɛ̃. A bɛ́ á dɔ, á dɔmalɛ gigiã wɔ Lawa nyankɔlen lɛn manɛ walan, ka bǐɛ̃baa ǹ màn kɛ nɛ, Lawa kɔ la.
44018028	A giala, a boo lɛ pàã boo Zuifun lɛn la zaman bii. Á bɔ Lawa a boo ne á nyaa, mà Lawa Minin Nyin‐sili mɛn boo da, mà á re diɛ, mà Yezu ni.
44019001	Apolɔɔsi bɛ́ Korɛnti kiwi, Pooli Galaasi laanka Frizii gána a kele bǎãn wɔsɔ, á daa dɔ Efɛɛzi kiwi. Pooli woo kialandɛnan kɔnɔn yaa Efɛɛzi kiwi lɛ nɛ.
44019002	Á nɔ̀n da ǹ la: “Ka bɛ́ ka Lawa nyankɔlen baa, Yiri Fu gisĩ ka la ke?” Sɛnɛ, ǹ ná a lɛ si: “Wɔsɛn dinin nə Yiri Fu boo ma wa.”
44019003	Pooli tɔ́n nɔ̀n da ǹ la: “Sɛnɛ, ka n ka batɛmu mɛn tɔrɔ yɛ?” Ǹ nə́ pɛ: “Zaã bɛ́ á goã ǹ mɛn diɛ minin‐a, wɔsɛn man wɔ́ bɛ yɛ.”
44019004	Pooli wusoo á pɛ ǹ nɛ: “Zaã na á goã wusoo sii baraa kio ǹ batɛmu diɛ minin ganaa, bɛ̀ á pii ǹ ni, mà min mɛn bɛ́ die asɛ kio, mà ǹ golee bɛa dɛnaa li, mà bɛ n ka Yezu ni.”
44019005	Ǹ nə́ n too kɔ Pooli lon, ǹ nə́ batɛmu lɛ si ka Dɛnaa Yezu tɔ nɛ.
44019006	Pooli nə́ n gɔn da ǹ la, á Lawa nyankɔ, Yiri Fu gisĩ ǹ la. Ǹ nə́ bɔlɔ soreen pɛ, ǹ nə́ Lawa a boo gii da.
44019007	Bɛa minin lɛn nə́ dɔ min fulupaa kɛ miã.
44019008	Mui sɔɔ gɔ́ɔ̃ nɛ Pooli na á goã we lɛsɔkɔn kion, bɛ̀ a boo da ka foo tãbaa nɛ Lawa a kiibaa ǹ bǎã kɛ wɔ gɔn la. A na á goã n doɛ màn mɛn bɛ́ toɛ, a too kɔmalon wolen lɛn nə boo lɛ si taãn lɛa.
44019009	Sɛnɛ, ǹ tɛnɛn nə́ n too kaka kɔ, ǹ lɛ kɔ ǹ nə́ boo lɛ si taãn lɛa wa. Ǹ nə́ boo baraa da Dɛnaa a zii lɛ ganaa zaman lɛ bii. Pooli nə́ ǹ toa walan, á Lawa nyankɔlen lɛn sɛn kũ ǹ gɔrɔn, bɛ̀ a Lawa a boo lɛ pɛ ǹ nɛ baraabaraa Tiranɔɔsi a minin daraa ǹ kion.
44019010	Bɛa sii kɛ lɛ ná a n zɛnaa yǎa lɛ̀ paa, bɛ lɛ na á toa, Azii gána minin tumaa, a Zuifun laanka a Grɛkin ni, ǹ tumaa Dɛnaa a boo kɛ ma.
44019011	Lawa na á goã kaãbaa ǹ sii dadaran zɛnɛɛ Pooli gɔn.
44019012	Bɛ lɛ gɔ́ɔ̃ nɛ, minin man nə́ goã giɛ, patara laanka mɔnaa lɛkoron mɛnɛn nə n lɔ Pooli gɔ̀nɔn ganaa, ǹ bɛn goa ǹ nə ǹ da busulən ganaa. Bɛa busulən lɛn dɔn man nə́ goã kaka koe, nɔ̀ɔn baraa dɛnan nɔ̀ɔnɔn nə́ goã n boe ǹ ganaa.
44019013	Zuifun kɔnɔn dɔn man nə́ goã n bibiĩ nɔ̀ɔnɔn lui ǹ boe minin ganaa. Ǹ ná a giala kɔ, mà maǹ die nɔ̀ɔnɔn lui ka Yezu tɔ nɛ. Ǹ nə́ pɛ nɔ̀ɔnɔn lɛn manɛ: “Pooli bɛ́ Yezu mɛn boo diɛ ke, wɔsɛn man pii ka nɛ bɛ tɔ a lɛa, wáa ka n bɔ minin ganaa.”
44019014	Zuifu goon ne, n din biɛ wúlu‐bɔlen kiã lɛa, a tɔ n Sevaa, bɛa nɛnyaan sɔbaa na á goã bɛa dí kɛ lɛ nyɛɛ.
44019015	Nɔ̀ɔn baraan lɛn nə́ ǹ lɛ si: “Wɔsɛn tá Yezu doɛ̃, Pooli dɔ bɛ́ min mɛn lɛa, wɔsɛn tá bɛ dɔ doɛ̃. Sɛnɛ, kasɛn kɛn lɛn man dien lɛa?”
44019016	A din bǎã‐n gɔrɔ, nɔ̀ɔndɛnaa lɛ parɛ á ǹ kũ, á ǹ tumaa sɔɔ ka kaka. Ǹ bɛ́ ǹ sii la ǹ mɛn waáraa, bɛ̀ ǹ mɔnaan nə́ tɔtoɛ̃, mà bɔ ǹ dininmaan dɔn ganaa.
44019017	Efɛɛzi kiwi minin tumaa, a Zuifun laanka a Grɛkin ni, ǹ tumaa bɛa sii kɛ lɛ a zɛnaa boo ma. Nyɛ́ɛ nə́ ǹ tumaa kũ, ǹ nə́ Dɛnaa Yezu tɔ kɛ a gugurubaa boo da.
44019018	Min mɛnɛn nə golee Lawa li, ǹ gigiã nə́ ǹ sii durii zɛnaan pɛ zaman yɔrɔ‐a.
44019019	Koe sii zɛnaali gigiã daa ka ǹ sɛ́wɔn nɛ, ǹ nə́ ǹ kaa kɔn la, ǹ nə́ tɛ da ǹ ganaa min tumaa yɔrɔ‐a. Ǹ bɛ́ ǹ nə́ bɛa sɛ́wɔn lɛn giɔ̀mɔ nimi ǹ nə́ kaa kun, ǹ nə́ yɛ mà á dɔ lɛawaa duu posooro dí‐nya ǹ giɔ̀mɔ li.
44019020	Bɛa yɔrɔ kɛ la, Dɛnaa din a boo kɛ na á goã n pii ka pàã nɛ, a ná a din a boo sii la kɛ nyɛɛ.
44019021	Bɛa siin kɛn lɛn zɛnaa kio, Pooli ná a yɔrɔ bɔ a din yiri ni, mà a n die boe Masedoanɛ gána nɛ ka Grɛki gána nɛ, a kiɛ̃ a wo Zeruzalɛmu. A na á goã pii: “Bɛ̀ masɛ dɔ walan, ma doamaa nɛ ma kiɛ̃ ma wo Rɔmu kiwi dɔ nɛ.”
44019022	A ná a dí nya kun wole min paa dia Masedoanɛ gána nɛ, Timote laanka Erasti ni, bɛ̀ a dinmaa á tɔn Azii gána‐n bɔrɔ.
44019023	Bɛa biikoo kɛ lɛ nɛ, sii lɔlɔkɔn kakan nə́ n zɛnaa Lawa a zii lɛ a lɛa.
44019024	Fuũn giĩ goon ne a tɔ n Demetrisi, ǹ goã dì mɛn bíi Artemisi, asɛ na á goã bɛ a guguru kɔ ǹ kion a kɔnboe zɛnɛɛ ka wɔrɔgiala nɛ. A dɔ na á goã wɔrɔ gigiã yii a dí‐nyalin manɛ bɛ lɛ ganaa.
44019025	Demetrisi lɛ ná a dí‐nyalin lɛ sɔkɔn, ka min kɔsɔn mɛnɛn dɔn dí bɛ́ kɔnboe ka ǹ wɔ nɛ, á pɛ ǹ nɛ: “Maa giaáran lɛn, ka á doɛ̃ mà wɔsɛn màn yɛ ǹ din tumaa n boe kɛa dí kɛ nɛ.
44019026	Ka dinin yii tá a ganaa, hinlaa ka tá a boo miɛ, mà Pooli lɛ bie a dí nyɛɛ Efɛɛzi kiwi din sɔɔ̃‐n wa, a n goon Azii gána din tumaa nɛ. A n pii zaman nɛ a tá ǹ sɔsɔmɛ, ǹ bɛ́ dìn mɛnɛn zɛnɛɛ ka ǹ gɔnɔn nɛ, mà bɛn ba Lawa taãnan lɛa wa.
44019027	Bɛa sii kɛ lɛ gɔ́ɔ̃ nɛ, barka bie re n boe wɔsɛn dí kɛ din sɔɔ̃‐n wa, sɛnɛ, wɔa dì lɔdɛnaa gole Artemisi ke, Azii gána laanka kanaa tumaa tá a guguru koe, bɛa kion kɛ n die kooro biɛ, a din a gugurubaa dɔ n die n sii la.”
44019028	Min mɛnɛn bɛ́ n too koe a lon, bɛn bɛ́ ǹ nə́ bɛa boo kɛ ma lɔn gɔrɔ, ǹ foo yoo, ǹ nə́ yoo ǹ tá n lɛ dii mà Efɛɛzi a dì Artemisi lɛ n gole.
44019029	Kiwi lɛ a zaman tumaa nə́ n lɔlɔkɔn, ǹ nə́ yoo kun ǹ nə́ woo lɛsɔkɔn bǎã lɛ nɛ. Ǹ bɛ́ woe, Pooli a zii tɔ‐wɔ kun wolen mɛnɛn bɛ́ Masedoanɛ kiwi minin lɛa, Gayusu laanka Aristarki ni, ǹ nə́ bɛn kũ.
44019030	A na á goã Pooli gɔ́ɔ̃ nɛ a wo lɛsɔkɔn bǎã lɛ nɛ, sɛnɛ, Lawa nyankɔlen lɛn nə toa á zɛnaa miɛ wa.
44019031	Azii gána nyɛɛnaandɛnan mɛnɛn bɛ́ Pooli a giaáran lɛa, bɛn dɔn nə́ minin dia, ǹ nə́ n gɔn waa nɛ, mà a baran wo lɛsɔkɔn bǎã lɛ‐n wa.
44019032	Zaman lɛ na á goã n lɛ dii, min kɔ́n dɔ a lɛ dɛ ǹ bɔlɔ a goon ka n miã wɔ‐n wa. Minbuiin lɛ bɔlɔ na á goã lɔloɛ‐n kɔn taãn‐taãnɛ, ǹ gigiã dɔ goã lɛsɔkɔn lɛ mìi doɛ̃ wa.
44019033	Zuifun nə́ Alɛksandrə nyanaa ǹ nə́ da nyɛɛnɛ, yǎa minin kɔnɔn nə sii lɛ yɔrɔ pɛ nɛ. Alɛksandrə nə́ n gòon saa lon, mà a n die boo diɛ zaman lɛ nɛ, á nyɛɛ mà Zuifun nə sii kɛ lɛ la wa.
44019034	Sɛnɛ, ǹ bɛ́ ǹ nə́ dɔ̃ mà Zuifu ni, ǹ tumaa nə́ n lɛ kaa kun, ǹ nə́ pɛ ka lɛn gole ne yǎa biikoo paa kɛ miã: “Efɛɛzi a dì Artemisi lɛ n gole.”
44019035	Ka bɛ din yii ni, kiwi lɛ a sɛ́wɔ‐kiɛ̃li boo la á zaman lɛ lɛ kuru, á pɛ: “Efɛɛzi minin lɛn ganaa, min tumaa á doɛ̃, mà Efɛɛzi kiwi kɛ n Artemisi gole kɛ a guguru kɔ ǹ bǎã kɛ lɛduĩ, ka a nyin kɛ dɔ nɛ, á bɔ lon á gisĩ tán.
44019036	Liere bɛ́ a bie bɛa boo kɛ lɛ‐a wa, ka n foo basã, ka baran toa min ka yiri sã wa.
44019037	Sonbore, ka ǹ ka daa kànaa ka minin ni, minin mɛnɛn bɛ́ ǹ wɔsɛn dì soɛ̃ yiɛ wa, ǹ boo baraa dɔ da a ganaa wa.
44019038	Bɛ̀ Demetrisi laanka a dí‐nyalin tá zia la ka min ni, kiri wɔ pinaan tan, ka kiin ni, ka wo dɔ kɔn nɛ walan.
44019039	Sɛnɛ, bɛ̀ sii yɔrɔ‐bɔ kɔsɔn tan, bɛ̀ ǹ nə́ ǹ nyaa, kiwi minin lɛsɔkɔn tá re bɛn yɔrɔ boe.
44019040	Zɛ̀rɛ á boe la a wɔsɛn kũ pelo a lɛsɔkɔn kɛ lɛ a lɛa, a giala, sii banban wɔsɛn nə́ boe la wɔ nyaa pelo a lɛsɔkɔn kɛ lɛ mìi lɛa wa.”
44019041	Bɛa boo kɛ lɛ kio, á zii kɔ zaman lɛ la ǹ nə́ woo.
44020001	Sii lɔlɔkɔn lɛ bɛ́ á kiɛ̃, Pooli lɛ dia Lawa nyankɔlen lɛn la á ǹ foo taã. Bɛ kio á fòo da ǹ nɛ, á zii kũ á woo Masedoanɛ gána nɛ.
44020002	Á bɔ bɛa bǎãn kɛn lɛn nɛ, á dɔɔ̃nɔn lɛn foo taã ka Lawa a boo gigiã nɛ. Bɛ kio, á woo dɔ Grɛki gána nɛ,
44020003	á mui sɔɔ zɛnaa walan. A bɛ́ mà a n tà kuru ǹ goo siɛ á woe Siirii gána nɛ ǹ mɛn waáraa, á ma mà Zuifun man giɛ li ǹ kũ. Bɛ lɛ nɛ á wusoo á tɔ wɔ a gòã nɛ, á bɔ ka Masedoanɛ gána‐n doo.
44020004	A koa‐kun wolen man nə́ goã ka Beeren giĩ Pirusu a nɛ Sopatrɔsi ni, Tesalonikin Aristarki laanka Sekundusu ni, Dɛrbən Gayusu laanka Timote ne, ka Tisiki laanka Trofimu ni, bɛa min paa kɛ n boe Azii lɛ a paǹ kɛ nɛ Rɔmu a pàã giulun.
44020005	Bɛa kuru kɛ lɛ sɛ woo nyɛɛnɛ ka tà kuru ǹ goo ne, á n yii da wɔ la Troasi kiwi.
44020006	Yɔ bùbaã buuru zɔ́n a kiɛ̃ kio, wɔ dininmaan dɔn nə́ yoo Filipi kiwi, lɛawaa sooro gɔ́ɔ̃ nɛ wɔ́ woo ǹ yaa Troasi. Wɔ́ golee walan wɔ́ piizii goon zɛnaa.
44020007	Piizii lɛ a lɛawaa bibinaa giala kɔ li, wɔ n lɛ sɔkɔn, wɔ n die màn bii. Pooli bɛ́ re woe a lɛawaa, á boo da dɔɔ̃nɔn lɛn nɛ yǎa làan kɔ.
44020008	Wɔ lɛ goã soe‐n kɔn sanabolo kion mɛn nɛ, bólon gigiã goã kuĩ bɛ nɛ.
44020009	Nɛginin goon ne, a tɔ n Etiki, a na á goã giã‐n fenɛtərə lɛkoro la. Pooli bɛ́ boo diɛ woe nyɛɛnɛ, nyuù nɛ lɛ saa. A bɛ́ á nyuù wɔ á kã, á bɔ sanabolo lɛ a kion a sɔɔbaa ǹ wɔ la lon á mɛnaa. Ǹ bɛ́ siɛ lon, ǹ nə́ woo yaa bɛ̀ á gã.
44020010	Pooli gisĩ á n kumə́ nɛ gere lɛ la, á n sɔɔ a nɛ, á pɛ: “Ka baran n yiri lɔlɔkɔn wa, nɛ lɛ yii á koo.”
44020011	Pooli bɛ́ á wusoo á dii, á buuru yiɛ á sɔ̃. Bɛ kio, á sùn baa yǎa lɛ̀ woo diri waa la, á tɔ́n soo á woo.
44020012	Ǹ nə́ woo ka nɛ ginin lɛ sɛ nɛ piɛ a yii n koo, bɛ nə́ n baa foo basiɛ̃ gole lɛa.
44020013	Wɔsɛn nə́ yoo Pooli nyɛɛnɛ, wɔ́ wɔ tà kuru ǹ goo ne wɔ́ woo Asɔsi kiwi. Pooli sɛ mà asɛ n die koe zii lɛ, wɔ tɔn wo kɔn yaa walan wɔ saa tà kuru ǹ goo ne.
44020014	A bɛ́ á daa wɔ yaa Asɔsi, wɔ́ saa tà kuru ǹ goo lɛ nɛ, wɔ́ woo Mitilɛni kiwi.
44020015	A lɛawaa wɔ́ soo walan, wɔ́ mu kuru wɔ́ woo dɔ Kiɔsi wàã li. Bɛa lɛawaa doo wɔ́ n yɔrɔ dia Samɔsi la, a lɛawaa sɔɔbaa ǹ wɔ pinaa, wɔ́ dɔ Milɛti kiwi.
44020016	Sonbore, Pooli goã giɛ li a golee Efɛɛzi wa, a ba li a biikoo saa Azii gána‐n wa. A na á goã n nanaɛ sii goon din sɔɔ̃ li, bɛ̀ á boe la a dɔ Zeruzalɛmu a kɔnpɛ ka Pantikɔti Zɔ́n nɛ.
44020017	Pooli bɛ́ Milɛti kiwi, á lɛ dia Efɛɛzi a Lawa a sɔmɔ nyɛɛnaandɛnan la.
44020018	Ǹ bɛ́ ǹ nə́ daa a li, á pɛ ǹ nɛ: A kũ masɛ a dɔ Azii pinaa ganaa, ka dinin tá masɛ a tɔ wɔ ǹ gɔn doɛ̃ kaa wɔ a paǹ li.
44020019	Masɛ n má dí nya Lawa nɛ ka din gisiĩ ni, ka yii mu ni, fuun bii, Zuifun nə fuun mɛnɛn da masɛ mìi ni, bɛ̀ ǹ bɛ́ giɛ li ǹ ma kũ.
44020020	Màn mɛn tumaa là bɛ́ ka ganaa, ma bɛ kɔ́n duru ka la wa. Sɛnɛ, masɛ n má Lawa a boo lɛ pɛ, má ǹ daraa min tumaa yɔrɔ‐a, má ǹ daraa ǹ kionən dɔn nɛ.
44020021	Masɛ a siérebaa toa Zuifun laanka tɔrɔ kɔsɔn nə́ n bɔyaa, ǹ nə́ daa Lawa ganaa, ǹ nə́ golee wɔa Dɛnaa Yezu li.
44020022	Sisia, masɛ n Yiri Fu din gɔn, man zii la woe Zeruzalɛmu, màn mɛn bɛ́ n yii diɛ masɛ la walan, ma a doɛ̃ wa.
44020023	Sɛnɛ, ma bɛ́ màn mɛn din sɔɔ̃ doɛ̃, Yiri Fu n nyɛɛ ma nɛ kiwi gogoonmaa nɛ, mà kòso a nɔmaa nə n yii diɛ ma la walan.
44020024	Ma a giɛ ma din a yiikoonaabaa kɛ ganaa màn kɔ́n lɛa wa, ma bɛ́ giɛ màn mɛn li, bɛ n ka kɛ nɛ: Ma maa dí nya a wo dɔ a lɛ dan ganaa, Dɛnaa Yezu din dí mɛn kɔ ma la, mà ma Lawa a bǐɛ̃baa ǹ Boo Tii Kɔɔ̃n kɛ pɛ, ma bɛ lɛ pã.
44020025	Ma á doɛ̃, má a kũ sisia ganaa, kasɛn mɛnɛn tumaa bɛ́ má Lawa a kiibaa ǹ dí kɛ boo da ka nɛ, ka yii a re ma yii doo wa.
44020026	Masɛ á boe la ma pɛ pelo ka tumaa yɔrɔ‐a, bɛ̀ kaa min mɛn papaã, masɛ sii bie wa.
44020027	A giala, ma màn kɔ́n duru ka la wa, sɛnɛ, má Lawa a dí nya ǹ gɔn lɛ tumaa boo da ka nɛ ka lenlen.
44020028	Ka ga ka dinin walan, ka Lawa a minin lɛn dɔn nɛ, Yiri Fu bɛ́ á ka bɔ á ka koa ǹ mɛnɛn nyɛɛnɛ. Lawa din na a sɔmɔ mɛn pii ka a din a Nɛgiĩ mà‐n ke, ka goã bɛa lɛduə̃lin lɛa.
44020029	Ma á doɛ̃, máa maa woo kio, minin tá re die, baraa ka don ginin bɛ́ lɔn, ǹ tá re we ka bii, ǹ Lawa a minin lɛn sasawaa.
44020030	Haalɛ ka dinin bii, minin tá re yui, ǹ soɛn bɔbɔ ǹ Lawa nyankɔlen sã, ǹ nə ǹ kaa ǹ dinin kio.
44020031	Ka n dinin kũ, ka n yiri koa a nɛ, lɛ̀ sɔɔ gɔ́ɔ̃ nɛ, penleen laanka tèlò ne, mà masɛ má n gɔn waa ka gogoonmaa nɛ, ka yii mu‐n dinin.
44020032	Sisia kəni, masɛ n ka toɛ Lawa laanka a din a bǐɛ̃baa ǹ boo kɔɔ̃n kɛ gɔn. Pàã tá Lawa lon a ka gù we yii, pàã tá a lon dɔn, a din bɛ́ màn sonboren mɛnɛn koɛ a wɔn manɛ, a bɛn kɔ ka la.
44020033	Masɛ yii bɔ min kɔ́n a wɔrɔ li wa, ka a sana nɛ ka a dɔnkɛ‐n wa.
44020034	Ka dininmaan tá doɛ̃, masɛ gɔnɔn mɛnɛn bɛ́ ka yii tá ǹ ganaa, bɛn lɛn man nə́ dí nya, ǹ nə́ masɛ din laadoo bǐɛ̃ kɔ ka ma miãn wɔ nɛ.
44020035	Sii din tumaa gɔ́ɔ̃ nɛ, má nyaa ka nɛ máa min nə siĩni a nɔmaa miɛ̃, a tɔn nə n dɔ doobaan lɛ, bɛ̀ a yiri n Yezu din a boo kɛ nɛ: “Nyɛnyɛɛ tá màn kɔ min la nɛ á la min a màn kɔmala nɛ.”
44020036	Bɛa boon kɛn kio, á n musin koa tán kunun ǹ tumaa nɛ, á Lawa nyankɔ.
44020037	Ǹ tumaa kaa wuu ni, ǹ nə́ yoo ǹ nə́ n gɔnɔn sɔɔ Pooli ni, ǹ nə́ sawaa kɔn‐a ǹ fòo da nɛ.
44020038	Màn mɛn nə ǹ yɔrɔ kɔsɛ taãn‐taãnɛ, bɛ n ka kɛ nɛ, a bɛ́ á pɛ ǹ nɛ mɛnɛn ke, mà ǹ ba re asɛ yii doo wa. Bɛ kio, ǹ nə́ da zii yǎa tà kuru ǹ goo lɛ‐a.
44021001	Wɔa yoo ǹ li kio, wɔ́ woo wɔ tà kuru ǹ goo ne, wɔ́ n yɔrɔ dia Kɔsi la perepere. Bɛa lɛawaa wɔ́ n yɔrɔ dia Rɔda la. Wɔ́ soo walan wɔ́ woo Pataraa kiwi.
44021002	Wɔ́ woo tà kuru ǹ goo goon yaa walan á n woe Fenisii gána nɛ, wɔ́ wɔ bɛ nɛ wɔ́ woo.
44021003	Wɔ bɛ́ wɔ́ diri Siipri la, wɔ́ nə́ n toɛ tà kuru ǹ goo ne wɔ yii ná a ganaa, wɔ́ kanaa wɔ́ bɔ a gusin a lɛ̀gɔn li, wɔ́ mu kuru wɔ́ woo Siirii ganaa. Wɔ́ golee Tiiri kiwi, a giala, ǹ doamaa nɛ ǹ tà kuru ǹ goo lɛ a guĩ gisĩ walan.
44021004	Wɔ́ Lawa nyankɔlen yɛ kiwi lɛ nɛ, wɔ́ lɛawaa sɔbaa zɛnaa kunun ǹ ni walan. Lawa a Yiri Fu da ǹ yiri‐a ǹ nə́ pɛ Pooli ni, mà a baran wo Zeruzalɛmu wa.
44021005	Wɔ bɛ́ wɔ́ pii zii lɛ lɛ pã ǹ li, wɔ́ wusoo wɔ́ wɔa zii kũ wɔ́ woo. Ǹ dinin tumaa, ǹ lɔn nɛ ka ǹ nɛnyaanan nɛ, ǹ nə́ wɔ da zii yǎa lalaa lɛ‐a. Wɔ́ n musin koa tán kun mu lɛ‐a walan, wɔ́ Lawa nyankɔ.
44021006	Wɔ bɛ́ wɔ́ sawaa kɔn‐a ǹ fòo da wɔ́ nya, wɔ́ wɔ tà kuru ǹ goo ne, ǹ nə́ wusoo ǹ nə́ woo piɛ.
44021007	Wɔ dɔn nə́ yoo Tiiri lɛ nɛ, wɔ́ mu kuru wɔ́ daa dɔ Tolemayisi kiwi. Wɔ bɛ́ wɔ́ dɔɔ̃nɔn yɛ wɔ́ fòo da ǹ nɛ, wɔ́ lɛawaa goon zɛnaa kunun ǹ ni.
44021008	A lɛawaa wɔ́ yoo doo, wɔ́ zii tɔ wɔ wɔ́ woo dɔ Sezaaree kiwi. Wɔ́ woo n yu Lawa a boo tii kɔɔ̃n pɛle Filipi a piɛ. Ǹ min sɔbaa mɛn bɔ Zeruzalɛmu sii yɔrɔ‐bɔlen lɛa, bɛn lɛn goon ne, wɔ́ woo giã a piɛ.
44021009	A nɛnyaanan man nə́ goã nɛlɔ min sii, ǹ kɔ́n goã giĩ doɛ̃ wa. Maǹ nə́ goã Lawa a boo gii diɛ.
44021010	Wɔ bɛ́ walan wɔ n lɛawaan kɔnɔn zɛnɛɛ, Lawa a boo gii‐dali goon bɔ Zudee gána nɛ á daa, a tɔ n Agabusu.
44021011	A bɛ́ á daa wɔ yaa, á Pooli a maabɛlɛ si, a ná a din gòãn laanka a gɔnɔn yii ni, á pɛ: “Á ke, Yiri Fu n pii kɛnɛn. Maabɛlɛ kɛ bɛ́ min mɛn wɔ lɛa, Zuifun man die bɛa dɛnaa yii kɛnɛn Zeruzalɛmu, ǹ wɔ tɔrɔ kɔsɔn gɔn.”
44021012	Bɛa boo kɛ lɛ a pɛ kio, wɔ laanka dɔɔ̃nɔn mɛnɛn bɛ́ kiwi lɛ nɛ, wɔ́ Pooli nyankɔ wáa a baran wo Zeruzalɛmu wa.
44021013	Á tɔ́n wɔ lɛ si: “Wàa mɛn wuu‐n ka á pii, ka n masɛ foo pipii? Ma yɔrɔ‐boemaa nɛ, ta gɛ̀ lɛ dɔ din ni masɛ á re we Zeruzalɛmu, Dɛnaa Yezu tɔ kɛ lɛ a lɛa, masɛ lɛ kɔ, sanparɛ ka kũ a yii ni.”
44021014	Wɔ bɛ́ wɔ boo la wɔ́ kurə́ wa, wɔ́ nɔmaa wɔ́ toa walan, wɔ́ pɛ: “Wɔa Dɛnaa din foo sii nə n zɛnaa.”
44021015	Bɛa lɛawaan lɛn kiɛ̃ kio, wɔ́ wɔa mànan yɔrɔ bɔ, wɔ́ zii saa wɔ́ woo Zeruzalɛmu.
44021016	Sezaaree kiwi a Lawa nyankɔlen kɔnɔn dɔn man zii tɔ we kun wɔ nɛ, bɛn nə́ woo wɔ nɛ Siiprin giĩ goon a piɛ, a tɔ n Naasɔn, Krita a kialandɛnaa bibinaan lɛn goon ne.
44021017	Wɔ bɛ́ wɔ́ dɔ Zeruzalɛmu, dɔɔ̃nɔn nə́ n da wɔ lɛ ka nyɛnyɛɛ nɛ.
44021018	A lɛawaa, Pooli woo kun wɔ nɛ Zaaki a piɛ, wɔ́ woo nyɛɛnaandɛnan tumaa yaa walan gɔrɔ.
44021019	A bɛ́ á fòo da ǹ nɛ á nya, Lawa dí mɛn tumaa nya a gɔn tɔrɔ kɔsɔn bii, Pooli bɛ laakalaa ǹ nɛ ka tɛrɛ nɛ.
44021020	Min mɛnɛn nə n too kɔ Pooli lon, bɛn nə́ Lawa tɔ bɔ. Bɛ kio ǹ nə́ pɛ nɛ: “Wɔ dɔɔ̃n giĩ ganaa, n yii tá a ganaa Zuifu gigiã gigiã Lawa nyankɔle baa, ǹ tumaa dɔ n Lawa a dí‐pɛn lɛn kuĩ ka ǹ foo ne.
44021021	Sɛnɛ, maǹ boon kɛn diɛ n wɔ gɔn la: Mà n daraa lɛ n toɛ Zuifun mɛnɛn bɛ́ giã‐n tɔrɔ kɔsɔn bii, bɛn tá Muizu a dí‐pɛn lɛn toɛ walan, mà ma n pii ǹ ni mà ǹ baran ǹ nɛnyaanan kuru doo wa, mà ǹ baran kɔ ǹ landa siin lɛn dɔn lɛ wa.
44021022	Ma n die n biɛ lɔn kəni? Ǹ bɛ́ re miɛ mà ń daa.
44021023	Haya, wɔ bɛ́ re yiri mɛn koe n la, bɛa sii zɛnaa. Giĩ min sii tá wɔsɛn li, ǹ nə́ n lɛ kɔ Lawa la,
44021024	bɛn kũ, n wo gɔ̀ bɔ min ganaa ǹ landa sii lɛ zɛnaa kunun ǹ ni, n din nə́ ǹ giɔ̀mɔ saraa. Bɛa yɔrɔ kɛ la, ǹ tá re n mìi koɛ̃. Min tumaa á re doɛ̃, mà ǹ bɛ́ boon mɛnɛn diɛ n wɔ gɔn la ke, mà taãn bie wa, mà n dinmaa lɛ dɔ á koe dí‐pɛn lɛn zɛnaa ǹ zii lɛ.
44021025	Tɔrɔ kɔsɔn mɛnɛn nə Lawa nyankɔle baa, wɔsɛn nə́ wɔa taasiɛn kiɛ̃ wɔ́ ǹ dia bɛn la: ǹ baran min kooron dì wúlu‐bɔ ǹ siĩn sɔ̃ wa, ka màn mà nɛ, ka tɔɔ bɔlɔ‐yui wole siĩ‐n wa, ǹ naarɛbaa toa walan lenlen.”
44021026	A lɛawaa, Pooli bɛa minin kɛn lɛn kũ kun ka a din ni, ǹ nə́ gɔ̀ bɔ min ganaa ǹ landa sii lɛ giala kɔ kun. Á woo Lawa a kion, á woo ǹ gogoonmaa a lɛawaa kɔ, ǹ bɛ́ re ǹ wúlu mànan boe lɛawaan mɛnɛn li, gɔ̀ bɔ min ganaa ǹ sii lɛ a zɛnaa kio.
44021027	Lɛawaa sɔbaa lɛ lɛ bɛ́ re piɛ̃, Zuifun mɛnɛn nə bɔ Azii gána nɛ, bɛn nə́ Pooli yɛ Lawa a kion. Ǹ nə́ zaman lɛ yiri lɔlɔkɔn yǎa ǹ Pooli kũ.
44021028	Maǹ nə́ goã n lɛ dii: “Izirayeli gána minin ka da n dɔ wɔsɛn lɛ! Á ke, min mɛn bɛ́ n bibiĩ bǎã tumaa nɛ, á n minin darɛɛ, á n zia diɛ wɔsɛn tɔrɔ ganaa ka Lawa a dí‐pɛn kɛn nɛ, ka Lawa a kion kɛ nɛ, a din nə ke. Táa á ke á daa ka tɔrɔ kɔsɔn dɔn dinin ni Lawa a kion lɛ nɛ, á daa bǎã sonbore lɛ ziziɛ̃!”
44021029	Sonbore maǹ bɛ pii, a giala, maǹ nə́ goã ǹ nə́ Efɛɛzin Trofimu yɛ kun ka Pooli ni kiwi gɔ́ɔ̃ nɛ. Maǹ taasɛ mà Pooli na á daa nɛ Lawa a kion.
44021030	Kiwi lɛ tumaa nə́ n lɔlɔkɔn, ǹ nə́ baa si ǹ nə́ daa. Ǹ nə́ Pooli kũ ǹ nə́ baã ǹ nə́ bɔ Lawa a kion, ǹ ná a kiɛnlɛn tã fufuu gɔrɔ.
44021031	Ǹ bɛ́ giɛ li ǹ Pooli dɛ a gã, Rɔmu gána a sɔraasin mɛnɛn bɛ́ koa‐n walan, boo daa dɔ bɛn goledɛnaa li, mà Zeruzalɛmu kiwi tumaa á lɔloɛ‐n kɔn pelo.
44021032	Bɛ ná a sɔraasin lɛ sɔkɔn gɔrɔ, ǹ nə́ tele zaman lɛ ganaa. Ǹ yii mɛ sɔraasin lɛn‐a lɔn gɔrɔ, ǹ nə́ Pooli dɛ toa walan.
44021033	Sɔraasin goledɛnaa lɛ tɔ́n nə n mɔrɔ Pooli ganaa á kũ, á pɛ mà ǹ fɔlɔ biɛ màn paa kaa a ganaa. Bɛ kio á tɔ́n nɔ̀n da la kɛnɛn: : “Die n ka nsɛ nɛ, ma nə n wàa sii la?”
44021034	Sɛnɛ, minin manə n toɛ zaman lɛ bii, ǹ nə́ bɔlɔ kɔn pii, kɛn man kɛ diɛ, bɛ̀ kɔsɔn dɔn tákɛ diɛ, min kɔ́n a boo ba goon ka ǹ miã wɔ‐n wa. Sɔraasin goledɛnaa lɛ bɛ́ a ba boe la a boo pepere goon miɛ zaman lɛ‐wuu lɛ li wa, á pɛ mà ǹ Pooli kũ ǹ wo ne ǹsɛn dí nya ǹ kion.
44021035	Pooli bɛ́ á dɔ kion lɛ a dii ǹ banbaranan lɛn la lɔn, sɔraasin nə́ saa lon zaman lɛ a baraabaa a lɛa.
44021036	Minbuiin lɛ tumaa na á goã koe a kio lɛ, bɛ̀ ǹ tá n lɛ dii: “Ka dɛ a gã.”
44021037	Ǹ bɛ́ re we ka Pooli ni sɔraasin dí nya ǹ kion lɛ nɛ ǹ mɛn waáraa, á nɔ̀n da ǹ goledɛnaa lɛ la: “Ma á boe la ma boo goon da n nɛ?” Bɛ́ pɛ Pooli ni: “N tá Grɛki bɔlɔ miɛ?
44021038	N din Ezipti min kɛ lɛ bie wa ya? N din lɛ bie ń minin sɔsɔmɔ, ń piã wole duu sii goa, n nə ǹ kaa n kio ń woo ǹ ne don sisia bii ni wa ya?”
44021039	Pooli pɛ: “Masɛ? Masɛ n Zuifu lɛa, man boe Tarsi, Siliisii gána nɛ, min tumaa tá maa bɔ ǹ kiwi lɛ tɔ miɛ. Ma nə n nyankoe, n toa ma boo da ka zaman lɛ nɛ.”
44021040	Sɔraasin goledɛnaa lɛ bɛ́ á lɛ kɔ, Pooli yoo á golee lon banbaran lɛ la, á n gɔn yiɛ zaman lɛ nɛ. Wɔlɔ golee ka kiĩni, yǎa a tɔn boo da zaman lɛ nɛ ka Ebrə́ bɔlɔ nɛ:
44022001	”Ma dɔɔ̃nɔn lɛn ka maa diin ni, sisia, ma bɛ́ re boo mɛn diɛ ma din si ǹ wɔ lɛa, ka n too kɔ bɛ ganaa.”
44022002	Ǹ bɛ́ Pooli lɛ miɛ boo diɛ ǹ nɛ ka Ebrə́ bɔlɔ nɛ, wɔlɔ wusoo á nyɛ́ɛ doo á kaa li.
44022003	Pooli pɛ: Man Zuifu lɛa, man má yɛ Tarsi kiwi, Siliisii gána nɛ, sɛnɛ, man má gole kɔ kiwi kɛ lɛ nɛ kànaa, man má daraa wɔ Gamalieli lon, á kɔnpɛ taãn‐taãnɛ ka wɔsɛn digolon landa nɛ. Lawa sii na á goã kaka ma gɔn parsiini, ká a bɛ́ kaka ka dɔn gɔn pelo lɔn ke.
44022004	Man má goã yɔ boe kɔn ka Zii dii kɛ lɛ nɛ, máa ma dɛ a papaã. Bɛ lɛ gɔ́ɔ̃ nɛ, má ǹ da giĩn laanka lɔn yii ganaa ka fɔlɔ biɛn nɛ, ǹ nə́ ǹ zũzũ kòso‐n.
44022005	Wúlu‐bɔlen kiã nɛ ka min golen kuru kɛ lɛ tumaa nɛ, bɛn tá boe la ǹ na a taãn pɛ. Sonbore, man má sɛ́wɔ si ka dinin lɛn la ma dɔɔ̃n Zuifun wɔ lɛa, bɛ̀ ma bɛ́ woe Damaasi kiwi ǹ mɛn waáraa. Maa dí mìi na á goã ka kɛ nɛ, man woe, Zii kɛ lɛ a kɔmalɛ wolen mɛnɛn bɛ́ walan, ma ǹ kũ ma fɔlɔ biɛn kaa ǹ ganaa, ma da ǹ nɛ Zeruzalɛmu, màn mɛn bɛ́ toɛ, ǹ dɔlɔ bɔ ǹ ganaa.
44022006	Man má goã maa zii tɔ we woe, ma bɛ́ má diri Damaasi la, wasa a tá baã bii waáraa kɛ miã, bǎã goon ne, wɔlɔ fúlu gole bɔ lon á daa n kɔ ma lɛ.
44022007	Má bɔ má n tɔ tán, má lɛn goon ma boo diɛ ma nɛ: “Sooli, wàa na á baa n tá fuu nyɛɛ masɛ nɛ?”
44022008	Má a lɛ si: “Die ne, Dɛnaa?” Lɛn lɛ wusoo á pɛ: “Nazarɛtin Yezu n ka ma nɛ, n tá fuu nyɛɛ ma nɛ.”
44022009	Maa tá kun wolen lɛn nə́ wɔlɔ fúlu lɛ sɛ yɛ, sɛnɛ, lɛn mɛn bɛ́ boo diɛ ma nɛ, ǹ bɛ ma wa.
44022010	Má nɔ̀n da: “Dɛnaa, ma doamaa nɛ ma wàa mɛn zɛnaa kəni?” Dɛnaa ma lɛ si: “Yoo, n wo Damaasi, Lawa dí mɛn koa n wɔ lɛa, ǹ tá re bɛ nyɛɛ n nɛ walan.”
44022011	Sɛnɛ, wɔlɔ fúlu lɛ a tɛ‐pɛ bɛ́ á ma yii tã, maa tɔ wɔ kun wolen lɛn man nə́ ma kũ ma gɔn ganaa, ǹ nə́ woo ka ma‐n Damaasi.
44022012	Giĩ kɔ́n na á goã, a tɔ n Ananiasi. A na á goã nyɛ́ɛ biɛ Lawa yii ni, á n dí‐pɛn lɛn bɔlɔ sii. Zuifun mɛnɛn tumaa goã walan, a tɔ sonbore na á goã bɛn tumaa lɛ‐n.
44022013	Bɛa giĩ lɛ na á daa ma yaa, á pɛ ma nɛ: “Ma dɔɔ̃n Sooli ganaa, n yii lɛ wusoo a wɔlɔ yɛ.” A din bǎã‐n gɔrɔ, ma yii wusoo á n bũ á Ananiasi yɛ.
44022014	Á pɛ ma nɛ: “Wɔ digolon Lawa lɛ na á n bɔ, mà n na asɛ foo sii dɔ̃, n yii Min Pepere kɛ yɛ, n na a boo‐diɛ ma.
44022015	Sonbore, n yii bɛ́ re siin mɛnɛn yii, n bɛ́ re ǹ mɛnɛn dɔn miɛ, n doamaa nɛ n bɛn siére baa bɛa dɛnaa kɛ lɛ a lɛa min tumaa yɔrɔ‐a.
44022016	Ma nə n yii diɛ wàa la doo? Yoo n Yezu nyankɔ, masɛ batɛmu da n ganaa, Lawa nə n sii baraan toa n nɛ.”
44022017	Ma bɛ́ má wusoo má daa Zeruzalɛmu, ma bɛ́ Lawa nyankoe Lawa a kion, ǹ kɔ́n pinaa, ma yii màn kɔ́n yɛ.
44022018	Dɛnaa nɛ, á pɛ ma nɛ: “Haya! Soo fufuu n nə n bɔ Zeruzalɛmu, a giala, n bɛ́ re siére baa ǹ boo mɛn pii masɛ a lɛa ke, kiwi lɛ a minin ba re sii wa.”
44022019	Má pɛ: “Dɛnaa, táa ǹ nə́ dɔ̃ mà masɛ din nə má goã woe lɛsɔkɔn kionən ne, min mɛnɛn bɛ́ ǹ nə́ golee n din li, bɛ̀ ma bɛn kũ má ǹ zuzũ kòso‐n, ma ǹ dɛ ka bàlà nɛ.
44022020	Biikoo mɛn waáraa, ǹ nə́ n din a siére Itian dii giɛ̃, táa masɛ dɔ́ goã walan, má goã giɛ a dɛlen dí lɛ‐a dí sonbore lɛa, masɛ din ni má goã ǹ mɔnaan lɛduĩ.”
44022021	Sɛnɛ, Dɛnaa pɛ ma nɛ: “Woo, masɛ din ni n diɛ sɔsɔɔ, tɔrɔ kɔsɔn li.”
44022022	Zaman lɛ nə́ n too kɔ Pooli lon, á daa dɔ bɛa boon kɛn ganaa. Ǹ nə́ tɔ́n yoo kəni, ǹ tá n lɛ dii: “Ka kɛa minbuiin kɛ tɔrɔ dɛ ka bɔ kanaa. A doamaa bie a yii goã koo wa.”
44022023	Ǹ nə́ n lɛ dɛ, ǹ nə́ ǹ dɔnkɛn bɔ ǹ nə́ ǹ zũ, ǹ nə́ gusuũ dɔ suu lon.
44022024	Sɔraasin goledɛnaa lɛ pɛ mà ǹ Pooli da ǹ dí‐nya ǹ kion lɛ nɛ, ǹ duwə́ ǹ nɔ̀n da la, mà minin kɛn lɛn bɛ́ n lɛ dii a ganaa mìi mɛn‐a, mà á re bɛ pii.
44022025	Mà maǹ die Pooli naɛ tán ǹ duwə́, sɔraasin kuru mìilandɛnaa mɛn bɛ́ dí lɛ la bɛa pinaa lɛ nɛ, Pooli pɛ bɛ nɛ: “Masɛ din Rɔmu gána min, ka kiri dɔ wɔ ma ganaa wa, wàa mɛn pàã n ka lon ka ma duwə́ miɛ̃?”
44022026	Bɛa boo kɛ lɛ a diɛ gɔ́ɔ̃ nɛ, sɔraasin kuru mìilandɛnaa lɛ woo pɛ goledɛnaa lɛ nɛ: “Sii lɛ a siĩn wa koe! Táa giĩ lɛ n Rɔmu gána min lɛa.”
44022027	Sɔraasin goledɛnaa lɛ tɔ́n daa nɔ̀n da Pooli la: “Ma n Rɔmu gána min lɛa sonbore?” Pooli mà masɛ na a lɛa sonbore.
44022028	Sɔraasin goledɛnaa lɛ mà: masɛ n ma wɔrɔ gole bɔ má tɔ́n Rɔmu gána min baa. Pooli pɛ: “Masɛ n má yɛ Rɔmu gána min lɛa.”
44022029	Min mɛnɛn bɛ́ mà maǹ die dii ǹ nɔ̀n da la lɛn, bɛn nə́ n gɔn bɔ a ganaa fufuu. Sɔraasin goledɛnaa lɛ bɛ́ á dɔ̃ mà Rɔmu gána min ni, asɛ fɔlɔ biɛn kaa a ganaa kɛnɛn, nyɛ́ɛ kũ.
44022030	A lɛawaa, sɔraasin goledɛnaa lɛ bɛ́ giɛ li a Pooli zɛ̀rɛbaa ǹ mìi lɛ dɔ̃, á pɛ mà ǹ fɔlɔ biɛn lɛn bɔ a ganaa, mà wúlu‐bɔlen goledɛnan laanka kiri‐wɔlen kuru lɛ nə n lɛsɔkɔn. Á pɛ mà ǹ soo ka Pooli ni, a n bɔlɔ pɛ ǹ yɔrɔ‐a.
44023001	Pooli nə́ n yii doa kiri‐wɔlen kuru lɛ la, á pɛ: “Dɔɔ̃nɔn lɛn, masɛ bɛ́ má maa tɔ wɔ lɔn Lawa yɔrɔ‐a, á daa kaa pelo lɛ, ma foo ba ma din zɛ̀rɛ biɛ ka sii kɔ́n nɛ bɛ wɔ a paǹ li wa.”
44023002	Sɛnɛ, min mɛnɛn bɛ́ kunu Pooli ganaa, wúlu‐bɔlen kiã Ananiasi pɛ bɛn manɛ, mà ǹ dɛ a lɛ ganaa. Pooli tɔ́n pɛ:
44023003	”Lawa n die n din lɛ dii, n din mɛn bɛ́ bɔlɔ paa pɛle lɛa. Ma n giɛ̃ tán kànaa, mà ma n kiri we masɛ ganaa, á kɔnpii ka Dí‐pɛn nɛ, a da yaa n nə́ n yii tiɛ̃ bɛa dí‐pɛn kɛn lɛn ganaa, n nə́ pii mà ǹ masɛ dɛ.”
44023004	Min mɛnɛn bɛ́ ǹ tan, bɛn nə́ pɛ nɛ: “ma n sɔ koe Lawa a wúlu‐bɔlen kiã lɛ ganaa?”
44023005	Pooli pɛ ǹ nɛ: Ma dɔɔ̃nɔn lɛn, ma dɔ̃ máa wúlu‐bɔlen kiã‐n wa. A giala, a tá kiɛ̃ nɛ sonbore: “N baran sɔ kɔ n tɔrɔ a goledɛnaa kɔ́n‐a wa.”
44023006	Pooli bɛ́ á dɔ̃ mà zaman lɛ a talɛ goon nə Sadusɛɛ̃n lɛa, a talɛ goon kɛ dɔ n Fariziɛ̃n lɛa, á n lɛ dɛ kiri‐wɔlen lɛn bii: “Ma dɔɔ̃nɔn lɛn ganaa, ma dinmaa lɛ n Fariziɛ̃ lɛa, maa diin dɔn man nə́ goã a lɛa. Ma á ke wɔ foo doa ǹ sii mɛn boo diɛ ke lɛn, bɛ lɛ a lɛa nɛ, ǹ tá kiri kuri ma la. Bɛa foo doa ǹ sii lɛ, biɛ̃ ǹ geren yii‐kaa kɛ nɛ.”
44023007	Pooli din bɛa boo kɛ lɛ da á nya wa, yǎa zia yoo Fariziɛ̃n laanka Sadusɛɛ̃n bii ni, zaman lɛ nə́ n tala kɔn.
44023008	Sadusɛɛ̃n sɛn man pii, mà sonbore, mà geren yii‐kaa banban, mà lon a dia dí‐a wolen banban, mà nɔ̀ɔnɔn dɔn banban. Sɛnɛ, Fariziɛ̃n sɛn mà sonbore, mà bɛa sii kɛ lɛ laanka bɛa mànan kɛn lɛn tumaa tan.
44023009	Sɛ‐pɛ gole wɔ bǎã lɛ nɛ. Fariziɛ̃n lɛn mɛnɛn bɛ́ landa sii‐daraalin dɔn lɛa, bɛn kɔnɔn nə́ yoo ǹ nə́ paraa, ǹ nə́ sonbore kɔ Pooli la: “Wɔsɛn yii ba zɛ̀rɛbaa ǹ sii kɔ́n‐a giĩ kɛ ganaa wa. Kɔntan nɔ̀ɔn sonbore hinlaa lon a dia dí‐a wole kɔ́n na á boo da nɛ.”
44023010	Zia lɛ bɛ́ baraa koe woe nyɛɛnɛ, sɔraasin goledɛnaa pɛ sɔraasin manɛ, mà ǹ soo ǹ Pooli lɛ bɔ zaman lɛ bii ǹ da‐n kion, màn mɛn bɛ́ toɛ, minin lɛn baran babaã kɔn wa.
44023011	Tèlò bɛ́ á kɔ, Dɛnaa nə́ n din nyaa Pooli ni, á pɛ nɛ: “N foo taã. Ń masɛ a siérebaa ǹ boo pɛ maa lɛa Zeruzalɛmu, n doamaa nɛ n bɛ lɛ miã zɛnaa Rɔmu dɔ nɛ.”
44023012	Lɛ̀ bɛ́ á waa, Zuifun nə́ n lɛ kaa kun basaã a lɛa. Ǹ nə́ n liɛ, mà ǹsɛn ba màn kɔ́n we ǹ lɛ‐n wa, ǹsɛn ba mu mii wa, yǎa ǹsɛn nə doe Pooli ganaa ǹ dii a giɛ̃.
44023013	Min mɛnɛn nə bɛa liɛ kɛ lɛ wɔ, ǹ nə́ là min pusi ni.
44023014	Ǹ nə́ woo wúlu‐bɔlen goledɛnan laanka nyɛɛnaandɛnan yaa, ǹ nə́ pɛ bɛn manɛ: “Wɔsɛn man wɔ́ n liɛ taãn‐taãnɛ, wáa wɔ ba màn kɔ́n we wɔ lɛ‐n wa, yǎa wɔ Pooli dii a giɛ̃.
44023015	Haya, ka n lɛ kaa kun ka kiri‐wɔlen lɛn nɛ, ka pɛ sɔraasin goledɛnaa lɛ nɛ, mà a Pooli lɛ bɔ a dia, ǹ na a sii yɔrɔ bɔ taãn‐taãnɛ kəni. Wɔsɛn yɔrɔ‐boemaa nɛ wɔ dɛ, bɛ̀ a baa doe ka li.”
44023016	Sɛnɛ, Pooli ǹ miãnɛn a nɛ bɔ bɛa basaã sii kɛ lɛ siére‐a. Á baa si á woo sɔraasin dí nya ǹ kion lɛ nɛ, a ná a yɔrɔ pɛ Pooli ni.
44023017	Pooli lɛ dia sɔraasin kuru mìilandɛnaa goon la, á pɛ nɛ: “Mɛ nɛginin kɛ nyɛɛnɛ n wo ne kaa goledɛnaa li, boo tá a lɛ‐n a n die pii ni.”
44023018	Sɔraasin kuru mìilandɛnaa lɛ nɛ lɛ kũ, á woo ne ǹ goledɛnaa lɛ li, á pɛ nɛ: “Kòso nɛ Pooli na á lɛ dia ma la, á pɛ mà ma da ka nɛ kɛ nɛ n li, boo tá a lɛ‐n á n die pii n ni.”
44023019	Sɔraasin goledɛnaa lɛ nɛ lɛ kũ a gɔn ganaa, á n zɔ̃ á woo‐n tiãlɛa, á nɔ̀n da la: “Wàa boo na a tan n nə́ die pii ma nɛ?”
44023020	Nɛginin lɛ ná a lɛ si: “Zuifun man nə́ n lɛ kaa kun ǹ nə́ pɛ, mà maǹ die n nyankoe, n Pooli dia kiri‐wɔlen yɔrɔ‐a biɛ̃, mà ǹsɛn man die a sii lɛ gɔsiɛ taãn‐taãnɛ.
44023021	N nyan toa ǹ nə n bebele wa. Minin lɛn man gɔn diɛ Pooli ganaa. Ǹ tá re liɛ min pusi ni ǹ nə́ die bɛa dí kɛ lɛ nyɛɛ. Ǹ nə́ n liɛ dinin, mà ǹsɛn ba màn kɔ́n we ǹ lɛ‐n wa, yǎa ǹsɛn nə Pooli lɛ dii a giɛ̃. Ǹ nə́ ǹ sii tumaa yɔrɔ bɔ á nya, maǹ nə n yii diɛ n din a lɛ‐kɔ la.”
44023022	Sɔraasin goledɛnaa lɛ pɛ nɛ lɛ nɛ: “N baran toa n pɛ min ni, mà ń basaã sii kɛ yɔrɔ pɛ masɛ‐n wa.” Bɛ kio, á zii kɔ nɛginin lɛ la á woo.
44023023	Sɔraasin goledɛnaa lɛ tɔ́n sɔraasin kuru mìi la ǹ dɛnaa min paa bíi, á pɛ ǹ nɛ: “Ka sɔraasi biɛpaa (200) yɔrɔ bɔ, ka sùi‐dabaali pɔsɔbaa nɛ, ka sɛmiɛ‐gũli biɛpaa nɛ, ka ǹ dia Sezaaree kiwi tèlò a biikoo sɔɔbaa ǹ wɔ li.
44023024	Ka diimala ǹ màn kɔ́n yɔrɔ bɔ ka Pooli da la, ka wo dɔ‐n kii Feliksi li bɛ̀ buun ná a n sã a yii‐n wa.”
44023025	Sɔraasin goledɛnaa lɛ sɛ́wɔ kiɛ̃ á pɛ a nɛ:
44023026	”Masɛ Klodusi Liziasi n sɛ́wɔ kɛ diɛ nsɛ kii Feliksi la ma á fòo diɛ n nɛ.
44023027	Giĩ ke ma á diɛ n la ke, Zuifun man nə́ kũ mà maǹ die dii a gã. Ma bɛ́ má a Rɔmu gána minbaa dɔ̃, má pɛ maa sɔraasin manɛ ǹ nə́ si.
44023028	Ma bɛ́ giɛ li ma a zɛ̀rɛbaa ǹ mìi lɛ dɔ̃, má woo ne Zuifun lɛn kiri‐wɔlen kuru yɔrɔ‐a.
44023029	Má yɛ máa giĩ lɛ a zɛ̀rɛbaa ǹ mìi n doa nɛ ǹ dinin Zuifun landa siin ganaa, sɛnɛ, sã ǹ sii kɔ́n ba a nɛ, á n da kòso‐n hinlaa gɛ̀ boe wa.
44023030	Bɛ kio má ma, mà minin man nə́ n lɛ kaa kun, ǹ nə́ giɛ li ǹ dɛ a gã, bɛ lɛ‐n má giĩ lɛ dia n la. Má pɛ a zɛ̀rɛ‐baalin lɛn nɛ, máa ǹ wo a zɛ̀rɛbaa n din yɔrɔ‐a.”
44023031	Tèlò bɛ́ á kɔ, màn mɛn nə n pɛ sɔraasin lɛn nɛ, ǹ nə́ dí nya á kɔnpɛ ka bɛ nɛ, ǹ nə́ woo ka Pooli ni Antipatrisi kiwi.
44023032	A lɛawaa ǹ nə́ sùi‐dabaalin lɛn toa ǹ nə́ woo ka Pooli ni nyɛɛnɛ, sɔraasi gòã tɔ‐wɔlen kɛn nə́ wusoo, ǹ nə́ daa ǹ dí nya ǹ kion Zeruzalɛmu.
44023033	Sùi‐dabaalin lɛn bɛ́ ǹ nə́ dɔ Sezaaree lɔn gɔrɔ, ǹ nə́ sɛ́wɔ lɛ kɔ kii Feliksi la, ǹ nə́ Pooli dɔ wɔ a gɔn.
44023034	Kii Feliksi sɛ́wɔ lɛ pɛ, á nɔ̀n da Pooli la mà a n gána mɛn min lɛa? Pooli ná a lɛ si mà asɛ n Siliisii gána min lɛa.
44023035	Kii lɛ tɔ́n pɛ Pooli ni: “Bɛ̀ n zɛ̀rɛ‐baalin nə́ daa, ma á re nɔ̀n diɛ n la ka n bɔlɔ yala nɛ.” Á pɛ minin manɛ, mà ǹ na a lɛduə́ Herɔdi a kion.
44024001	Lɛawaa sooro bɛ kio, Lawa a wúlu‐bɔlen kiã Ananiasi laanka Zuifun min golen kɔnɔn nə́ yoo, ka minin boo gii‐dali Tɛrtulusu ni, ǹ nə́ daa dɔ Sezaaree kiwi, màn mɛn bɛ́ toɛ, ǹ Pooli zɛ̀rɛ baa, ǹ ná a gòãn goa kii Feliksi li.
44024002	Ǹ bɛ́ ǹ nə́ Tɛrtulusu bíi, á Pooli zɛ̀rɛbaa ǹ boo lɛ giala kɔ kɛnɛn: “Feliksi sonbore ganaa, n din barka nɛ wɔsɛn tá là nyantoro lɛ‐piɛ̃ la gána kɛ nɛ. N sii yɔrɔ bɔ doɛ̃ lɛ dɔ a lɛa nɛ, sii gigiã nə́ n bɔyaa màn mɛn bɛ́ toɛ, gána lɛ wo nyɛɛnɛ.
44024003	Biikoo tumaa waáraa ka bǎã tumaa nɛ, wɔsɛn man die n sii sonboren zɛnaa kɛ a bǐɛ̃ doɛ̃ n nɛ.
44024004	Ma ba li ma n foo pipii ka boo gigiã‐n wa, bɛ lɛ nɛ ma tá n nyankoe, ma bɛ́ re boo doron mɛn diɛ ke, n too kɔ bɛ ganaa.
44024005	Wɔsɛn man wɔ́ yɛ wáa giĩ kɛ lɛ n zaman lɔlɔkɔn wole lɛa. Zuifun tá bǎã woo bǎã nɛ, a n boe ǹ li a tá ǹ sɔsɔmɛ. Nazarɛtin giĩ kɛ a zii dii kɛ lɛ a kɔmalɛ wole nyɛɛnaandɛnaa goon ne.
44024006	A na á zɔɔ̃ li mà a boo baraa da wɔsɛn Lawa a kion lɛ din ganaa, yǎa wɔ kũ gɔrɔ. [Wɔ n wɔ́ goã wáa wɔ n die kiri we a ganaa, a kɔnpɛ ka wɔa landa sii ni,
44024007	sɛnɛ, sɔraasin goledɛnaa Liziasi si wɔ la ka pàã taãn‐taãn nɛ.
44024008	Liziasi tɔ́n pɛ a zɛ̀rɛ‐baalin lɛn manɛ, mà ǹ da n din yɔrɔ‐a.] Bɛ̀ n dinmaa nɔ̀n da Pooli lɛ la, n din tá re doɛ̃ a lɛ gɔ́ɔ̃ ǹ boo li, mà wɔsɛn bɛ́ a zɛ̀rɛ biɛ ka siin mɛnɛn nɛ, mà sonbore ne.”
44024009	Zuifun gialakunun kɛn tumaa nə́ n lɛ kaa kun ǹ nə́ pɛ, mà Tɛrtulusu sonbore pɛ.
44024010	Kii lɛ bɛ́ á zii kɔ Pooli la mà a boo da, Pooli pɛ: “Masɛ á doɛ̃ má a lɛ̀ damata ke, n nə́ gána kɛ a kiri sii yɔrɔ‐bɔle lɛa. Bɛ lɛ nɛ ma foo á doa nɛ man bɔlɔ pɛ n yɔrɔ‐a.
44024011	N din ga a ganaa, a tɔn kiɛ̃ lɛawaa fulupaa la wa, masɛ woo Zeruzalɛmu, má woo Lawa guguru kɔ.
44024012	Ǹ da masɛ yaa liere koe ka min kɔ́n nɛ Lawa a kion wa, ǹ da ma yaa zaman sɔsɔmɛ lɛsɔkɔn kion kɔ́n nɛ wa, hinlaa kiwi lɛ a bǎã kɔ́n nɛ wa.
44024013	Minin kɛn lɛn bɛ́ soɛ diɛ masɛ la ka siin mɛnɛn nɛ, ǹ ba boe la ǹ nə ǹ kɔ́n nyaa n nɛ sonbore lɛa wa.
44024014	Sɛnɛ, ma bɛ́ lɛ koe màn mɛn ganaa, man n die bɛ pii n ni: Masɛ n wɔ digolon Lawa kɛ guguru koe, á kɔnpii ka zii dii kɛ nɛ, ǹ bɛ́ mà Zii mɛn lɛ n soɛ lɛa. Sɛnɛ, màn mɛn tumaa bɛ́ kiɛ̃ nɛ, Muizu a landa sɛ́wɔ laanka Lawa a boo gii‐dalin sɛ́wɔn nɛ, má golee bɛ tumaa li.
44024015	Ma foo á doa‐n Lawa ganaa, bɛa foo‐doa kɛ lɛ tá ǹ dɔn dinin lon, min din tumaa, a sonboren laanka a baraan nɛ, ǹ tumaa yii á re kiɛ ǹ nə n bɔ gerebaa nɛ.
44024016	Bɛ lɛ nɛ ma tá n doɛ ma á dí nyɛɛ, màn mɛn bɛ́ toɛ, ma foo baran ma zɛ̀rɛ baa Lawa laanka minbuiinin yɔrɔ‐a wa.
44024017	Lɛ̀ gigiã á kiɛ̃ kio, má wusoo má daa dɔmalɛ ǹ màn kɔ ma tɔrɔ minin la, má daa dɔn, má wúlu màn bɔ má kɔ Lawa la Zeruzalɛmu.
44024018	Man má goã bɛ lɛ zɛnɛɛ, ǹ nə́ daa ma yaa Lawa a kion, bɛ̀ ma bɛ́ má gɔ̀ bɔ ma din ganaa. Zaman dɔ din goã kun ma‐n wa, n tɔn sii lɔlɔkɔn pɛ.
44024019	Sɛnɛ, Azii gána a Zuifun kɔnɔn man nə́ goã; bɛ̀ má sã ǹ sii zɛnaa, bɛn lɛn doamaa nɛ ǹ goã kànaa, ǹ ma gòãn goa n nɛ.
44024020	Ma bɛ́ má pɛ kiri‐wɔlen kuru lɛ yɔrɔ‐a máa ma á waa‐n la máa geren yii á re kiɛ, bɛ lɛ nɛ ǹ tá kiri we ma ganaa, kɔntan bɛ a lɛa nɛ. Bɛ̀ bɛ bie wa, ǹ dinin mɛnɛn bɛ́ kànaa, bɛ̀ ǹ tá ma zɛ̀rɛbaa ǹ sii kɔsɔ yii, ǹ pɛ.”
44024022	Kii Feliksi lɛ bɛ́ màn gigiã doɛ̃ bɛa zii kɛ lɛ wɔ gɔn la, á pɛ ǹ nɛ: “Bɛ̀ sɔraasin goledɛnaa Liziasi daa ǹ mɛn waáraa, ma á re kaa sii lɛ yɔrɔ boe.” Bɛ a pɛ kio, á ǹ kaa.
44024023	Sɔraasin kuru mìilandɛnaa mɛn bɛ́ giɛ Pooli walan, Kii Feliksi pɛ bɛ nɛ, mà a Pooli da kòso‐n. Sɛnɛ, mà a toa a din gɔn wìi a lɛa boɛɛn nɛ, mà a toa a giaáran nə dɔmalɛ tɛn zɛnaa nɛ.
44024024	Lɛawaan kɔnɔn kiɛ̃ kio, Feliksi laanka a lɔ Druzili daa kun. A lɔ lɛ na á goã Zuifu tɔrɔ lɛa. Kii lɛ pɛ mà ǹ da ka Pooli ni, a boo da golee Yezu Krita li lɛ wɔ gɔn la, asɛ nə n too kɔ a lon.
44024025	Sɛnɛ, Pooli bɛ́ á yoo á boo diɛ sii pepere zɛnaa wɔ gɔn la, ka din‐kuĩ ni, ka biɛ̃ ǹ kiri kɛ nɛ, nyɛ́ɛ Feliksi kũ. Á tɔ́n pɛ Pooli ni: “N lɛ tã bɔrɔ. Bɛ̀ ma biikoo kɔsɔ yɛ, ma á re n bíi.”
44024026	Kii lɛ na á goã taasɛ, mà Pooli á re asɛ lɛ pii ka wɔrɔ nɛ, bɛ lɛ nɛ á goã lɛ diɛ la gunyin damata, mà a da sùn baa kun ka asɛ nɛ.
44024027	Lɛ̀ paa bɛ kio, Pɔrsiisi Fɛstusu daa Feliksi a bǎã saa. Feliksi bɛ́ giɛ li a Zuifun foo kɔɔ̃n kɔ ǹ sii zɛnaa, á Pooli toa kòso‐n.
44025001	Lɛawaa sɔɔ a dɔ kio gána kɛ nɛ, Kii Fɛstusu bɔ Sezaaree kiwi á woo Zeruzalɛmu.
44025002	Zuifun wúlu‐bɔlen goledɛnan laanka ǹ min yii guguru‐an nə́ daa a li, ǹ nə́ ǹ busii pɛ nɛ,
44025003	mà a bǐɛ̃ kɔ ǹsɛn‐a, a da ka Pooli ni Zeruzalɛmu. Sonbore, maǹ nə́ n lɛ kaa kun ǹ nə́ die gɔn diɛ Pooli ganaa ǹ dɛ zii la.
44025004	Sɛnɛ, Fɛstusu nə́ ǹ lɛ si mà Pooli n kòso‐n Sezaaree, mà ka bɛ dɔ din ni, mà asɛ dinmaa lɛ n die wusii a wo walan sisia.
44025005	Á tɔ́n pɛ ǹ nɛ: “Bɛ̀ á daa yaa giĩ kɛ lɛ sii kɔkɔrɔ kɔn zɛnaa sonbore, kaa nyɛɛnaandɛnan nə n ta kun ma nɛ Sezaaree, ǹ na a zɛ̀rɛ baa walan.”
44025006	Fɛstusu a bele bɔ ǹ li Zeruzalɛmu kiwi kiɛ̃ lɛawaa kiwisi hinlaa fù kɛ miã la wa. A bɛ́ á dɔ Sezaaree lɔn gɔrɔ, a lɛawaa, á woo giã kiri‐wɔlen bǎã nɛ, á pɛ mà ǹ da ka Pooli ni.
44025007	Pooli bɛ́ á daa lɔn gɔrɔ, Zuifun mɛnɛn nə bɔ Zeruzalɛmu ǹ nə́ daa, bɛn nə́ yoo ǹ ná a lɛnpɛnɛ, ǹ ná a zɛ̀rɛ biɛ ka sii kaka gigiã nɛ. Sɛnɛ, ǹ goã boe la ǹ tá nyɛɛ taãn‐taãnɛ, mà bɛa siɛn kɛn lɛn man sonbore lɛa wa.
44025008	Pooli na á goã pii a din wɔ gɔn la: “Ma sii kɔ́n zɛnaa á Zuifun landa ziziɛ̃ wa, ma Lawa a kion kɛ a soɛ̃ sii kɔ́n zɛnaa wa, ma màn kɔ́n da Rɔmu a kii gole gole lɛ dɔ ganaa wa.”
44025009	Sɛnɛ, Fɛstusu bɛ́ giɛ li mà a sii kɔɔ̃n kɔ Zuifun ganaa, á pɛ Pooli ni: “N tá li n wo Zeruzalɛmu, n kiri lɛ nə n kuru walan masɛ yɔrɔ‐a ya?”
44025010	Pooli pɛ: “Man Rɔmu a kii gole gole lɛ a kiri wɔ ǹ bǎã‐n kɛnɛn, masɛ a kiri lɛ nə n kuri kànaa. Zuifun mɛnɛn bɛ́ kànaa ke, ma dɔ din yii bɛ́ a ganaa taãn‐taãnɛ, ma màn kɔ́n la ǹ la wa.
44025011	Bɛ̀ ma zɛ̀rɛ‐n sonbore, bɛ̀ ma sii la sonbore, sii mɛn bɛ́ gɛ̀ dɔlɔ boe ka bɛ da ma mìi ni, ma ba n piɛ̃ ka gɛ̀‐n wa. Sɛnɛ, minin kɛn bɛ́ masɛ zɛ̀rɛ biɛ ka siin mɛnɛn nɛ, bɛ̀ ǹ ba sonbore lɛa wa, min kɔ́n doamaa bie a ma kɔ ǹ la wa. Bɛ lɛ taman yii, man giɛ li Rɔmu a kii gole gole lɛ sii kɛ lɛ a yɔrɔ‐bɔle baa.”
44025012	Bɛ kio, Fɛstusu boo da kun ka a yiri kɔmala wolen ne, a bɛ́ á nya, á pɛ Pooli ni: “Táa ma n giɛ li kii gole gole lɛ nə n sii lɛ yɔrɔ bɔ, n tá re woe walan le!”
44025013	Lɛawaan kɔnɔn kiɛ̃ kio, Kii Agripaa laanka ǹ miãnɛn Berenisi daa n yii kɔ Fɛstusu li Sezaaree kiwi.
44025014	Ǹ bɛ́ ǹ nə́ lɛawaa paa bɔ, Fɛstusu Pooli a sii lɛ boo da kii Agripaa nɛ: “Giĩ goon tá kànaa, má daa yaa Feliksi toa kòso‐n.
44025015	Ma bɛ́ má woo Zeruzalɛmu, wúlu‐bɔlen goledɛnan laanka Zuifun nyɛɛnaandɛnan nə́ daa a zɛ̀rɛ baa ma li, ǹ nə́ pɛ ma nɛ, mà ma dɔlɔ da a mìi ni.
44025016	Má nyaa ǹ nɛ máa bɛ ba n zɛnɛɛ wɔsɛn Rɔmu gána minin li wa. Wɔsɛn ba kòso nɛ koe min la, a da yaa wɔ n wɔ tɔn nə ǹ kaa kɔn yɔrɔ‐a, wɔ a zɛ̀rɛ‐baalin wɔ ma, wɔ zii kɔ a din dɔ la, a n bɔlɔ pɛ a zɛ̀rɛbaa ǹ sii lɛ wɔ gɔn la wa.
44025017	Bɛ lɛ nɛ ǹ nə́ daa kànaa, man yii da wa, a lɛawaa gɔrɔ, má woo giã kiri‐wɔ ǹ bǎã nɛ, má pɛ máa ǹ da ka giĩ lɛ nɛ.
44025018	A zɛ̀rɛ‐baalin lɛn bɛ́ ǹ nə́ n lɛ sɔkɔn a li lɔn gɔrɔ, maa taasiɛ bɛ́ á goã sii kakan mɛnɛn‐a, ǹ bɛ kɔ́n pɛ a paǹ li wa.
44025019	Liere kooron man nə́ goã ǹ bii ni ǹ Lawa a zii wɔ gɔn la, ka giĩ kɔ́n dɔ nɛ a tɔ n Yezu, min mɛn bɛ́ á gã dinin, sɛnɛ, Pooli sɛ mà a yii á koo.
44025020	Masɛ a doɛ̃ ma bɛ́ re kɛ miã siin kɛn yɔrɔ boe lɔn wa, bɛ lɛ nɛ má pɛ Pooli ni, máa bɛ̀ á lɛ koe a wo Zeruzalɛmu, ǹ na a kiri lɛ kuru walan.
44025021	Sɛnɛ, Pooli mà asɛ a sii lɛ n siĩni, a n yɔrɔ bɔ kii gole gole kɛ li. Bɛ lɛ nɛ masɛ máa ǹ toa kòso‐n, bɛ̀ ma baa boe diɛ kii gole gole lɛ la.”
44025022	Agripaa tɔ́n pɛ Fɛstusu ni: Ma dɔ á giɛ li man too kɔ giĩ kɛ lon.” Fɛstusu ná a lɛ si: “Biɛ̃ bɛ á die yɔrɔ boe.”
44025023	A lɛawaa, Agripaa laanka Berenisi daa ka min golebaa nɛ, ǹ nə́ wɔ kɔn‐yɛ ǹ kion kun ka sɔraasi gɛ̀lɛ dadara dɛnan nɛ, ka kiwi lɛ a min yii guguru‐an nɛ. Fɛstusu boo da, ǹ nə́ daa ka Pooli ni.
44025024	Fɛstusu nə́ n lɛ bũ á pɛ: “Kii Agripaa ganaa, ka min mɛnɛn tumaa bɛ́ kun wɔsɛn nɛ, ka yii tá giĩ kɛ ganaa. Zuifun tumaa na á daa masɛ li Zeruzalɛmu kiwi, ka kànaa nɛ, giĩ kɛ a sii ganaa. Maǹ nə́ goã n lɛ dii, mà giĩ kɛ doamaa bie a yii goã koo doo wa.
44025025	Ma kɔn nə sii yɛ a ganaa màn mɛn nə́ gɛ̀ dɔlɔ boe wa. Sɛnɛ, a bɛ́ á pɛ mà a sii nə n yɔrɔ bɔ kii gole gole kɛ li, man die diɛ walan le.
44025026	Ma bɛ́ re màn mɛn kiɛ̃ taãn‐taãnɛ, ma dia kii gole gole lɛ la giĩ lɛ wɔ gɔn la, ma yii bɛ́ a ba bɛ ganaa wa, bɛ lɛ nɛ ma daa nɛ ka tumaa yɔrɔ‐a, sanparɛ nsɛ kii Agripaa, màn mɛn bɛ́ toɛ, lɛsɔkɔn kɛ kio, ma màn kɔ́n yɛ ma kiɛ̃ giĩ lɛ wɔ gɔn la, ma dia kii gole gole lɛ la.
44025027	Sonbore, má yɛ máa mìi ba la n kòso nɛ dia bǎã nɛ, bɛ̀ ǹ nə́ ǹ ba a zɛ̀rɛbaa ǹ siin kiɛ̃ n da li wa.”
44026001	Agripaa pɛ Pooli ni: “N tá boe la n boo da n nə n din a zɛ̀rɛ baãnaabaa nyaa.” Pooli nə́ n gɔn nyɔmaa, á n lɛ bũ á boo da:
44026002	Kii Agripaa ganaa, ma foo á kɔɔ̃n pelo, ma golee n yɔrɔ‐a, Zuifun bɛ́ ma zɛ̀rɛ biɛ ka siin mɛnɛn dinin tumaa nɛ, man bɔlɔ pɛ bɛn wɔ gɔn la.
44026003	A giala, n din tá wɔsɛn Zuifun landa siin tumaa doɛ̃ taãn‐taãnɛ, ka wɔa liere kɔ ǹ siin ni. Ma nə n nyankoe n foo kũ n nə n too kɔ ma lon.
44026004	A kũ maa boɛɛnmaa ganaa, ma biikoo mɛn zɛnaa ma tɔrɔ minin bii Zeruzalɛmu kiwi, Zuifun tumaa tá bɛ doɛ̃.
44026005	Bɛ̀ ǹ tá li ǹ taãn pɛ, ǹ tumaa á doɛ̃ mà man má goã Fariziɛ̃ lɛa, kun ka wɔa landa sii zɛnaa a laa wolen kɛn nɛ.
44026006	Lawa lɛ kɔ wɔ digolon la ka sii mɛn nɛ, masɛ foo bɛ́ doa‐n bɛ lɛ ganaa, bɛ lɛ a lɛa nɛ ǹ tá kiri we ma ganaa pelo.
44026007	Wɔsɛn tɔrɔ kiɛnlɛ fulupaa kɛ lɛ din tumaa dɔ foo n doa nɛ, mà bɛa lɛ‐kɔ kɛ lɛ lɛ á re piɛ̃, bɛ lɛ nɛ ǹ tá n gù we yii, ǹ nə́ Lawa guguru koe tèlò laanka penleen ne. Kii Agripaa, bɛa foo‐doa sii ganaa kɛ lɛ din dɔ a lɛa nɛ Zuifun tá ma zɛ̀rɛ biɛ.
44026008	Wàa na á baa ǹ tá taasɛ, mà Lawa a boe la a geren yii kaa wa?
44026009	Masɛ dinmaa lɛ n má goã taasɛ, máa ma doamaa nɛ man doa ka yɔrɔ din tumaa nɛ, ma zia da Yezu tɔ kɛ lɛ a goleemali wolen ganaa.
44026010	Man má bɛ lɛ zɛnaa Zeruzalɛmu kiwi. Má Lawa a min gigiã kaa kòso‐n, wúlu‐bɔlen goledɛnan man nə́ goã ǹ nə́ bɛa pàã kɔ ma la. Ma dɔ goã lɛ koe kun ka min gialakunun kɛn nɛ, wɔ ǹ dɛ ǹ gã.
44026011	Man má goã we lɛsɔkɔn kionən ne gunyin damata, bɛ̀ ma Lawa a minin lɛn nɔmaa, man má goã giɛ li, ǹ nə n piã ka ǹ golee Lawa li ni. Maa foo‐yoo lɛ bɛ́ á gole kɔ á la yii ni, má goã ǹ kio lui yǎa kiwi kɔsɔn nɛ, ma nə́ ǹ nɔmiɛ.
44026012	Wúlu‐bɔlen goledɛnan man nə́ goã ǹ nə́ lɛ kɔ, ǹ nə́ zii kɔ ma la, mà ma wo Damaasi kiwi bɛ lɛ ganaa.
44026013	Kii lɛ ganaa, ma bɛ́ zii la woe penleen ne, má wɔlɔ fúlu kɔ́n yɛ á bɔ lon, a tɛ‐pɛ la wasa wɔ nɛ, á daa kaa ma laanka maa tá kun wolen la.
44026014	Wɔ tumaa bɔ wɔ kaa. Masɛ tɔ́n lɛn kɔ́n ma boo diɛ ma nɛ ka wɔ dinin Ebrə́ bɔlɔ nɛ: “Sooli, wàa na á baa n tá fuu nyɛɛ masɛ nɛ? N piã ka masɛ‐n lɛ n baraa lɛa n nə́ zɛnɛɛ n din ni, ka tɔɔ wɔ bɛ́ lɔn, tɔɔ mɛn bɛ́ n piɛ̃, a nə n gòã toe a dɛ ǹ bàlà ganaa.”
44026015	Ma tɔ́n nɔ̀n da: “Dɛnaa, die n ka nsɛ nɛ?” Dɛnaa lɛ pɛ: “Masɛ Yezu ni, ma n fuu kɛ lɛ nyɛɛ masɛ din ni.
44026016	Sɛnɛ, yoo n golee n gòãn la, a giala, maa din nyaa n nɛ ǹ mìi n ke: Man má n bɔ má n koa maa dí‐nyali lɛa. N yii sii mɛn yɛ, ka a gigiã kɔsɔn mɛnɛn dɔn bɛ́ ma tá re ǹ nyɛɛ n nɛ, man má n bɔ má n koa máa n tá re bɛn siére biɛ.
44026017	Maa á re n tamaɛ Zuifu tɔrɔn kɛn bii, ka tɔrɔ kɔsɔn mɛnɛn dɔn bɛ́ ma á re n diɛ ǹ li.
44026018	Man die n diɛ ǹ li n nə ǹ yii bũ, ǹ soo ǹ nə n bɔ wɔlɔ tì li, ǹ da wɔlɔ fúlu ganaa, ǹ nə n bɔ Sɛtaan a pàã giulun ǹ da Lawa ganaa, màn mɛn bɛ́ toɛ, bɛ̀ ǹ nə́ golee masɛ li, Lawa nə n sii baraan toa ǹ nɛ, ǹ dɔn nə bǎã yɛ kun ka Lawa wɔn nɛ.”
44026019	Pooli pɛ: “Kii Agripaa ganaa, bɛa yɔrɔ kɛ lɛ la, bɔ lon a din nyaa masɛ nɛ wole kɛ lɛ màn mɛn pɛ, man piã a bɔlɔ‐n wa.
44026020	Man má Lawa a boo pɛ bǎã tumaa nɛ, Damaasi kiwi bɔrɔ, bɛ kio Zeruzalɛmu kiwi, ka Zudee gána din tumaa nɛ, ma tɔ́n daa dɔ tɔrɔ kɔsɔn ganaa. Man má pɛ máa minin nə n taasɛ, ǹ wusoo ǹ sii baraan kio, ǹ golee Lawa li, ǹ dí nya màn mɛn nə́ nyɛɛ, maǹ nə́ wusoo n sii baraan kio.
44026021	Bɛ lɛ a lɛa nɛ Zuifun nə́ ma kũ Lawa a kion, ǹ nə́ ga li mà ǹ ma dɛ ma gã.
44026022	Sɛnɛ, Lawa a dɔmalɛ barka nɛ, ma yii goã koo á daa dɔ pelo ganaa, man siére biɛ pàãdɛnaa dadaran laanka a bɔnboɛɛnɛn yɔrɔ‐a. Lawa a boo gii‐dalin nə goã ǹ nə́ màn mɛn pɛ lɛlɛ‐lɛlɛ, mà á re n zɛnɛɛ, ma bie kɔsɔ pii á kiɛ̃ bɛ lɛ la wa.
44026023	A na á n pɛ mà Minin Nyin‐sili lɛ á re die, ǹ nɔmaa, ǹ dɛ a gã, sɛnɛ, a din nə die yii kaa wole binaa biɛ á n bɔ geren bii, a kirisibaa ǹ wɔlɔ fúlu bɔ Zuifu tɔrɔn laanka tɔrɔ kɔsɔn manɛ.”
44026024	Pooli bɛ́ boo diɛ miɛ̃, Fɛstusu nə́ n lɛ bũ á pɛ ka lɛn gole ne: “Pooli ganaa, n yii a kɔɔ̃n wa! N daraa gole lɛ ná a n yiri yoo.”
44026025	Pooli pɛ: ”Kii Fɛstusu ganaa, ma yiri yoo wa. Sonbore laanka yii kɔɔ̃n baa ǹ boo ne ma á diɛ.
44026026	Ma bɛ́ boo diɛ ka kii Agripaa mɛn nɛ, ma á doɛ̃ taãn‐taãnɛ, bɛ tá siin kɛn lɛn tumaa siére‐a, ǹ kɔ́n ba duri‐n la wa, a giala, bɛa siin kɛn lɛn bɛ́ ǹ bie ǹ nə́ n zɛnaa duri‐n wa.
44026027	Kii Agripaa ganaa, Lawa a boo gii‐dalin nə màn mɛn pɛ, n golee bɛ li ya? Ma á doɛ̃ máa n golee bɛ li.”
44026028	Agripaa tɔ́n pɛ Pooli ni: “A na á goã boɛɛnɛ n ma bɔyaa n ma baa Krita a min lɛa kəni?”
44026029	Pooli pɛ: “Ta gɔrɔ nɛ, ta a kio ne, Lawa die a zɛnaa, n din laanka maa pelo a too kɔmalon wolen kɛn lɛn tumaa nə n baa ka ma bɛ́ lɔn, a n bɔ fɔlɔ biɛn kɛn nɛ ma ganaa.”
44026030	Kii Agripaa laanka ǹ miãnɛn Berenisi ni, ka kii gole Fɛstusu ni ka lɛsɔkɔn wolen lɛn tumaa yoo.
44026031	Ǹ bɛ́ soe ǹ nə́ pɛ kɔn nɛ: “Giĩ kɛ sii la màn mɛn nə́ gɛ̀ dɔlɔ hinlaa da kòso‐n boe wa.”
44026032	Agripaa pɛ Fɛstusu ni: “Bɛ̀ Pooli lɛ din bie á pɛ, mà asɛ a sii lɛ a yɔrɔ‐bɔ dɔ kii gole gole kɛ li wa, bɛ̀ gɔn tá boe la a n bɔ a ganaa.”
44027001	Ǹ bɛ́ ǹ nə́ pɛ, mà wɔ n die we tà kuru ǹ goo ne wɔ wo Italii gána nɛ, ǹ nə́ Pooli laanka kòso nɛn kɔsɔn kɔ sɔraasin kuru mìilandɛnaa goon la, a tɔ n Zulusu. Sɔraasin kuru mɛn bɛ́ Kii Gole kɛ tɔ ná a ganaa, bɛ a goledɛnaa nɛ.
44027002	Wɔ́ wɔ Adramiti kiwi a tà kuru ǹ goo goon ne, bɛ doamaa nɛ a bɔ Azii gána genli a kiɛ̃. Wɔ́ wɔ, wɔ́ woo ka Aristarki‐n kun wɔ nɛ, Masedoanɛ gána min ni, a n boe Tesaloniki kiwi.
44027003	Wɔa woo a lɛawaa, wɔ́ dɔ Siidɔn. Zulusu na á goã Pooli kuĩ ka minbuiinbaa nɛ, á lɛ kɔ mà Pooli wo bɔ a giaáran li kiwi gɔ́ɔ̃ nɛ, bɛn na a laadoo siin zɛnaa nɛ.
44027004	Wɔ bɛ́ wɔ́ yoo walan, Siipri gána mɛn bɛ́ mu bii, wɔ́ bɔ bɛ para li, a giala, bɛ̀ wɔ́ pɛ wáa wɔ n woe pepere, piɛ̃ nə n diɛ wɔ lɛ.
44027005	Yìsi mu mɛn bɛ́ kaa‐n Siliisii gána laanka Panfilii gána lɛ, wɔ bɛ kuru wɔ́ woo dɔ Miira kiwi, Liisii gána nɛ.
44027006	Sɔraasin kuru mìilandɛnaa lɛ Alɛksandrii kiwi a tà kuru ǹ goo goon yɛ walan, woe Italii gána nɛ, á wɔ gisĩ á wɔ kaa bɛ nɛ.
44027007	Wɔ́ lɛawaa gigiã zɛnaa bɛ̀ wɔ n mu kuri woe boɛboɛ. Wɔ n wɔ́ nɔmaa wɔ́ tɔ́n woo dɔ Kinidi gána paǹ li, sɛnɛ, piɛ̃ bɛ́ n diɛ wɔ lɛ, wɔ a boe la wɔ wo nyɛɛnɛ pepere wa. Wɔ́ n yɔrɔ dia gɔsɛ, Salmone bǎã la, wɔ́ daa bɔ Krɛti gána paǹ kɛ li.
44027008	Mu‐kurii lɛ kaka kɔ wɔ ganaa parsiini, sɛnɛ, wɔ bɛ́ kiɛ̃ gána lɛ paǹ li, wɔ́ woo dɔ bǎã goon ne, ǹ nə́ bíi “Goon golee ǹ bǎã sonbore”, a wɔlɔ a sɔsɔɔ Laasee kiwi ganaa wa.
44027009	Wɔ́ biikoo gigiã ziziɛ̃ walan, lɛ sɔɔ kɛ dɔ́ kiɛ̃, mu‐kurii a siĩn doo wa. Bɛ lɛ na á toa, Pooli nə́ n gɔn waa á pɛ:
44027010	”Maa giaáran ganaa, masɛ yii ná a ganaa máa mu‐kurii kɛ á re baraa koe. Bɔ̀n tá re tà kuru ǹ goo lɛ laanka a gɔ́ɔ̃gɔ́ɔ̃ ǹ mànan yii, ka wɔ dininmaan lɛn dɔn nɛ.”
44027011	Sɛnɛ, sɔraasin kuru mìilandɛnaa lɛ sɛ foo na á goã doa‐n tà kuru ǹ goo dabaali lɛ laanka ǹ dɛnaa lɛ a boon ganaa, á la Pooli wɔ nɛ.
44027012	Bɛa goon golee ǹ bǎã lɛ a siĩn min giã a‐n bɔ̀nɔn wa, bɛ lɛ taman yii, tà kuru ǹ goo lɛ gɔ́ɔ̃gɔ́ɔ̃ ǹ minin lɛn gigiã mà wɔ daa wɔ wusoo wɔ mu kuru, wɔ ga a ganaa, bɛ̀ wɔ á boe la wɔ dɔ Feniksi kiwi, wɔ bɔ̀nɔn zɛnaa walan. Bɛ n Krɛti gána a goon golee ǹ bǎã goon lɛa, goo á boe la a n toa lɛ̀nyɛɛn laanka gusin a lɛ̀ gùrù gisi ganaa a wɔ a nɛ, á boe la a n toa lɛ̀nyɛɛn laanka gɔsɛ a lɛ̀ gùrù gisi dɔ ganaa a wɔ a nɛ.
44027013	Piɛ̃ boɛɛn kɔ́n yoo gusin a lɛ̀ gùrù ganaa á boe, ǹ nə́ taasɛ mà ǹsɛn sii á die yɔrɔ boe. Ǹ nə́ tà kuru ǹ goo lɛ a da mu‐kurii ganaa giala kɔ, bɛ̀ ǹ nə ǹ ba ǹ wɔlɔ lui Krɛti gána lɛkoro ganaa wa.
44027014	Sɛnɛ, boɛɛn nɛ gɔrɔ, nyɛ́ɛ da ǹ piɛ̃ gole mɛn bɛ́ boe lɛ̀giala laanka gɔsɛ a lɛ̀ gùrù gisi ganaa, bɛ́ yoo gána lɛ a kele bǎãn nɛ, á daa n duwə́ wɔ la.
44027015	Piɛ̃ lɛ tà kuru ǹ goo lɛ lɛ goa, wɔ bɛ́ wɔ a boe la wɔ á yɔ boe a ganaa wa, wɔ́ toa á tà kuru ǹ goo lɛ nyanaa á woo ne.
44027016	Gána boɛɛn kɔ́n nə́ mu bii, a tɔ n Kloda, wɔ́ bɔ bɛ a gusin a lɛ̀ gùrù ganaa á n kɔ wɔ siã boɛɛn nɛ, wɔ́ n doa wɔ́ boo la wɔ goo lɛ a boɛɛn kɛ kũ, sɛnɛ, bɛ ná a n zɛnaa ka nɔmaa gole ne.
44027017	Ǹ bɛ́ ǹ nə́ da tà kuru ǹ goo gole lɛ nɛ, bɛ kio ǹ nə́ tà kuru ǹ goo gole lɛ yii ka biɛn nɛ. Ǹ bɛ́ ǹ ba li tà kuru ǹ goo lɛ wo dii Liibii a nyɔɔsɔ̃ la wa, ǹ nə́ goo lɛ a mɔnaa gole kɛ lɛ bɔ, ǹ ná a sii toa piɛ̃ gɔn, a dɔ́ wɔ nyanaa miɛ̃ á woo wɔ nɛ.
44027018	A lɛawaa, piɛ̃ lɛ bɛ́ tɔ́n bìn diɛ wɔ ganaa taãn‐taãnɛ, ǹ nə́ mɛ la ǹ nə́ tà kuru ǹ goo lɛ a guĩ zuĩ mu li.
44027019	A lɛawaa sɔɔbaa ǹ wɔ pinaa, goo lɛ a dabaalin lɛn dininmaan nə́ tà kuru ǹ goo lɛ a gɔ́ɔ̃gɔ́ɔ̃ ǹ mànan waa, ǹ nə́ ǹ zũ mu li.
44027020	Lɛawaa gigiã kiɛ̃ wɔ a wasa yii wa, wɔ a leeren dɔn yii tèlò‐n wa. Piɛ̃ lɛ dɔ pàã bɛ́ tɔ́n gole taãn‐taãnɛ, wɔ́ nɔmaa wɔ́ taasɛ wáa wɔ a re n boe kɛ‐n wa.
44027021	Á bele bɔ dɔn wɔ a màn bii wa. Pooli tɔ́n yoo á golee minin lɛn bii, á pɛ: Toa bɛ̀ ka n ka masɛ a boo si wɔ giã Krɛti, bɛ̀ fuu kɛ laanka bɔ̀n kɛ a wɔ yii wa.
44027022	Sisia man pii ka nɛ, ka n foo taã, a giala, wɔ a min goon din ba re goɛ̃ kɛ‐n wa, tà kuru ǹ goo lɛ sɛ n die bɔ̀n biɛ.
44027023	Sonbore, tèlò‐n, masɛ bɛ́ Lawa mɛn wɔ lɛa, man dí nyɛɛ nɛ, bɛ a lon a dia dí‐a wole goon ná a n din nyaa ma nɛ.
44027024	Á pɛ ma nɛ: “Nsɛ Pooli baran nyɛ́ɛ baa wa, pàã nɛ, nsɛ golee Rɔmu kii gole gole lɛ yɔrɔ‐a, kiri nə n wɔ n ganaa. Á pɛ dɔn, ma ma miãn mɛnɛn bɛ́ kun ka ma nɛ mu‐kurii kɛ lɛ gɔ́ɔ̃ nɛ, mà Lawa á die bɛn dɔn boe a nɛ maa lɛa.”
44027025	Maa giaáran lɛn, ka n foo taã! Masɛ foo á doa‐n Lawa ganaa, ma boo mɛn pɛ ka nɛ, a nə n zɛnɛɛ miɛ.
44027026	Wɔa goo lɛ doamaa nɛ a wo n din dɛ gána kɔ́n ganaa mu bii.
44027027	A tèlò fulusiibaa ǹ wɔ n ke, piɛ̃ lɛ n wɔ biĩ mu gole gole lɛ la. Làan biikoo li, goo‐dabaalin lɛn nə́ taasɛ ǹ nə́ dɔ̃, mà wɔ diri tán kɔ́n la.
44027028	Ǹ nə́ biɛ zũ ka màn na a ganaa, ǹ nə́ ga mu lɛ a zuzulubaa ganaa, ǹ nə́ yɛ mà mu lɛ a zuzulubaa n mɛtɛrɛ pusi. Nyɛɛn boɛɛn doo ǹ nə́ wusoo ǹ nə́ biɛ lɛ zũ, ǹ nə́ yɛ mà mu lɛ a zuzulubaa n mɛtɛrɛ pɔsɔɔ.
44027029	Nyɛ́ɛ na á goã ǹ ganaa mà wɔa tà kuru ǹ goo lɛ á re n toe kɔlɔn nɛ, bɛ lɛ nɛ ǹ nə́ goo lɛ a kurə́ ǹ kɔlɔ dadara sii a biɛ yii goo lɛ kio ganaa, ǹ nə́ ǹ gisĩ mu li, ǹ nə́ n yii da mà lɛ̀ waa fufuu.
44027030	Goo lɛ a dabaalin lɛn man giɛ li ǹ soo ǹ baa si, ǹ nə́ goo boɛɛn kɛ bɔ ǹ nə́ diɛ mu la, mà ǹsɛn man woe kɔlɔ dadaran yii goo lɛ nyɛɛn dɔ nɛ.
44027031	Pooli pɛ sɔraasin laanka ǹ mìilandɛnaa lɛ nɛ: “Bɛ̀ minin kɛn nə giã goo lɛ gɔ́ɔ̃‐n wa, ka ba boe la ka la wa.”
44027032	Sɔraasin lɛn nə́ goo boɛɛn lɛ a biɛn kuru ǹ nə́ toa á woo.
44027033	Wɔ bɛ́ n yii diɛ lɛ̀ a waa la, Pooli pɛ mà min din tumaa màn bii: “A lɛawaa fulusii n ke pelo wɔ nə n yii diɛ, wɔ n wɔ a màn kɔ́n bii wa.
44027034	Masɛ n pii ka nɛ, ka màn bii, a giala, ka laadoo tá màn‐bii ganaa ka yii boo la a goã koo. Masɛ n pii ka‐n doo, màn ba re pɔrɛɛ ka kɔ́n‐a wa.”
44027035	Pooli bɛ́ á bɛa boon kɛn da á nya, á buuru saa, á barka da Lawa nɛ min tumaa yɔrɔ‐a, á tɔ́n pɔrɔ á sɔ̃.
44027036	Wɔ tumaa foo taã, wɔ gogoonmaa màn bii.
44027037	Wɔ tumaa a kaa kun na á goã min biɛ paa ka pɔsɔbaa ka sɔrɔ (276) tà kuru ǹ goo lɛ gɔ́ɔ̃ nɛ.
44027038	Wɔ bɛ́ wɔ́ màn bii wɔ́ nya, ǹ nə́ belee lɛ sɛ waa ǹ nə́ zũ mu li, màn mɛn bɛ́ toɛ, tà kuru ǹ goo lɛ puusə kɔ.
44027039	Lɛ̀ bɛ́ á waa, goo‐dabaalin lɛn nə tán lɛ dɔ̃ wa. Sɛnɛ, maǹ nə́ mu a na kɔn‐a ǹ bǎã kɔ́n yɛ, nyɔɔsɔ̃ na a lɛ‐a. Ǹ nə́ ga li bɛ̀ maǹ boe la, ǹ wo tà kuru ǹ goo lɛ doa bɛ ganaa.
44027040	Ǹ nə́ kɔlɔ dadaran lɛn fore ǹ nə́ ǹ kaa mu li, ǹ ná a da baa ǹ lasan kɛn yii ǹ biɛn dɔn fore. Bɛ kio ǹ nə́ mɔnaa goon yii tà kuru ǹ goo lɛ a nyɛɛnaan ganaa, màn mɛn bɛ́ toɛ, piɛ̃ nyanaa, ǹ bɛa nyɔɔsɔ̃ bǎã kɛ lɛ a zii saa.
44027041	Sɛnɛ, tà kuru ǹ goo lɛ woo n dɔ nyɔɔsɔ̃ li, á kũ walan, mu lɛ a duwə́ baraa lɛ ná a kio yiyiɛ.
44027042	Sɔraasin lɛn mà ǹ daa ǹsɛn nə́ kòso nɛn lɛn dɛ, mà bɛ bie wa mà ǹ tá re mu biɛ ǹ baa si.
44027043	Sɛnɛ, sɔraasin kuru mìilandɛnaa lɛ bɛ́ a ba li a Pooli dɛ wa, á n piã ka n miãn lɛn taasiɛ lɛ nɛ. Min mɛnɛn bɛ́ boe mu baa la, á pɛ bɛn manɛ mà ǹ parɛ bibinaa nɛ, ǹ nə n dɔ mu li ǹ wo tán lɛ ganaa.
44027044	Gialakunun kɛn tá re dii gɔn sɛlɛɛn la hinlaa tà kuru ǹ goo lɛ a yiyiɛ lɛkoron la. Wɔ tumaa dɔ́ woo dɔ tán lɛ la ka yɔrɔ kɛ lɛ nɛ, bɛ̀ màn kɔ́n ná a pɔrɔ wɔ ganaa wa.
44028001	Fuu bɛ́ á n bɔ wɔ mìi ni ǹ mɛn waáraa, wɔ́ nɔ̀n da wɔ́ woo yaa, bɛ̀ gána lɛ tɔ n Malti.
44028002	Gána lɛ a minin nə́ n da wɔ lɛ sɔnbɔraanɛ. La bɛ́ kiɛ, nyan nə boe, ǹ nə́ tɛ gole koa, ǹ nə́ wɔ kaa tán wɔ́ a lɛnpɛnɛ.
44028003	Pooli gɔn gere bisin goa mà a n kiɛ tɛ‐n, yǎa kɔrɔka soo tɛ gusuũ lɛ a lɛa, á n lɛ paraa a gɔn ganaa.
44028004	Gána lɛ a minin bɛ́ ǹ nə́ bɛa miɛ̃ kɛ yɛ, á lɛ n paraa‐n Pooli gɔn ganaa, ǹ nə́ pɛ kɔn nɛ: “Giĩ kɛ n die goɛ̃ minin nyin‐bɔle lɛa taãn‐taãnɛ, a laanɛ a gã mu li ke wa, Sonbore a re toɛ a la wa.
44028005	Sɛnɛ, Pooli nə́ n gɔn pɛsɛ̃, miɛ̃ lɛ mɛnaa tɛ‐n, bɛ̀ màn kɔ́n ná a zɛnaa a din ni wa.
44028006	Minin lɛn man nə́ goã n yii diɛ Pooli gɔn lɛ a yui laanka a dinmaa a gɛ̀ la. Sɛnɛ, a bɛ́ á belebɔ ǹ yii ná a ba baraa kɔ́n dɔ ganaa n zɛnɛɛ Pooli‐n wa, ǹ taasiɛ nə́ n bɔyaa. Ǹ nə́ mɛ la ǹ nə́ pii: “Dì goon ne!”
44028007	Gána lɛ a min yii guguru‐a tɔ n Pubulusu, bɛa wurun man nə́ goã kunu bǎã lɛ ganaa. Bɛ́ wɔ kũ á woo wɔ nɛ a piɛ wɔ giã walan, á wɔ kũ doɛ̃ sɔnbɔraanɛ yǎa lɛawaa sɔɔ.
44028008	Ǹ di na a goã lon wa, gɔ̀nɔn wɛɛ̃ laanka gɔ́ɔ̃ kuri na á goã a ganaa. Pooli woo a mìi la, á n gɔn da la á Lawa nyankɔ nɛ, a ná a kaka kɔ.
44028009	Bɛ kio, gána lɛ a min mɛn tumaa goã busulə lɛa, bɛn man nə́ goã die Pooli li, bɛ̀ ǹ gogoonmaa kaka kɔ.
44028010	Ǹ nə́ wɔ gɔ taãn‐taãnɛ, wɔ bɛ́ re wusii we tà kuru ǹ goo ne doo woe, ǹ nə́ wɔa zii tɔ wɔ ǹ laadoo màn din tumaa kɔ wɔ la.
44028011	Mui sɔɔ bɛ kio, wɔ́ wɔ Alɛksandrii kiwi a tà kuru ǹ goo goon ne, a tɔ n "Dioskuru". Bɛa tà kuru ǹ goo lɛ na á bɔ̀nɔn zɛnaa Malti gána nɛ.
44028012	Wɔ́ woo dɔ Sirakuzu kiwi wɔ́ golee walan, wɔ́ lɛawaa sɔɔ zɛnaa.
44028013	Wɔ bɛ́ wɔ́ yoo walan wɔ́ n da gána paǹ li, wɔ́ woo dɔ Rezio kiwi. A lɛawaa, piɛ̃ yoo á bɔ gusin a lɛ̀ gɔn la, wɔ́ woo dɔ Puzolo lɛawaa paa gɔ́ɔ̃ nɛ.
44028014	Wɔ́ woo wɔ dɔɔ̃nɔn kɔnɔn yaa walan, bɛn nə́ wɔ nyankɔ mà wɔ piizii goon zɛnaa ǹsɛn li. Wɔ n wɔ́ woo Rɔmu kiwi bɛa yɔrɔ kɛ lɛ la.
44028015	Wɔ dɔɔ̃nɔn mɛnɛn bɛ́ Rɔmu, bɛn bɛ́ ǹ nə́ wɔa daa boo ma, ǹ nə́ yoo ǹ nə́ daa yǎa Apiyusu kiwi a pii ni, ka tiin yu ǹ bǎã sɔɔ kɛ nɛ, ǹ nə́ n da wɔ lɛ. Pooli bɛ́ á ǹ yɛ, á barka da Lawa nɛ, á foo taã.
44028016	Wɔ bɛ́ wɔ́ dɔ Rɔmu kiwi, ǹ nə́ lɛ kɔ mà Pooli kion saa, sɛnɛ, sɔraasi goon na á goã a lɛduĩ.
44028017	Lɛawaa sɔɔ bɛ kio, Pooli lɛ dia Zuifun nyɛɛnaandɛnan la. Ǹ bɛ́ ǹ nə́ daa n lɛ sɔkɔn, á boon kɛn da ǹ nɛ: “Ma dɔɔ̃n giĩn lɛn ganaa, ma sii la ma tɔrɔ minin la wa, ma wɔ digolon landa sii kɔ́n sàabaa wa, sɛnɛ, maǹ nə́ masɛ kũ ǹ nə́ ma da kòso‐n Zeruzalɛmu, ǹ nə́ ma wɔ Rɔmu minin gɔn.
44028018	Bɛn bɛ́ ǹ nə́ nɔ̀n da ma la, má n bɔlɔ yala pɛ, maǹ nə́ baa re ma diɛ, a giala, ǹ sii kɔ́n yɛ masɛ wɔ gɔn la màn mɛn bɛ́ gɛ̀ dɔlɔ boe wa.
44028019	Sɛnɛ, Zuifun bɛ́ ǹ nə́ n piã, má nɔmaa má pɛ, máa ǹ masɛ a sii lɛ wɔ Rɔmu kii gole gole kɛ gɔn, a na a yɔrɔ bɔ. Ma bie má bɛ zɛnaa máa zɛ̀rɛ mɛnaa maa gána minin la wa.
44028020	Bɛ lɛ a lɛa nɛ má lɛ dia ka la, ma tá a yɔrɔ pii ka nɛ, a giala, Izirayeli minin foo bɛ́ doa‐n sii mɛn ganaa, fɔlɔ biɛn man masɛ ganaa bɛ lɛ a lɛa.”
44028021	Ǹ nə́ Pooli lɛ si: “Sɛ́wɔ kɔ́n bɔ Zudee gána‐n, á daa wɔsɛn li n wɔ gɔn la wa, dɔɔ̃n kɔ́n dɔ daa á boo da hinlaa á n tɔ baraa pɛ wɔsɛn man wa.
44028022	Wɔsɛn man li n din ni n taasiɛ pɛ wɔsɛn nɛ, a giala, maǹ zia diɛ bǎã din tumaa nɛ n zii dii kɛ lɛ ganaa.”
44028023	Ǹ lɛawaa mɛn bɔ, bɛ bɛ́ á dɔ, ǹ nə́ wusoo ǹ nə́ daa Pooli yaa a giã ǹ bǎã nɛ. Pooli boo da ǹ nɛ, á Lawa a kiibaa ǹ dí kɛ a nyɛɛ boo pɛ ǹ nɛ. A na á goã n doɛ á Yezu boo diɛ ǹ nɛ, a n boe Muizu a landa sɛ́wɔ nɛ ka Lawa a boo gii‐dalin sɛ́wɔn nɛ. A n giɛ li mà ǹ dɔ̃, mà màn mɛn nə n da a wɔ gɔn la, mà sonbore ne. Maǹ nə́ sùn lɛ baa baayɛlɛ yǎa wasa mɛ.
44028024	Ǹ tɛnɛn nə́ lɛ kɔ ǹ nə́ golee a da ǹ boo lɛ li, sɛnɛ, gialakunun nə golee li duduu wa.
44028025	Ǹ dininmaan boo bɛ́ a goã goon wa, ǹ ná a giala kɔ ǹ tá sasawɛɛ, Pooli tɔ́n boo kɛ da ǹ nɛ: Yiri Fu boo mɛn wɔ Lawa a boo gii‐dali Izayii lɛ‐n, mà a pɛ ka digolon manɛ, taãn nɛ:
44028026	”Wo tɔrɔ kɛ a minin li, n pɛ ǹ nɛ: Ka á re n too koe ka nɔmaa, ka a re boo miɛ wa, Ka á re giɛ ka yii laa, ka yii a re wɔlɔ yii wa.
44028027	A giala, tɔrɔ kɛ lɛ a minin nə́ n foo laa, ǹ nə́ n toon tã, ǹ nə́ n yiin tã. Bɛ bie wa ǹ yii á re wɔlɔ yii, ǹ too á re boo miɛ,ǹ yiri á re a giala miɛ, ǹ wusoo ǹ da Lawa li, Lawa dɔ á re ǹ busu nyɛɛ ǹ foo ne, sɛnɛ, bɛ bɛ́ a bie ǹ yii li ǹ sii lɛa wa.”
44028028	Pooli tɔn pɛ: Ka dɔ̃ kəni, mà Lawa na á bɛa kirisibaa ǹ boo kɛ lɛ dia tɔrɔ kɔsɔn la, bɛn tá re n too koe.
44028029	A bɛ́ á bɛ da á nya, Zuifun lɛn nə́ yoo ǹ nə́ woo, bɛ̀ ǹ nə́ kɔn liere koe taãn‐taãnɛ.
44028030	Pooli kion goon saa á giã a nɛ yǎa lɛ̀ paa ka buri. Minin mɛnɛn tumaa goã die n yii koe a ganaa, a na á goã kɔn yii ka bɛn nɛ walan.
44028031	A na á goã Lawa a kiibaa ǹ dí kɛ a nyɛɛ boo diɛ, a n minin darɛɛ wɔa Dɛnaa Yezu Krita a boo ganaa. A na á goã bɛa sii lɛ zɛnɛɛ a din gɔn wìi a lɛa, min ná a ba kurii a ganaa wa.
45001001	Masɛ Pooli mɛn bɛ́ Yezu Krita a bɛ̀rɛ lɛa, masɛ n sɛ́wɔ kɛ kiɛ̃. Lawa na á ma bíi, mà ma dia dí‐a wole baa. A na á ma bɔ, mà ma a din a Boo Tii Kɔɔ̃n kɛ pɛ.
45001002	Lawa din na á wɔ a boo gii‐dalin lɛ‐n, ǹ nə́ pɛ a din a boo sonbore kɛ nɛ, mà asɛ nə́ n lɛ kɔ ka Boo Tii Kɔɔ̃n nɛ.
45001003	Bɛa Boo Tii Kɔɔ̃n lɛ n boo diɛ a din a Nɛgiĩ Yezu Krita wɔ gɔn la. Wɔa Dɛnaa Yezu kɛ lɛ kii Davida tɔrɔ lɛa, gɔ̀nɔn siĩ wɔ gɔn la,
45001004	a na á goã Lawa a Nɛgiĩ dɔ lɛa. Lawa a Yiri Fu na á bɛ nyaa, ka pàã gole ne, ka bɛa Yezu lɛ a yii kaa a bɔ geren bii barka nɛ.
45001005	A din lɛ pàã ganaa, Lawa na á bǐɛ̃ baa masɛ la, á ma baa dia dí‐a wole lɛa. Mà ma dí nya Yezu ni, ma tɔrɔ kɔsɔn tumaa nyɛɛnaan sabɔ, ǹ Lawa bɔlɔ si, ǹ goleemali wɔ.
45001006	Ka dɔn man bɛa minin kɛn lɛn lɛa, Lawa ka bíi mà ka Yezu Krita wɔn baa.
45001007	Ka mɛnɛn tumaa bɛ́ Rɔmu kiwi, Lawa n ka narɛ, á ka bíi á ka baa a din wɔn lɛa, ma á fòo diɛ ka nɛ. Wɔ Di Lawa laanka Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
45001008	Bibinaanɛ, ma á barka diɛ maa Lawa nɛ, ka Yezu Krita tɔ nɛ, ka tumaa a lɛa. Maǹ pii kanaa paǹ din tumaa ganaa, mà ká golee Lawa li sonbore.
45001009	Biikoo tumaa waáraa, bɛ̀ ma á Lawa nyankoe, ma nə n yiri koɛ ka nɛ. Ma na a nyankoe Lawa lon, máa a zii kɔ ma la, ma da bɔ ka li sisia. Lawa á doɛ̃ mà boo taãn nɛ ma á diɛ. Ma bɛ́ dí nyɛɛ asɛ Lawa mɛn nɛ, ka ma foo din tumaa nɛ, ma ná a Nɛgiĩ Yezu kɛ boo pii min tumaa nɛ, a din nə maa siére lɛa.
45001011	Sonbore, masɛ n giɛ li taãn‐taãn ma ka yɛ, màn mɛn bɛ́ toɛ, Lawa a Yiri Fu bǐɛ̃baa ǹ mànan mɛnɛn kɔ ma la, ma da bɛn kɔ ka la, ka boo la ka wo nyɛɛnɛ.
45001012	Haayii, man die ka li, golee Lawa li goon mɛn bɛ́ wɔ lon, wɔ pàã yɛ kun ka bɛ barka nɛ, kaa wɔ ma foo taã, ma dɔ wɔ ka dɔn foo taã.
45001013	Dɔɔ̃nɔn lɛn, masɛ n giɛ li ka dɔ̃, má a lɛn zɔɔ̃ gunyin damata, máa man die ka li, màn mɛn bɛ́ toɛ, mà maa dí bǎã kɔ́n yɛ ka bii, ka ma bɛ́ má yɛ tɔrɔ kɔsɔn bii lɔn. Sɛnɛ, ma tɔn boo la ka pelo yii‐n wa.
45001014	Min din tumaa a giɔ̀mɔ n ma ganaa: Sii‐doɛ̃ wolen ne woo ka sii‐doɛ̃baã wolen ne, sɛ́wɔ‐doɛ̃ wolen ne woo ka sɛ́wɔ‐doɛ̃baã wolen ne.
45001015	Bɛ lɛ taman yii, masɛ n giɛ li taãn‐taãnɛ, ma Boo Tii Kɔɔ̃n kɛ pɛ ka dɔn manɛ, kasɛn mɛnɛn bɛ́ giã‐n Rɔmu kiwi.
45001016	Maa sìi koe ka Lawa a Boo Tii Kɔɔ̃n pɛ kɛ‐n wa. A giala, Lawa pàã n dí nyɛɛ a nɛ, á kirisibaa koe a goleemali wolen tumaa la: Bibinaa nɛ Zuifun manɛ, bɛ kio tɔrɔ kɔsɔn mɛnɛn bɛ́, ǹ ba Zuifun lɛa wa.
45001017	A giala Boo Tii Kɔɔ̃n nə nyɛɛ Lawa bɛ́ min biɛ min pepere lɛa a din yɔrɔ‐a lɔn goleemali din sɔɔ̃ barka nɛ, ka a bɛ́ kiɛ̃‐n Lawa a boo sɛ́wɔ‐n lɔn: «Min mɛn bɛ́ a pepere wa, bɛ a dɛnaa á re mɛnɛɛ. Sɛnɛ, min mɛn bɛ́ pepere, bɛ á re nyin nyabaã yii.
45001018	Sonbore, Lawa nyaa mà asɛ a foo‐busii á re gisĩ min tumaa la, a giala, minbuiinin ba Lawa guguru koe wa, ǹ ba pepere wa. Minin tá Lawa a sonbore lɛ doɛ̃, sɛnɛ, maǹ pìi koe lɛ ka ǹ zɛnaa ǹ sii baraan nɛ.
45001019	A giala, minbuiin nɛ á boe la a màn mɛn dɔ̃ Lawa wɔ gɔn la, a tá bɛ siére‐a. Lawa dinmaa na á bɛ nyaa nɛ.
45001020	Sonbore, min ba boe la a Lawa yɛ wa, sɛnɛ, a nə n din nyɛɛ minin manɛ ka a nya ǹ dín ni, a kũ kanaa diɛ biikoo ganaa. Bɛ lɛ taman yii, minin tá boe la ǹ na a pàã nyabaã wole kɛ dɔ̃, ka a Lawabaa kɛ nɛ, yǎa ǹ baran n yiin tã wa. Bɛ lɛ nɛ, sonbore yɛ ǹ gɔn kɔ́n ba ǹ lon wa.
45001021	Ta ǹ nə́ Lawa dɔ̃, ǹ na a guguru kɔ Lawa lɛa wa, ǹ barka dɔ da‐n wa. Ǹ taasiɛn nə́ kooro baa, ǹ nə́ n piã ka sii giala miɛ nɛ, ǹ gɔ́ɔ̃ tii.
45001022	Maǹ nə́ goã ǹ dinin biɛ màn‐dɔ̃lin lɛa, a da yaa sonbore, maǹ gàãnaan lɛa.
45001023	Lawa mɛn bɛ́ a nyɛɛ duduu wa, ǹ bɛ guguru kɔ wa. Maǹ nə goã màn gã wolen nyinin guguru koe, minbuiinin ni, bàanan nɛ, tɔɔ gòã sii dɛnan nɛ, ka màn nɔ̀ giɛraa tán wolen ne.
45001024	Bɛ lɛ na á toa, Lawa nə́ ǹ toa bɛa sii gɔgɔrɛ zɛnaan kɛn lɛn nɛ, á kɔnpɛ ǹ dinin foo dùũ‐siin ni, màn mɛn bɛ́ toɛ, ǹ sàn kɔ ka ǹ dinin gɔ̀nɔn nɛ.
45001025	Lawa màn mɛn da, maǹ bɛ guguru koe, sɛnɛ, Lawa din mɛn bɛ́ màn lɛ a diɛ wole lɛa, ǹ ba bɛ guguru koe wa. Haalɛ ka bɛ yii ni, Lawa tɔ n goɛ̃ guguru miɛ̃ yǎa duduu. A n miɛ̃! Ǹ bɛ́ ǹ nə́ Lawa a sonbore kɛ dɔ̃, ǹ ná a lonkɔ ka soɛ nɛ.
45001026	Bɛ lɛ taman yii, Lawa nə́ ǹ toa ǹ dinin sìi sii zɛnaan gɔn. Lawa giĩ laanka lɔ sii mɛn yɔrɔ bɔ, ǹ lɔn nə́ bɛ bɔyaa. Siin mɛnɛn bɛ́ ǹ ba kɔnboe ka zɛnaa‐n wa, maǹ bɛn zɛnɛɛ.
45001027	Bɛa yɔrɔ kɛ lɛ la, giĩn dɔn nə́ lɔn toa walan, ǹ dinin miã giĩn sii n wɛ̃ nɛ ǹ ganaa. Giĩn nə́ sìi doɛ̃baã siin zɛnaa ǹ miã giĩn ganaa. Bɛ lɛ nɛ, Lawa á re ǹ baraabaa ǹ dí kɛ a dɔlɔ boe ǹ dinin gɔ̀nɔn ganaa a giala yii li.
45001028	Ka bɛ dɔ‐n doo, ǹ lɛ kɔ ǹ nə́ Lawa doɛ̃ sii toa ǹ gɔ́ɔ̃‐n wa. Bɛ lɛ nɛ, Lawa nə́ ǹ toa ǹ dinin yiri gɔgɔrɛ kɛ gɔn, màn mɛn bɛ́ toɛ, siin mɛnɛn doamaa bɛ́ n bie ka zɛnaa‐n wa, ǹ bɛn zɛnaa.
45001029	Ǹ piɛ̃maa‐n ka kɔkɔrɔbaa laanka sii baraa tɔrɔ tumaa nɛ. Ǹ foo n wuu pii, ǹ dinin dɔn man baraa. Maǹ minin bebele, maǹ zia diɛ, maǹ gɛ̀ dii. Maǹ gɔn diɛ ǹ miãn ganaa. Maǹ boo baraa diɛ kɔn kio ganaa,
45001030	ǹ nə́ kɔn tɔ ziziɛ̃. Ǹ ba Lawa narɛ wa, ǹ ba min guguru koe wa. Din gole kɔlen manɛ, ka din laakalaalin ni. Maǹ nə́ n taasɛ biikoo tumaa li, ka sii baraa zɛnaa ǹ gɔn nɛ. Ǹ ba n too koe ǹ yɛ wolen lon wa,
45001031	maǹ koe ǹ dinin dùũ din sɔɔ̃ lɛ. Bɛ̀ ǹ nə́ n lɛ kɔ ka boo mɛn nɛ, ǹ ba bɛa sii zɛnɛɛ wa. Ǹ ba kɔn‐narɛɛ doɛ̃ wa, ǹ ba makara dɔ doɛ̃ wa.
45001032	A laanɛ ǹ tá doɛ̃ ke mà Lawa pɛ mà bɛa siin kɛn lɛn zɛnaalin doamaa‐n ka gɛ̀ nɛ, ǹ ba goɛ̃ bɛa siin kɛn lɛn zɛnaa din sɔɔ̃ li wa, sɛnɛ, a zɛnaali kɔsɔn dɔn man kɔɔ̃nɛ ǹ ganaa.
45002001	Nsɛ min ke, nsɛ mɛn bɛ́ n miãn zɛ̀rɛ biɛ, sonbore yɛ ǹ bǎã goon ba n lon wa. N bɛ́ n miãn zɛ̀rɛ biɛ, ma nə n din dɔ zɛ̀rɛ biɛ, a giala, nsɛ mɛn bɛ́ n miãn zɛ̀rɛ biɛ, n din dɔ n bɛa siin lɛn zɛnɛɛ.
45002002	Wɔ́ dɔ̃ mà min mɛnɛn bɛ́ bɛa siin kɛn zɛnɛɛ, mà á pepere, Lawa kiri kuru ǹ la.
45002003	Nsɛ mɛn bɛ́ bɛa siin kɛn zɛnaali zɛ̀rɛ biɛ, n din dɔ nə ǹ zɛnɛɛ, ma n taasɛ mà n tá re n sii Lawa a kiri la?
45002004	Lawa bɛ́ a ba dɔlɔ boe ka ganaa fufuu wa, á n kaa sii sii a ganaa, bɛ lɛ nɛ, n tá a bǐɛ̃baa gole kɛ puusə koe? N ba doɛ̃ mà Lawa a bǐɛ̃baa kɛ lɛ nə n nyanɛɛ, mà n wusoo n sii baraan kio wa?
45002005	N too á kaka koe! N nə́ n piã ka Lawa a bǐɛ̃baa kɛ nɛ. Bɛ lɛ taman yii, n doamaa bɛ‐n ka dɔlɔ mɛn nɛ, n ná a yɔrɔ‐boe koɛ n din ni, Lawa a kiri‐kurii pinaa, bɛ á re gole koe doo a la yii ni. Bɛa pinaa kɛ nɛ, Lawa á re a kiri kɛ a peperebaa nyɛɛ min tumaa yɔrɔ‐a, ka foo‐busii gole ne.
45002006	Lawa n die min gogoonmaa sarɛɛ, a kɔnpɛ a nya ǹ dí ni.
45002007	A n die nyin nyabaã koe ǹ tɛnɛn la, min mɛnɛn bɛ́, ǹ nə́ n dinin kɔ sii bǐɛ̃ zɛnaa la biikoo tumaa waáraa, mà Lawa gugurubaa laanka tɔ sonbore kɔ ǹsɛn la, ǹ yii goã koo miɛ̃ yǎa duduu.
45002008	Sɛnɛ, min gialakunun kɛn, Lawa á re a foo‐busii gole kɛ nyɛɛ bɛn manɛ, min mɛnɛn bɛ́ n taasɛ ka ǹ dinin sii din sɔɔ̃ nɛ, ǹ ba koe sonbore lɛ wa yǎa kɔkɔrɔbaa.
45002009	Lawa n die nɔmaa baraa gisĩ sii baraa zɛnaalin tumaa la, Zuifun man bɔrɔ, ka min mɛnɛn dɔn bɛ́, ǹ ba Zuifun lɛa wa.
45002010	Sɛnɛ, min woo min tá sii bǐɛ̃ zɛnɛɛ, Zuifu ni ka min mɛn dɔ bɛ́ a ba Zuifu lɛa wa, Lawa á re gugurubaa laanka tɔ sonbore koe bɛa dɛnaa la, ka là nyantoro ne.
45002011	Lawa a bɔkɔnlɛ we wa.
45002012	Min mɛnɛn nə sii baraa zɛnaa, bɛ̀ ǹ nə́ ǹ ba Lawa a dí‐pɛn lɛn siére‐a wa, kiri n die n kuri bɛn la, ǹ gã bɛ̀ dí‐pɛn goɛ̃ ná a ba a‐n wa. Sɛnɛ, Zuifun mɛnɛn bɛ́ Lawa a dí‐pɛn kɛn doɛ̃, ǹ nə́ n tã la ǹ nə́ sii baraa zɛnaa, kiri n die n kuri bɛn la ka dí‐pɛn lɛn nɛ.
45002013	Bɛ̀ min tá giɛ li a boo la, a n baa min pepere lɛa Lawa yɔrɔ‐a, dí‐pɛn kɛn doɛ̃ din sɔɔ̃ bie boe wa, yǎa a tɔ we a kɔnpii ka Lawa a zii kɛ nɛ.
45002014	Lawa a dí‐pɛn ba tɔrɔ kɔsɔn kɛn li wa, sɛnɛ, minin tá ǹ bii ǹ nə́ tɔ we, a n kɔnpii ka bɛa dí‐pɛn kɛn lɛn nɛ. A laanɛ ǹ ba dí‐pɛn lɛn siére‐a wa, manə ǹ bɔlɔ sii dɔn ǹ dinin ganaa.
45002015	Ǹ dinin tɔ wɔ ǹ gɔn nə nyɛɛ kɛnɛn, mà dí‐pɛn bɛ́ giɛ màn mɛn li, mà bɛ n kiɛ̃ nɛ ǹ gɔ́ɔ̃ nɛ. Ǹ dinin foo n bɛa siére pii, ǹ taasiɛn manə ǹ zɛ̀rɛ biɛ biikoo tɛn li, ǹ sonbore kɔ ǹ la biikoo tɛn dɔ li.
45002016	Bɛ̀ Lawa kiri kuru minbuiinin la ǹ mɛn pinaa, ka ǹ taasiɛ duriin ni, bɛ tumaa á re soe wɔlɔ fúlu ganaa. Yezu Krita Boo Tii Kɔɔ̃n mɛn kɔ ma la mà ma pɛ, bɛ n pii miɛ.
45002017	A n lɔn kəni, nsɛ kɛ lɛ Zuifu tɔ nə n ganaa? Lawa a dí‐pɛn tá ka li, n tá n gòãn koɛ bɛ la, n tá n din dɔ gole koe n Lawa a lɛa.
45002018	N tá Lawa lɛ foo‐sii doɛ̃, n doamaa bɛ nɛ n màn mɛn zɛnaa, a dí‐pɛn nə́ bɛ nyaa n nɛ.
45002019	Nsɛ n pii, mà nsɛ n yii tere‐an nyɛɛnaan sabɔle lɛa, mà nsɛ n wɔlɔ tìdɛnan wɔlɔ fúlu lɛa,
45002020	mà nsɛ n sii doɛ̃baãnaan daraali lɛa, ka nɛnyaanan mìinaa nɛ. Ma n bɛ pii, a giala, minbuiin nɛ doamaa bɛ́ nɛ, a Lawa laanka a sonbore kɛ dɔ̃ lɔn, ma nə n bɛ yii yɛ dí‐pɛn lɛn nɛ.
45002021	Haya kəni! Nsɛ mɛn bɛ́ min kɔsɔn darɛɛ, wàa na á baa n ba n din darɛɛ wa? Ma n minin darɛɛ, mà ǹ baran wurumu baa wa, n din dɔ n biɛ.
45002022	N mà ǹ baran naarɛbaa zɛnaa wa, n din nə zɛnɛɛ. N ba giɛ li n dì gìĩ ma wa, sɛnɛ, ma na a wúlu bɔ ǹ bǎã mànan goɛ.
45002023	Ma nə n din gole koe Lawa a dí‐pɛn kɛn lɛa, sɛnɛ, ma n dí‐pɛn lɛn bɔlɔ tii, n nə́ Lawa tɔ ziziɛ̃.
45002024	Sonbore, a kiɛ̃maa tá Lawa a boo‐n kɛnɛn: «Ka dinin kɛn lɛn lɛa nɛ, tɔrɔ kɔsɔn tá Lawa tɔ ziziɛ̃.»
45002025	Liere ba a‐n wa, là tá kurii ganaa bɛ̀ n tá koe dí‐pɛn lɛn lɛ. Sɛnɛ, bɛ̀ n tá ǹ bɔlɔ tii, ta n nə n kuru, ma n ka soroma bɛ́ lɔn Lawa yɔrɔ‐a.
45002026	Tɔrɔ kɔsɔn soroman kɛn, bɛ̀ bɛn min tá koe dí‐pɛn lɛ, a nə́ ǹ zɛnɛɛ, a soromabaa lɛ bie goɛ̃ ka kurii bɛ́ lɔn Lawa yɔrɔ‐a wa?
45002027	Bɛa soroma kɛ lɛ gɔ̀nɔn siĩ wɔ gɔn la, bɛ lɛ n die kiri kuri nsɛ Zuifu lɛ la. A laanɛ n tá kurii ni, n nə́ Lawa a dí‐pɛn doɛ̃, n bɛ́ n nə́ ǹ bɔlɔ tii. A da yaa soroma kɛ lɛ n koe ǹ lɛ a tá ǹ zɛnɛɛ.
45002028	Gɔ̀nɔn ganaa wɔ a Zuifubaa kɛ bie min biɛ Zuifu taãn lɛa wa, gɔ̀nɔn ki a kurii wolebaa kɛ a màn kɔ́n lɛa wa.
45002029	Gɔ́ɔ̃ wɔ n min biɛ Zuifu taãn lɛa, kurii n boe foo li, Lawa a Yiri Fu barka nɛ, sɛnɛ Lawa a boo kiɛ̃ kɛ din sɔɔ̃ barka bie wa. Bɛa Zuifu taãn kɛ a tɔ bɔ bie boe minbuiinin li wa sɛnɛ, a n boe Lawa li.
45003001	Wàa mɛn là n Zuifubaa lɛ nɛ, á la tɔrɔ kɔsɔbaa nɛ? Mìi tá kurii wolebaa lɛ la ya?
45003002	Hiĩ, mìi tá la, mìi gole gole dinin. Bibinaanɛ, Lawa na á boo da ka Zuifun ni. A na a ná a boo lɛ koa ǹ dinin li.
45003003	Sonbore ne, ǹ tɛnɛn nə goã bɔlɔgoondɛnaabaa la wa. Sɛnɛ, bɛ á boe la a Lawa a bɔlɔgoondɛnaabaa sàabaa ya?
45003004	Haayii dɛ! Bɛ n nyɛɛ dinin kəni, mà ta min din tumaa nə́ n piã ka ǹ lɛ kɔ ǹ sii zɛnaa nɛ, bɛ̀ Lawa sɛ nə́ n lɛ kɔ ka ǹ mɛn nɛ, a n bɛ zɛnɛɛ. Lawa a boo n bɛ lɛ pii: «Bɛ lɛ n ke, ta n boo mɛn da, sonbore tá n lon, ta n dɔlɔ mɛn da ma mìi ni zɛ̀rɛ ba n ganaa wa.»
45003005	Sɛnɛ, bɛ̀ wɔa bɔlɔgoondɛnaabaabaã tá Lawa a bɔlɔgoondɛnaabaa nyɛɛ, wɔa bɔlɔgoondɛnaabaabaã lɛ sɛ a soɛ wa? Á siĩn doo Lawa dɔlɔ bɔ wɔ ganaa bɛ a lɛa? Bɛ a kɔkɔrɔ wa? Man bɛa nɔ̀n‐diɛ kɛ we á kɔnpii minbuiinin taasiɛ nɛ.
45003006	Haayii! Lawa a kɔkɔrɔ duduu wa. Bɛ bie wa, a ba boe la a kiri kuru kanaa la wa.
45003007	Bɛ̀ wɔa bɔlɔgoondɛnaabaabaã tá Lawa a bɔlɔgoondɛnaabaa tɔ siɛ lon, a ná a tɔ guguru koe, wàa na á baa doo á kiri kuri wɔsɛn la, mà sii baraa zɛnaalin man wɔ nɛ?
45003008	Wàa‐n wɔ kurii wɔ pɛ, mà «Wɔ daa wɔ sii baraa zɛnaa, màn mɛn bɛ́ toɛ, sii bǐɛ̃ bɔ a nɛ?» Min tɛnɛn man ma tɔ ziziɛ̃, ǹ nə́ soɛ diɛ ma la, mà ma n bɛa boon kɛn lɛn pii. Lawa n die dɔlɔ boe bɛa minin kɛn lɛn ganaa a giala yii li.
45003009	Man wusii ma din a da ǹ boo kio ya? Wɔsɛn Zuifun lɛn, wɔ á soɛ tɔrɔ kɔsɔn kɛn man ya? Haayii dɛ! Má pɛ gɔrɔ, máa Zuifun laanka tɔrɔ kɔsɔn kɛn lɛn tumaa n sii baraa pàã giulun.
45003010	Lawa a boo n pii: «Min din banban, a n boe la a n baa min pepere lɛa Lawa yɔrɔ‐a wa.
45003011	Yiridɛnaa kɔ́n banban, bɛ n giɛ Lawa foo‐sii li wa.
45003012	Min din tumaa zii sonbore toa walan.Ǹ tumaa ziziɛ̃, ǹ ba màn kɔ́n bǐɛ̃ koe doo wa. Min kɔ́n ba ǹ bii, bɛ n bǐɛ̃ zɛnɛɛ wa, haalɛ min goon din.
45003013	Ǹ bɛ́ boo mɛn yii diɛ, bɛ n die ka gɛ̀ laanka gere biĩ ni. Soɛ baraan dinin sɔɔ̃nɔn man boe ǹ lɛwɔnɔn la. Ǹ boon man baraa ka miɛ̃ a sɛ́wɔ bɛ́ lɔn.
45003014	Liɛ minin li laanka boo baraa diɛ din sɔɔ̃ n boe ǹ lɛ‐n.
45003015	Ǹ gòã yii n fuu ǹ yii tì‐an mà kaa.
45003016	Bɛ̀ ǹ nə́ bɔ bǎã mɛn nɛ, basaã n goɛ̃ ǹ basa la.
45003017	Ǹ laadoo bie ka ǹ miãn kɔsɔn bǐɛ̃‐n wa, ǹ laadoo bie ka ǹ là nyantoro dɔ‐n wa.
45003018	Ǹ ba nyɛ́ɛ biɛ Lawa‐n dinin boɛɛnɛ wa.»
45003019	Wɔ á doɛ̃ dɔn, wáa Lawa a dí‐pɛn bɛ́ màn mɛn pii, bɛ nə n pii, tá dí‐pɛn pàã giulun wolen manɛ. Min kɔ́n ba boe la a n din bɔ zɛ̀rɛ‐n doɛ̃ wa. Kanaa min din tumaa n zɛ̀rɛdɛnaa lɛa Lawa yɔrɔ‐a.
45003020	Lawa a dí‐pɛn bɛ́ mà màn mɛn nə n zɛnaa, min kɔ́n bɛ zɛnaa a ná a lɛ pã wa. Bɛ lɛ taman yii, min kɔ́n ba boe la, a min peperebaa Lawa yɔrɔ‐a wa. Lawa a dí‐pɛn dí n ka kɛ din sɔɔ̃ nɛ, ǹ sii baraa nyaa, min nə yɛ.
45003021	Sisia kəni, Lawa bɛ́ wɔ biɛ min pepere lɛa lɔn a din yɔrɔ‐a dí‐pɛn gòɛ̃ ná a ba a‐n wa, á bɛ nyaa wɔ nɛ. Dí‐pɛn laanka Lawa a boo gii‐dalin nə́ bɛ pɛ lɛlɛ.
45003022	Lawa n min biɛ pepere a din yɔrɔ‐a, n golee Yezu Krita li barka nɛ. Bɛa goleemali lɛ bɛ́ min mɛn tumaa lon, a n zɛnɛɛ bɛn manɛ, a bɔkɔnlɛ we wa:
45003023	Min din tumaa zɛ̀rɛdɛnaa baa, Lawa gugurubaa mɛn kɔ ǹ la, bɛ nə́ n si ǹ tumaa la.
45003024	Sɛnɛ, Lawa makara bɔ ǹ ganaa, á wusoo á lɛ kɔ ǹ ganaa. Bɛ n bǐɛ̃baa ǹ màn gole lɛa á kɔ kooro. Á wɔ bɔ sii baraa pàã giulun, ka Yezu Krita barka nɛ.
45003025	Minin bɛ́ kɔn gòã kuĩ lɔn ka tɔɔ nɛ, Lawa dɔ na á Yezu kɔ miɛ̃ wúlu màn lɛa, á gɛ̀ wɔ. Lawa na á bɛ zɛnaa á nyaa mà asɛ á pepere. A laanɛ á goã minbuiin nɛn sii sii a ganaa lɛlɛ, a ná a ba ǹ sii baraa diɛ sii li wa.
45003026	Lawa ná a peperebaa nyaa kanna, min mɛn dɔ bɛ́ golee Yezu li, a n bɛa dɛnaa dɔ biɛ min pepere lɛa.
45003027	Wɔsɛn Zuifun lɛn, din gole kɔ tɔrɔ kɔsɔn ganaa ǹ gɔn tá wɔ lon? Haayii dɛ, a banban! Wàa na á baa? Ta wɔ n dí‐pɛn lɛn sii zɛnɛɛ, wɔ tá a lɛ piɛ̃, bɛ dɔ ba a gɔn lɛa wa? Haayii! Màn kɔ́n! Yǎa wɔ golee Lawa li.
45003028	A giala wɔ n taasɛ wáa minbuiin nɛ n peperebaa yii Lawa yɔrɔ‐a goleemali barka nɛ, dí‐pɛn goɛ̃ ná a ba a‐n wa.
45003029	Lawa lɛ din kánaa, Zuifun dinin sɔɔ̃nɔn Lawa nɛ? Táa tɔrɔ kɔsɔn dɔn wɔ nɛ! Taãn‐taãnɛ!
45003030	Lawa n goon toto, a bɔkɔnlɛ we wa. Bɛ̀ Zuifu golee li, a n lɛ koe a ganaa, bɛ̀ tɔrɔ kɔsɔ dɔ golee li, a n lɛ koe a dɔ ganaa.
45003031	A bie ka wɔ n li wɔ dí‐pɛn lɛn sàabaa ká goleemali pàã‐n wa. Haayii! Wɔ n pàã we dí‐pɛn lɛn nɛ ká wɔa boon kɛn nɛ.
45004001	Wɔ n die pii mà wàa kəni, wɔ digolo Abrahamu wɔ paǹ li? A na á wàa yɛ a minbuiin nɛbaa gɔ́ɔ̃ nɛ?
45004002	Lawa na á lɛ kɔ a ganaa a nya ǹ dín lɛa? Sonbore, Abrahamu sɛ kɔn nə́ dí nya, màn mɛn bɛ́ boe la a tá a tɔ boe, sɛnɛ, Lawa yɔrɔ‐a bie wa.
45004003	Lawa a boo kɛ n pii: «Abrahamu nə́ n foo doa Dɛnaa Lawa ganaa. Bɛ lɛ na á toa, Lawa kũ min pepere lɛa.»
45004004	Bɛ̀ min dí nya, a na a saraa yii, bɛa saraa kɛ bie bǐɛ̃baa ǹ màn lɛa, ǹ nə́ kɔ la wa, a din a doakasie ne.
45004005	Sɛnɛ, Lawa wɔ ba miɛ̃ wa. Lawa n giɛ golee Lawa li ganaa. Ta nya ǹ dí na a ba min lon á nyɛɛ wa, bɛ̀ á daa yaa, ǹ dɛnaa golee Lawa a zɛ̀rɛ bɔ sii baraa zɛnaali ganaa ǹ dí kɛ lɛ li, Lawa n lɛ koe ǹ dɛnaa ganaa min pepere lɛa, a goleemali kɛ lɛ a lɛa.
45004006	Bɛ̀ Lawa lɛ kɔ min ganaa, a da yaa ǹ dɛnaa bie á dí nya, á bɛa lɛ‐kɔmaganaa kɛ lɛ yɛ wa, barka dɛnaa ǹ ka bɛ nɛ. Kii Davida bɛ́ bɛa barka damaa kɛ lɛ boo diɛ, á pɛ
45004007	«Lawa min mɛnɛn tumaa a sii baraan toa ǹ nɛ, á ǹ sii baraan tuturu, barka dɛnan man ka bɛn nɛ.
45004008	Lawa bɛ́ a ba giɛ min mɛn ganaa sii baraa zɛnaali lɛa wa, barka dɛnaa n ka bɛ nɛ.»
45004009	Bɛa Lawa a bǐɛ̃ kɛ lɛ n Zuifu kurii wolen kɛn dinin sɔɔ̃nɔn wɔ lɛa? Hinlaa a tá tɔrɔ kɔsɔ kuriibaã wolen kɛn dɔn wɔ lɛa? Má pɛ gɔrɔ máa Abrahamu nə́ n foo doa Dɛnaa Lawa ganaa. Bɛ lɛ na á toa, Dɛnaa Lawa kũ min pepere lɛa.
45004010	Bɛ na á n zɛnaa biĩ? A na á n zɛnaa a kurii kio ya? Hinlaa bɛ̀ a tɔn nə n kuru wa? A na á n zɛnaa bɛ̀ a tɔn nə n kuru bɔrɔ wa.
45004011	Abrahamu na á kurii lɛ wɔ sii a kɔnboe lɛa. Bɛ n nyɛɛ mà a bɛ́ a tɔn nə n kuru dinin bɔrɔ wa, mà Lawa na á lɛ kɔ a ganaa min pepere lɛa, a goleemali a lɛa. Bɛa yɔrɔ kɛ lɛ la, kurii baãnaan mɛnɛn tumaa bɛ́ golee Lawa li, mà a lɛ kɔ ǹsɛn ganaa min peperen lɛa, Abrahamu na á bɛn tumaa a díi baa.
45004012	Sonbore, Abrahamu n kurii wolen lɛn dɔn díi lɛa. Sɛnɛ, kurii wole kɛ tumaa bie Abrahamu a nɛ lɛa wa. Min mɛnɛn bɛ́ a lɛa, bɛn man ke, golee Lawa li wolen dinin sɔɔ̃nɔn, ka wɔ di Abrahamu din bɛ́ á zɛnaa lɔn, bɛ̀ a ná a tɔn nə n kuru wa.
45004013	Sonbore, Lawa na á n lɛ kɔ Abrahamu la, mà asɛ n die kanaa din tumaa koe a nɛnyaanan la ǹ wɔ lɛa. Lawa na á n lɛ kɔ Abrahamu la kɛnɛn, Abrahamu a kɔ Lawa a dí‐pɛn lɛ a lɛa bie wa. Sɛnɛ, Lawa din bɛ́ á ga a ganaa min pepere lɛa, a golee Lawa li mɛn a lɛa ke, bɛ taman yii ni.
45004014	Min mɛnɛn bɛ́ giɛ ǹ dinin ganaa Lawa a dí‐pɛn bɔlɔ‐silin lɛa, bɛ̀ Lawa a lɛ kɔ ǹ siin lɛn man bɛn dinin sɔɔ̃nɔn wɔn lɛa, bɛ̀ Lawa din nə wusii á barka boe golee Lawa li ni, á n pàã boe a din a lɛ kɔ ǹ boon ne.
45004015	Lawa a dí‐pɛn lɛn man dɔlɔ diɛ min mìi ni, a giala, dí‐pɛn bɛ́ ǹ ba bǎã mɛn nɛ wa, dí‐pɛn bɔlɔ‐tii dɔ banban.
45004016	Lawa na a ná a lɛ kɔ ǹ sii lɛ zɛnaa a giala, mà Abrahamu golee li. Bɛa lɛ kɔ ǹ sii lɛ n bǐɛ̃baa ǹ màn lɛa á kɔ kooro. Bɛa yɔrɔ kɛ la, a n lɛ kɔ ka sii mɛn nɛ, bɛ n Abrahamu a nɛnyaanan tumaa wɔ lɛa. Ǹ mɛnɛn bɛ́ Lawa a dí‐pɛn nə́ ǹ li, a bie bɛn dinin sɔɔ̃nɔn wɔ lɛa wa. Sɛnɛ, ǹ mɛnɛn dɔn nə golee Lawa li ka Abrahamu din bɛ́ lɔn, a n bɛn dɔn wɔ lɛa. Abrahamu lɛ n wɔ tumaa a díi lɛa.
45004017	A giala, Lawa pɛ nɛ: «Masɛ din ni má n baa tɔrɔ gigiã a díi lɛa.» Barka n lɛ kɔ ǹ sii kɛ lɛ nɛ, Lawa din a lawabaa a lɛa. A giala, Abrahamu golee Lawa mɛn li ke, bɛ á boe la a geren yii kaa, ǹ wusoo ǹ yiikoonaan baa. Màn mɛnɛn bɛ́ ǹ banban duduu wa, á boe la a bɛn tumaa da.
45004018	Foo‐doa bɛ́ a ba sii mɛn din ni doo wa, asɛ nə́ n foo doa Lawa ganaa ka bɛ nɛ. Á golee li mà Lawa á re asɛ biɛ tɔrɔ gigiã a díi lɛa, a giala, Lawa pɛ nɛ: «N tɔrɔ á die mɔnɛɛ ka lon a leeren bɛ́ lɔn.»
45004019	Bɛa biikoo lɛ li bɛ̀ Abrahamu dɔ lɛ̀ paabiɛ kɛ miã. A na á goã foaã nɛ a yɔrɔ‐a, mà asɛ a boe la a nɛ yɛ doo wa. A lɔ Saaraa dɔ́ zizi kɔ, bɛ̀ a ná a tɔn nɛ goon din yɛ wa. Haalɛ ka bɛ lɛ yii ni, Abrahamu a golee Lawa li kiɛɛrɛ kɔ wa,
45004020	a gɔ́ɔ̃ dɔ nə n lonlankɔ Lawa a lɛ kɔ ǹ boo kɛ lɛ wɔ gɔn la wa, á golee Lawa li ka foo‐doa nɛ, a ná a tɔ bɔ.
45004021	A na á n gòãn koa Lawa a lɛ kɔ ǹ boo kɛ lɛ la, á golee li taãn‐taãnɛ, mà pàã tá Lawa lon a bɛ zɛnaa.
45004022	Bɛ lɛ nɛ, a tá n pii: «Lawa lɛ kɔ Abrahamu ganaa min pepere lɛa.»
45004023	Bɛa min peperebaa kɛ bie n pii Abrahamu din sɔɔ̃ wɔ gɔn la wa.
45004024	A nə n pii wɔ dɔn wɔ gɔn la, bɛ̀ wɔ dɔn tá golee a din li, Lawa á re lɛ koe wɔ dɔn ganaa min peperen lɛa. A din Lawa lɛ na á wɔa Dɛnaa Yezu yii kaa, á bɔ geren bii.
45004025	A na á toa Yezu lɛ gã, màn mɛn bɛ́ toɛ, a wɔa sii baraan tuturu. A na a ná a yii kaa á bɔ geren bii, màn mɛn bɛ́ toɛ, a wɔa zɛ̀rɛn nya, wɔ boo la, wɔ n baa min peperen lɛa a din yɔrɔ‐a.
45005001	Kanna kəni, wɔ n pepere Lawa yɔrɔ‐a wɔa goleemali barka nɛ. Bǐɛ̃ tá wɔ laanka Lawa bii ni wɔa Dɛnaa Yezu Krita lɛ barka nɛ.
45005002	A giala, a na á zii bũ wɔ nɛ, wɔ́ boo la wɔ́ n mɔrɔ Lawa a bǐɛ̃baa lɛ ganaa. Wɔ n wɔ́ lɛ kɔ bɛa bǐɛ̃ lɛ ganaa, golee Yezu li barka nɛ, wɔ na a din bǐɛ̃ kɛ lɛ gɔ́ɔ̃ nɛ, haalɛ ka pelo yii ni. Sisia kəni, wɔ foo á kɔɔ̃nɛ, a giala, wɔ á waa‐n la, wáa Lawa á re toɛ wɔ wɔa wɔ gii yɛ a din a gugurubaa kɛ nɛ.
45005003	Haalɛ ta wɔ n fuu yii, wɔ nə n nyɛnyɛɛ. A giala, wɔ á doɛ̃ wáa bɛ̀ wɔ á fuu yii, bɛ n wɔ darɛɛ sii simaa ganaa.
45005004	Bɛ̀ wɔ á sii sii wɔ ganaa, bɛ n toɛ sii kuubaa wɔ nɛ. Bɛ̀ wɔ́ sii a kuubaa yɛ, Lawa a màn ke á die koe wɔ la, wɔ n wɛɛ bɛ la taãn‐taãnɛ.
45005005	Sàabaa ba bɛ la wa. Lawa ba wɔ daɛ wa. A tá wɔ narɛ. á ná a kɔn‐narɛɛ gole dɔ da wɔ foo ne, ka Yiri Fu kɛ barka nɛ, a din kɔ wɔ la.
45005006	Wɔ bɛ́ sii baraa pàã giulun ǹ mɛn waáraa, Lawa din biikoo mɛn bɔ á koa, Krita na á gã bɛ li Lawa a zɔ́ɔn lɛa.
45005007	Die foo n die taɛ̃, a lɛ kɔ a gã min kɔsɔ a lɛa, haalɛ ta bɛa min lɛ din nə zɛ̀rɛ baãnaa lɛa? Kɔntan bǐɛ̃ zɛnaali sonbore kɔ́n a lɛa, minin tá yii ǹ lɛ kɔ gɛ̀ ganaa.
45005008	Sɛnɛ, Krita sɛ na á gã wɔsɛn lɛa, bɛ̀ wɔ bɛ́ tɔn Lawa a zɔ́ɔn lɛa. Lawa na á bɛ zɛnaa, á nyaa wɔ nɛ, mà asɛ á wɔ narɛ á la yii ni.
45005009	Krita bɛ́ á lɛ kɔ á gã wɔ a lɛa, Lawa lɛ kɔ wɔ ganaa min peperen lɛa, wɔ á waa- n la dɔn, wɔ á re wɔ kirisibiɛ biɛ̃ ǹ dɔlɔ kɛ ganaa.
45005010	Sonbore, wɔ n wɔ́ goã Lawa a zɔ́ɔn lɛa, sɛnɛ, a Nɛgiĩ a gɛ̀ lɛ taman yii, Lawa wɔa zɔ́ɔbaa lɛ nya. Sisia kəni, wɔ bɛ́ kun ka Lawa nɛ, wɔ á re kirisibiɛ a nɛgiĩ a yiikoonaabaa kɛ taman yii.
45005011	Ka bɛ din yii ni, wɔ foo á kɔɔ̃nɛ, a giala, wɔa Dɛnaa Yezu Krita na á daa wɔ bii kɔɔ̃n kɔ kɔn ka Lawa nɛ, wɔ ba Lawa a zɔ́ɔn lɛa doo wa.
45005012	Sii baraa na á wɔ kanaa, min goon toto a sii zɛnaa a lɛa. Bɛa yɔrɔ kɛ lɛ la, minin si sii baraa la dɔ na á daa, ka min goon toto barka nɛ. Min goon toto a sii baraa na á daa ka gɛ̀ nɛ, gɛ̀ n min tumaa dɔ mìi ni. A giala, min tumaa sii baraa zɛnaa, min tumaa ka lenlen.
45005013	Lawa laan mà a na a dí‐pɛn koe, bɛ̀ sii baraa tá kanaa. Sɛnɛ, Lawa bɛ́ a tɔn na a dí‐pɛn kɔ wa, Lawa goã sii baraa diɛ sii li wa.
45005014	Ka bɛ din tumaa nɛ, gɛ̀ na á goã minin dii, a kũ Aadã ganaa a da Muizu a biikoo yaa, haalɛ ta ǹ dinin nə Lawa bɔlɔ tii ka Aadã bɛ́ á zɛnaa lɔn wa.
45005015	Sɛnɛ, Aadã laanka bɛa min kɛ lɛ ba goon yɔrɔ tumaa la wa. A giala, Lawa bǐɛ̃baa ǹ màn mɛn kɔ wɔ la kooro ke, bɛ á tɔtɔ ka Aadã a sii baraa kɛ nɛ. Aadã goon toto kɛ a Lawa bɔlɔ‐tii a lɛa nɛ, minbuiin tumaa á giɛ̃. Sɛnɛ, Yezu Krita goon toto kɛ dɔ barka nɛ, Lawa bǐɛ̃ zɛnaa wɔsɛn tumaa nɛ á la yii ni.
45005016	Ka bɛ dɔ‐n doo, tɔtɔbaa kɔsɔ tá Lawa a bǐɛ̃baa lɛ laanka Aadã a sii baraa lɛ bii ni: ǹ giala nyɔmɔ ǹ siin lɛn tá tɔtɔ. Aadã a sii baraa zɛnaa kio, Lawa ga a ganaa zɛ̀rɛdɛnaa lɛa. Sɛnɛ, min gigiã a sii baraa zɛnaa kio, Lawa din a bǐɛ̃baa ǹ dí kɛ taman yii, a ba giɛ ǹ ganaa zɛ̀rɛdɛnan lɛa wa.
45005017	Min goon toto a bɔlɔ‐tii taman yii ni, gɛ̀ á minbuiinin mìi ni. Sɛnɛ, Yezu Krita goon toto kɛ màn mɛn zɛnaa, bɛ a giala nyɔmɔ ǹ sii á gole, á la Aadã a sii baraa kɛ wɔ nɛ. Min mɛnɛn tumaa bɛ́, Lawa ná a bǐɛ̃ gole kɔ ǹ la kooro, á lɛ kɔ ǹ ganaa min peperen lɛa, bɛn tá re nyin nyabaã yii Krita barka nɛ, ǹ kii baa kun ni.
45005018	Bɛ lɛ n ke, min goon a bɔlɔ‐tii toa, kiri á re doe min tumaa ganaa. Bɛa yɔrɔ lɛ la, min goon toto dɔ a bɔlɔ‐sii na á daa ka min tumaa zɛ̀rɛ a nya nɛ, á nyin nyabaã kɔ.
45005019	Min goon toto a bɔlɔ‐tii a lɛa nɛ, min tumaa sii baraa zɛnaali baa. Bɛa yɔrɔ lɛ la, min goon toto a bɔlɔ‐sii a lɛa nɛ, min tumaa bii á re kɔɔ̃n koe kɔn ka Lawa nɛ.
45005020	Dí‐pɛn man nə́ daa, màn mɛn bɛ́ toɛ, sii baraa mɔnaa. Sɛnɛ, sii baraa bɛ́ á mɔnaa bǎã mɛn nɛ, Lawa a bǐɛ̃baa mɔnaa walan á la yii ni.
45005021	Sii baraa na a din pàã a golebaa nyɛɛ ka gɛ̀ nɛ. Sɛnɛ, Lawa a bǐɛ̃baa lɛ sɛ pàã á gole taãn‐taãnɛ. Bɛ nə n nyɛɛ wɔ nɛ, ka Lawa a lɛ‐kɔ wɔ ganaa min peperen lɛa kɛ nɛ, ka nyin nyabaã kɛ dɔ nɛ, á kɔ wɔ la, ka wɔa Dɛnaa Yezu Krita barka nɛ.
45006001	Wɔ n die pii mà wàa kəni? Wɔ n die sii baraa zɛnɛɛ wɔ wo‐n nyɛɛnɛ, màn mɛn bɛ́ toɛ, Lawa a bǐɛ̃baa mɔnaa?
45006002	Haayii dɛ! Wɔsɛn man goon kanna ka geren ne, sii baraa wɔ a paǹ li. Wàa n die toɛ wɔ sii baraa zɛnaa doo?
45006003	Batɛmu lɛ n wɔ kiɛ kun ka Krita nɛ. Ka á bɛ giala miɛ ke? Bɛ giala mà bɛa batɛmu lɛ n wɔ kiɛ kun ka Krita nɛ, a gɛ̀ lɛ gɔ́ɔ̃ nɛ.
45006004	Bɛa batɛmu kɛ lɛ barka nɛ, wɔ n wɔ́ gã kun ka Yezu ni, ǹ nə́ wɔ bĩ kun ka a din ni. Sɛnɛ, wɔ Di Lawa bɛ́ a ná a yii kaa á bɔ geren bii, ka a din pàã gole kɛ nɛ, wɔsɛn dɔn yii á boe la a kaa, wɔ tɔ wɔ ǹ gɔn dii saa.
45006005	Wɔ bɛ́ wɔ́ goã kun a din ni a gɛ̀ nɛ, wɔ n die goɛ̃ kun ni dɔn a yii‐kaa gɔ́ɔ̃ nɛ.
45006006	Ka daa wɔ kɛ giala ma sɔnbɔraanɛ: Wɔa tɔ wɔ ǹ gɔn zizi lɛ na á gã kun ka Krita nɛ dere ǹ gɔn ganaa. Wɔa sii baraa zɛnaa ǹ dùũ lɛ gã. Bɛ lɛ nɛ, wɔ a boe la wɔ n baa sii baraa a bɛ̀rɛn lɛa doo wa.
45006007	A giala, bɛ̀ min gã, bɛ na á n bɔ sii baraa pàã giulun
45006008	Bɛ̀ wɔ́ gã kun ka Krita lɛ nɛ, wɔ á wɛɛ la, wáa wɔ yii dɔ á re goɛ̃ koo kun ka a din ni.
45006009	Wɔ á doɛ̃ dɔn sonbore, wáa Krita lɛ yii bɛ́ á kaa á n bɔ geren bii ke, a giɛ̃ doo wa. Pàã ba gɛ̀ lon doo a boo asɛ la wa.
45006010	A bɛ́ giɛ̃ ke, a na á gã sii baraa wɔ a paǹ li gunyin goon toto, kɔsɔ ba kio doo wa. A yii dɔ bɛ́ koo ke, a n koo Lawa a lɛa.
45006011	Ka doamaa‐n ka n taasɛ ka dinin sii ganaa bɛa yɔrɔ goon kɛ lɛ la. Ka n ká gã sii baraa wɔ a paǹ li, sɛnɛ, ka bɛ́ kun Yezu Krita nɛ, ka yii n koo Lawa a lɛa.
45006012	Ka baran toa sii baraa goã kii lɛa ka gɔ̀nɔn siĩ gã wole kɛ la doo wa. Ka baran kɔ dùũ sii babaraan kɛn lɛ doo wa.
45006013	Ka baran ka dinin kɔ sii baraa la doo, ka sii baraa zɛnaa ǹ mànan baa wa. Sɛnɛ, ka ka dinin kɔ Lawa la, ka min mɛnɛn bɛ́, ǹ yii kaa ǹ nə́ n bɔ geren bii. Ka ka gɔ̀nɔn paǹ din tumaa kɔ la, peperebaa sii zɛnaa ǹ mànan lɛa.
45006014	Sii baraa pàã ba re boe ka la doo wa, a giala, dí‐pɛn bie ka mìi‐n doo wa, Lawa a bǐɛ̃baa n ka mìi ni.
45006015	Wɔ n die pii mà wàa kəni? Wɔ n die sii baraa zɛnɛɛ, wɔ pɛ, mà dí‐pɛn bie wɔ mìi‐n doo wa, mà Lawa a bǐɛ̃baa n wɔ mìi ni? Haayii dɛ!
45006016	Táa ka á doɛ̃, mà bɛ̀ ǹ nə́ min kɔ bɛ̀rɛ lɛa min kɔsɔ la, mà ǹ dɛnaa n bɛa min kɛ lɛ bɔlɔ sii, a na a bɛ̀rɛ baa. Bɛ̀ ka á sii baraa zɛnɛɛ, ka ǹ sii baraa a bɛ̀rɛn lɛa, a n woe ka kiɛ gɛ̀ nɛ. Bɛ̀ ka á Lawa bɔlɔ sii, ka ǹ bɔlɔ‐sii a bɛ̀rɛn lɛa, bɛ n ka bii kɔɔ̃n koe kɔn ka Lawa nɛ.
45006017	Ka daa wɔ barka da Lawa nɛ. Ka n ká goã sii baraa a bɛ̀rɛn lɛa lɛlɛ, sɛnɛ, daraa ke á n kɔ ka la, sii yɔrɔ sonbore mɛn bɛ́ a nɛ, ká bɛ si ka ka foo din tumaa nɛ.
45006018	Lawa bɛ́ á ka si sii baraa la, sisia ka ǹ ká a din a bɛ̀rɛn baa, màn mɛn bɛ́ toɛ, ka a dùũ siin zɛnaa.
45006019	Man má bɛ̀rɛbaa saa sii a kɔnboe lɛa, má nyaa ka nɛ, màn mɛn bɛ́ toɛ, ka boo la ka a giala ma. Gɔgɔrɛbaa laanka kɔkɔrɔbaa mɛn bɛ́ min diɛ Lawa bɔlɔ tii ganaa a wo‐n nyɛɛnɛ, táa ka n ká ǹ dinin kɔ bɛn la lɛlɛ, ka ǹ bɛ̀rɛn baa. Sisia, bɛa yɔrɔ kɛ lɛ la, Lawa dùũ siin mɛnɛn zɛnaa bɛ́ min yoreen koe, ka doamaa nɛ ka ka dinin kɔ bɛn la, ka ǹ dɔn bɛ̀rɛn baa.
45006020	Ka bɛ́ sii baraa a bɛ̀rɛn lɛa ǹ mɛn waáraa, Lawa dùũ siin zɛnaa goã pàã lɛa ka mìi‐n wa.
45006021	Ka ǹ ká wàa là yɛ kəni? Pelo, bɛa siin kɛn lɛn man sìi diɛ ka ganaa, a giala, ǹ giala‐nyɔmiɛ n ka gɛ̀ nɛ.
45006022	Sɛnɛ sisia, Lawa ka si sii baraa la, á ka baa a din a bɛ̀rɛn lɛa. Ka bɛ́ dí mɛn nyɛɛ, bɛ a là n ka yoreenbaa nɛ, a giala‐nyɔmiɛ n ka nyin nyabaã nɛ.
45006023	Sii baraa a saraa n ka gɛ̀ nɛ. Sɛnɛ, Lawa din na á bǐɛ̃ zɛnaa wɔ nɛ kooro, bɛ n ka nyin nyabaã kɛ nɛ, wɔa tá kun Dɛnaa Yezu Krita‐n gɔ́ɔ̃ nɛ.
45007001	Ma dɔɔ̃nɔn lɛn, ma bɛ́ re màn mɛn diɛ, ma á doɛ̃ máa ka á re bɛ giala miɛ, a giala, man giɛ ka ganaa Lawa a dí‐pɛn dɔ̃lin lɛa. Ka á doɛ̃ mà dí‐pɛn man min mìi ni, a yiikoonaabaa din sɔɔ̃ gɔ́ɔ̃ nɛ.
45007002	Bɛa yɔrɔ kɛ la, bɛ̀ lɔ wɔ giĩ li, dí‐pɛ na á tan, a nə́ ǹ doɛ kɔn yǎa giĩ lɛ giɛ̃. Sɛnɛ, bɛ̀ giĩ lɛ gã, doa kɔn‐a ǹ dí‐pɛ ba lɔ lɛ mìi‐n doo wa.
45007003	Bɛ lɛ taman yii, bɛ̀ lɔ zuũ yii á koo, yǎa lɔ lɛ wo wɔ giĩ kɔsɔ li, maǹ die bíi lɔ kɔrɔ. Sɛnɛ, bɛ̀ lɔ zuũ gã, bɛ̀ á wɔ min kɔsɔ li, ǹ ba re bíi lɔ kɔrɔ wa, a giala, doa kɔn‐a ǹ dí‐pɛ a biɛ ba a bɔlɔ‐a doo wa.
45007004	Ma dɔɔ̃nɔn lɛn, ka dɔn man miɛ̃. Krita a gɛ̀ lɛ gɔ́ɔ̃ nɛ, ka dɔn man ká gã dí‐pɛn wɔ gɔn la. Sisia, ka ǹ min kɔsɔ wɔn lɛa, min mɛn bɛ́ a yii kaa á n bɔ geren bii. Wɔ ǹ bɛ wɔn lɛa, màn mɛn bɛ́ toɛ, wɔ di nya Lawa nɛ.
45007005	Sonbore, wɔ bɛ́ wɔ goã tɔ we, á n kɔnpii wɔ dinin dùũ ni ǹ mɛn waáraa, wɔ n wɔ́ goã dùũ sii babaraan pàã giulun, bɛn nə́ wɔ diɛ sii baraa zɛnaa ganaa. Dí‐pɛn lɛn dinin man nə́ bɛa dùũ sii babaraan kɛn lɛn yii kaa. Haya kəni, siin mɛnɛn bɛ́ wɔ diɛ gɛ̀ nɛ, wɔ n wɔ́ goã bɛn zɛnɛɛ.
45007006	Sisia, Lawa wɔ si dí‐pɛn la. Siin mɛnɛn nə goã wɔ yii lɛlɛ ka kaka, wɔ n goon ka geren ne bɛn wɔ a paǹ li kanna. Bɛ lɛ nɛ, wɔ bie dí nyɛɛ Lawa‐n doo á kɔnpii ka sii zɛnaa ǹ gɔn zizi kɛ nɛ a din a dí‐pɛn boo kiɛ̃ kɛ‐n wa. Lawa din a Yiri Fu n pàã koe wɔ la, wɔ n dí nyɛɛ nɛ sisia, á kɔnpii ka sii zɛnaa ǹ gɔn dii ni.
45007007	Wɔ ǹ die pii mà wàa kəni? Mà dí‐pɛn man màn baraa lɛa? Haayii dɛ! Sɛnɛ, wɔ ǹ wɔ́ sii baraa dɔ̃ dí‐pɛn barka nɛ. Bɛ̀ dí‐pɛn bie ǹ nə́ pɛ : «n yii baran bɔ min kɔsɔ gɔn màn kɔn li wa», bɛ̀ wɔ a yii bɔ min kɔsɔ gɔn màn li doɛ̃ sii baraa lɛa wa».
45007008	Sii baraa sɛ na á bɛ lɛ gɔn kũ gɔrɔ, á yii bɔ min kɔsɔ gɔn màn li tɔrɔ tumaa da wɔ foo ne, bɛa dí‐pɛ kɛ lɛ pàã ganaa. Bɛ̀ dí‐pɛn banban, pàã ba sii baraa‐n wa.
45007009	Lɛlɛ‐lɛlɛ, dí‐pɛ bɛ́ a banban, gɛ̀ goã wɔ mìi‐n wa. Sɛnɛ, dí‐pɛ lɛ bɛ́ á daa, pàã wɔ sii baraa nɛ, gɛ̀ daa wɔ mìi ni.
45007010	Dí‐pɛ mɛn doamaa bɛ́ nɛ, a wo wɔ da nyin nyabaã nɛ, bɛ nə́ n bɔyaa á woe wɔ diɛ gɛ̀ nɛ.
45007011	Sii baraa na á dí‐pɛ lɛ gɔn kũ, á n doa a pàã ganaa, á wɔ sã, á gɛ̀ da wɔ mìi ni.
45007012	Bɛa yɔrɔ kɛ lɛ la, dí‐pɛn man nə́ bɔ Lawa li. Dí‐pɛ gogoonmaa mɛn bɔ Lawa li ke, bɛ n pepere, a n siĩni.
45007013	Bɛ n nyɛɛ mà dí‐pɛn mɛnɛn bɛ́ siĩni, mà bɛn man wɔ diɛ gɛ̀ nɛ? Haayii dɛ! Sɛnɛ, sii baraa na á n doa dí‐pɛ sonboren kɛn ganaa, á gɛ̀ da wɔ mìi ni. Dí‐pɛn pàã ganaa, sii baraa a bɔnɛɛbaa kɛ tumaa bɔ kanaa.
45007014	Wɔ á doɛ̃, wáa dí‐pɛn man nə́ bɔ Lawa li. Sɛnɛ, wɔsɛn man minbuiin nɛn lɛa, wɔ n sii baraa gɔn bɛ̀rɛn lɛa.
45007015	Sonbore, wɔ á màn mɛn zɛnɛɛ, wɔ a bɛ giala miɛ wa. Wɔ bɛ́ giɛ li wɔ màn mɛn zɛnaa, wɔ a bɛ zɛnɛɛ wa. Sɛnɛ, màn mɛn tìĩ bɛ́ boe‐n wɔ nyin ni ke, wɔ ǹ bɛ zɛnɛɛ.
45007016	Bɛ̀ á daa yaa, wɔ bɛ́ wɔ a giɛ li wɔ màn mɛn zɛnaa wa, wɔ n bɛ zɛnɛɛ, bɛ n nyɛɛ, mà wɔ golee dí‐pɛ li, mà wɔ dɔ̃ mà á siĩni.
45007017	Wɔ dinin bie bɛa dí kɛ lɛ nyɛɛ kɛnɛn wa, sii baraa nɛ, sii baraa mɛn bɛ́ wɔ gɔ́ɔ̃‐n ke lɛn.
45007018	A giala, wɔ́ dɔ̃ wáa sii sonbore kɔ́n ba wɔ gɔ́ɔ̃‐n wa, bɛ giala mà ǹ kɔ́n ba wɔ dinin ni wa. Ga sii bǐɛ̃ li n kɔɔ̃n wɔ ganaa, sɛnɛ, a zɛnaa ke, wɔ a boe bɛ la wa!
45007019	Wɔ bɛ́ giɛ bǐɛ̃ mɛn li, wɔ a bɛ zɛnɛɛ wa. Wɔ bɛ́ wɔ a giɛ baraa mɛn li wa, wɔ n bɛ zɛnɛɛ.
45007020	Bɛ̀ ń yaa wɔ bɛ́ giɛ bǐɛ̃ mɛn li, wɔ a bɛ zɛnɛɛ wa, wɔ dinin bie bɛa dí kɛ lɛ nyɛɛ kɛnɛn wa, sii baraa nɛ, sii baraa mɛn bɛ́ wɔ gɔ́ɔ̃‐n ke lɛn.
45007021	Sii lɛ nə n zɛnɛɛ masɛ‐n kɛnɛn: masɛ mɛn bɛ́ giɛ li ma bǐɛ̃ zɛnaa, man boe sii baraa din sɔɔ̃ a zɛnaa la.
45007022	Ma gɔ́ɔ̃ nɛ, Lawa a dí‐pɛn man kɔɔ̃n ma ganaa.
45007023	Sɛnɛ, man yii ma din ni, ma yiri bɛ́ dí‐pɛn mɛnɛn li ke, pàã kɔsɔ na a tan, á n zia biɛ bɛa dí‐pɛn kɛn lɛn ganaa. Bɛa pàã kɛ lɛ n ma biɛ sii baraa a bɛ̀rɛ lɛa, sii baraa mɛn bɛ́ ma gɔ̀nɔn nɛ.
45007024	Maa wɔ n ka bɔ̀n nɛ! Maa sii baraa gɔ̀nɔn kɛ lɛ n woe ma diɛ gɛ̀ nɛ! Die n die ma sii la kəni?
45007025	Lawa nɛ! Ma á barka diɛ nɛ ka wɔa Dɛnaa Yezu Krita tɔ nɛ! Á ke le! Wɔ gogoonmaa, wɔ yiri n lɛ koe Lawa a dí‐pɛn ganaa, wɔ dùũ siin man dí nyɛɛ sii baraa nɛ.
45008001	Sisia kəni, min mɛnɛn bɛ́ kaa‐n kun ka Yezu Krita nɛ, dɔlɔ ba bɛn mìi‐n doo wa.
45008002	Sonbore ne, Lawa a Yiri Fu mɛn bɛ́ nyin nyabaã koe ma la, maa kaa kun ka Yezu Krita‐n barka nɛ, bɛ pàã na á ma si sii baraa laanka gɛ̀ pàã la.
45008003	Wɔa Lawa a dí‐pɛn doɛ̃ kɛ bie toɛ wɔ n si sii baraa la wa, a giala, wɔ boo la wɔ bɛa dí‐pɛn kɛn lɛn bɔlɔ si wa. Sɛnɛ, Lawa na á dí kɔsɔ nya wɔa kirisibaa ǹ wɔ lɛa. Sii baraa mɛn bɛ́ dùũ sii babaraan nɛ, á bɛ pàã nya. A na a ná a Nɛgiĩ dia bɛ lɛ zɛnɛɛ. Yezu lɛ dɔ na á daa ka minbuiin nɛ dùũ siin ni a lon. Asɛ a gɛ̀ barka nɛ, Lawa na á kiri kuru sii baraa la dùũ siin kɛn lɛn nɛ.
45008004	Bɛ na á n zɛnaa, màn mɛn bɛ́ toɛ, Lawa a dí‐pɛn bɛ́ giɛ màn mɛn li, bɛ boo la a n zɛnaa wɔ nɛ, wɔsɛn mɛnɛn bɛ́, wɔ a tɔ we á kɔnpii dùũ sii babaraan kɛn nɛ doo wa, sɛnɛ, wɔ n tɔ we á kɔnpii ka Lawa a Yiri fu dùũ ni.
45008005	Min mɛnɛn bɛ́ tɔ we, á kɔnpii ka gɔ̀nɔn foo siin ni, bɛn taasiɛn man doa nɛ ǹ dinin dùũ siin dinin sɔɔ̃nɔn ganaa. Sɛnɛ, min mɛnɛn bɛ́ tɔ we á kɔnpii Lawa a Yiri Fu dùũ siin ni, bɛn taasiɛn man doa‐n Lawa a Yiri Fu dùũ siin ganaa.
45008006	Taasiɛ doa gɔ̀nɔn foo siin ganaa n woe min diɛ gɛ̀ nɛ. Taasiɛ doa Lawa a Yiri Fu dùũ siin ganaa n woe min diɛ nyin nyabaã laanka là nyantoro ne.
45008007	Min mɛnɛn taasiɛ bɛ́ doa‐n gɔ̀nɔn foo siin ganaa, bɛn man Lawa a zɔ́ɔn lɛa. A giala, ǹ ba Lawa a dí‐pɛn bɔlɔ sii wa, ǹ ba boe la dinin ǹ bɛ zɛnaa wa.
45008008	Sonbore, bɛa minin kɛn lɛn koe gɔ̀nɔn foo siin lɛ, bɛn ba boe la ǹ kɔɔ̃n kɔ Lawa ganaa wa.
45008009	Sɛnɛ, kasɛn ba koe gɔ̀nɔn foo siin lɛ wa, ka ǹ tɔ we á kɔnpii ka Lawa a Yiri Fu dùũ siin ni, bɛ̀ á daa yaa bɛ̀ Lawa a Yiri Fu lɛ tá ka li sonbore. Bɛ̀ Krita Yiri kɛ ba min mɛn li wa, bɛa dɛnaa ba a wɔ lɛa wa.
45008010	Bɛ̀ Krita tá ka foo ne, a laan sii baraa a lɛa nɛ, ka gɔ̀nɔn kɛ á re giɛ̃ ke, Lawa Yiri lɛ n toɛ, ka á yiikoonaan lɛa, a giala, Lawa lɛ kɔ ka ganaa min peperen lɛa.
45008011	Lawa mɛn Yezu yii kaa á bɔ geren bii, bɛ̀ bɛ Yiri tá ka li, bɛ̀ ká gã, Lawa lɛ din nə die wusii a ka dɔn yii kaa, ká a Yiri lɛ pàã nɛ, a Yiri mɛn bɛ́ ka li ke lɛn.
45008012	Bɛ lɛ tɔ ganaa, dɔɔ̃nɔn lɛn, giɔ̀mɔ mɛn bɛ́ wɔ ganaa, gɔ̀nɔn foo siin kɛn giɔ̀mɔ bie wa; wɔ doamaa bie doo, wɔ tɔ wɔ a kɔnpɛ ka bɛn nɛ wa.
45008013	Bɛ̀ ka á tɔ we á kɔnpii ka gɔ̀nɔn foo siin ni, ka á re giɛ̃. Sɛnɛ, Lawa Yiri barka nɛ, bɛ̀ ka gɔ̀nɔn foo siin kɛn zɛnaa toa walan ka lenlen, ka á re yiikoonaabaa yii.
45008014	Min mɛnɛn bɛ́ tɔ we á kɔnpii ka Lawa Yiri dùũ siin ni, bɛn man Lawa a nɛnyaanan lɛa.
45008015	Ka doamaa bie ka nyɛ́ɛ baa doo wa. Lawa ná a din Yiri kɔ ka la. Bɛ n nyɛɛ mà wɔ ba bɛ̀rɛn lɛa wa, sɛnɛ, wɔ na a nɛnyaanan lɛa. Bɛ̀ wɔ á n lɛ dii Lawa ganaa wáa «Wɔa Díi!»,
45008016	a Yiri lɛ din nə pii kun ka wɔ yiri ni, mà wɔ na a nɛnyaanan lɛa.
45008017	Wɔ bɛ́ Lawa lɛ a nɛnyaanan lɛa, a din bɛ́ á n lɛ kɔ, mà asɛ á re bǐɛ̃n mɛnɛn zɛnɛɛ a minin manɛ, wɔ á re wɔa wɔ gii yii bɛn nɛ. Wɔ á re wɔa wɔ gii yii kun ka Krita nɛ. A giala, bɛ̀ wɔ fuu yɛ kun ka Krita lɛ nɛ, wɔ á re goɛ̃ kun ni a gugurubaa dɔ nɛ.
45008018	Má golee li máa wɔ bɛ́ nɔmaan mɛnɛn yii kanna, máa bɛn ba màn kɔ́n lɛa biɛ̃ ǹ gugurubaa kɛ genli wa, Lawa bɛ́ re gugurubaa mɛn koe wɔ la.
45008019	Kanaa màn din tumaa la n kakaɛ̃, mà Lawa na a nɛnyaanan lɛn nyaa fufuu bɛa gugurubaa kɛ lɛ nɛ.
45008020	Kanaa màn din tumaa na a gialaa ziziɛ̃. A din a sii baraa a lɛa bie wa, a giala, Lawa na a ná a dɔ da minbuiin nɛ a dɔlɔ lɛ nɛ. Sɛnɛ, Lawa wusoo á foo‐doa kɔ a din a da ǹ màn kɛ la.
45008021	Mà asɛ á re nɔmaa kɛ siɛ a bɔ a mìi ni ǹ kɔ́n pinaa, ziziɛ̃ ná a ba re doe a ganaa doo wa. Mà á re a wɔ gii yii Lawa a nɛnyaanan yii‐nyɛɛ sonbore kɛ nɛ.
45008022	Sonbore, wɔ á doɛ̃ wáa kanaa màn din tumaa nɔmaamaa nɛ kanna, ǹ nə́ gini ka lɔ nɔɔrɔ‐kɔle bɛ́ lɔn.
45008023	Sɛnɛ, kanaa mànan dinin sɔɔ̃nɔn bie wa. Wɔsɛn mɛnɛn dɔn dinin bɛ́, Lawa ná a Yiri kɔ wɔ la, a bǐɛ̃baa ǹ màn bibinaa lɛa, wɔ dɔn man gini wɔ gɔ́ɔ̃ nɛ. Wɔ ǹ gini wɔ nə́ n yii diɛ, wáa Lawa wɔ bɔ nɔmaa kɛ nɛ ka lenlen, a wɔ baa a din a nɛnyaanan lɛa.
45008024	Foo‐doa gɔ́ɔ̃ nɛ, wɔa kirisibaa lɛ lɛ pã gɔrɔ. Sɛnɛ, a lɛ n piɛ̃‐n gɔrɔ foo‐doa din sɔɔ̃ gɔ́ɔ̃ nɛ. Min bɛ́ n yii diɛ màn mɛn a daa la, bɛ̀ a yii bɛ yɛ, a laadoo ba a ganaa a n foo doa doo, ka n pɛ mà bɛa màn lɛ n tɔn sɔsɔɔ wa. Die n màn yii a yii ni, a wusoo doo a n foo doa bɛ ganaa, ka n pɛ mà a wɔlɔ n sɔsɔɔ?
45008025	Sɛnɛ, wɔ yii bɛ́ a ba màn mɛn‐a wa, wɔ foo n doa‐n bɛ lɛ ganaa, wɔ nə́ n yii diɛ la ka sii simaa nɛ.
45008026	Wɔ bɛ́ pàãwɛɛnaan lɛa ke, Lawa Yiri nə n doe wɔ lɛ. A giala, wɔ doamaa bɛ́ nɛ, wɔ Lawa nyankɔ lɔn, wɔ a bɛ doɛ̃ wa. Sɛnɛ, giniin mɛnɛn bɛ́, min ná a ba ǹ boo giala pii doɛ̃ wa, Lawa Yiri din nə bɛa giniin kɛn lɛn we Lawa ganaa, a ná a nyankoe wɔ a lɛa.
45008027	Lawa din bɛ́ gɔ́ɔ̃gɔ́ɔ̃ ǹ sii doɛ̃, Yiri lɛ bɛ́ màn mɛn nyankoe a lon, a din tá bɛ giala miɛ. A giala, Yiri lɛ n Lawa nyankoe Lawa a minin lɛa, á kɔnpii ka Lawa din dùũ ni.
45008028	Wɔ á doɛ̃ dɔn, wáa min mɛnɛn bɛ́ Lawa narɛ, Lawa n dí nyɛɛ sii din tumaa nɛ bɛn bǐɛ̃ a lɛa. A din na á bɛn bíi, á kɔnpɛ ka a din a sii yɔrɔ bɔ nɛ.
45008029	A giala, Lawa din bɛ́ á saa lɛlɛ á min mɛnɛn bɔ, a din na á bɛn kaa ǹ gɔrɔn. A na á ǹ baa a Nɛgiĩ a kɔnboen lɛa, ǹ nə́ ǹ diɛɛ̃n lɛa, màn mɛn bɛ́ toɛ, Nɛgiĩ lɛ goã gole ǹ bii.
45008030	Lawa din bɛ́ á min mɛnɛn kaa ǹ gɔrɔn, a din na á bɛn bíi, mà ǹ na asɛ a minin baa. A min mɛnɛn bíi, a din na á lɛ kɔ bɛn ganaa min peperen lɛa. A din lɛ kɔ min mɛnɛn ganaa min peperen lɛa, á gugurubaa kɔ bɛn la.
45008031	Wɔ n die pii mà wàa kəni? Bɛ̀ Lawa tá kun wɔ nɛ, die n die boe wɔ la?
45008032	Lawa nə n piã dinin ka a din a Nɛ kɛ a kɔ gɛ̀ la‐n wa, a na á kɔ wɔsɛn tumaa a lɛa. A re màn tumaa dɔ koe wɔ la a da a Nɛgiĩ lɛ a koe la wa? Hiĩ! Á re màn tumaa koe wɔ la.
45008033	Lawa din min mɛnɛn bɔ, die n die bɛn zɛ̀rɛ biɛ? Min kɔ́n, a giala, Lawa dinmaa nə ǹ biɛ min peperen lɛa.
45008034	Die n boe la kəni, a dɔlɔ da ǹ mìi ni? Min kɔ́n, a giala, Yezu Krita na á gã, ka bɛ dɔ nɛ a yii kaa, á giã‐n Lawa gusin, á n Lawa nyankoe wɔ a lɛa.
45008035	Wàa n boe la, a Yezu Krita kurə́ wɔ narɛɛ ganaa? Nɔmaa baraa á boe la ya? Haayii! Wàa n boe la kəni? Minin bɔ wɔ yii‐n ni, bòo ne, doobaabaa nɛ, koe sii ni, gɛ̀ nɛ, bɛn kɔ́n ba boe la wa.
45008036	A tá kiɛ̃ nɛ Lawa a boo ne kɛnɛn: «A din a lɛa, maǹ wɔ dii lɛawaa tumu gɔ́ɔ̃ nɛ. Maǹ giɛ wɔ ganaa tɔɔn lɛa, ǹ nə́ woe màn mɛnɛn bɔlɔ kuri.»
45008037	Sɛnɛ, bɛ lɛ din tumaa gɔ́ɔ̃ nɛ, Krita mɛn wɔ narɛ, bɛ lɛ n wɔ biɛ gɔ̀lɔ̀n lɛa, wɔ́ la gɔ̀lɔ̀n dinin manɛ.
45008038	Má waa la taãn‐taãnɛ, máa màn kɔ́n ba boe la, a Lawa kurə́ wɔ narɛɛ ganaa wa. Gɛ̀ a boe la wa, ka yiikoonaabaa nɛ, lon a dia dí‐a wolen ne, ka lon màn pàãdɛnan laanka ǹ goledɛnan kɔn ba boe la wa. Pelo màn kɔ́n laanka biɛ̃ ǹ wɔ kɔ́n ba boe la wa.
45008039	Lon gɔ́ɔ̃ nɛ ǹ mànan laanka tán giulun wɔn kɔn ba boe la wa. Lawa din wɔ narɛ ǹ gɔn mɛn nyaa, ka wɔa Dɛnaa Yezu Krita barka nɛ, da ǹ màn kɔ́n ba boe la, a Lawa kurə́ bɛ a zɛnaa ganaa wa.
45009001	Masɛ Pooli, man Krita wɔ lɛa, man taãn pii, ma a soɛ boe wa. Yiri Fu bɛ́ boo diɛ ma nɛ ma yiri mɛn nɛ, bɛ dɔ n pii ma nɛ, mà sonbore ne ma á re pii.
45009002	Foo‐busii gole n ma gialaa biikoo tumaa li
45009003	ma dɔɔ̃nɔn lɛa, ma din tɔrɔ minin kɛn. Á kɔɔ̃n ma ganaa Lawa ma daa, a ma na dinin, a ma bɔ Krita ganaa ǹsɛn lɛa.
45009004	Ǹ dinin lɛn man Izirayeli minin lɛa, maǹ Lawa din a tɔrɔ lɛa, á ǹ bɔ a nɛnyaanan lɛa, a ná a din a gugurubaa kɛ nyaa ǹ nɛ. A na á lɛ kɔ kɔn la wɔ ka ǹ dinin ni, a ná a dí‐pɛn kɔ ǹ la, a ná a din guguru kɔ ǹ gɔn nyaa ǹ nɛ, á n lɛ kɔ ǹ la gunyin damata ka kirisibaa ǹ boo ne.
45009005	Ǹ dinin lɛn man wɔ digolo Abrahamu laanka Izaaki ka Zakɔba a nɛnyaanan lɛa. Haalɛ wɔ Nyin‐sili Yezu Krita dɔ dinmaa lɛ nə ǹ dinin tɔrɔ min lɛa, gɔ̀nɔn siĩ wɔ gɔn la. Krita lɛ n Lawa lɛa, a din nə màn tumaa mìi la. Gugurubaa na a wɔ lɛa yǎa duduu. A n miɛ̃!
45009006	Ma bie giɛ li ma pɛ, mà Lawa boo mɛn da, mà bɛ giala yɛ wa. Haayii! Sɛnɛ, sonbore ne, min mɛnɛn tumaa bɛ́ Izirayeli tɔrɔ lɛa, bɛn tumaa bie Lawa a minin lɛa wa.
45009007	Min mɛnɛn tumaa dɔ bɛ́ Abrahamu tɔrɔ lɛa, bɛn tumaa bie Abrahamu a nɛnyaanan lɛa wa. Lawa na á pɛ Abrahamu ni: «N tɔrɔ giala basa n die boe Izaaki ni.»
45009008	Bɛ giala, mà goã mà goon ka Abrahamu‐n bie min biɛ Lawa a nɛnyaan lɛa wa. Sɛnɛ, bɛ̀ min mɛn a yɛ nə n giala wɔ Lawa a lɛ kɔ ǹ sii ganaa, bɛa dɛnaa n Lawa a nɛnyaan lɛa.
45009009	Lawa dinmaa na á goã, á n lɛ kɔ Abrahamu la, á pɛ nɛ: «Lɛ̀‐boe kɛnɛn‐yoroo, ma á re wusii ma daa, Saaraa á re nɛgiĩ yii.»
45009010	A yii bie ka bɛ‐n wa, Rebeka dɔ a nɛnyaan min paa lɛ na á goã díi goon, wɔ digolo Izaaki ni.
45009011	Lawa na á goã giɛ li a sii lɛ zɛnaa foaã nɛ, a nyaa mà asɛ a minin bɔ lɛ n boe a din dùũ li. Bɛ lɛ nɛ á pɛ Rebeka nɛ: «Goledɛnaa lɛ á die dí nyɛɛ kiɛɛrɛdɛnaa lɛ nɛ.» A na á bɛ pɛ, bɛ̀ nɛnyaanan lɛn dinin nə tɔn yɛ wa, bɛ̀ sii bǐɛ̃ zɛnaa hinlaa sii baraa zɛnaa wɔlɔ á lui ni ǹ ganaa. Lawa a min bɔ kɛ bie á n zɛnaa kànaa, á kɔnpɛ min a nya ǹ dí a siĩnbaa hinlaa a baraabaa‐n wa. A na á n zɛnaa á kɔnpɛ a din dùũ kɛ din sɔɔ̃ nɛ.
45009013	A tá kiɛ̃‐n Lawa a boo‐n kɛnɛn: «Masɛ Lawa Zakɔba narɛ, má Ezawu toa walan.»
45009014	Wɔ ǹ die pii mà wàa kəni? Lawa na a pepere wa? Haayii dɛ!
45009015	Sonbore, Lawa din na á pɛ Muizu‐n kɛnɛn: «Bɛ̀ masɛ din golee li, máa man makara boe min mɛn ganaa, man n makara boe bɛa dɛnaa ganaa.»
45009016	Bɛ bie boe min kɔ́n dùũ li wa, ka min kɔ́n a doakasie‐n wa, sɛnɛ, a n boe Lawa a makara dɔ̃libaa din sɔɔ̃ li.
45009017	Lawa din na á pɛ Faarahɔn nɛ kɛnɛn a boo ne: «Ma din ni má n koa kii lɛa, máa n die n ma pàã nyaa, màn mɛn bɛ́ toɛ, ma tɔ bɔ kanaa paǹ tumaa nɛ.»
45009018	Bɛ lɛ nɛ, bɛ̀ a din golee li, mà a n makara boe min mɛn ganaa, a n boe a ganaa, bɛ̀ a golee li, mà a n toɛ min mɛn dɔ too kaka kɔ, a n toɛ bɛa dɛnaa too kaka kɔ.
45009019	Kɔntan min tá re pii: «Lawa n wàa mɛn zɛ̀rɛ koɛ minin ganaa doo kəni? A giala, die n boe la a n piã ka a dùũ ni?»
45009020	Nsɛ n die lɛa kəni minbuiin nɛ! N nə́ giɛ li mà n Lawa liere kɔ? Dɔn tá pii dɔnɔn‐bɔle ne: «Wàa na á baa ń ma zɛnaa kɛnɛn?» Haayii!
45009021	Màn mɛn bɛ́ kɔɔ̃n dɔnɔn‐bɔle ganaa, a n bɛ zɛnɛɛ ka gì ni. A n boe la a dɔn kɔ́n zɛnaa, a nyaǹ kaa a ganaa, a ǹ kɔ́n dɔ zɛnaa dɔn kooro lɛa.
45009022	Lawa dɔ bie zɛnɛɛ miɛ̃ minbuiinin man wa? Hiĩ! A n zɛnɛɛ miɛ̃. Min tɛnɛn tan, Lawa n die kiri kuri ǹ la ka foo‐busii gole ne. Bɛn doamaa‐n ka bɔ̀n din sɔɔ̃ nɛ. A laanɛ Lawa nə́ ǹ sii si a ganaa á belebɔ nɛ, a n die foo‐busii gole laanka a din pàã kɛ nyɛɛ ǹ nɛ.
45009023	Min kɔsɔn dɔn tan, Lawa n die makara boe bɛn ganaa. Bɛn laan mà maǹ yii kanaa dinin, bɛ̀ Lawa ná a yɔrɔ bɔ, mà ǹ tá re ǹ wɔ gii yii a din a gugurubaa kɛ nɛ. Lawa n die a din a gugurubaa kɛ a golebaa nyɛɛ wɔ dinin lɛn manɛ.
45009024	Lawa wɔ dinin mɛnɛn bíi, wɔ́ n wɔ ba Zuifun dinin sɔɔ̃nɔn lɛa wa, wɔ n tɔrɔ kɔsɔn dɔn lɛa.
45009025	Lawa na á bɛ lɛ pɛ, a din a boo gii‐dali Ozee a sɛ́wɔ‐n kɛnɛn Min mɛnɛn bɛ́ ǹ goã ma tɔrɔ lɛa wa, man die bɛn lɛn bíi "ma tɔrɔ". Ma bɛ́ ma goã gána mɛn narɛ wa, man die bɛ lɛ bíi "maa gána narɛɛ wole".
45009026	A n pɛ ǹ nɛ bǎã mɛn din ni ke lɛn mà "ka ba masɛ tɔrɔ lɛa wa", maǹ die ǹ bíi doo bɛa bǎã kɛ lɛ nɛ, "Lawa, nyin nyabaã kɔle a nɛnyaanan".
45009027	Izayii dɔ́ pɛ Izirayeli wɔ gɔn la kɛnɛn: «Ta Izirayeli nɛnyaanan lɛn man mɔnaa‐n ka mu lɛ‐a ǹ nyɔɔsɔ̃ bɛ́ lɔn, ǹ gialakun boɛɛn dinin sɔɔ̃nɔn man die kirisibiɛ.
45009028	A giala, Dɛnaa Lawa n die a kiri kuru ǹ boo kɛ a siin zɛnɛɛ fufuu, a ǹ lɛ dɔ pã kanaa.»
45009029	Izayii na á saa lɛlɛ á bɛ lɛ dɔ pɛ kɛnɛn: «Bɛ̀ Pàãyiidɛnaa Lawa din bie, á wɔsɛn tɔrɔ gialakun boɛɛn toa wa, bɛ̀ wɔsɛn nə́ papaã kanna ka lenlen, ka Sodɔmu laanka Gomɔɔrɔ kiwi babaraan kɛn bɛ́ ǹ nə́ papaã lɔn.»
45009030	Wɔ ǹ die pii mà wàa kəni? Á ke, min kɔsɔn mɛnɛn bɛ́ ǹ ba Zuifun lɛa wa, ǹ nə́ ǹ goã giɛ li dɔn, mà Lawa lɛ kɔ ǹsɛn‐a min peperen lɛa wa, Lawa na á lɛ kɔ bɛn ganaa min peperen lɛa, golee a din li barka nɛ.
45009031	Sɛnɛ, Izirayeli minin bɛ́ ǹ nə́ goã giɛ peperebaa li dí‐pɛn gɔ́ɔ̃ nɛ, bɛn nə dɔ dí‐pɛn lɛn zɛnaa ǹ mìi ganaa wa.
45009032	A giala, ǹ bie ǹ nə́ goã giɛ li, mà Lawa lɛ kɔ ǹsɛn‐a min peperen lɛa, ka golee Lawa li barka‐n wa. Maǹ nə́ goã giɛ bɛ li, ka ǹ dinin nya ǹ dí barka nɛ. Ǹ nə́ n gòã na "mɛnaa ǹ kɔlɔ" lɛ ganaa.
45009033	Ká a bɛ́ á n kiɛ̃ lɔn: «Man kion gòã daa ǹ kɔlɔ koɛ Siɔn, minin daa ǹ kɔlɔ nɛ, sɛnɛ, min woo min nə́ n foo doa a ganaa, sìi a re bɛa dɛnaa kuĩ wa.»
45010001	Dɔɔ̃nɔn lɛn, ma bɛ́ giɛ màn mɛn li taãn‐taãnɛ, ma ná a nyan dɔ koe Lawa lon Zuifun lɛa, bɛ n ka kɛ nɛ, ǹ kirisibaa yɛ.
45010002	A giala má waa la, máa ǹ gù we yiimaa nɛ Lawa a sii gɔ́ɔ̃ nɛ, sɛnɛ, sii‐doɛ̃ nə ǹ gù we yii lɛ nyaabiɛ.
45010003	Sonbore, Lawa bɛ́ lɛ koe minin‐a min peperen lɛa ka yɔrɔ mɛn nɛ, ǹ bɛ dɔ̃ wa. Maǹ nə́ ga ǹ dinin wɔ a yɔrɔ li. Bɛ lɛ na á toa, ǹ lɛ kɔ Lawa wɔ a yɔrɔ kɛ lɛ ganaa wa.
45010004	Sonbore, dí‐pɛn lɛ piɛ̃ n ka Krita nɛ. Bɛ̀ min mɛn golee Krita li, Lawa n bɛa Dɛnaa kuĩ min pepere lɛa.
45010005	Dí‐pɛn bɔlɔ‐sii bɛ́ toɛ, Lawa lɛ kɔ min‐a lɔn min pepere lɛa, Muizu sɛ́wɔ kiɛ̃ bɛ wɔ gɔn la á pɛ: «Min mɛn bɛ́ dí‐pɛn bɔlɔ sii, a tá ǹ sii zɛnɛɛ, bɛa dɛnaa á re yiikoonaabaa yii bɛn taman yii.»
45010006	Sɛnɛ, golee Lawa li bɛ́ toɛ, Lawa lɛ kɔ min‐a lɔn min pepere lɛa, a na á n pɛ bɛ dɔ wɔ gɔn la kɛnɛn: «N baran pɛ n din gɔ́ɔ̃ nɛ, mà die n die dii lon kəni?» Màn mɛn bɛ́ toɛ, Krita lɛ bɔ lon á gisĩ tán.
45010007	«N baran pɛ dɔn, mà die n die gisĩ geren piɛ kəni?» Màn mɛn bɛ́ toɛ, Krita lɛ yii kaa a n bɔ geren bii.
45010008	A na á n pɛ mà wàa dɔn? «Lawa a boo lɛ tá n li foɛɛ̃nɛ, a tá n lɛ‐n, a tá n gɔ́ɔ̃ nɛ.» Wɔ bɛ́ boo mɛn laakalɛɛ, bɛ giala n ka kɛ nɛ: Lawa yɔrɔ‐a, barka na a goleemali din sɔɔ̃ nɛ.
45010009	Bɛ lɛ nɛ, bɛ̀ ń bɔ n lɛ nɛ ń pɛ mà «Yezu n Dɛnaa lɛa», bɛ̀ ń golee li ka n foo dɔ nɛ, mà Lawa ná a yii kaa á bɔ geren bii, n tá re kirisibiɛ.
45010010	Sonbore, bɛ̀ ń golee Lawa li ka n foo ne, Lawa n lɛ koe n ganaa min pepere lɛa, bɛ̀ ń pɛ ka n lɛ nɛ, bɛ n woe n diɛ kirisibaa nɛ.
45010011	A giala, Lawa a boo n pii: «Min woo min, á n foo doa Lawa ganaa, sìi á re bɛa dɛnaa kuĩ wa.»
45010012	Min tumaa n bɛ gɔ́ɔ̃ nɛ, bɔkɔnlɛ banban doo Zuifun laanka tɔrɔ kɔsɔn bii ni wa, a din Dɛnaa goon lɛ nə ǹ tumaa wɔ lɛa, á n bǐɛ̃ zɛnɛɛ a nyankɔlen tumaa nɛ.
45010013	A giala, ka Lawa a boo din bɛ́ á pɛ lɔn: «Min woo min bɛ́ re Dɛnaa tɔ bíi, bɛa min kɛ á re kirisibiɛ.»
45010014	Sɛnɛ, maǹ die Dɛnaa lɛ nyankoe lɔn, bɛ̀ á daa yaa ǹ tɔn na a boo ma wa? Maǹ die a boo dɔ miɛ lɔn, bɛ̀ á daa yaa min kɔ́n ba a boo diɛ wa?
45010015	A boo nə n diɛ lɔn, bɛ̀ á daa yaa min kɔ́n nə n dia bɛa dí lɛ tɔ ganaa wa? Ka a bɛ́ kiɛ̃‐n lɔn: «Kɛ n foo kɔɔ̃n lɛa, dia dí‐a wole mɛn bɛ́ die ka Boo Tii Kɔɔ̃n nɛ.»
45010016	Sɛnɛ, min tumaa golee Boo Tii Kɔɔ̃n lɛ li wa. Sonbore, Izayii pɛ bɛ wɔ gɔn la: «Dɛnaa, die na á golee wɔsɛn boo diɛ li?»
45010017	Bɛa yɔrɔ kɛ lɛ la, minin laan mà ǹ golee Dɛnaa li, yǎa ǹ boo miɛ. Ǹ doamaa bɛ́ nɛ, ǹ boo mɛn ma, Krita din a boo kɛ nɛ.
45010018	Man nɔ̀n diɛ kəni: Zuifun lɛn nə bɛa boo lɛ ma wa? Ǹ nə́ ma. Lawa a boo n pii: «Ǹ lɛn bɔ kanaa bǎã din tumaa nɛ, ǹ boon lɛn dɔn nə́ woo yǎa kanaa paǹ tumaa ganaa.»
45010019	Man nɔ̀n diɛ dɔn: Izirayeli minin manə ǹ bɛ giala ma wa? Muizu pɛ dinin gɔrɔ: «Tɔrɔ mɛn bɛ́ a tɔrɔ lɛa wa, ma dɔ n die ka dɔn kiɛ kɔn ka bɛ nɛ. Tɔrɔ mɛn nə́ ke baãnaa lɛa, man die ka foo yui ka bɛ nɛ.»
45010020	Izayii sɛ din màn da á la bɛ nɛ: «Lawa mà minin mɛnɛn bɛ́ ǹ goã giɛ asɛ li wa, mà bɛn ná asɛ yɛ. Mà minin mɛnɛn bɛ́ ǹ goã nɔ̀n diɛ màn kɔ́n li wa, mà asɛ nə́ n din nyaa bɛn manɛ.»
45010021	Sɛnɛ, Izirayeli wɔ gɔn la, Lawa pɛ: «Duduu, má n gɔn dia tɔrɔ bɔlɔgoonbaã, piã wole la. Sɛnɛ, bɛ din tumaa kio, Izirayeli Lawa bɔlɔ tii, á n piã nɛ.»
45011001	Man nɔ̀n diɛ kəni: Lawa na a ná a din a tɔrɔ kɛ daa? Haayii dɛ! A giala, ma dinmaa lɛ n Izirayeli min lɛa, Abrahamu a nɔ̀ɔn nə ma nɛ, man Bɛnzamɛn tɔrɔ lɛa.
45011002	Lawa din saa lɛlɛ a ná a tɔrɔ mɛn bɔ ke, a bɛ daa wa dɛ. Yilii bɛ́ wuu pii Lawa ganaa Izirayeli a lɛa bǎã mɛn nɛ, Lawa a boo á màn mɛn pii walan, ka n yiri gisĩ bɛ nɛ.
45011003	Yilii mà Dɛnaa ganaa: «Ǹ nə́ n boo gii‐dalin dɛ, ǹ nə́ n wúlu bɔ ǹ bǎãn ziziɛ̃. Masɛ din sɔɔ̃ n má goã, maǹ giɛ li ǹ tá masɛ dɔ nyin boe.»
45011004	Sɛnɛ, Lawa na á pɛ nɛ mà wàa? Mà asɛ min duu sɔbaa (7,000) bɔ, á ǹ koa a wɔn lɛa, ǹ kɔ́n ná a tɔn nə n musin kurumaa tán Baali dì kɛ yɔrɔ‐a wa.
45011005	Bɛa yɔrɔ goon kɛ lɛ la, haalɛ ka pelo yii ni, Izirayeli min gialakun boɛɛn tan, Lawa din bɔ á kɔnpɛ a din a bǐɛ̃baa kɛ nɛ.
45011006	Lawa na á ǹ bɔ a din a bǐɛ̃baa a lɛa, ǹ nya ǹ dí a lɛa bie wa. Bɛ̀ ǹ nya ǹ dí a lɛa nɛ, bɛ̀ Lawa a bǐɛ̃ lɛ ba n bíi doo mà bǐɛ̃ wa.
45011007	Wɔ n die pii mà wàa kəni? Izirayeli tɔrɔ lɛ bɛ́ á goã giɛ màn mɛn li, a bɛ yɛ wa. Lawa din boɛɛn mɛn bɔ, bɛn nə́ yɛ, gialakunun kɛn sɛn nə boo la, ǹ ná a giala ma wa.
45011008	A na á n pɛ Lawa a boo ne, bɛa gialakunun kɛn lɛn wɔ gɔn la: «Lawa toa ǹ yiri tã. Haalɛ a da kaa pelo lɛ, maǹ giɛ, sɛnɛ, ǹ yii a wɔlɔ yii wa, manə n too koe, sɛnɛ, ǹ too a boo miɛ wa.»
45011009	Kii Davida dɔ́ pɛ: «Ǹ dinin zɔ́n màn‐biin die ǹ nə ǹ kũ ka kan bɛ́ lɔn, a die a ǹ mɛnaa ǹ goã baa, a die a dɔlɔ baa ǹ mìi ni.
45011010	Ǹ yii die a tii ká a baran wɔlɔ yɛ dinin wa, Lawa die a bɛ̀rɛbaa ǹ nɔmaa da ǹ mìi ni yǎa duduu.»
45011011	Man nɔ̀n diɛ kəni: Zuifun sã lɛ na á ǹ papaã baa duduu ya? Haayii dɛ! Sɛnɛ, ǹ sã lɛ a lɛa nɛ, kirisibaa mɛn bɛ́ ǹ wɔ lɛa, tɔrɔ kɔsɔn kɛn nə́ bɛ yɛ, màn mɛn bɛ́ toɛ, Zuifun foo wuu pɛ ǹ li.
45011012	Zuifun bɛ́ ǹ nə́ sii baraa zɛnaa, sii sonbore gigiã dɔ kanaa din tumaa ganaa. Zuifun zaman boɛɛn kooro na á kirisibaa, sɛnɛ, bɛa sii sonboren kɛn lɛn nə́ dɔ tɔrɔ kɔsɔn min gigiã gigiã ganaa. Bɛ̀ Izirayeli tumaa daa Yezu Krita dɔ̃ ǹ mɛn waáraa, sii sonboren mɛnɛn bɛ́ re boe bɛ nɛ, ǹ dɔ kanaa ganaa, bɛn ba re mɔnɛɛ ǹ la yii‐n wa?
45011013	Kasɛn mɛnɛn bɛ́ ka a Zuifun lɛa wa, man kɔn kasɛn nɛ sisia. Lawa na á masɛ bɔ, á ma dia tɔrɔ kɔsɔn la, mà ma a din a boo kɛ pɛ. Bɛ lɛ nɛ, ma tá n nyɛnyɛɛ bɛa dí lɛ a nyɛɛ gɔ́ɔ̃ nɛ,
45011014	ta bɛ á re ma din tɔrɔ minin Zuifun kɛn lɛn foo busi, a gialakunun kirisibaa ǹ gòã baa.
45011015	Sonbore, ǹ da para li kio ne, kanaa bii kɔɔ̃n kɔ kɔn ka Lawa nɛ. Bɛ̀ Lawa wusoo á n yɔrɔ da ǹ la, wàa n die n zɛnɛɛ kəni? A n die n biɛ ka min a yii kaa a bɔ geren bii bɛ́ lɔn!
45011016	Bɛ̀ n wii dii bibinaa kɔ Lawa la, ma nə n ná a gialakun kɛ tumaa dɔ kɔ la. Bɛ̀ da gòonən nə́ n kɔ Lawa la, da lɛ a gùrùn dɔn man nə́ n kɔ la.
45011017	Izirayeli tɔrɔ lɛ n kɔnboe ka olivie da kɔ́n nɛ min zumu, a ná a gùrùn tɛnɛn kuru. Nsɛ mɛn bɛ́, n ba Zuifu lɛa wa, man kɔnboe ka don a olivie da gùrù ni, ǹ nə́ kuru, ǹ nə́ daa wɔ gùrù taãnan lɛn bǎã nɛ. Ǹ olivie da mɛn zumu lɛn, bɛ lɛ gòonən manə n dɔ toe sisia.
45011018	Bɛ lɛ taman yii, n baran n din koa gùrù kurii wolen lɛn ganaa wa. N din koa ǹ paǹ din nə maa bɔrɔ? Nsɛ bɛ́ n bie da lɛ gòonən guĩ wa, da lɛ gòonən manə nsɛ guĩ.
45011019	Táa ma n die pii: «Maǹ nə gùrùn kɛn lɛn kuru, màn mɛn bɛ́ toɛ, ǹ masɛ wɔ ǹ bǎã nɛ!»
45011020	Sonbore ne. Maǹ nə́ ǹ kuru a giala, ǹ golee Lawa li wa. Nsɛ dɔ n doa nɛ, golee Lawa li barka nɛ. N baran toa din gole kɔ wɔ n foo‐n wa. Sɛnɛ, nyɛ́ɛ baa Lawa nɛ.
45011021	A giala, Zuifun mɛnɛn bɛ́ kɔnboe ka da lɛ a gùrù taãnan nɛ, bɛ̀ Lawa bɛn sã toa wa, a n die nsɛ wɔ toɛ lɔn?
45011022	N yiri kɔ sii màn paa kɛ li: Lawa a bǐɛ̃baa kɛ laanka a kakaarɛbaa kɛ nɛ. A n kakaarɛ a piãman wolen ganaa, a n bǐɛ̃ zɛnɛɛ nsɛ dɔ nɛ. Sɛnɛ, yǎa n goɛ̃ bɛa bǐɛ̃ kɛ lɛ nɛ, bɛ bie wa, á re n dɔ kuri a n daa.
45011023	Bɛ̀ Zuifun lɛn dɔn nə́ wusoo ǹ goleemalibaã kɛ kio, Lawa á re wusii a ǹ wɔ da giala lɛ ganaa, a giala, bɛa pàã tá Lawa lon.
45011024	Sonbore, nsɛ tɔrɔ kɔsɔ kɛ lɛ, nsɛ nə n goã don a olivie da gùrù lɛa. N lɛ‐mui sii bɛ́ a bie ka sii mɛn nɛ wa, bɛ na á n zɛnaa n nɛ. Maǹ nə́ n bɔ n bǎã nɛ, ǹ nə́ daa n wɔ olivie da taãn ganaa. Sanparɛ Zuifun mɛnɛn dinin bɛ́, ǹ nə́ goã olivie da taãn kɛ a gùrù taãn‐taãnan lɛa, bɛ̀ ǹ tá wusii bɛn woe ǹ bǎã zizin ni, bɛ a re naanaa koe a la yii‐n wa?
45011025	Ma dɔɔ̃nɔn lɛn, man giɛ li ma sii‐durii goon nyaa ka nɛ, màn mɛn bɛ́ toɛ, ka baran ka dinin baa sii‐dɔ̃lin lɛa wa. Sonbore ne, Zuifun gigiã yiri tã, ǹ ba boe la ǹ tá màn kɔ́n giala miɛ wa. Sɛnɛ, bɛ a re beleboe wa. A n die goɛ̃ miɛ̃, yǎa Lawa din a bíi wolen kɛn tumaa tɔrɔn kɔsɔn bii, bɛn nə die a ganaa ǹ nyɛɛ.
45011026	Bɛa yɔrɔ kɛ lɛ la, Izirayeli minin dɔn tumaa á re kirisibiɛ, ká a bɛ́ á n kiɛ̃ lɔn: «Nyin‐sili lɛ n die boe Siɔn kele la Zeruzalɛmu kiwi, a n die Zakɔba tɔrɔ minin kɛn Lawa bɔlɔ‐tii nyɛɛ.
45011027	Bɛ̀ má ǹ sii baraan nya ǹ mɛn waáraa, bɛ lɛ n die lɛ kɔ kɔn la biɛ masɛ laanka ǹsɛn bii ni.»
45011028	Ǹ piã ka Lawa a boo tii kɔɔ̃n kɛ lɛ taman yii ni, Zuifun tá Lawa a zɔ́ɔn lɛa. Bɛ na á n zɛnaa kasɛn tɔrɔ kɔsɔn kɛn bǐɛ̃ a lɛa. Sɛnɛ, Lawa din a minin bɔ kɛ wɔ gɔn la, Lawa tá ǹ narɛ ǹ digolon lɛ‐a.
45011029	A giala, bɛ̀ Lawa màn kɔ, a na á kɔ, bɛ̀ á min dɔ bíi, a na á bíi, a ba wusii a sii zɛnaa kio wa.
45011030	Kasɛn tɔrɔ kɔsɔn kɛn lɛn, lɛlɛ ká goã ká Lawa bɔlɔ tii. Sɛnɛ kanna, Zuifun Lawa bɔlɔ‐tii taman yii, Lawa makara bɔ ka ganaa.
45011031	A n die n zɛnɛɛ bɛa yɔrɔ kɛ lɛ la Zuifun lɛn dɔn manɛ. A laanɛ ǹ tá Lawa bɔlɔ tii wolen lɛa kanna ke, ǹ kɔ́n pinaa Lawa á re makara boe ǹ dɔn ganaa.
45011032	Lawa na á min din tumaa baa ka kòso nɛn bɛ́ lɔn, ǹ bɔlɔ‐tii a lɛa. A na á bɛ zɛnaa, màn mɛn bɛ́ toɛ, a makara bɔ min tumaa ganaa.
45011033	Lawa a bǐɛ̃ lɛ á gole á la yii ni! A sii‐doɛ̃ dɔ á zuzulu á la yii ni! Min kɔ́n ba boe la a na a kiri kɛ giala ma wa, min kɔ́n ba boe la a na a makara kɛ dɔ giala ma wa.
45011034	Ká a bɛ́ á n pɛ Lawa a boo‐n lɔn: «Die n boe la a Lawa a taasiɛ dɔ̃ sonbore? Die n yiri koe la? Min kɔ́n!»
45011035	Hinlaa «Die ne, mà asɛ na á màn kɔ Lawa la lɛlɛ, sɛnɛ, mà a ná a tɔn bɛ dòo saraa asɛ la wa? Min kɔ́n!»
45011036	A giala, màn tumaa n boe a din ni,a tumaa na a tan a din barka nɛ, a tumaa na a tan a din a lɛa. Lawa die a goã guguru miɛ̃ yǎa duduu. A n miɛ̃!
45012001	Dɔɔ̃nɔn lɛn, man ka nyankoe, Lawa a makara‐doɛ̃ a lɛa, ka ka dinin kɔ Lawa la, wúlu màn yiikoonaan lɛa, wúlu mànan mɛnɛn bɛ́ koa nɛ a din ni, ǹ nə́ kɔɔ̃n a ganaa. Bɛ lɛ n die goɛ̃ kaa Lawa guguru kɔ ǹ gɔn sonbore lɛa.
45012002	Ka baran tɔ wɔ, a kɔnpɛ ka kanaa minin sii zɛnaan nɛ wa. Ka toa Lawa ka bɔyaa, a yiri dii kɔ ka la, màn mɛn bɛ́ toɛ, ka Lawa dùũ sii dɔ̃, bɛ giala mà sii bǐɛ̃, sii mɛn bɛ́ kɔɔ̃n a ganaa, sii mɛn lɛ piɛ̃ bɛ́ nɛ.
45012003	Lawa din na á dí kɛ lɛ kɔ ma la, ka a din a bǐɛ̃baa barka nɛ. Bɛ lɛ tɔ ganaa, man pii ka tumaa nɛ, máa min kɔ́n baran taasiɛ wɔ, a n din da bǎã gole‐n wa. Sɛnɛ, didie din boɛɛn kɔ ǹ taasiɛ wɔ a din wɔ gɔn la, Lawa goleemali pàã lɛ mɛn kɔ la, a kɔnpɛ ka bɛ nɛ.
45012004	Ka ga minbuiin gɔ̀nɔn ganaa. A gùn man mɔnaa nɛ, ǹ tumaa dɔ bie dí goon nyɛɛ wa, sɛnɛ, gɔ̀nɔn goon toto ne.
45012005	Bɛa yɔrɔ kɛ lɛ la, wɔsɛn mɛnɛn bɛ́ gigiã, wɔa kaa kun ka Krita‐n lɛ a lɛa nɛ, wɔ á gɔ̀nɔn goon lɛa. Wɔ tumaa n doa‐n kɔn ganaa ka min gùn bɛ́ lɔn.
45012006	Lawa bɛ́ á bǐɛ̃baa ǹ màn tɔtɔ kɔ wɔ la, á kɔnpɛ a din a bǐɛ̃ kɛ nɛ, wɔ doamaa nɛ wɔ dí nya ǹ nɛ. Bɛ̀ Lawa a boo gii diɛ na á n kɔ min mɛn la, ǹ dɛnaa doamaa nɛ a zɛnaa, a kɔnpɛ ka a golee Lawa li ni.
45012007	Bɛ̀ dí yɔrɔ bɔ na á n kɔ min mɛn la, a dɔ dí yɔrɔ bɔ. Bɛ̀ minin daraa na á n kɔ min mɛn la, bɛ dɔ minin daraa.
45012008	Bɛ̀ minin foo taã n min mɛn wɔ lɛa, bɛ dɔ minin foo taã. Bɛ̀ Lawa wɔ gii bɔ n min mɛn wɔ lɛa, bɛ dɔ bɛ zɛnaa ka foo sonbore ne. Bɛ̀ min mɛn dɔ n minin nyɛɛnaan boe, bɛa dɛnaa dɔ bɛ zɛnaa sɔnbɔraanɛ. Bɛ̀ min mɛn dɔ n doobaan goe màn nɛ, a zɛnaa ka foo kɔɔ̃n nɛ.
45012009	Ka toa kaa kɔn‐narɛɛ goã kɔn‐narɛɛ taãn lɛa, a baran goã bɔlɔ papaa pɛ ǹ kɔn‐narɛɛ lɛa wa. Ka baraabaa toa walan, ka ga bǐɛ̃ zɛnaa li parsiini.
45012010	Ka kɔn narɛ ka Lawa a minin bɛ́ zɛnɛɛ lɔn dɔɔ̃nbaa gɔ́ɔ̃ nɛ. Ka n zɔɔ̃ kɔn ka kɔn guguru kɔ nɛ.
45012011	Ka n doa, ka baran yoo baa wa. Ka n we yii ka dí nya Dɛnaa nɛ.
45012012	Ka n nyɛnyɛɛ kaa foo‐doa kɛ a lɛa. Ka n doa ka fuu si ka ganaa. Ka Lawa nyankɔ ka baran nɔmaa wa.
45012013	Ka n doa ka Lawa nyankɔlen laadoo bǐɛ̃ kɔ, ka tiin kũ doɛ̃ sɔnbɔraanɛ.
45012014	Min mɛnɛn bɛ́ boe ka yii ni, ka Lawa nyankɔ bɛn lɛa, mà Lawa bǐɛ̃ zɛnaa ǹ nɛ. Ka Lawa nyankɔ ǹ lɛa, ka baran dì bíi ǹ li wa.
45012015	Ka n nyɛnyɛɛ kun ka nyɛnyɛɛ wolen ne, ka wuu pɛ kun ka wuu‐pɛlen ne.
45012016	Ka toa ka kɔn wɔ ma doɛ̃, ka bɔlɔ goã goon. Ka baran n taasɛ din gole kɔ ǹ siin ganaa wa, ka lɛ kɔ din boɛɛn kɔ ǹ dín ganaa. Ka baran ga ka dinin ganaa màn‐dɔ̃lin lɛa wa.
45012017	Bɛ̀ min sii baraa zɛnaa ka nɛ, ka baran a dòo saraa ka sii baraa‐n wa. Ka ga sii bǐɛ̃ zɛnaa li min din tumaa yɔrɔ‐a.
45012018	Bɛ̀ á boe la a n zɛnaa, bɛ̀ a bɔ ka dinin li wa, ka n doa là nyantoro goã ka bii ka min tumaa nɛ.
45012019	Ma dɔɔ̃nɔn lɛn, ka dinin baran kaa gɛ̀ dòo bɔ wa, sɛnɛ, ka toa Lawa bɔ, a giala, a tá kiɛ̃ nɛ: «Masɛ din nə gɛ̀ dòo boe, masɛ din nə dòo sarɛɛ. Dɛnaa a da ǹ boo ne.»
45012020	Lawa a boo n pii dɔn: «Bɛ̀ bòo tá n zɔ́ɔ ganaa, màn kɔ la a bii, bɛ̀ muboro tá a ganaa, mu kɔ la a mi. A giala, bɛ̀ n tá zɛnɛɛ miɛ̃, a n goon ka ma n sìi diɛ a ganaa!»
45012021	N baran toa sii baraa boo n la wa, sɛnɛ, sii baraa naa ka sii bǐɛ̃ nɛ.
45013001	Min din tumaa doamaa nɛ a goledɛnan bɔlɔ si. A giala, goledɛnaabaa kɔ́n banban, bɛ̀ bɛ ná a bɔ Lawa li wa. Goledɛnan mɛnɛn bɛ́ ǹ tan ke, ǹ koa na á bɔ Lawa li.
45013002	Bɛ lɛ nɛ, min mɛn bɛ́ a ba goledɛnaa bɔlɔ sii wa, ǹ dɛnaa na a ba lɛ koe Lawa a sii yɔrɔ bɔ ganaa wa. Min mɛnɛn bɛ́ n piɛ̃ ǹ ba lɛ koe Lawa a sii yɔrɔ bɔ ganaa wa, bɛn man giɛ dɔlɔ li, ǹ tá diɛ ǹ dinin mìi ni.
45013003	Sonbore, sii bǐɛ̃ zɛnaalin doamaa bie, ǹ nyɛ́ɛ baa pàãdɛnan man wa, sii baraa zɛnaalin doamaa nɛ ǹ nyɛ́ɛ baa ǹ nɛ. Táa n ba li n nyɛ́ɛ baa goledɛnaa‐n wa? Bǐɛ̃ zɛnaa, á re n para pii.
45013004	Goledɛnaa lɛ n dí nyɛɛ Lawa nɛ, màn mɛn bɛ́ toɛ, a n da bǐɛ̃ zɛnaa ganaa. Sɛnɛ, bɛ̀ n tá sii baraa zɛnɛɛ, n doamaa nɛ n nyɛ́ɛ baa pàãdɛnaa nɛ, a giala, dɔlɔ bɔ ǹ pàã lɛ bie a gɔn kooro wa. A n Lawa a dí‐nyali lɛa, á Lawa a foo yoo ǹ dɔlɔ diɛ sii babaraa zɛnaalin mìi ni.
45013005	Bɛ lɛ taman yii, a n siĩni min pàãdɛnan bɔlɔ si, fuu kɛ din sɔɔ̃ a lɛa bie wa, sɛnɛ, màn mɛn bɛ́ toɛ, n foo baran n zɛ̀rɛ baa wa.
45013006	Bɛ lɛ dɔ a lɛa nɛ, ka á nyin giɔ̀mɔ sarɛɛ, a giala, goledɛnan lɛn dɔn man bɛ zɛnɛɛ, ǹ tá dí nyɛɛ Lawa nɛ.
45013007	Ka doamaa bɛ́‐n ka màn mɛn kɔ goledɛnan la, ka bɛ kɔ ǹ la. Ka nyin giɔ̀mɔ saraa ǹ la, ka wusuru kɔ ǹ la, ka nyɛ́ɛ baa ǹ nɛ, ka ǹ guguru kɔ. Ka doamaa bɛ́ nɛ, ka màn mɛn kɔ ǹ la, ka bɛ kɔ ǹ la.
45013008	Ka baran toa min kɔ́n a giɔ̀mɔ goã ka ganaa wa, bɛ̀ á n bɔ giɔ̀mɔ goon toto ne, bɛ n ka kɔn‐narɛɛ nɛ. Min mɛn bɛ́ ǹ miã narɛ, bɛa dɛnaa n Lawa a dí‐pɛn lɛ piɛ̃.
45013009	Sonbore, dí‐pɛn mɛnɛn bɛ́ pii mà «N baran naarɛbaa zɛnaa wa, n baran gɛ̀ dɛ wa, n baran wurumu baa wa, n yii baran bɔ min kɔsɔ gɔn màn kɔ́n li wa», bɛn laanka gialakun kɛ tumaa mìi n ke: «N miã kɔsɔ dɔ narɛ ka n bɛ́ n din narɛ lɔn.»
45013010	Bɛ̀ min mɛn tá ǹ miã kɔsɔ narɛ, a ba sii baraa zɛnɛɛ‐n wa. Miã kɔsɔ narɛɛ lɛ n Lawa a dí‐pɛn tumaa lɛ piɛ̃ lɛa.
45013011	Ka sii lɛ zɛnaa miɛ̃, a giala, wɔ bɛ́ biikoo mɛn nɛ sisia, ka á doɛ̃. Kaa yoo a bɔ nyuù‐n biikoo lɛ n ke koe! Sonbore ne, kirisibaa lɛ wɔlɔ kunu kɔ wɔ ganaa pelo, á la wɔa golee Lawa li giala koe waáraa nɛ.
45013012	Tèlò lɛ wɔlɔ lui, lɛ̀ a waa diri. Ka daa wɔ n na, wɔ n bɔ wɔlɔ tì siin ganaa, wɔ wɔlɔ fúlu sii zɛnaa a ziabaa ǹ mànan wɔ wɔ ganaa.
45013013	Ka daa wɔ tɔ pepere wɔ, ka wɔlɔ fúlu minin bɛ́ zɛnɛɛ lɔn. Ka daa wɔ n parabaa ka màn dadaran bii laanka yɔ mii baraa nɛ, ka naarɛbaa laanka kɔkɔrɔbaa nɛ, ka zia laanka foo a wuu pɛ minin li ni.
45013014	Ka Dɛnaa Yezu Krita pàã wɔ ka ganaa, ka baran ka dinin kɔ gɔ̀nɔn foo sii kɛn la, ka ǹ bɔlɔ sɛ̀‐mui siin kɛn zɛnaa wa.
45014001	Min mɛn pàã bɛ́ kiɛɛrɛ golee Lawa li gɔ́ɔ̃ nɛ, ka lɛ kɔ a ganaa, ka baran liere kɔ a taasiɛn wɔ gɔn la wa.
45014002	Min tan, a n taasɛ, mà asɛ á boe la a màn tumaa bii, min kɔsɔ mɛn pàã bɛ́ kiɛɛrɛ golee Lawa li gɔ́ɔ̃ nɛ, bɛ a siĩ tɔrɔ kɔ́n soɛ̃ wa.
45014003	Pàã bɛ́ min mɛn lon á n màn tumaa bii, bɛ doamaa bie a n din gole kɔ màn tɛn biili kɛ ganaa wa. Màn tɛn biili dɔ doamaa bie a kiri kuru màn tumaa biili la wa, a giala Lawa na á bɔ.
45014004	Die n ka nsɛ nɛ, n tá kiri kuri min kɔsɔ a dí‐nyali la? A dí sonbore nya laanka a dí baraa nya nɛ, ǹ kɔ́n ba n bǎã‐n wa, ǹ tumaa na a goledɛnaa bǎã nɛ. A n die goɛ̃ dí sonbore nyɛɛ, a giala, pàã tá Dɛnaa lon a n dɔ lɛ, a ná a ba a baraa nyɛɛ wa.
45014005	Min tan, á n taasɛ, mà lɛawaa tɛn nə soɛ ǹ miã nɛ, min kɔ́n dɔ tan, lɛawaa yii n goon a gɔn. Didie doamaa nɛ, a sii zɛnaa a kɔnpɛ ka a din a goleemali ni.
45014006	Min mɛn bɛ́ barka we lɛawaa tɛn nɛ, bɛa dɛnaa n bɛ zɛnɛɛ á Lawa tɔ boe ne. Min mɛn bɛ́ màn tumaa bii, bɛ dɔ a dɛnaa n Lawa tɔ boe, a giala, á barka diɛ Lawa nɛ, a màn‐bii lɛ a lɛa. Min mɛn dɔ bɛ́ a màn tumaa bii wa, bɛ dɔ n bɛ zɛnɛɛ Dɛnaa a lɛa. A dɔ́ bɛ́ màn mɛn bii, a dɔ n barka diɛ Lawa‐n bɛ a lɛa.
45014007	Sonbore ne, min kɔ́n bie a tan a din a lɛa wa, min kɔ́n dɔ bie giɛ̃ a din a lɛa wa.
45014008	A giala, bɛ̀ wɔ tan, wɔ n wɔ tan Dɛnaa a lɛa, bɛ̀ wɔ á giɛ̃ dɔn, wɔ ǹ giɛ̃ Dɛnaa a lɛa. Ta wɔ tan, ta wɔ ǹn giɛ̃, wɔ n Dɛnaa wɔn lɛa.
45014009	A giala, Krita lɛ na á gã, a yii kaa, màn mɛn bɛ́ toɛ, a geren laanka yiikoonaan Dɛnaa baa.
45014010	Nsɛ dɔ, wàa na á baa n tá kiri kuri n dɔɔ̃n la? Nsɛ dɔ, wàa na á baa n tá n din koɛ n dɔɔ̃n ganaa? Sonbore ne, wɔ tumaa n die golee Dɛnaa a kiri wɔ ǹ bǎã lɛ yɔrɔ‐a, kiri nə n kuru wɔ la.
45014011	A giala, a n kiɛ̃ nɛ: «Dɛnaa pɛ: Masɛ din yii bɛ́ koo ke, min din tumaa á re n musin kurumii tán ma yɔrɔ‐a. Min din tumaa á re n lɛ buĩ a masɛ Lawa tɔ bɔ.»
45014012	Bɛa yɔrɔ kɛ lɛ la, didie n die n bɔlɔ pii Lawa‐n biɛ̃.
45014013	Ka daa wɔ kiri kuru kɔn la lɛ da. Màn mɛn bɛ́ sóɛ, a ba siĩni min nə ǹ miã nyanaa a da sii baraa‐n wa.
45014014	Wɔa tá kun ka Dɛnaa Yezu‐n lɛ a lɛa, má dɔ̃, má waa la dɔn taãn‐taãnɛ, máa màn kɔ́n ba min gɔgɔrɛ koe Lawa yɔrɔ‐a wa. Sɛnɛ, bɛ̀ min taasɛ, mà màn mɛn tá min gɔgɔrɛ koe Lawa yɔrɔ‐a, bɛa màn lɛ n goɛ̃ gɔgɔrɛ ǹ dɛnaa din gɔn.
45014015	N dɔɔ̃n bɛ́ giɛ màn mɛn ganaa, mà a ba kɔnboe ka bii‐n wa, nsɛ a zɛnaa ǹ sii kɔ́n baran n dɔɔ̃n lɛ nyanaa, a da bɛa màn lɛ a bii ganaa wa. Bɛ̀ n zɛnaa miɛ̃, ma nə n kɔn narɛ ǹ zii tɔ wɔ wa. Táa Krita na á gã bɛa dɔɔ̃n kɛ lɛ dɔ a lɛa. N bii ǹ màn baran toa bɛa dɔɔ̃n lɛ papaã ǹ zii kũ wa.
45014016	Màn mɛn bɛ́ siĩni n yɔrɔ‐a, bɛ baran zii kɔ min kɔsɔn la, ǹ boo baraa da wa.
45014017	A giala, Lawa a kiibaa ǹ sii bie màn‐bii laanka màn‐mii sii lɛa wa. Sɛnɛ a n peperebaa sii lɛa, là nyantoro ne, ka nyɛnyɛɛ nɛ, Yiri Fu bɛ́ ǹ mɛnɛn lɛn koe.
45014018	Min mɛn bɛ́ dí nyɛɛ Krita nɛ bɛa yɔrɔ kɛ lɛ la, bɛa dɛnaa n kɔɔ̃n Lawa ganaa, ka minbuiinin dɔn nɛ.
45014019	Sii mɛn bɛ́ toɛ, wɔ goã là nyantoro la kun, wɔ n dɔ kɔn lɛ, wɔ pàã yɛ kun golee Lawa li gɔ́ɔ̃ nɛ, ka daa wɔ n doa wɔ ga bɛ li.
45014020	Ta n taasɛ mà n tá boe la n màn tumaa bii, n baran Lawa a dí sàabaa bɛ a lɛa wa! Sonbore ne, màn‐bii din tumaa n siĩni, sɛnɛ, màn mɛn a bii bɛ́ die n dɔɔ̃n nyanɛɛ a da sii baraa nɛ, bɛ a bii a siĩn wa.
45014021	Sii mɛn bɛ́ siĩni, bɛ n ka kɛ nɛ, ta siĩ soɛ̃ nɛ, ta màn mii ni, ta sii woo sii ni, bɛ̀ bɛa sii lɛ á die n dɔɔ̃n diɛ sii baraa nɛ, n baran zɛnaa wa.
45014022	Goleemali mɛn bɛ́ n nɛ, bɛa siin lɛn wɔ gɔn la, bɛ nə n din laanka Lawa bii ni. Min bɛ́ giɛ sii mɛn ganaa sii pepere lɛa, bɛ̀ á boe la á bɛ zɛnɛɛ, bɛ̀ a foo ná a ba a zɛ̀rɛ biɛ wa, bɛa dɛnaa foo á re kɔɔ̃n koe
45014023	Sɛnɛ, min mɛn bɛ́ a gɔ́ɔ̃ nə n lonlankoe màn‐bii kɔ́n wɔ gɔn la, bɛ̀ bɛa dɛnaa bɛa màn lɛ bii, Lawa n dɔlɔ boe a ganaa. A giala, a sii lɛ zɛnaa á kɔnpɛ a golee Lawa li‐n wa. Sii woo sii, a nə n zɛnɛɛ ka golee Lawa li baã nɛ, bɛ n sii baraa lɛa.
45015001	Wɔsɛn mɛnɛn pàã bɛ́ gole golee Lawa li gɔ́ɔ̃ nɛ, wɔ doamaa nɛ, min mɛnɛn pàã bɛ́ kiɛɛrɛ golee Lawa li gɔ́ɔ̃ nɛ, wɔ bɛn sii si wɔ ganaa. Siin mɛnɛn bɛ́ kɔɔ̃n wɔ ganaa, wɔ baran ga bɛn li wa.
45015002	Min gogoonmaa n siĩni a ga li, mà a kɔɔ̃n kɔ ǹ miã kɔsɔ ganaa. Bɛ nə́ n baa sii bǐɛ̃ lɛa, a n dɔ ǹ miã lɛ lɛ, a wo nyɛɛnɛ golee Lawa li gɔ́ɔ̃ nɛ.
45015003	Sonbore, Krita dinmaa lɛ bie á ga a dùũ siin li wa. Sɛnɛ, ká a bɛ́ á n kiɛ̃ lɔn: «N sɔ kɔmaa wolen sɔ na á dɔ masɛ ganaa.»
45015004	A da yaa, màn mɛn yii nə́ n kiɛ̃ lɛlɛ, bɛ na á n kiɛ̃ wɔa yiri kɔmala a lɛa, màn mɛn bɛ́ toɛ, Lawa a boo lɛ wɔ foo taã, a sii simaa kɔ wɔ la, wɔ foo boo la a goã doa nɛ.
45015005	Lawa n foo tãbaa laanka sii simaa koe. Bɛa Lawa lɛ nə n dɔ ka lɛ, ka lɛ boo la a goã kun, ka Yezu Krita bɛ́ giɛ li lɔn.
45015006	Màn mɛn bɛ́ toɛ, ka wɔa Dɛnaa Yezu Krita n Di Lawa lɛ guguru kɔ, ka gɔ́ɔ̃ goon ne, ka lɛn goon ne.
45015007	Ka lɛ kɔ kɔn ganaa, ka Krita din bɛ́ á lɛ kɔ ka ganaa lɔn ke, á Lawa tɔ bɔ.
45015008	Man bɛ lɛ pii ka nɛ, máa Krita na á daa Zuifun lɛa, á nyaa mà Lawa n bɔlɔgoondɛnaa lɛa. Lawa bɛ́ a n lɛ kɔ Zuifun digolon la ka siin mɛnɛn nɛ, a na á bɛn zɛnaa á ǹ lɛ pã, ka Krita lɛ barka nɛ.
45015009	Krita lɛ na á daa, màn mɛn bɛ́ toɛ, tɔrɔ kɔsɔn mɛnɛn bɛ́ ǹ ba Zuifun lɛa wa, bɛn dɔn nə Lawa tɔ bɔ, a bǐɛ̃baa a lɛa. A na á n kiɛ̃: «Bɛ lɛ taman yii ni ma á re n guguru koe tɔrɔ kɔsɔn bii, ma á re loe loe man tɔ bɔ nɛ.»
45015010	Lawa a boo lɛ n pii doo: «Tɔrɔn lɛn, ka n nyɛnyɛɛ kun ka Lawa din a tɔrɔ boe lɛ nɛ!»
45015011	Á wusoo á pɛ doo: «Ka Lawa guguru kɔ, tɔrɔ kɔsɔn lɛn, tɔrɔ din tumaa Lawa tɔ bɔ!»
45015012	Lawa a boo gii‐dali Izayii dɔ́ pɛ: «Zeese tɔrɔ lɛ á re die, á re yui a giã gánan dinin tumaa mìi la, ǹ tá re n foo doɛ a din ganaa.»
45015013	Lawa mɛn bɛ́ foo‐doa koe, a din die a foo kɔɔ̃nbaa kɔ ka la, ka là nyantoro ne, kaa golee a din li lɛ gɔ́ɔ̃ nɛ. Màn mɛn bɛ́ toɛ, kaa foo‐doa lɛ pàã gole kɔ, Yiri Fu pàã barka nɛ.
45015014	Masɛ dinmaa waa la, máa ka á sii sonbore zɛnɛɛ, haalɛ ta ma yiri kɔ ka la dinin wa. Ka á Lawa dùũ sii doɛ̃, bɛ lɛ taman yii ni, ka á boe la ka á yiri koe kɔn la.
45015015	Má sɛ́wɔ kɛ a paǹ tɛn kiɛ̃ ka boo kaka nɛ, a mìi n ka kɛ din sɔɔ̃ nɛ: Ka bɛ́ màn mɛn doɛ̃ gɔrɔ ke lɛn, man ka yiri gisĩ bɛ nɛ. Lawa din bɛ́ á dí mɛn kɔ ma la, ká a din a bǐɛ̃ barka nɛ, bɛ n zii koe ma la ma á zɛnɛɛ miɛ̃.
45015016	A giala, Lawa na á ma bíi, mà ma Yezu Krita lɛ boo da tɔrɔ kɔsɔn bii. Mà ma Lawa a Boo Tii Kɔɔ̃n kɛ pɛ ǹ nɛ, màn mɛn bɛ́ toɛ, ma boo la ma ǹ kɔ Lawa la, ǹ nə́ kɔɔ̃n a ganaa. Man bɛa dí lɛ nyɛɛ ka wúlu‐bɔle bɛ́ wúlu màn koe Lawa la lɔn. Yiri Fu lɛ n toɛ, Lawa boo la a lɛ kɔ ǹ ganaa.
45015017	Bɛ lɛ na á toa, masɛ á boe la ma n din gole kɔ, maa kaa‐kun ka Yezu Krita‐n lɛ gɔ́ɔ̃ nɛ, Lawa a dí kɛ lɛ wɔ gɔn la.
45015018	Masɛ a re n foo taɛ̃ ma màn kɔ́n boo da wa, bɛ̀ á n bɔ Krita din nə ǹ mɛnɛn zɛnaa ma gɔn, a tɔrɔ kɔsɔn bíi, á ǹ kaa Lawa bɔlɔ‐sii ganaa. A na á bɛa di lɛ nya maa boo laanka maa sii zɛnaan barka nɛ,
45015019	ka kaãbaa ǹ sii dadaran barka nɛ, ka Yiri Fu pàã barka nɛ. Bɛ lɛ na á toa, a kũ Zeruzalɛmu kiwi ganaa a wo Ilirii gána yaa, má Krita a Boo Tii Kɔɔ̃n lɛ pɛ paǹ din tumaa ganaa.
45015020	Krita tɔ bɛ́ a tɔn nə n pɛ bǎã mɛn nɛ bɔrɔ wa, má n doa ma Boo Tii Kɔɔ̃n kɛ pɛ walan. A giala, ma ba li ma dí nya min kɔsɔ a dí giala kɔ ǹ bǎã‐n wa.
45015021	Man maa dí nyɛɛ á kɔnpii ka Lawa a boo gii‐dali a boo kɛ‐n kiɛ̃‐n kɛnɛn: «Ǹ bɛ́ ǹ tɔn na a boo da min mɛnɛn man wa, bɛn tá re yii. Min mɛnɛn bɛ́ ǹ na a boo ma wa, bɛn tá re a giala miɛ.»
45015022	Bɛa dí gole lɛ na á ma sàabaa gunyin damata, ma boo la má dɔ ka li wa.
45015023	Sɛnɛ sisia, maa dí nya bɛa gánan kɛn lɛn nɛ. A lɛ̀ damata n ke a n ma gɔ́ɔ̃ nɛ máa ma da bɔ ka li.
45015024	Man giɛ li ma bɛ zɛnaa sisia. Bɛ̀ ma á woe Espanyi ǹ mɛn waáraa, man giɛ li ma golee ka li. Bɛ̀ má golee wɔ kɔn sii bɔ ǹ mɛn waáraa, ma á doɛ̃ ka á re n doe ma lɛ ma woo.
45015025	Sɛnɛ sisia, man woe Zeruzalɛmu, Lawa nyankɔlen dí yɔrɔ boe walan.
45015026	A giala, Masedoanɛ laanka Grɛki gána a Lawa nyankɔlen man a gialaa wɔrɔ boboe, ǹ nə́ die koe Zeruzalɛmu wɔn kɛn la doobaabaa gɔ́ɔ̃ nɛ.
45015027	Bɛa Lawa nyankɔlen lɛn man nə́ bɛ bɔ ǹ dinin ni. Ǹ doamaa dɔ nɛ. A giala, naforon mɛnɛn bɛ́ golee Lawa li gɔ́ɔ̃ nɛ, Zuifu Lawa nyankɔlen nə́ bɛn gii kɔn ka tɔrɔ kɔsɔn nɛ, tɔrɔ kɔsɔn dɔn doamaa nɛ, ǹ nə ǹ gɔn mànan gii kɔn ka bɛa Zuifun lɛn nɛ.
45015028	Bɛ̀ má bɛa dí lɛ yɔrɔ bɔ má nya ka lenlen, bɛ̀ má bɛa màn boboe kɛ lɛ a kaa kun kɔ ǹ la ǹ mɛn waáraa, ma á die woe Espanyi, sɛnɛ, ma á re boe ka li ma tɔ́n kiɛ̃.
45015029	Ma á doɛ̃ máa ma bɛ́ re doe ka li ǹ mɛn waáraa, man die doe ka Krita a barka lɛ piɛ̃maa‐n ma lon kaa wɔ lɛa.
45015030	Sɛnɛ, sii goon nə́ ke, má n die a nyankoe ka la taãn‐taãnɛ, dɔɔ̃nɔn lɛn. Wɔa Dɛnaa Yezu Krita lɛ tɔ ganaa, ka kɔn‐narɛɛ tɔ nɛ, Yiri Fu bɛ́ kɔn‐narɛɛ mɛn koe, ka n doa parsiini ka Lawa nyankɔ maa lɛa. Ka Lawa nyankɔ kun ma nɛ,
45015031	màn mɛn bɛ́ toɛ, Lawa ma kanbaa Zudee gána a Lawa‐doɛ̃ baãnaan kɛn ganaa. Màn mɛn bɛ́ toɛ dɔn, ma bɛ́ woe ka dɔmalɛ mɛn nɛ Zeruzalɛmu, Lawa a minin kɛn nə lɛ kɔ bɛ ganaa ka foo kɔɔ̃n nɛ.
45015032	Bɛa yɔrɔ kɛ la, man die doe ka li ka nyɛnyɛɛ gole ne, bɛ̀ Lawa golee li dɔn, ma á re susui yii ka bii.
45015033	Lawa mɛn bɛ́ là nyantoro koe, bɛ die a goã kun ka tumaa nɛ. A n baa wɔ‐n miɛ̃.
45016001	Man wɔ dɔɔ̃n lɔ Feebe a sii toɛ ka gɔn. A n di nyɛɛ Sankree a Lawa a sɔmɔ minin manɛ.
45016002	Ka kũ doɛ̃ sɔnbɔraanɛ Dɛnaa tɔ lɛ a lɛa, a kɔnpɛ ka Lawa nyankɔlen sii zɛnaa ǹ gɔn nɛ. A laadoo bɛ́ re doe ka ganaa ka sii woo sii ni, ka bɛ zɛnaa nɛ. A giala, a dɔ nə́ n dɔ min gigiã lɛ, haalɛ masɛ dinmaa.
45016003	Ma á fòo diɛ Prisili laanka Akilaasi ni. Maǹ ma miã dí nya kun wolen lɛa Yezu Krita a dí lɛ nɛ.
45016004	Maa kirisibaa a lɛa, ǹ nə́ lɛ kɔ ǹ nə́ sii zɛnaa, ǹ dinin nyin nə́ boe la, a goã sii mɛn nɛ. Masɛ din sɔɔ̃ bie bɛa bǐɛ̃ kɛ doɛ̃ ǹ nɛ wa, Lawa a sɔmɔ minin mɛnɛn bɛ́ tɔrɔ kɔsɔn lɛa, bɛn dɔn man bɛa bǐɛ̃ lɛ doɛ̃ ǹ nɛ
45016005	Lawa a sɔmɔ minin mɛnɛn bɛ́, n lɛ soe kɔn Prisili laanka Akilaasi lɛ a kion, ma á fòo diɛ bɛn dɔn manɛ.Ma á fòo diɛ ma dɔɔ̃n Epenɛti sonbore kɛ nɛ, a din na á lɛ kɔ Krita ganaa bibinaanɛ Azii gána nɛ.
45016006	Ma á fòo diɛ Mariya nɛ, asɛ mɛn bɛ́ á dí gigiã nyaa ka nɛ.
45016007	Ma á fòo diɛ Andronikisi laanka Zuniasi ni, ma din tɔrɔ minin manɛ, wɔ́ kòso dɔ zɛnaa kun. Lawa a dia dí‐a wole sonboren manɛ, ǹsɛn dinin nə́ Dɛnaa lɛ wɔn baa masɛ nyɛɛnɛ.
45016008	Ma á fòo diɛ Anpliatusu ni, min mɛn sii bɛ́ kaka ma ganaa parsiini wɔa Dɛnaa a lɛa.
45016009	Ma á fòo diɛ Urbɛn nɛ, maa dí nya kun wole ne Krita tɔ lɛ a lɛa. Ma á fòo diɛ maa giaáragiĩ sonbore Sitakisi ni.
45016010	Ma á fòo diɛ Apelɛsi ni, min mɛn bɛ́ á lɛ kɔ fuu ganaa Krita a lɛa. Ma á fòo diɛ Aristobulu a kion minin manɛ.
45016011	Ma á fòo diɛ ma din tɔrɔ min Erodiɔn nɛ. Narsiisi a kion minin mɛnɛn bɛ́ Lawa nyankoe, ma á fòo diɛ bɛn manɛ.
45016012	Ma á fòo diɛ Trifɛnɛ laanka Trifozi ni, bɛn mɛnɛn bɛ́ dí nyɛɛ Dɛnaa nɛ, mà á fòo diɛ ma miãnɛn Pɛrsiisi ni, asɛ mɛn bɛ́ á dí gigiã nya Dɛnaa nɛ.
45016013	Ma á fòo diɛ Dɛnaa a dí‐nyali gole Rufusu ni, ka ǹ dan nɛ, bɛ mɛn bɛ́ masɛ dɔ dan lɛa.
45016014	Ma á fòo diɛ Asɛnkriti ni, ka Felegɔn nɛ, Ɛrmɛsi laanka Patrobaasi ni, Ɛrmasi laanka dɔɔ̃nɔn mɛnɛn bɛ́ kunun ǹ ni.
45016015	Ma á fòo diɛ Filoge laanka Zuli ni, Neree laanka ǹ miãnɛn nɛ, Linpasi laanka Lawa nyankɔlen mɛnɛn tumaa bɛ́ kunun ǹ ni.
45016016	Ka fòo sonbore da kɔn nɛ. Krita a sɔmɔ minin tumaa á fòo diɛ ka nɛ.
45016017	Ma dɔɔ̃nɔn lɛn, man ka nyankoe taãn‐taãnɛ, min mɛnɛn bɛ́ toɛ̃‐kɔn we Lawa nyankɔlen bii, ǹ nə́ ǹ yiri siɛ̃ ǹ tá ǹ papaɛ̃, ka n dinin kũ bɛn ganaa. Ka n daraa Lawa a boo mɛn ganaa, bɛa minin kɛn lɛn da ǹ boon laanka ǹ minin daraa ǹ siin man zia biɛ bɛa boo kɛ lɛ ganaa. Ka n na ka n bɔ bɛa minin kɛn lɛn ganaa.
45016018	A giala, bɛa minin kɛn lɛn bie dí nyɛɛ wɔa Dɛnaa Krita‐n wa, maǹ dí nyɛɛ ǹ dinin nɔ̀ nɛ. Maǹ yiri baãnaanan siɛ̃, ka ǹ minin bebele ǹ boo paparɛn kɛn nɛ.
45016019	Sonbore, min tumaa tá kaa Lawa bɔlɔ‐sii kɛ doɛ̃. Bɛ lɛ na á toa, ma tá n nyɛnyɛɛ ka a lɛa. Sɛnɛ, man giɛ li ka ga sii bǐɛ̃ zɛnaa li, ka bɛ a dɔ̃lin baa, ka baran ga sii baraa zɛnaa li, ka bɛ a dɔ̃lin baa wa.
45016020	Kànaa ka boɛɛn nɛ, là nyantoro kɔle Lawa á re Sɛtaan tuturi ka gòã giulun. Wɔa Dɛnaa Yezu a bǐɛ̃ die a goã kun ka nɛ!
45016021	Maa dí nya kun wole Timote á fòo diɛ ka nɛ, ka ma tɔrɔ minin dɔn nɛ: Lusiisu ni, Zaazɔn nɛ ka Sɔsipatrɔsi ni.
45016022	Masɛ Tɛrtusu mɛn sɛ́wɔ kɛ lɛ kiɛ̃, ma á fòo diɛ ka nɛ ka Dɛnaa tɔ nɛ.
45016023	Gayusu mɛn bɛ́ masɛ laanka Lawa a sɔmɔ minin tumaa a zaàtiingiĩ lɛa, bɛ á fòo diɛ ka nɛ. Kiwi lɛ a wɔrɔ‐koali Erasti á fòo diɛ ka nɛ, ka wɔ dɔɔ̃n Kartusu dɔ nɛ. [
45016024	Wɔa Dɛnaa Yezu Krita a bǐɛ̃ die goã kun ka tumaa nɛ. A n baa wɔ‐n miɛ̃!]
45016025	Ka daa wɔ barka da Lawa nɛ! Á boe la a wɔ pàã gole kɔ golee a din li gɔ́ɔ̃ nɛ. Bɛ nə n zɛnɛɛ a Boo Tii Kɔɔ̃n kɛ barka nɛ man pii. Man bɛa Boo Tii Kɔɔ̃n kɛ lɛ pii, Yezu Krita wɔ gɔn la. Bɛa boo lɛ n sonbore durii kɔ́n nyɛɛ wɔ nɛ, sonbore mɛn bɛ́ á goã durii ni haalɛ lɛlɛ‐lɛlɛ.
45016026	Sɛnɛ sisia, bɛa sonbore lɛ bɔ kanaa. Lawa a boo gii‐dalin sɛ́wɔn nə́ nyaa, kanna, Lawa nyabaã lɛ din dùũ barka nɛ, bɛa sonbore lɛ bɔ kanaa, tɔrɔ kɔsɔn kɛn dɔn tumaa dɔ̃, màn mɛn bɛ́ toɛ, ǹ lɛ kɔ Tii Kɔɔ̃n kɛ lɛ ganaa, ǹ Lawa bɔlɔ si.
45016027	Lawa goon toto mɛn din sɔɔ̃ bɛ́ sii‐dɔ̃li lɛa, gugurubaa n bɛ wɔ lɛa yǎa duuduu! A n miɛ̃.
46001001	Masɛ Pooli, Lawa lɛ‐kɔ á ma bíi, mà ma Yezu Krita a dia dí‐a wole baa. Ma laanka ma dɔɔ̃n Sɔstɛnɛ n foo diɛ ka nɛ.
46001002	Kasɛn lɛn man Lawa a sɔmɔ lɛa Korɛnti kiwi. Lawa na á ka bɔ, á ka kaa ka gɔrɔn Yezu Krita pàã ganaa, mà ka goã a din a minin lɛa. Wɔ n sɛ́wɔ kɛ diɛ ka laanka Lawa nyankɔlen tumaa la, ǹ mɛnɛn bɛ́ bǎã tumaa nɛ ǹ nə́ Yezu Krita bíi Dɛnaa, ka wɔsɛn bɛ́ lɔn.
46001003	Wɔ Di Lawa laanka Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
46001004	Lawa sii bǐɛ̃ mɛn zɛnaa ka nɛ Yezu Krita pàã ganaa, ma á bɛa barka diɛ‐n baraabaraa ka a lɛa.
46001005	Sonbore, a din lɛ pàã ganaa Lawa ka gɔ taãn‐taãnɛ, ka yɔrɔ din tumaa nɛ. Á boo‐doɛ̃ laanka sii‐doɛ̃ tumaa kɔ ka la.
46001006	Ka siére baa ǹ boo mɛn ma Krita wɔ paǹ li, bɛ giã ka nɛ, á pàã yɛ.
46001007	Yiri Fu a bǐɛ̃baa ǹ mànan kɛn kɔ́n nyaabaa ka li wa. Bɛ lɛ na á toa, ka tá n yii diɛ ka foo‐doa nɛ, wɔa Dɛnaa Yezu Krita a da a din nyaa kɛ la.
46001008	A din dɔ n die pàã koe ka la sɔnbɔraanɛ, yǎa giala‐nyɔmiɛ biikoo li, ka goã zɛ̀rɛ baãnaan lɛa wɔa Dɛnaa Yezu Krita a kiri‐kurii pinaa.
46001009	Lawa a wusii a boo diɛ kio wa, a din Lawa kɛ lɛ na á ka bíi, mà ka goã doa‐n kɔn ka a Nɛgiĩ Yezu Krita, wɔa Dɛnaa kɛ nɛ.
46001010	Ma dɔɔ̃nɔn lɛn, man ka nyankoe, ka wɔa Dɛnaa Yezu Krita tɔ nɛ, máa ka kɔn ma, ka nyan toa tatala kɔn yɛ ka bii wa. Ka toa ka goã doa‐n kɔn ka taasiɛ goon ne, ka yiri goon ne.
46001011	Taãn nɛ, ma dɔɔ̃nɔn lɛn, Klowee a kion minin man nə́ pɛ ma nɛ, mà kɔn liere‐kɔn tá ka bii.
46001012	Ma bɛ́ màn mɛn pii ka nɛ á ke: Kaa didie tumaa n boo totoro diɛ. Ke mà asɛ n Pooli wɔ lɛa, ke mà asɛ n Apolɔɔsi wɔ lɛa, kɔsɔ dɔ mà asɛ n Piɛrɛ wɔ lɛa, kɔsɔ dɔ doo mà Krita wɔ‐n ka asɛ nɛ.
46001013	Ka yiri‐n mà Krita lɛ n tatalɛɛ‐n kɔn gigiã? Pooli na á gã dere ǹ gɔn ganaa kaa lɛa? Hinlaa maǹ nə́ batɛmu da ka ganaa ka Pooli tɔ nɛ?
46001014	Bɛ̀ á n bɔ Kripuusu ni, ka Gayusu ni, masɛ batɛmu da ka kɔ́n ganaa wa. Ma á bɛa barka diɛ Lawa nɛ.
46001015	A bɛ miɛ̃, ka kɔ́n ba boe la ka pɛ, mà maǹ nə́ batɛmu da asɛ ganaa ka masɛ tɔ‐n wa.
46001016	Áh, sonbore ne, má batɛmu da Tefanaasi a kion minin dɔn ganaa. Bɛ̀ á n bɔ bɛ nɛ, ma yiri ba a nɛ, máa má batɛmu da kaa min kɔsɔ ganaa doo wa.
46001017	Krita masɛ dia batɛmu diɛ wa. Sɛnɛ, a na á ma dia Boo Tii Kɔɔ̃n kɛ pii minin manɛ. Ma bie má pɛ ka ma din a yiridɛnaabaa boon ne, n ma yaa barka boe Krita a gã gɔn ganaa kɛ‐n wa.
46001018	Sonbore min mɛnɛn bɛ́ papaɛ̃, Krita a gã dere ǹ gɔn ganaa boo kɛ n gàãnaabaa lɛa bɛn yii li. Sɛnɛ, wɔsɛn mɛnɛn bɛ́ kirisibaa ǹ zii la, a n Lawa a pàãyiidɛnaabaa lɛa wɔsɛn yii li.
46001019	Ka boo taãn nɛ, ǹ nə́ kiɛ̃ Lawa a sɛ́wɔ nɛ: «Masɛ Lawa á re yiridɛnan yiri ziziɛ̃, ma á re màn‐dɔ̃len màn‐doɛ̃ nyɛɛ.»
46001020	Ka bɛ nɛ, Lawa nyaa ǹ nɛ, mà kanaa a sii‐doɛ̃ siin kɛn lɛn dinin man gàãnaabaa lɛa. Sii‐dɔ̃lin man pii mà wàa? Sɛ́wɔ‐dɔ̃len man pii mà wàa? Boo doɛ̃ wole dadaran kɛn dɔn man pii mà wàa?
46001021	Sonbore, kanaa minin nə boo la, ka ǹ dinin sii‐doɛ̃ kɛ barka nɛ, ǹ nə́ Lawa a sii‐doɛ̃ kɛ giala ma wa. Wɔ bɛ́ dí mɛn pii ka nɛ Yezu a gɛ̀ wɔ gɔn la, a n gàãnaabaa lɛa kanaa minin yii li, a da yaa Lawa golee la, mà min mɛnɛn bɛ́ golee bɛa gàãnaabaa ǹ dí kɛ lɛ li, mà á re bɛn kirisibiɛ.
46001022	Zuifun man giɛ mà kaãbaa ǹ siin nə ǹ zɛnaa, ǹsɛn nə tɔn golee li. Grɛkin man giɛ sii‐doɛ̃ siin li.
46001023	Sɛnɛ, Krita mɛn bɛ́ ǹ nə́ dere gɔn ganaa, wɔsɛn man bɛ boo diɛ. Bɛ n sii kaka lɛa Zuifun ganaa, a n gàãnaabaa lɛa tɔrɔ kɔsɔn yii li.
46001024	Sɛnɛ, Lawa min mɛnɛn bɔ, ta Zuifu ni, ta tɔrɔ kɔsɔ nɛ, Krita lɛ n Lawa a pàãyiidɛnaabaa lɛa, ka a sii‐doɛ̃ nɛ bɛn yii li.
46001025	Bɛ lɛ taman yii, Lawa a sii mɛn bɛ́ gàãnaabaa lɛa minbuiinin yii li, bɛ n sii‐doɛ̃ lɛa, á la minbuiinin sii‐doɛ̃ nɛ. Minbuiinin bɛ́ giɛ Lawa a sii mɛn ganaa pàãwɛɛnaabaa ǹ sii lɛa, bɛ pàã á gole á la minbuiinin pàãdɛnaabaa nɛ.
46001026	Ka n yiri koa li, ma dɔɔ̃nɔn lɛn, kasɛn mɛnɛn bɛ́ Lawa ka bíi á ka bɔ, ka n dinin dɔ̃. Kaa sii‐dɔ̃lin ba tɛ minbuiinin yɔrɔ‐a wa, kaa pàãdɛnaa dɔ a tɛ wa, kaa bɔ sumu bǐɛ̃n nɛ wole dɔ a tɛ wa.
46001027	Sɛnɛ, min mɛnɛn bɛ́ gàãnaan lɛa kanaa minin yɔrɔ‐a, Lawa na á bɛn lɛn bɔ, á sìi diɛ kanaa a sii‐dɔ̃lin ganaa nɛ; min mɛnɛn bɛ́ pàãwɛɛnaan lɛa, Lawa na á bɛn lɛn bɔ, á sìi diɛ kanaa a pàãdɛnan ganaa nɛ.
46001028	Minin tan, kanaa minin nə́ giɛ ǹ ganaa màn kooron lɛa. Ǹ ba n yiri koɛ ǹ li wa, ǹ ba màn kɔ́n lɛa ǹ yii li wa. Lawa na á bɛn lɛn bɔ. Sii mɛn bɛ́ kanaa minin nə́ giɛ a ganaa sii taãn lɛa, a là nə́ ǹ ganaa, Lawa n bɛ ziziɛ̃ ka bɛa minin kɛn lɛn nɛ.
46001029	A na á baa miɛ̃, màn mɛn bɛ́ toɛ, minbuiin nɛ kɔ́n baran boo la, a n din koa Lawa yɔrɔ‐a doo wa.
46001030	Sɛnɛ, Lawa na á wɔ bíi, á wɔ kaa kun ka Yezu Krita nɛ. A din na á n baa sii‐doɛ̃ lɛa, peperebaa nɛ, yoreenbaa lɛa ka kirisibaa nɛ, wɔ nɛ.
46001031	Bɛ lɛ a lɛa nɛ, ǹ nə́ kiɛ̃ Lawa a sɛ́wɔ nɛ: «Bɛ̀ min mɛn tá zoɛ̃ mà a n din koa, a n din koa ka Dɛnaa a sii zɛnaa nɛ.»
46002001	Ma dɔɔ̃nɔn lɛn, masɛ dinmaa bɛ́ ma daa ka li, ma bie ma Lawa a sii‐durii kɛ laakalaa ka nɛ, ka boo dadaran nɛ, ka sii‐doɛ̃‐n wa.
46002002	A giala, ma biikoo mɛn zɛnaa ka li, ma ga li máa ma màn kɔsɔ nyaa ka nɛ, á kiɛ̃ Yezu Krita boo la wa, sanparɛ a dere gɔn ganaa boo kɛ din.
46002003	Bɛ lɛ nɛ, má n din nyaa ka nɛ pàãwɛɛnaa lɛa, nyɛ́ɛ n ma ganaa, ma gɔ̀nɔn yii n bìn diɛ.
46002004	Maa boo ne, ka maa laakalaa ǹ gɔn nɛ, ǹ kɔ́n goã sii‐dɔ̃ ǹ lɛ gɔ́ɔ̃ boo lɛa wa. Sɛnɛ, Yiri Fu pàã màn mɛn kɔ ma la, man má bɛ din sɔɔ̃ a sii nyaa ka nɛ.
46002005	Bɛ na á n zɛnaa miɛ̃, màn mɛn bɛ́ toɛ, kaa goleemali baran goã doa‐n minbuiinin sii‐doɛ̃ ganaa wa, sɛnɛ, a goã doa‐n Lawa a pàãdɛnaabaa ganaa.
46002006	A laanka bɛ nɛ, kaa min mɛnɛn yii fulu Lawa a zii gɔ́ɔ̃ nɛ, man má goã sii‐doɛ̃ sii nyɛɛ bɛn manɛ. Sɛnɛ, kanaa kɛ a sii‐doɛ̃ sii bie wa, pàãdɛnan mɛnɛn dɔn bɛ́ kanaa kɛ gɔ́ɔ̃ nɛ, ǹ nə́ ǹ tan ziziɛ̃ a lɛa, bɛn yiri kɛ dɔ bie wa.
46002007	Haayii, Lawa a sii‐doɛ̃ mɛn bɛ́ durii‐n minbuiinin la, man bɛ yɔrɔ pii ka nɛ. Kanaa bɛ́ a tɔn nə n giala kɔ wa, Lawa din sii‐doɛ̃ mɛn yɔrɔ bɔ, a n zoɛ̃ mà a na a tɔ golebaa gii kɔn ka wɔ nɛ, bɛ nɛ. Sɛnɛ, a na á toa durii ni.
46002008	Kanaa kɛ a pàãdɛnaa kɔ́n bɛa yiri kɛ dɔ̃ wa. Bɛ̀ maǹ nə́ bɛ dɔ̃, wɔa Dɛnaa mɛn bɛ́ tɔ golebaa na a wɔ lɛa, bɛ̀ ǹ ba re bɛ dere gɔn ganaa wa.
46002009	Sɛnɛ, a n ka Lawa a sɛ́wɔ bɛ́ á pɛ lɔn: «Min mɛnɛn bɛ́ Lawa narɛ, a màn mɛn zɛnaa á koa bɛn manɛ, min kɔ́n yii bin nə n miã yɛ wa, min kɔ́n too bin ma wa, min kɔ́n a taasiɛ tɔn dɔ a ganaa wa.»
46002010	Sɛnɛ, Lawa bɛa sii‐durii kɛ lɛ nyaa wɔsɛn nɛ Yiri Fu pàã ganaa. Taãn nɛ, Yiri Fu din sɔɔ̃ n boe la a ga sii ganaa a dɔ̃, haalɛ Lawa a sii mɛn bɛ́ durii‐n zuzulu, á bɛ tumaa doɛ̃.
46002011	Minbuiinbaa gɔ́ɔ̃ nɛ, minbuiin yiri n boe la a na a din a sii dɔ̃; a din yii goon ne, Lawa a Yiri Fu din sɔɔ̃ n boe la a Lawa a sii dɔ̃.
46002012	Ǹ bie ǹ nə́ kanaa a yiri kɔ wɔsɛn la wa, sɛnɛ, Lawa na a ná a din a Yiri Fu kɔ wɔ la, ń giɛ, a din bǐɛ̃baa ǹ mànan mɛnɛn kɔ wɔ la, wɔ boo la wɔ bɛn dɔ̃.
46002013	Wɔ bie boo diɛ ka minbuiinin minin daraa ǹ yiri‐n wa, sɛnɛ, wɔ ǹ diɛ ka Lawa a minin daraa ǹ yiri ni. A n miɛ̃, Yiri Fu n goɛ̃ min lon, bɛ̀ wɔ tɔn boo la wɔ Lawa a sii taãn nyaa nɛ.
46002014	Lawa a Yiri Fu bɛ́ a ba min mɛn lon wa, bɛ a boe la a lɛ kɔ Yiri Fu a boo taãnan ganaa wa. A n gàãnaabaa lɛa ǹ dɛnaa yii li, a boe la a tá a giala miɛ wa, a giala, Yiri Fu din sɔɔ̃ n boe la á sii a bɔkɔnlɛ doɛ̃.
46002015	Lawa a Yiri Fu bɛ́ min mɛn lon, bɛa dɛnaa á boe la a sii tumaa bɔ kɔn lɛ. Sɛnɛ, min kɔ́n ba boe la a kiri wɔ asɛ ganaa doɛ̃ wa.
46002016	A n ka Lawa a sɛ́wɔ bɛ́ á pɛ lɔn: «Die n boe la a Dɛnaa a taasiɛ dɔ̃? Die n boe la a yiri kɔ la?» Sɛnɛ, Krita a taasiɛ tá wɔsɛn lon.
46003001	Ma dɔɔ̃nɔn lɛn, ma boo la má boo da ka nɛ ka Yiri Fu bɛ́ min mɛnɛn nɛ wa. Sɛnɛ, a n ka man má boo da ka gɔ̀nɔn foo sii zɛnaa wolen ne, ǹ nə́ ka nɛnyaan bɔnboɛɛnɛn bɛ́ lɔn Krita a sii gɔ́ɔ̃ nɛ.
46003002	A n goon ka man má bɔnya kɔ ka la ká mi, ka ma bie má màn‐bii kəkə kɔ ka la wa. A giala, mà ka a boe la, ka tá a kuubaa sii ka ganaa wa. Haalɛ tɔn pelo, ka a boe la ka tá a kuubaa sii ka ganaa wa.
46003003	Bɛ n nyɛɛ mà ka n tɔn sii zɛnɛɛ, ka ga kanaa foo sii li wolen wɔ bɛ́ lɔn. Màn mɛn toa foo wuu‐pɛn laanka zian tá tɔn ka bii, bɛ n nyɛɛ mà ka n ga kanaa foo sii li wolen lɛa, ka n tɔn sii zɛnɛɛ ka minbuiinbaa ǹ sii bɛ́ lɔn.
46003004	Bɛ̀ kaa min tɛnɛn tá tɔn pii: «Masɛ n Pooli wɔ lɛa,» ke dɔ mà asɛ n Apolɔɔsi wɔ lɛa, a bie goon ka ka n tɔn sii zɛnɛɛ, ka min gialakunun kɛn wɔ bɛ́ lɔn wa?
46003005	Kasɛn gɔ́ɔ̃ nɛ, mà Apolɔɔsi n wàa lɛa? Pooli dɔ n wàa lɛa? Wɔ ǹ dí‐nyali kooron lɛa, wɔ́ ka kaa goleemali ni. Dɛnaa màn mɛn kɔ wɔ gogoonmaa la, didie na á bɛ lɛ nyaa ka nɛ.
46003006	Masɛ n má màn zumu, Apolɔɔsi na á mu kaa a ganaa, sɛnɛ, Lawa din na a gole koe.
46003007	A n miɛ̃, da‐zumuli a màn kɔ́n lɛa wa, a mu‐kaali a màn kɔ́n lɛa wa. Lawa din sɔɔ̃ n màn lɛa. A din nə da lɛ gole koe.
46003008	Min mɛn bɛ́ zumi ka min mɛn bɛ́ mu kiɛ a ganaa, maǹ goon. Lawa din nə die ǹ didie a saraa koe la, a nya ǹ dí yii li.
46003009	Wɔsɛn man kun Lawa a dí‐nyalin lɛa, kasɛn man Lawa a wuru lɛa, á n kɔsɛ. Lawa bɛ́ kion mɛn dɔ doe, ka ǹ bɛ lɛa.
46003010	Lawa bǐɛ̃ mɛn baa masɛ la, man má kion lɛ gòã daa ka kion‐dɔle taãn wɔ bɛ́ lɔn; kanna, min kɔsɔ dɔ n màn doe a lalan. Sɛnɛ, a n kɔnboe didie nə n yiri koa a wɔ a dɔ ǹ gɔn li.
46003011	A giala, a gòã na á n daa ka Yezu Krita nɛ; min kɔ́n ba boe la, a na a gòã daa ka màn kɔsɔ‐n wa.
46003012	Ta min mɛn màn dɔ bɛa gòã‐daa kɛ lɛ la, ka sana nɛ, ka wɔrɔgiala nɛ, ka gɛfu sonbore ne, ta gɔn nɛ, ta buu ni, ta lapaa nɛ, ǹ tumaa á re yii foaãnɛ.
46003013	Didie tumaa a nya ǹ dí a là á re yii kiri‐kurii pinaa. Taãn nɛ, bɛa pinaa kɛ nɛ, maǹ die giɛ màn tumaa ganaa ka tɛ nɛ. Bɛa tɛ lɛ n die didie tumaa a nya ǹ dí a là nyɛɛ nɛ.
46003014	Bɛ̀ min mɛn màn dɔ kion gòã‐daa kɛ la, tɛ ná a boe la á kuĩ wa, bɛa dɛnaa á re saraa yii.
46003015	Bɛ̀ tɛ lɛ min mɛn a nya ǹ dí kũ, bɛa dɛnaa a saraa á re papaɛ̃; a dinmaa sɛ kɔn tá re kirisibiɛ, sɛnɛ, a n goɛ̃ ka min mɛn bɛ́ á soo tɛ nɛ, á baa si á la lɔn.
46003016	Táa ka dinin tá doɛ̃ mà ka ǹ Lawa a Kion lɛa, Lawa a Yiri Fu n ka gɔ́ɔ̃ nɛ.
46003017	Ka dɔ̃ mà bɛ̀ min mɛn Lawa a Kion ziziɛ̃, Lawa á re ǹ dɛnaa dɔ ziziɛ̃. A giala, Lawa a Kion nə màn sonbore lɛa. Ka dinin lɛn dɔn man Lawa a Kion lɛ lɛa.
46003018	Ka nyan ka dinin yiri sã wa. Bɛ̀ min tá ka bii á n taasɛ, ka kanaa minin kɛn wɔ bɛ́ lɔn, mà asɛ n sii‐dɔ̃li lɛa, ǹ dɛnaa nə n din baa gàãnaa lɛa bɔrɔ, a tɔn sii‐doɛ̃ taãn yɛ.
46003019	A giala, kanaa kɛ a sii‐doɛ̃ n gàãnaabaa lɛa Lawa yii li. Taãn nɛ, ka a n pɛ Lawa a sɛ́wɔ‐n lɔn, «Sii‐dɔ̃lin sii‐zɛnaan bɛ́ kan mɛn koe, Lawa n die ǹ kuĩ ka bɛa kan lɛ‐n gɔrɔ.»
46003020	A n pii doo mà «Dɛnaa din tá sii‐dɔ̃lin taasiɛn doɛ̃, ǹ ba màn kɔ́n lɛa wa.»
46003021	Bɛ lɛ nɛ, min kɔ́n doamaa bie a n din koa ka daraa wolen sii ni, a da yaa ǹ dɔn nə́ minbuiinin lɛa wa. A giala, mà ǹ tumaa n kaa wɔ lɛa:
46003022	Pooli ni, Apolɔɔsi ni, ka Piɛrɛ nɛ; kanaa din tumaa nɛ, yiikoonaabaa nɛ ka gɛ̀ nɛ, pelo ǹ ne ka bǐɛ̃ ǹ nɛ, ǹ dinin tumaa n kaa wɔ lɛa.
46003023	Ka dinin kɛn man Krita wɔ lɛa, Krita dɔ n Lawa wɔ lɛa.
46004001	A bɛ́ miɛ, wɔsɛn man dien lɛa ka yii li? Ka ǹ kɔnboe ka ga wɔ ganaa Krita a dí‐nyalin lɛa, Lawa a sonbore duriin kɛn man tamaa‐n wɔ li.
46004002	Ǹ bɛ́ ǹ nə́ màn tamaa min mɛnɛn li, maǹ giɛ li mà ǹ goã min pepere taãnan lɛa.
46004003	Ta ma á pepere, ta ma a pepere wa, kasɛn bie kɔnboe ka pɛ wa. Minbuiinin kiri‐kuruli kɔ́n dɔ doamaa bie a pɛ wa. Ma bie ma din dɔ a kiri kuri wa.
46004004	Maa taasiɛ a sii kɔ́n diɛ ma mìi‐n wa, sɛnɛ, bɛ dɔ bie nyɛɛ, mà ma sii kɔ́n zɛnaa duduu wa. Maa kiri‐kuruli n ka Dɛnaa din sɔɔ̃ nɛ.
46004005	Bɛ lɛ n toɛ, ka nyan kiri da min kɔ́n la fufuu miɛ̃, bɛ̀ Dɛnaa ná a tɔn daa wa. Màn mɛn bɛ́ wɔlɔ tì li, á re bɛ diɛ wɔlɔ fúlu li, taasiɛ duriin mɛnɛn bɛ́ minbuiin nɛ gɔ́ɔ̃ nɛ, á re bɛn nyɛɛ. Bɛ ganaa, didie tumaa bɛ́ kɔnboe ka tɔ‐bɔ mɛn nɛ, Lawa á re bɛ koe la.
46004006	Ma dɔɔ̃nɔn lɛn, ma boo mɛn da sisia, man má bɛ zɔɔ̃ Apolɔɔsi laanka ma din ganaa, máa ka n daraa bɛ lɛ ganaa wɔ dinin li: «Màn mɛn bɛ́ kiɛ̃ nɛ, ka nyan sii zɛnaa ka bɛ la bɔ‐n wa.» Min kɔ́n doamaa bie a n din koa, ka minin‐daraali goon a sii ni, a ǹ miã kɔsɔ baa zɔ́ɔ wa.
46004007	Wàa nə n laanka n miãn bɔ kɔn lɛ lɛa? Màn mɛn tumaa bɛ́ yii n lon, Lawa bie á kɔ n la wa? Bɛ̀ á miɛ̃, wàa na á baa n tá n din koɛ nɛ, ka n pɛ mà ǹ bie ǹ nə́ kɔ n dɔ la wa?
46004008	Kasɛn yiri ni, mà ka yiri bɛ́ màn mɛn ganaa, mà ka ǹ ká bɛ yɛ gɔrɔ! Ka paãman baa! Ka kiin baa dinin, bɛ̀ wɔsɛn goɛ̃ na a ba a‐n wa! A n kɔɔ̃n wɔ ganaa ka n baa miɛ̃, ń giɛ, wɔ dɔn tá kii biɛ kun ka nɛ!
46004009	A tá ma yiri ni, máa wɔsɛn mɛnɛn bɛ́ Yezu a dia dí‐a wolen lɛa, Lawa na á bǎã tumaa a giala nyɔmɔɔ kɔ wɔsɛn la. Wɔ n ka kiri bɛ́ á min mɛnɛn kũ, ǹ nə́ die ǹ dii zaman tumaa yɔrɔ‐a. Á wɔ baa gayon wɔ ǹ mànan lɛa kanaa tumaa yɔrɔ‐a, lon a dia dí‐a wolen ne ka minbuiinin ni.
46004010	Wɔsɛn man gàãnaan lɛa Krita a lɛa; kasɛn man sii‐dɔ̃lin lɛa, kaa tá kun ka Krita‐n gɔ́ɔ̃ nɛ. Wɔsɛn man pàãwɛɛnaan lɛa, kasɛn man pàãdɛnan lɛa. Wɔsɛn man màn kooron lɛa, maǹ kasɛn guguru koe!
46004011	Haalɛ sisia, wɔ ǹ fuu yii bòo gɔn ka muboro ne. Mɔnaa ba wɔ lon ma, maǹ wɔ dii dɔn. Wɔ n boe kànaa, wɔ wo kànaa, wɔa kion banban.
46004012	Wɔ dinin man dí nyɛɛ wɔ nɔmaa, wɔ tɔn màn‐bii yɛ. Bɛ̀ ǹ tá sɔ koe wɔ ganaa, wɔ ǹ barka diɛ ǹ ganaa. Bɛ̀ ǹ tá boe wɔ yii ni, wɔ n sii wɔ ganaa.
46004013	Bɛ̀ ǹ tá boo baraa diɛ wɔ ganaa, wɔ nə ǹ lɛ sii ka giaárabaa ǹ boo ne. Haalɛ tɔn pelo, maǹ giɛ wɔ ganaa kanaa kɛ a yisin lɛa.
46004014	Ma bie ma sɛ́wɔ kɛ miã dia ka la, ma á sìi diɛ ka ganaa wa. Sɛnɛ, man má dia ka la, man ka doree, ka ma din a nɛnyaanan bɛ́ lɔn ma nə́ ǹ narɛ.
46004015	Sonbore ka á doɛ̃, ta min duu fù na á ka daraa Krita a siin ganaa, ka dí n goon toto. Masɛ din nə má Boo Tii Kɔɔ̃n kɛ pɛ ka nɛ, má kaa díi baa, má daa ka nɛ Yezu Krita ganaa.
46004016	Bɛ lɛ nɛ, ma á ka nyankoe, máa ka ma din lɛn zɔɔ̃.
46004017	Bɛ lɛ a lɛa nɛ, ma á Timote diɛ ka li. A n maa nɛ narɛɛ wole lɛa wɔa Dɛnaa wɔ gɔ́ɔ̃ nɛ, má foo n doa‐n a ganaa. Ma dinmaa a giã ǹ gɔn bɛ́ lɔn, á re ka yiri diɛ bɛ nɛ, má ka daraa siin mɛnɛn ganaa, kaa tá kun ka Yezu Krita‐n a lɛa, á re bɛn dɔn nyɛɛ ka nɛ. A din daraa ǹ gɔn goon ne, ma á pii bǎã tumaa nɛ Lawa a sɔmɔn gɔ́ɔ̃ nɛ.
46004018	Kaa min tɛnɛn nə́ ǹ dinin koa, ǹ nə́ taasɛ mà ma a re die n yii koe ka li doo wa.
46004019	Sɛnɛ, bɛ̀ Dɛnaa lɛ kɔ, ma á re die ka li sisia, ma bie re bɛa din‐koalin lɛn doɛ̃ ǹ boo diɛ din sɔɔ̃ li wa, sɛnɛ, ma á re ǹ doɛ̃ ǹ zɛnaa ǹ siin li!
46004020	A giala, Lawa a kiibaa ǹ bǎã lɛ bie n doɛ̃ a boo diɛ li wa, sɛnɛ, a nə n doɛ̃ a sii‐zɛnaan li.
46004021	Ka ǹ kɛ mɛn boe kəni? Ma da ka ganaa ka bàbàla nɛ, hinlaa ma da ka ganaa ka kɔn narɛ ǹ foo ne, ka foo‐basiɛ̃ nɛ?
46005001	Ǹ tá pii, mà din kũ doɛ̃baã sii‐zɛnaali tá ka bii. Haalɛ min kooron dinin ba lɛ koe ǹ bɛ miã zɛnaa wa. Maǹ pii mà min goon tá ka bii, á n kun ka ǹ di a lɔ nɛ!
46005002	Ka n tɔn piɛ̃‐n ka din‐koa nɛ! A n kɔnboe ka pã ka foo‐ziziɛ̃ nɛ. Min mɛn bɛ́ á sii kɛ lɛ zɛnaa, bɛ̀ ka doamaa nɛ ka bɛ loo ka bɔ ka bii.
46005003	Masɛ wɔ paǹ li, a laan ma ba ka li wa, ma yiri tá kun ka nɛ. Bɛ̀ man ka li, sii mɛn bɛ́ kɔnboe a n zɛnaa bɛa sii kɛ lɛ miã a zɛnaali ni, ma yiri bɛ yɛ gɔrɔ.
46005004	Ka n lɛ sɔkɔn ka Dɛnaa Yezu pàã nɛ, ma yiri bɛ́ re goɛ̃ kun ka nɛ, ka Dɛnaa Yezu Krita tɔ nɛ,
46005005	ka bɛa dɛnaa kɛ lɛ kɔ Sɛtaan la, a na a gɔ̀nɔn siĩ ziziɛ̃, ń giɛ a telenboen tá kirisibiɛ Dɛnaa a lɛawaa pinaa.
46005006	Kaa din koa kɛ lɛ a siĩn wa! Ka tumaa suusu kɛ ma: mà «Yɔ bù boɛɛn nə toɛ buuru yaa tumaa yoo.»
46005007	Ka bɛa sii baraa zɛnaa ǹ yɔ bù zizi kɛ bɔ ka bɔ ka bii, ń giɛ ka á yoreen koe. Buuru yaa mɛn bɛ́ yɔ bù na a ba li wa, á n buuru yaa dii lɛa, ka goã bɛ lɛa. A taãnbaa li, ka n bɛ lɛ din lɛa gɔrɔ. Wɔa Kiɛ̃mala ǹ Zɔ́n nə́ n giala kɔ, a giala, maǹ nə́ wúlu bɔ ka Krita nɛ, wɔa Kiɛ̃mala ǹ Zɔ́n sère nɛ lɛa.
46005008	Ka daa wɔ zɔ́n lɛ zɛnaa ka buuru ni, ǹ mɛn bɛ́ yɔ bù ná a ba li wa, wɔ nyan zɛnaa ka yɔ bù zizi‐n li wa. Bɛ giala mà wɔ n kɔnboe, wɔ sii baraa laanka din kũ doɛ̃baã siin kɛn kaa, wɔ goã yoreenbaa laanka sonbore gɔ́ɔ̃ nɛ.
46005009	Má sɛ́wɔ mɛn dia ka la lɛlɛ, má pɛ ka nɛ bɛ nɛ, máa ka nyan kaa sii kɔ́n kaa kun ka din kũ doɛ̃baã wolen ne wa.
46005010	Ma bie má maa taasiɛ yɔrɔ dia kanaa kɛ a din kũ doɛ̃baã wolen tumaa la, hinlaa a yii bɔ kɔn gɔn màn li wolen laanka a wurumunun ni, ka a dì wúlu‐bɔlen ne wa. Bɛ̀ ká taasɛ miɛ̃, yǎa ka dinin nə soe ka n boe kanaa kɛ nɛ! Ma pɛ miɛ̃ wa.
46005011	Man máa min mɛn tumaa bɛ́ ka Lawa nyankɔ ǹ tɔ ná a ganaa, a n din kũ doɛ̃baã wole lɛa, a n yii bɔ miã gɔn màn li wole lɛa, a n dì wúlu‐bɔle lɛa, a n minin tɔ‐ziziɛ̃li lɛa, a n yɔ‐mili baraa lɛa, á n wurumu lɛa, ka nyan kaa sii kɔ́n kaa kun ka bɛn nɛ wa. Ka a kɔnboe, ka màn din bii kun ka bɛ miã min kɛ‐n wa.
46005012	Taãn nɛ, min mɛnɛn bɛ́ ǹ ba Lawa nyankɔlen lɛa wa, masɛ bie bɛn kiri kuri wa; Lawa din tá re bɛn kiri kuri. Sɛnɛ, min mɛnɛn bɛ́ kaa lɛ kaa‐kun ni, ka a kɔnboe ka bɛn kiri kuru wa? Ka sɛ́wɔ bɛ́ pii lɔn: «Ka min baraa loo ka bɔ ka bii.»
46006001	Bɛ̀ sii lɔlɔkɔn tá ka bii ka ka dɔɔ̃n Lawa nyankɔle goon ne, a n siɛ lɔn, ka á woe a kiri we Lawa nyankɔle baãnaan li? Wàa na á baa ka a we Lawa a zaman minin li wa?
46006002	Ka á doɛ̃ mà Lawa a zaman minin lɛn man die kiri we kanaa minin ganaa wa? Bɛ̀ ka dinin man die kiri we kanaa minin ganaa, a n siɛ lɔn, sii bɔnboɛɛnɛn mɛnɛn bɛ́ ǹ ba màn kɔ́n lɛa wa, ka a boe la ka á bɛn kiri kuri wa?
46006003	Ka a doɛ̃ mà wɔ á re kiri we lon a dia dí‐a wolen dɔn dinin ganaa wa? Sanparɛ ka kanaa kɛ a siin ni!
46006004	Bɛ̀ bɛ miã sii lɔlɔkɔn kɛ tá kasɛn bii ni, min mɛnɛn bɛ́ ǹ ba màn kɔ́n lɛa Lawa a sɔmɔ‐n wa, ka ǹ woe bɛn kuĩ mà ǹ da kaa kiri kuru!
46006005	Man kɛ pii ma á sìi diɛ ka ganaa. A bɛ́ miɛ̃ min kɔ́n na a ba kasɛn bii sii‐dɔ̃li lɛa, a n boe la á siin yɔrɔ boe dɔɔ̃nɔn bii ni wa!
46006006	Á siĩni, dɔɔ̃n min paa wo kɔn bíi, golee Lawa li baãnaan yɔrɔ‐a?
46006007	Ta á n baa lɔn, màn mɛn bɛ́ toɛ, kiri á goɛ̃ ka dininmaan bii ni, bɛ n ka dinin bɔ a mɛnaa duduu giala pii gɔrɔ. Wàa na á baa ka a lɛ koe ǹ sii kɔkɔrɔ zɛnaa ka‐n wa, ka a lɛ koe ǹ ka koã wa?
46006008	Sɛnɛ, ka dinin man sii kɔkɔrɔ zɛnɛɛ, ka n wurumu biɛ, ka n bɛ zɛnɛɛ ka dɔɔ̃nɔn dɔn manɛ.
46006009	Ka a doɛ̃ mà min kɔkɔrɔn ba re bǎã yii Lawa a kiibaa‐n wa? Ka nyan ka dinin yiri sã wa! Din kũ doɛ̃baã wolen ne ka dì wúlu‐bɔlen ne, naarɛbaalin ni, ka giĩ baa lɔ lɛa wolen ne,
46006010	wurumun ni ka yii bɔ miã gɔn màn li wolen ne, yɔ‐mili baraan nɛ, minin tɔ‐ziziɛ̃lin ni, ka waa zii‐a wolen ne, bɛa min kɛ kɔ́n ba re bǎã yii Lawa a kiibaa‐n wa.
46006011	Ka tɛnɛn man ka goã miɛ̃. Sɛnɛ, Lawa sii baraa pii á bɔ ka ganaa, á ka bɔ ka gɔrɔn a din wɔn lɛa, á lɛ kɔ ka ganaa min peperen lɛa a din yɔrɔ‐a, ka Dɛnaa Yezu Krita tɔ nɛ, wɔa Lawa a Yiri Fu kɛ dɔ pàã ganaa.
46006012	Kaa min tɛnɛn man pii: «Ǹ nə́ sii tumaa lɛ kɔ ma la.» Hiĩ, sɛnɛ, sii tumaa a zɛnaa a siĩ‐n min ganaa wa. Ma á boe la má pɛ: máa «Ǹ nə́ sii tumaa lɛ kɔ ma la.» Sɛnɛ, ma a re toɛ ma màn kɔ́n a bɛ̀rɛ baa wa.
46006013	Ka á pii doo: «Màn‐bii n nɔ̀ wɔ lɛa, nɔ̀ dɔ n màn‐bii wɔ lɛa.» Hiĩ, Lawa á re ǹ dinin paanan ziziɛ̃. Sɛnɛ, minbuiin gɔ̀nɔn bie á n zɛnaa din kũ doɛ̃baã siin lɛa wa. Gɔ̀nɔn nə Dɛnaa wɔ lɛa, Dɛnaa dɔ n gɔ̀nɔn wɔ lɛa.
46006014	Lawa na á Dɛnaa bɔ geren li, á da yiikoonaabaa nɛ. Á re wɔ dɔn boe geren li, a wɔ kaa yiikoonaabaa nɛ ká a din pàã nɛ.
46006015	Ka a doɛ̃ mà ka gɔ̀nɔn lɛ n Krita gùn lɛa wa? Ma á re Krita gù lɛ siɛ má baa lɔ naarɛbaali wɔ lɛa? Haayii! Ma a re bɛ zɛnɛɛ ka duduu wa!
46006016	Ka a doɛ̃ mà bɛ̀ min giã kun ka naarɛbaali ni, mà manə n biɛ gɔ̀nɔn goon lɛa wa? A giala, Lawa a sɛ́wɔ pɛ mà «ǹ paanan tá re gɔ̀nɔn goon biɛ.»
46006017	Sɛnɛ, bɛ̀ min mɛn nə́ n doa kɔn ka Dɛnaa nɛ, a yiri nə n biɛ màn goon lɛa ka Dɛnaa nɛ.
46006018	Ka baa si din kũ doɛ̃baã nyɛɛnɛ! A giala, mà min bɛ́ sii baraa gialakun mɛn kɔsɔ zɛnɛɛ, mà bɛ n kanaa, a we a gɔ̀nɔn nɛ wa. Sɛnɛ, min mɛn bɛ́ n din koe din kũ doɛ̃baã sii la, bɛ n sii baraa zɛnɛɛ a din gɔ̀nɔn kɛ nɛ.
46006019	Hinlaa ka n ka a doɛ̃ mà ka gɔ̀nɔn lɛ n Yiri Fu a giã ǹ kion lɛa wa? Bɛa Yiri Fu kɛ lɛ ka nɛ, Lawa din na á kɔ ka la. Ka bie ka dinin wɔ lɛa doo wa.
46006020	Lawa ka pii, á ka giɔ̀mɔ saraa. A bɛ́ miɛ̃, ka ka gɔ̀nɔn lɛ baa Lawa tɔ gole kɔ ǹ màn lɛa.
46007001	Ka nɔ̀n da ma la ka boon mɛnɛn nɛ kaa sɛ́wɔ lɛ nɛ, wɔ ǹ die bɛn ganaa kanna. Ká pɛ, mà giĩ a siĩni a lɔ wɔ wa.
46007002	Bɛ gɔ́ɔ̃ nɛ, man pii máa a n soɛ giĩ gogoonmaa a lɔ goã, lɔ gogoonmaa dɔ zuũ goã, ń giɛ din kũ doɛ̃baã siin baran yɛ wa.
46007003	Giĩ na a nya ǹ dí nya a lɔ wɔ paǹ li, lɔ dɔ na a nya ǹ dí nya ǹ zuũ wɔ paǹ li.
46007004	Lɔ a boe la, a n din foo sii zɛnaa ka a gɔ̀nɔn nɛ wa, a giala, a gɔ̀nɔn lɛ nə ǹ zuũ wɔ lɛa; a din yii goon ne, giĩ dɔ a boe la, a n din foo sii zɛnaa ka a gɔ̀nɔn nɛ wa, a giala, mà a gɔ̀nɔn lɛ na a lɔ wɔ lɛa.
46007005	Ka nyan nə n piã ka kɔn nɛ wa, yǎa bɛ̀ ká pɛ kɔn nɛ, ka ń zoɛ̃ mà ka Lawa nyankɔ biikoo tɛn li. Sɛnɛ bɛ kio, ka ǹ wusii ka kaa kun a giala yii li. Bɛ̀ bɛ bie wa, boo ma din la baã tɔn kiɛ̃ a ka kũ, Sɛtaan boo la a ka bebere.
46007006	Ma bɛ́ boo mɛn diɛ kɛnɛn ke, a bie boo nyaǹ zii lɛa ma á pii wa. Sɛnɛ, a n lɛ kɔ ǹ sii lɛa, ma á pii ka nɛ.
46007007	Ka boo taãn nɛ, bɛ̀ masɛ wɔ a lɛa nɛ, man pii máa min tumaa goã ka masɛ bɛ́ lɔn, a lɔ ná a banban. Sɛnɛ, Lawa na á bǐɛ̃ baa min tumaa la, ka yɔrɔ totoro ne, á kɛ kɔ kɛ la, á kɔsɔ dɔ kɔ kɛ dɔ la.
46007008	Ma bɛ́ boo mɛn diɛ giɔmɔsɔ̃n manɛ, ka lɔ giɔɔrɔn nɛ, bɛ á ke: Bɛ̀ ka kaa tá kanaa zɛnaa ka woo ne, ka masɛ wɔ bɛ́ lɔn, á siĩni.
46007009	Sɛnɛ bɛ̀ ká dɔ̃, mà ka a boe la ka ka dinin kũ doɛ̃ wa, ka kɔn wɔ. Kɔn‐wɔ á soɛ á la nɔmaa foo sii gunun ni
46007010	Kasɛn Lawa nyankɔlen mɛnɛn bɛ́ ká kɔn wɔ, man boo nyaǹ zii kɛ nyɛɛ ka nɛ (sɛnɛ, a bie boe masɛ li wa, a n boe Dɛnaa din li): Lɔ kɔn‐wɔle doamaa bie, a n na kɔn ka ǹ zuũ‐n wa.
46007011	Bɛ̀ á boo la á n na kɔn nɛ dɔn, a nyan wɔ giĩ kɔsɔ li wa, hinlaa a wusoo, a wo kaa kun ka ǹ zuũ zizi ni. Giĩ dɔ doamaa bie, a na a lɔ loo wa.
46007012	Man pii gialakunun kɛn manɛ (ma din a boo n bɛ nɛ, Dɛnaa wɔ bie wa): Bɛ̀ giĩ Lawa nyankɔle mɛn a lɔ n goleemali baãnaa lɛa, lɔ lɛ lɛ kɔ mà asɛ tá a tá kanaa zɛnɛɛ kun ni a wo ne, a nyan loo wa.
46007013	A din yii goon ne, bɛ̀ lɔ Lawa nyankɔle mɛn zuũ n goleemali baãnaa lɛa, giĩ lɛ lɛ kɔ mà asɛ tá a tá kanaa zɛnɛɛ kun ni a wo ne, a nyan nə n piã wa.
46007014	Bɛ̀ á n baa miɛ, giĩ goleemali baãnaa lɛ n Lawa a zaman min biɛ, a lɔ lɛ taman yii, lɔ goleemali baãnaa lɛ dɔ n Lawa a zaman min biɛ, ǹ zuũ lɛ taman yii. Bɛ̀ a n baa miɛ̃ wa, ǹ nɛnyaanan man goɛ̃ ka min kooron bɛ́ lɔn, a da yaa a taãnbaa li, nɛnyaanan lɛn tá boe la, ǹ Lawa a zaman minin baa.
46007015	Sɛnɛ, bɛ̀ goleemali baãnaa lɛ pɛ, mà a nə n niɛ kɔn ka goleemali wole lɛ nɛ, ta a giĩdɛnaa nɛ, ta a lɔdɛnaa nɛ, ka toa ǹ nə n na kɔn, ǹ goã ǹ dinin foo yii li. A giala, Lawa na á ka bíi, mà ka goã ka là nyantoro ne.
46007016	Nsɛ Lawa nyankɔle lɔ dɛnaa lɛ, ma n siɛ lɔn n tɔn dɔ̃, mà n tá re ǹ zuũ kirisibiɛ? Nsɛ Lawa nyankɔle giĩ dɛnaa lɛ, ma n siɛ lɔn n tɔn dɔ̃, mà n tá re n lɔ kirisibiɛ?
46007017	Bɛ din tumaa kio, Dɛnaa din na á didie koa gɔn kɔ́n la. A bɛ́ á n bíi ǹ mɛn pinaa, á daa n yaa gɔn mɛn lɛ la ke, n dɔ giã bɛ lɛ la. Man Lawa a sɔmɔ din tumaa darɛɛ bɛ lɛ ganaa.
46007018	Bɛ̀ Lawa min mɛn bíi, bɛ̀ á kurii ni, a nyan ga li, mà a n bɛa kurii lɛ papaɛ̃ wa. Bɛ̀ Lawa min mɛn dɔ bíi, bɛ̀ a ba kurii‐n wa, a nyan ga li, mà ǹ na asɛ kuru wa.
46007019	Kurii a màn kɔn lɛa wa, kuriibaã dɔ a màn kɔn lɛa wa. Lawa a dí‐pɛn lɛ si din sɔɔ̃ n sii taãn lɛa.
46007020	Lawa didie yaa gɔn mɛn la, á bíi, didie doamaa nɛ a goã bɛa gɔn kɛ lɛ la.
46007021	Ta n mɛn nə n goã bɛ̀rɛ lɛa, n bíi‐wɔ pinaa, n nyan nə n gɔ́ɔ̃ bii ka bɛ‐n wa. Sɛnɛ, ta ma nə n din si ǹ gɔn yii dinin, n doa n dí nya Lawa nɛ bɛ dɔ gɔ́ɔ̃ nɛ.
46007022	A giala, Dɛnaa min mɛn bíi bɛ̀rɛbaa gɔ́ɔ̃ nɛ, bɛ n Dɛnaa a tá ma din gɔn wìi lɛa wole lɛa. A din goon ne, Dɛnaa min mɛn bíi tá ma din gɔn wìi lɛa wolebaa gɔ́ɔ̃ nɛ, bɛ n goɛ̃ Krita a bɛ̀rɛ lɛa.
46007023	Lawa ka pii, á ka giɔ̀mɔ saraa. Ka nyan toa ka goã minbuiin nɛ a bɛ̀rɛ lɛa doo wa.
46007024	Bɛ̀ á miɛ̃, ma dɔɔ̃nɔn lɛn, didie tumaa goã Lawa yɔrɔ‐a, ka a din bɛ́ á daa n yaa gɔn mɛn la, á n bíi.
46007025	Min mɛnɛn bɛ́ ǹ tɔn kɔn wɔ wa, Dɛnaa a boo nyaǹ zii ba ma gɔn ǹ wɔ paǹ li wa. Sɛnɛ, ma din yiri boo n ke, ma á pii. Dɛnaa bǐɛ̃ mɛn baa ma la, bɛ á toɛ min waa ma la.
46007026	Foo ziziɛ̃ ǹ sii mɛn bɛ́ die minbuiin ganaa sisia, man taasɛ, máa bɛ̀ giĩ goã a ná a lɔ siɛ wa, bɛ á sóɛ.
46007027	Sɛnɛ, bɛ̀ n mɛn a lɔ tan, ka nyan toɛ̃ kɔn wa. Bɛ̀ n mɛn tɔn lɔ wɔ wa, n nyan ga lɔ li wa.
46007028	Sɛnɛ, ta n mɛn nə ń lɔ wɔ, n sii baraa zɛnaa wa, ta nɛniɛ na á wɔ giĩ li, a sii baraa zɛnaa wa. Sɛnɛ, man zoɛ̃, máa guĩ guguru mɛn bɛ́ kɔn‐wɔlen mìi ni, ǹ kanaa siin gɔ́ɔ̃ nɛ, máa ka n nyanaa bɛ nɛ.
46007029	Maa boo kɛ bɛ́ màn mɛn pii ka nɛ, ma dɔɔ̃nɔn lɛn, á ke: biikoo lɛ gialakun ba tɛ doo wa. A saa sisia ganaa, min mɛnɛn lɔ bɛ́ á tan, ǹ goã ka ǹ lɔ na a banban.
46007030	Min mɛnɛn bɛ́ wuu pii, ǹ goã ka ǹ foo na a tɔn ziziɛ̃ wa. Min mɛnɛn bɛ́ yaa woe, ǹ goã ka ǹ tɔn foo kɔɔ̃nbaa yɛ wa. Ǹ mɛnɛn nə mànan pii, ǹ goã ka ǹ màn‐piin lɛn manə ǹ ba ǹ gɔn ma.
46007031	Min mɛnɛn bɛ́ dí nyɛɛ kanaa kɛ gɔ́ɔ̃ nɛ, ǹ ná a là yii, ǹ goã ka manə ǹ tɔn dí kɔ́n nya ǹ ná a là yɛ wa. A giala, kanaa kɛ bɛ́ yɔrɔ mɛn la, a re beleboe doo wa.
46007032	Ma ba li máa taasiɛ mɔnaa ka ganaa wa. Giĩ mɛn bɛ́ a tɔn lɔ wɔ wa, bɛ nə n taasɛ Dɛnaa foo siin dinin sɔɔ̃nɔn ganaa, a n giɛ li, mà asɛ Dɛnaa foo kɔɔ̃n kɔ.
46007033	Sɛnɛ, giĩ mɛn bɛ́ á lɔ wɔ, bɛ nə n taasɛ kanaa foo siin dinin sɔɔ̃nɔn ganaa, a n giɛ li, mà a na a lɔ foo kɔɔ̃n kɔ.
46007034	A n talɛɛ‐n kɔn taasiɛ màn paa bii ni. A din yii goon ne, lɔ hinlaa nɛniɛ mɛn bɛ́ a tɔn wɔ giĩ li wa, bɛ nə n taasɛ Dɛnaa a siin dinin sɔɔ̃nɔn ganaa, a giala, a n giɛ li, mà asɛ gɔ̀nɔn laanka asɛ a taasiɛ goã Dɛnaa wɔ lɛa. Sɛnɛ, ǹ mɛn wɔ giĩ li, bɛ nə n taasɛ kanaa foo siin dinin sɔɔ̃nɔn ganaa, a n giɛ li, mà asɛ nə ǹ zuũ foo kɔɔ̃n kɔ.
46007035	Man bɛ pii ka nɛ, máa a ka bǐɛ̃ kɔ, ma bie ka kurii kɔn‐wɔ ganaa wa. Man giɛ li, máa kaa tá kanaa a sii zɛnaa soɛ kɔ kɛ nɛ, ka goã Dɛnaa din wɔn lɛa taãn‐taãnɛ.
46007036	Bɛ̀ tɔntɔraa mɛn yɛ mà a boe la a n din kũ a san wɔ paǹ li wa, a saa lɔ lɛa a kɔnpɛ ka a din a taasiɛ nɛ. Bɛ bie sii baraa lɛa wa.
46007037	Sɛnɛ, bɛ̀ tɔntɔraa mɛn bɔ a din foo ne, pàã sii ná a ba a‐n wa, bɛ̀ a boe a din la dɔn, bɛ̀ a taasɛ a din foo ne mà asɛ a re woe a san lɛ ganaa duduu wa, asɛ n sii sonbore zɛnɛɛ.
46007038	Bɛa yɔrɔ lɛ la, min mɛn bɛ́ lɔ siɛ, ǹ dɛnaa n sii sonbore zɛnɛɛ, min mɛn dɔ bɛ́ a lɔ siɛ wa, bɛa dɛnaa na á sii sonbore zɛnaa parsii ni.
46007039	Lɔ n doa‐n kɔn ka ǹ zuũ ni, ta maǹ beleboe kanaa lɔn. Sɛnɛ, bɛ̀ ǹ zuũ gã, min mɛn bɛ́ kɔɔ̃n a ganaa, á boe la a kɔn wɔ ka bɛ nɛ. Sɛnɛ, giĩ lɛ goã Lawa nyankɔle lɛa.
46007040	Bɛ̀ á goã a ná a kɔn wɔ wa, masɛ yii li, a là nyantoro á gole ka bɛ nɛ. Maa taasiɛ n ka bɛ nɛ, a tá ma yiri ni, máa Lawa a Yiri Fu tá ma li.
46008001	Bɛ̀ á daa dì wúlu bɔ ǹ siĩ boo wɔ paǹ li, sonbore ne, «wɔ tumaa á màn doɛ̃,» ka ka tɛnɛn bɛ́ pii lɔn. Màn‐doɛ̃ kɛ lɛ n minbuiin piɛ̃ gole koe, sɛnɛ, kɔn‐narɛɛ n wɔa goleemali gole koe.
46008002	Bɛ̀ min taasɛ a yiri ni, mà asɛ á màn kɛ doɛ̃, a tɔn bɛa màn lɛ dɔ̃, ka a bɛ́ kɔnboe a dɔ̃ lɔn wa.
46008003	Sɛnɛ, bɛ̀ min tá Lawa narɛ, Lawa tá ǹ dɛnaa doɛ̃.
46008004	Bɛ lɛ nɛ, nɔ̀n‐diɛ bɛ́ màn mɛn ganaa, á ke: Wɔ á boe la wɔ dì wúlu bɔ ǹ siĩ sɔ̃? Wɔ á doɛ̃, wáa dì a màn kɔ́n bǎã siɛ kanaa kɛ‐n wa. Wɔ n doɛ̃ dɔn, wáa Lawa goon toto na a tan.
46008005	Min tɛnɛn tá taasɛ, mà lawan man tán la ka lon ne, lawa gigiã dinin, ka dɛnaa gigiã nɛ.
46008006	Sɛnɛ, wɔsɛn yii li, Lawa n goon toto, a n Díi lɛa, màn tumaa zɛnaali lɛa, wɔa tá kanaa na a din wɔ lɛa. A din yii goon ne, Dɛnaa dɔ n goon toto, Yezu Krita nɛ. Màn tumaa na a tan a din pàã ganaa, wɔ n kanaa a din pàã ganaa.
46008007	Sɛnɛ, min tumaa tɔn bɛa sonbore kɛ dɔ̃ wa. Haalɛ tɔn pelo, a bɛ́ á ǹ tɛnɛn lɛ‐mui sii baa, maǹ tɔn woe dì wúlu bɔ ǹ bǎã nɛ, bɛ̀ ǹ tá tɔn dì wúlu bɔ ǹ siĩ soɛ̃, ka n pɛ mà bɛa siĩ lɛ n dì lɛ din wɔ lɛa. Ǹ gɔ́ɔ̃gɔ́ɔ̃ ǹ taasiɛ bɛ́ a tɛ wa, bɛa màn‐bii kɛ lɛ n gɔ̀ loe ǹ ganaa gɔrɔ.
46008008	Màn‐bii bie doe wɔ‐n Lawa li wa. Ta wɔ bii wa, wɔ a foɛ̃ màn kɔ́n li wa, ta wɔ bii, wɔ a màn kɔ́n dɔ yii wa.
46008009	Sɛnɛ, ka n yiri kɔ, bɛa tá ma din gɔn wìi a lɛa kɛ lɛ, a nyan goleemali boɛɛndɛnan kaa sii baraa‐n wa.
46008010	A giala, bɛ̀ goleemali boɛɛndɛnaa nə́ nsɛ yiridɛnaa lɛ yɛ, màn bii dì wúlu bɔ ǹ kion, á re pàã koe a gɔ́ɔ̃gɔ́ɔ̃ ǹ taasiɛ la, a pɛ mà asɛ dɔ n kɔnboe a dì wúlu bɔ ǹ siĩ sɔ̃ wa?
46008011	Nsɛ a yiridɛnaabaa lɛ là n ka wàa nɛ? N bɛ́ goleemali boɛɛndɛnaa lɛ diɛ papaã ganaa, a da yaa, Krita na á gã bɛa dɔɔ̃n kɛ lɛ dɔ a kirisibaa a lɛa.
46008012	Bɛ̀ ka á sii baraa zɛnɛɛ ka dɔɔ̃nɔn man miɛ̃, ka ǹ sii lɛ we gɔ́ɔ̃gɔ́ɔ̃ ǹ taasiɛ boɛɛndɛnan ganaa, ka n sii baraa zɛnɛɛ Krita nɛ.
46008013	Bɛ lɛ nɛ, bɛ̀ màn‐bii á die ma diɛ ma dɔɔ̃n da sii baraa‐n ganaa, man siĩ tii duduu goon lɛa, bɛ á sóɛ ma dɔɔ̃n da sii baraa zɛnaa ganaa nɛ
46009001	Masɛ a ma din gɔn wìi a lɛa wa? Ma a dia dí‐a wole lɛa wa? Ma Dɛnaa Yezu yɛ ka ma yii‐n wa? Ma din a nya ǹ dí a lɛa bie ka á Dɛnaa wɔn lɛa wa?
46009002	Ta ma a dia dí‐a wole lɛa min kɔsɔn yii li wa, ma tá a lɛa kasɛn kɔ́n yii li; a giala, kaa tá kun ka Dɛnaa‐n lɛ, a n masɛ a dia dí‐a wolebaa nyɛɛ.
46009003	Ma bɛ́ yɔ boe ma tɔ‐pɛlen ganaa, ka yɔrɔ mɛn nɛ, bɛ á ke:
46009004	Masɛ a kɔnboe, ǹ màn‐bii kɔ ma la ka mi ǹ màn nɛ, maa dí‐nyɛɛ a lɛa wa?
46009005	Dia dí‐a wole gialakunun kɛn bɛ́ zɛnɛɛ lɔn, ka Dɛnaa din dɔɔ̃nɔn kɛn laanka Piɛrɛ nɛ, masɛ dɔ a kɔnboe ma lɔ Lawa nyankɔle wɔ, a n kun ma‐n miɛ̃ wa?
46009006	Hinlaa, masɛ laanka Barnabaasi din sɔɔ̃ doamaa nɛ wɔ dí nya, wɔ tɔn màn‐bii yɛ wɔ bii?
46009007	Die n kun ka sɔraasin ni zia‐baali lɛa, a ná a din dɔ a màn‐bii boe? Die n dù gɔrɔ dí nyɛɛ, a ná a ba a da nɛ bii wa? Hinlaa, die n tɔɔn lɛduĩ, a ná a ba tɔɔn lɛn nyɔ mii wa?
46009008	Ka nyan taasɛ, mà man bɛa boon kɛn diɛ, á kɔnpii minbuiinin lɛ‐mui sii zɛnaa din sɔɔ̃‐n wa. Haayii! Lawa Landa boon mɛnɛn kɔ Muizu la, bɛn sɛ́wɔ dɔ á pii miɛ̃.
46009009	Taãn nɛ, a n kiɛ̃‐n Landa sɛ́wɔ nɛ mà «tɔɔ mɛn bɛ́ wii goɛ, n nyan bɛ kurə́ wii lɛ a soɛ̃ ganaa wa.» Lawa nə n gɔ́ɔ̃ bii ka tɔɔn nɛ?
46009010	Wɔ dinin lɛa bie Muizu kɛ pɛ miɛ̃ wa? Taãn nɛ, bɛa boo kɛ na á n kiɛ̃ wɔ dinin lɛa. A giala, a n kɔnboe min mɛn bɛ́ buu kɔsɛ, ka min mɛn bɛ́ wii duwii, ǹ nə ǹ dí nya, ǹ yiri ná a ganaa, mà ǹsɛn tá re ǹ wɔ gii yii.
46009011	Wɔsɛn nə màn tɔrɔ mɛn da ka nɛ, Lawa a boo ne. Bɛ̀ wɔ dɔn tá kaa kanaa gɔn mànan kɛn yii, bɛ na á la yii ni?
46009012	Bɛ̀ min kɔsɔn tá bɛ miã yii ka li, wɔsɛn ba kɔnboe ne, a la bɛn wɔ‐n ma? Sɛnɛ, wɔsɛn nə bɛa màn kɛ lɛ kɔ́n yɛ ka li wa. Wɔ n wɔ́ sii tumaa si wɔ ganaa dinin, ń giɛ wɔ bɛ́ Boo Tii Kɔɔ̃n zii mɛn nyɛɛ ka nɛ, á n Krita wɔ lɛa, màn kɔ́n nyan ka kurə́ bɛ ganaa wa.
46009013	Ka dinin tá doɛ̃, mà min mɛnɛn bɛ́ dí nyɛɛ Lawa a kion, ǹ màn‐bii n boe Lawa a kion. Min mɛnɛn dɔn bɛ́ wúlu boe Lawa a wúlu bɔ ǹ bǎã nɛ, ǹ gii n boe bɛa wúlu bɔ ǹ mànan kɛn lɛn nɛ.
46009014	A din yii goon ne, min mɛnɛn bɛ́ Boo Tii Kɔɔ̃n kɛ laakalɛɛ, Dɛnaa pɛ mà ǹ dɔn màn‐bii die a bɔ bɛa dí lɛ nɛ.
46009015	Sɛnɛ, masɛ tɔn bɛ miã màn kɛ kɔ́n yɛ ka li wa, ma bie sɛ́wɔ kɛ diɛ ka la, ma á nɔ̀n dɔ diɛ li wa. Bɛ̀ má gã gɔrɔ bɛ á sóɛ! Min kɔ́n ba re boe la, a bɛa din koa ǹ gɔn kɛ si ma la wa.
46009016	A giala, Boo Tii Kɔɔ̃n kɛ a laakalaa bie din koa ǹ sii lɛa masɛ gɔn wa. A n pàã lɛa ma ganaa. Bɛ̀ ma a Boo Tii Kɔɔ̃n kɛ laakalɛɛ wa, koe na á bɔ ma ganaa.
46009017	Bɛ̀ ma din nə má bɔ maa nya ǹ dí lɛa, bɛ̀ ma tá n yii diɛ saraa la. Sɛnɛ, a na á n kɔ ma la, Lawa na á da ma mìi‐n dí lɛa, mà ma nya.
46009018	Maa saraa n ka wàa‐n kəni? Ma bɛ́ boe la, ma á Boo Tii Kɔɔ̃n kɛ laakalɛɛ ka‐n kooro, maa saraa lɛ n bɛ nɛ. Ma gii bɛ́ ka màn mɛn nɛ, Boo Tii Kɔɔ̃n laakalaa kɛ a lɛa, ma nɔ̀n da bɛ li wa.
46009019	Hiĩ, man ma din gɔn wìi a lɛa, ma a min kɔn a bɛ̀rɛ lɛa wa. Sɛnɛ, má n din baa min tumaa a bɛ̀rɛ lɛa, màn mɛn bɛ́ toɛ, ma min gigiã yɛ.
46009020	Má goã kun ka Zuifun ni ka Zuifu bɛ́ lɔn, màn mɛn bɛ́ toɛ, ma gɔn dɔ ǹ ganaa. A laan ma goã Muizu a Landa pàã giulun wa, ma dí nya kunun ǹ ni, ka ma na a pàã giulun, màn mɛn bɛ́ toɛ ma gɔn dɔ tá Landa pàã giulun wolen ganaa.
46009021	Min mɛnɛn bɛ́ Muizu a Landa goã ǹ li wa, má goã kun ka bɛn dɔn nɛ, ka ma dɔ n ma a Muizu a Landa lɛ doɛ̃ wa, màn mɛn bɛ́ toɛ, ma gɔn dɔ ǹ ganaa. A da yaa, ma bie Lawa a landa zɛnaali baãnaa lɛa wa; a giala, maa landa n ka Krita nɛ.
46009022	Má goleemali boɛɛndɛnan sii si ma ganaa kunun ǹ ni, màn mɛn bɛ́ toɛ, ma gɔn dɔ ǹ ganaa. Man má zɛnaa miɛ min tumaa nɛ, má lɛ kɔ sii din tɔrɔ tumaa ganaa, màn mɛn bɛ́ toɛ ma min tɛnɛn kirisibaa sonbore.
46009023	Man bɛ tumaa zɛnɛɛ Boo Tii Kɔɔ̃n kɛ a lɛa, máa ma gii boo la a yɛ a sii bǐɛ̃n gɔ́ɔ̃ nɛ.
46009024	Ka á doɛ̃ mà baa‐silin man baa sii kun, sɛnɛ, min goon toto na a saraa yii. A bɛ́ miɛ, ka dɔn nə baa si, ń giɛ ka á saraa lɛ yii.
46009025	Bɛ̀ baa‐silin tá daraa ǹ bǎã nɛ, maǹ kɔn lɛ si ǹ sii kakan diɛ ǹ dinin mìi ni, saraa ǹ màn mɛn bɛ́ a beleboe wa, ǹ tá giɛ bɛ li. Sɛnɛ, saraa ǹ màn mɛn bɛ́ re goɛ̃ a ná a ziziɛ̃ wa, wɔsɛn man zɛnɛɛ wɔ á giɛ bɛ li.
46009026	Bɛ lɛ‐n masɛ á baa sii, ma yii n doa‐n golee ǹ bǎã la. Man ka gɔn‐munii wɔle mɛn bɛ́, a min dii a mìi gialaa wa.
46009027	Man ma din gɔ̀nɔn kuĩ doɛ̃, ma ná a lɛduĩ kaka, ń giɛ, ma din nyan goã kooro, maa minin daraa kɛ kio wa.
46010001	Ma dɔɔ̃nɔn lɛn, wɔ digolon nə́ goã tɔ we kun ka Muizu ni. Sii mɛn nə n zɛnaa ǹ nɛ, ma ba li ka yii goã ti bɛ gɔ́ɔ̃‐n wa. Labara goã kuə́ ne ǹ tumaa la, ǹ nə́ yìsi mu gole dɔ kuru ka ǹ gòã‐n kun.
46010002	Ǹ tumaa a goã labara giulun kɛ nɛ, ka ǹ yìsi mu kurii kɛ na á ǹ baa tɔrɔ goon lɛa ka Muizu ni.
46010003	Màn‐bii mɛn bɔ Lawa li, ǹ tumaa na á goã bɛ bii kun,
46010004	mu mɛn dɔ bɔ Lawa li, ǹ tumaa bɛ dɔ mi kun. A giala, kɔlɔ na á bɔ Lawa li, a nə́ ǹ diɛ zii, ǹ nə́ mu mii a nɛ. Bɛa kɔlɔ kɛ lɛ, Krita nɛ.
46010005	A laanka bɛ nɛ, ǹ gigiã goã ǹ bii, ǹ nə́ ǹ ba Lawa foo sii minin lɛa wa. Bɛ lɛ na á toa, ǹ nə́ goã boe bɛ̀ ǹ kaa don gɔ́ɔ̃ nɛ ǹ gã.
46010006	Bɛa siin kɛn man nə́ n zɛnaa sii a kɔnboen lɛa wɔsɛn nɛ, ń giɛ, sii baraa zɛnaa lɛgɔ́ɔ̃ baran wɔ kũ, ka a bɛ́ á ǹsɛn kũ lɔn wa.
46010007	Ka dɔn baran dì guguru kɔlen baa, ka ǹ dɔn min tɛnɛn bɛ́ ǹ nə́ zɛnaa lɔn wa. Lawa a sɛ́wɔ n bɛ lɛ pii kɛnɛn: «Zaman lɛ kaa tán, ǹ nə́ màn bii ǹ nə́ màn mi, ǹ nə́ yoo ǹ nə́ dì lɛ a bɛ̀ baa.»
46010008	Wɔ nyan nə n dinin kɔ din kũ doɛ̃baã siin la, ka ǹ dɔn min tɛnɛn bɛ́ ǹ nə́ zɛnaa lɔn wa. Ǹ min duu fuəwensɔɔ (23,000) na á gã pinin goon bɛ lɛ gɔ́ɔ̃ nɛ.
46010009	Wɔ nyan toa wɔ n da Dɛnaa gɔ́ɔ̃ li, ka ǹ dɔn min tɛnɛn bɛ́ ǹ nə́ zɛnaa lɔn wa. Bɛ lɛ nɛ miɛ̃ nə́ ǹ tumaa yaga ǹ nə́ gã.
46010010	Wɔ nyan gungunun si dɔn, ka ǹ dɔn min tɛnɛn bɛ́ ǹ nə́ gungunun si lɔn wa. Bɛ lɛ a lɛa nɛ, lon a dia dí‐a wole mɛn bɛ́ gɛ̀ dii, bɛ nə́ ǹ tumaa dɛ ǹ nə́ gã.
46010011	Bɛa siin kɛn man nə́ n zɛnaa ǹ nɛ sii a kɔnboen lɛa. Maǹ nə́ tɔ́n nə ǹ kiɛ̃ sɛ́wɔ nɛ, mà ǹ wɔ dɔn biikoo giala‐nyɔmɔɔ minin kɛn doro ǹ siin baa.
46010012	Bɛa yɔrɔ kɛ lɛ la kəni, min mɛn bɛ́ taasɛ mà asɛ n golee‐n lon, bɛ nə n doa a nyan toa a bɔ a mɛnaa wa.
46010013	Ka damagɔ́ɔ̃li ǹ siin mɛnɛn yɛ, bɛn man nə́ n zɛnaa minbuiinin man miɛ lɛlɛndun. Lawa n bɔlɔgoondɛnaa lɛa. A re toɛ damagɔ́ɔ̃li la ka pàã yii‐n wa. A din tá re pàã koe ka la, ka boo la ka damagɔ́ɔ̃li lɛ si ka ganaa, ka tɔn pàã yɛ ka soo a nɛ.
46010014	Bɛ lɛ taman yii, maa giaáran lɛn, ka baa si ka n bɔ dì guguru kɔ li.
46010015	Ka bɛ́ boo giala‐malen lɛa, bɛ lɛ‐n ma á boo diɛ ka‐n miɛ. Ma bɛ́ boo mɛn diɛ, ka dinin nə bɛ gɔsɛ ka ga a ganaa.
46010016	Ka ga a ganaa: Wɔ bɛ́ mi ǹ màn barkadɛnaa mɛn mii, wɔ n barka diɛ Lawa nɛ, bɛ a wɔ kiɛ kun ka Krita mà kɛ‐n ma? Wɔ bɛ́ buuru barkadɛnaa mɛn tatalɛ kɔn bɛ̀ wɔ sɔ̃, bɛ a wɔ kiɛ kun ka Krita gɔ̀nɔn nɛ wa?
46010017	Buuru goon bɛ́ na a tan; wɔ tumaa n kaa‐n kun gɔ̀nɔn goon toto lɛa. A giala, wɔ tumaa gii na a din buuru goon kɛ lɛ nɛ.
46010018	Ka ga Izirayeli nɛnyaanan kɛn ganaa: Ǹ bɛ́ wúlu mɛn boe wúlu bɔ Lawa ganaa ǹ bǎã nɛ, min mɛnɛn bɛ́ bɛa màn kɛ bii, bɛn man kaa‐n kun ka Lawa nɛ.
46010019	Man giɛ li ma pɛ mà wàa? Mà là tá dì wúlu siĩ lɛ laanka dì lɛ din ganaa?
46010020	Haayii! Sɛnɛ, man pii ka nɛ, máa min kooron bɛ́ wúlu boe ka mànan mɛnɛn nɛ, máa maǹ nə ǹ koe yiri baraan la, ǹ bie ǹ koe Lawa la wa. Ma ba li máa ka goã kun ka yiri baraan nɛ wa.
46010021	Ka a boe la ka màn mi ka Dɛnaa a paan nɛ, ka wusoo ka màn mi yiri baraan paan nɛ wa. Ka a boe la ka màn bii Dɛnaa a kunũ ni, ka wusoo ka màn bii yiri baraan dɔn kunũ‐n wa.
46010022	Hinlaa, wɔ n zoɛ̃ wáa wɔ ga Dɛnaa lɛ li? Ka ǹ taasɛ mà wɔ pàã la Dɛnaa wɔ nɛ?
46010023	Min tɛnɛn man pii: «Ǹ nə́ lɛ kɔ wɔ la ka màn tumaa nɛ.» Hiĩ, sɛnɛ, màn tumaa ba siĩn wa. «Ǹ nə́ lɛ kɔ wɔ la ka màn tumaa nɛ.» Sɛnɛ, màn tumaa là ba ka dɔɔ̃n kɔsɔn kɛn ganaa wa.
46010024	Min kɔ́n nyan toa a ga a din sɔɔ̃ a bǐɛ̃ kɔ li wa, sɛnɛ, a ga ǹ miãn kɔsɔn dɔn wɔ li.
46010025	Ǹ bɛ́ màn mɛn tumaa siɛ̃ pii ni, ka bii. Ka nyan nɔ̀n da ka dinin gɔ́ɔ̃gɔ́ɔ̃ ǹ taasiɛ a lɛa wa.
46010026	A giala, a n kiɛ̃ nɛ: «Tán nɛ, ka màn mɛn tumaa bɛ́ la, bɛ din tumaa n Dɛnaa wɔ lɛa.»
46010027	Bɛ̀ goleemali baãnaa ka bíi màn‐bii ganaa, bɛ̀ ká lɛ kɔ ká woo, bɛ̀ á màn mɛn kɔ ka la, ka bɛ bii, ka dinin gɔ́ɔ̃ nyan ka da nɔ̀n diɛ ganaa wa.
46010028	Sɛnɛ, bɛ̀ min pɛ ka nɛ mà «Wúlu bɔ ǹ siĩ ni,» a pɛman wole lɛ laanka a gɔ́ɔ̃gɔ́ɔ̃ ǹ taasiɛ a lɛa, ka nyan sɔ̃ wa.
46010029	Ma bie boo diɛ ka dinin gɔ́ɔ̃ a taasiɛ kɛ wɔ gɔn la wa, sɛnɛ, min mɛn boo lɛ pɛ ka nɛ, man bɛ wɔ ganaa.Sɛnɛ, die n die nɔ̀n diɛ ma la, mà wàa na á baa? Min kɔsɔ foo a zɛ̀rɛ á boe la, a ma kurə́ ma din gɔn wìi a lɛa sii‐zɛnaa ganaa?
46010030	Bɛ̀ ma màn mɛn bii, má barka da Lawa nɛ a lɛa, a n siɛ lɔn ma wusoo ma ma din zɛ̀rɛ baa bɛa màn‐bii kɛ lɛ a lɛa?
46010031	Bɛ lɛ nɛ, ta ka n màn bii, ta ka ǹ màn mii, ta ka n sii mɛn zɛnɛɛ, ka a tumaa zɛnaa Lawa tɔ golebaa a lɛa.
46010032	Ka giã doɛ̃, ta Zuifun manɛ, ta Grɛkin manɛ, ta Lawa a sɔmɔn manɛ, ka nyan kɔ́n da kanaa ǹ minin baa wa.
46010033	Ka zɛnaa ka masɛ bɛ́ lɔn: ma nə n doɛ, máa ma min tumaa foo kɔɔ̃n kɔ ka sii tumaa nɛ. Ma bie giɛ li mà ma din laadoon nə bǐɛ̃ kɔ wa, sɛnɛ, man giɛ min tumaa a bǐɛ̃ kɔ li, ń giɛ ǹ tá kirisibiɛ.
46011001	Ka ma lɛn zɔɔ̃, ka ma dinmaa bɛ́ Krita lɛn zoɛ̃ lɔn.
46011002	Man ka tɔ bǐɛ̃ pii, a giala, mà ka á n yiri koɛ masɛ li sii din tumaa gɔ́ɔ̃ nɛ. Ma ka daraa siin mɛnɛn dɔn ganaa, ka ǹ koe bɛn tumaa lɛ.
46011003	Sɛnɛ, ma tá li máa ka kɛ dɔ dɔ̃: Giĩ tumaa a mìilandɛnaa n ka Krita nɛ, lɔ a mìilandɛnaa n ka giĩ ni, Krita a mìilandɛnaa n ka Lawa nɛ.
46011004	Bɛ ganaa, giĩ mɛn tumaa bɛ́ Lawa nyankoe, hinlaa Lawa a boo gii diɛ ka màn nə́ kumaa nɛ a mìi ganaa, bɛ ǹ Krita puusə koe.
46011005	Sɛnɛ, lɔ mɛn tumaa dɔ bɛ́ Lawa nyankoe, hinlaa Lawa a boo gii diɛ ka a mìi kooro ne, bɛ ǹ giĩn puusə koe. A giala, a n goon ká a ná a n mìi kɔɔ̃.
46011006	Bɛ̀ lɔ mɛn ba tapara kumii a mìi ganaa wa, a n mìi ka dɔ kukuru goon lɛa! Sɛnɛ, mìi ka kukurii, hinlaa a kɔɔ̃ bɛ́ sìi diɛ lɔ ganaa, a doamaa nɛ a màn kumaa a mìi ganaa.
46011007	Giĩ sɛ ba kɔnboe a màn kumaa a mìi ganaa wa, a giala, a n Lawa a kɔnboe lɛa, á n Lawa a gugurubaa nyɛɛ. Sɛnɛ, lɔ n giĩ a gugurubaa lɛa.
46011008	A giala, ǹ bie ǹ nə giĩ bɔ lɔ‐n ma, sɛnɛ, lɔ na á bɔ giĩ ni.
46011009	Ǹ bie ǹ nə́ giĩ zɛnaa ǹ nə́ kɔ lɔ la wa, sɛnɛ, maǹ nə́ lɔ zɛnaa ǹ nə́ kɔ giĩ la.
46011010	Bɛ lɛ nɛ, lɔ n kɔnboe a màn kumaa a mìi ganaa, a nyaa mà a n giĩ gòã li, lon a dia dí‐a wolen nə dɔ̃ mà a n giĩ wɔ lɛa.
46011011	Sɛnɛ, Dɛnaa yɔrɔ‐a, lɔ ba n toɛ̃ kɔn ka giĩ‐n doɛ̃ wa, giĩ dɔ ba n toɛ̃ kɔn ka lɔ‐n doɛ̃ wa.
46011012	A giala, ta maǹ nə́ lɔ bɔ giĩ ni ǹ nə́ zɛnaa, giĩ dɔ n yii lɔ la, sɛnɛ, ǹ tumaa n boe Lawa li.
46011013	Ka dinin nə ga a ganaa: Á siĩni lɔ goã ka a mìi kooro ne Lawa nyankɔ biikoo li?
46011014	Wɔ a doɛ̃ wɔ dinin li, bɛ̀ giĩ mìi ka sɔsɔrɔ kɔ á la yii ni, a sìi diɛ wa?
46011015	A da yaa, mìi ka a sɔsɔrɔbaa n lɔ tɔ golebaa ǹ sii lɛa. A giala, lɔ bɛ́ kɔnboe a màn mɛn kumaa a mìi ganaa, maǹ nə́ mìi ka sɔsɔrɔ kɔ la bɛ lɛ taman yii gɔrɔ.
46011016	Bɛ̀ min tá zoɛ̃ maa boo kɛ a liere kɔ li, ǹ dɛnaa dɔ̃, mà wɔsɛn laanka Lawa a sɔmɔ kɔ́n ba landa kɔsɔ doɛ̃ Lawa guguru kɔ biikoo li wa.
46011017	Ma bɛ́ die kaa siin mɛnɛn ganaa kanna, ma a ka tɔ bǐɛ̃ pii ka bɛn nɛ wa. A giala, ka bɛ́ lɛsɔkɔnɔn mɛnɛn zɛnɛɛ, bɛn ba n doe ka lɛ wa. Maǹ ka laadoo ziziɛ̃.
46011018	Dinin bɔrɔ, ǹ nə́ pɛ ma nɛ, mà bɛ̀ ka á lɛsɔkɔn gole zɛnɛɛ, mà nana‐kɔn nə ka bii. Má golee boo lɛ tɛn a taãnbaa li.
46011019	A n siĩn dinin nana‐kɔn yɛ ka bii, min mɛnɛn bɛ́ min peperen lɛa, wɔ tɔn boo la wɔ bɛn dɔ̃.
46011020	Bɛ̀ ka á n lɛ soekɔn miɛ̃ kun, Dɛnaa a màn‐bii kɛ bie ka á bii wa.
46011021	A giala, didie nə n nanaɛ, a din da ka màn‐bii mɛn nɛ, á bɛ bii. A nə n zɛnɛɛ miɛ̃, bòo goã kɛa dɛnaa ganaa, bɛ̀ yɔ á kɛa dɛnaa dɔ yii ganaa.
46011022	Kaa kionən manə ǹ banban, ka á màn bii ǹ ni, ka n màn mii ǹ ni wa? Hinlaa ka ǹ zoɛ̃ mà ka Lawa a sɔmɔ lɛ piɛ̃ bɔ, ka sìi da gɔn kooro‐an ganaa? Ka nə n yii diɛ mà ma wàa pɛ ka nɛ? Á kɔnboe ma ka tɔ bǐɛ̃ pɛ kɛ a lɛa? Haayii, ma a boe la ma á ka tɔ bǐɛ̃ pii wa.
46011023	A giala, Dɛnaa ma daraa màn mɛn ganaa, má ka dɔn daraa a ganaa, bɛ á ke: Ǹ bɛ́ re Dɛnaa Yezu koe tèlò mɛn nɛ, á buuru saa,
46011024	á barka da Lawa nɛ, á tatala kɔn, á pɛ: «Masɛ din gɔ̀nɔn nə ka kɛ nɛ, ma á koe ka la. Ka dɔn die ka zɛnaa, ka n yiri koa ka masɛ din ni.»
46011025	A din yii goon ne, ǹ bɛ́ ǹ nə́ màn bii ǹ nə́ nya, á paan saa á pɛ: «Paan ke, masɛ din mà na a nɛ, a n lɛ kɔ kɔn la dii lɛa. Bɛ̀ ka á mii lɔn, ka n yiri koa ka masɛ din ni.»
46011026	Sonbore ne, biikoo mɛn tumaa li, bɛ̀ ka á buuru kɛ soɛ̃, ka n màn mii paan kɛ nɛ, ka ǹ Dɛnaa a gɛ̀ laakalɛɛ, yǎa a wusoo a daa li.
46011027	Bɛ lɛ nɛ, min mɛn bɛ́ re Dɛnaa a buuru kɛ soɛ̃, a màn mi paan kɛ nɛ, a gɔ́ɔ̃ ná a yoreen wa, ǹ dɛnaa n kiri diɛ a din la Dɛnaa gɔ̀nɔn laanka a mà wɔ paǹ li.
46011028	Didie tumaa golee a dinmaa li taãnɛ, a tɔn buuru kɛ sɔ̃ a màn mi paan kɛ nɛ.
46011029	A giala, bɛ̀ min mɛn màn kɛ bii, á màn kɛ mi, a ná a ba n taasɛ, mà asɛ n doa‐n kɔn ka Dɛnaa din gɔ̀nɔn nɛ wa, bɛa dɛnaa n kiri koɛ a din ni, ká màn kɛ a bii ni, ká a mii ni.
46011030	Bɛ lɛ nɛ busulən tá ka bii, ka bɔlɔkan nɛ, ǹ tɛnɛn dinin nə́ gã.
46011031	Bɛ̀ wɔ́ n gɔ́ɔ̃ ti wɔ ga a ganaa, ǹ ba re kiri we wɔ ganaa wa.
46011032	Sɛnɛ, Dɛnaa n kiri we wɔ ganaa, á n wɔ doree, ń giɛ dɔlɔ nyan wɔ kũ kun ka kanaa kɛ a minin ni wa.
46011033	Bɛa yɔrɔ kɛ lɛ la kəni, ma dɔɔ̃nɔn lɛn, bɛ̀ ka á n lɛ soekɔn, ka á màn kɛ bii, ka toa ka n yii da kɔn la.
46011034	Bɛ̀ bòo tá min mɛn ganaa, a màn bii piɛ, ń giɛ kaa lɛsɔkɔn lɛ nyan nə n baa kaa dɔlɔ damala ǹ sii lɛa Lawa gunun wa. Sii gialakunun kɛn, bɛ̀ ma din daa biikoo mɛn li, ma á re bɛn yɔrɔ boe.
46012001	Yiri Fu a bǐɛ̃baa ǹ mànan wɔ paǹ li, ma dɔɔ̃nɔn lɛn, ma ba li máa ka yii goã tì ǹ sii gɔ́ɔ̃‐n wa.
46012002	Ka á doɛ̃ mà ka bɛ́ ká goã min kooron lɛa, ka n ká goã baa sii ka mìi gialaa dì lɛ tere‐an ganaa.
46012003	Bɛ lɛ nɛ, ma á pii ka nɛ foaãnɛ: Min kɔ́n ba boe la a goã Lawa a Yiri Fu pàã giulun, a boo baraa dɔ da Yezu ganaa wa. Min kɔ́n dɔ a boe la a pɛ mà «Yezu n Dɛnaa lɛa», bɛ̀ Yiri Fu ná a ba kun ni wa.
46012004	Bǐɛ̃baa ǹ mànan lɛn tá totoro, sɛnɛ, a din Yiri Fu goon nə ǹ koe.
46012005	Nya ǹ dín tá totoro, sɛnɛ, maǹ nə ǹ nyɛɛ Dɛnaa goon ne.
46012006	Dí nya ǹ gɔnɔn tá totoro, sɛnɛ, a din Lawa goon ne pàã koe wɔ tumaa la, wɔ á sii tumaa zɛnɛɛ nɛ.
46012007	Didie n bǐɛ̃baa ǹ màn lɛ yii, boe Yiri Fu ni, min tumaa a bǐɛ̃ kɔ a lɛa.
46012008	Yiri Fu lɛ n boo da ka sii‐doɛ̃‐n koe min la, a boo da ka màn doɛ̃‐n kɔ min kɔsɔ la.
46012009	A din Yiri Fu lɛ n goleemali koe min la, a din dɔ n busu nya ǹ pàã koe min kɔsɔ la.
46012010	A n kaãbaa ǹ sii zɛnaa koe min la, a Lawa a boo gii dalibaa kɔ min kɔsɔ la. A n yiri koe min tɛn la, a boo la a yiri baraa bɔkɔnlɛ dɔ̃ ka Lawa a Yiri Fu ni. A n bɔlɔ soree pɛ koe min tɛn dɔ la, a bɔlɔ soree lɛ a bɔyaa doɛ̃ kɔ min kɔsɔ dɔ la.
46012011	Sɛnɛ, a din Yiri Fu goon kɛ lɛ n bɛ tumaa zɛnɛɛ, a n bɛa bǐɛ̃ kɛ lɛ gii didie ne a din foo dùũ li.
46012012	Taãn nɛ, Krita n ka gɔ̀nɔn goon bɛ́ lɔn, gù gigiã ná a ganaa. Sɛnɛ, gù lɛ laanka a gigiãbaa nɛ, a n gɔ̀nɔn goon lɛa.
46012013	A giala, batɛmu na á n da wɔ tumaa ganaa ka Yiri Fu goon ne. Bɛ na á toa wɔ́ tɔ́n gɔ̀nɔn goon baa, ta Zuifu ni, ta Grɛki ni, ta bɛ̀rɛ nɛ, ta tá ma din gɔn wìi a lɛa wole ne. Wɔ tumaa‐n wɔ́ wɔa wɔ gii yɛ a din Yiri Fu goon kɛ lɛ nɛ.
46012014	Gɔ̀nɔn lɛ lɛ á piɛ̃ ka gù goon ne wa, yǎa gù gigiã.
46012015	Bɛ̀ gòã na á pɛ mà asɛ bɛ́ a bie gɔn lɛa wa, mà asɛ a kun ka gɔ̀nɔn nɛ wa, bɛ á toɛ a ná a gɔ̀nɔn lɛa wa? Haayii!
46012016	Bɛ̀ too pɛ mà asɛ bɛ́ a bie yii lɛa wa, mà asɛ a kun ka gɔ̀nɔn nɛ wa, bɛ á boe gɔ̀nɔn baa nɛ? Haayii!
46012017	Bɛ̀ gɔ̀nɔn tumaa n yii lɛa, wɔ ǹ die boo miɛ lɔn? Bɛ̀ gɔ̀nɔn tumaa n too lɛa, wɔ ǹ die màn gìĩ miɛ lɔn?
46012018	Sɛnɛ, Lawa na á gù gogoon tumaa da gɔ̀nɔn ganaa a din dùũ li.
46012019	Bɛ̀ a tumaa a kaa‐kun nə gù goon lɛa, gɔ̀nɔn lɛ lɛ‐piɛ̃ n goɛ̃ maa?
46012020	Bɛ lɛ nɛ gù gigiã tan, sɛnɛ, gɔ̀nɔn goon ne.
46012021	Yii á boe la a pɛ gɔn nɛ mà asɛ laadoo ba‐a wa? Haayii! Mìi á boe la a pɛ gòãn manɛ mà asɛ laadoo ba ǹ ganaa wa?
46012022	Ta gù mɛn nə pàã wɛɛnaa lɛa gɔ̀nɔn ganaa, a dɔ là tan.
46012023	Wɔ bɛ́ wɔ a zín we gùn mɛnɛn nɛ taãn wa, wɔ n bɛn kuĩ doɛ̃ á la gialakunun kɛn manɛ, ǹ mɛnɛn bɛ́ ǹ boo diɛ a kɔɔ̃n ma, wɔ n bɛn tamaɛ taãn‐taãnɛ.
46012024	Gùn lɛn mɛnɛn boo diɛ bɛ́ kɔɔ̃nɛ, bɛn laadoo ba bɛa tamaa kɛ miã ganaa miɛ̃ wa. Sɛnɛ, Lawa na á gɔ̀nɔn zɛnaa, zín bɛ́ nyaabaa nɛ gùn mɛnɛn ganaa, á zín wɔ bɛn lɛn nɛ.
46012025	A na á zɛnaa miɛ̃, màn mɛn bɛ́ toɛ, toɛ̃‐kɔn baran yɛ gɔ̀nɔn lɛ‐n wa, sɛnɛ, gùn lɛn tumaa yiri goã kɔn li.
46012026	Bɛ̀ gù goon tá nɔmaa nɛ, gù lɛ din tumaa na á nɔmaa lɛ gii kɔn. Bɛ̀ gugurubaa tá gù goon li, gù lɛ din tumaa na a nyɛnyɛɛ gii kɔn.
46012027	A da yaa ka tumaa n Krita gɔ̀nɔn lɛa, kaa didie dɔ na a gù kɔ́n lɛa.
46012028	A n miɛ̃, Lawa tɔ́n siin kɛn koa a sɔmɔ‐n: bibinaa nɛ, dia dí‐a wolen manɛ, a paabaa ǹ wɔ, Lawa a boo gii dalin manɛ, a sɔɔbaa ǹ wɔ, minin‐daraalin manɛ. Bɛ kio, kaãbaa ǹ sii zɛnaalin manɛ. Bɛ kio doo, busu‐nyalin manɛ, ka dɔ minin lɛ wolen ne, ka sii nyɛɛnaan‐bɔlen ne, ka bɔlɔ soree pɛlen ne.
46012029	Wɔ tumaa n Yezu a dia dí‐a wolen lɛa? Wɔ tumaa n Lawa a boo gii‐dalin lɛa? Wɔ tumaa n minin‐daraalin lɛa? Wɔ tumaa n kaãbaa ǹ siin zɛnɛɛ?
46012030	Busu‐nya ǹ pàã tá wɔ tumaa gɔn? Wɔ tumaa á bɔlɔ soree pii? Wɔ tumaa á bɔlɔ soree bɔyɛɛ doɛ̃? Haayii! Wɔ tumaa ba bɛ kɔ́n lɛa wa.
46012031	Yiri Fu a bǐɛ̃baa ǹ mànan mɛnɛn bɛ́ sóɛ, ka ga bɛn li. Sɛnɛ, zii mɛn bɛ́ siĩni á la yii ni, man die bɛ nyɛɛ ka‐n kanna.
46013001	Haalɛ ta má minbuiinin bɔlɔ pɛ, má lon a dia dí‐a wole dinin wɔ pɛ, bɛ̀ kɔn‐narɛɛ ba ma lon wa, maa boo laakalaa lɛ a màn kɔ́n lɛa wa. A n goon ka màn wuu n boe, hinlaa ka fɔlɔ màn wuu bɛ́ lɔn.
46013002	Ta má Lawa a boo gii‐dali baa, ta má màn doɛ̃ tumaa yɛ, man sii‐duriin tumaa doɛ̃, goleemali mɛn bɛ́ boe la a kelen goa a ǹ bɔ ǹ bǎã nɛ, ta má bɛ yɛ, bɛ̀ kɔn‐narɛɛ ba ma lon wa, ma a màn kɔ́n lɛa wa.
46013003	Ta má n gɔn màn tumaa gii bòonaan manɛ, ta má n gɔ̀nɔn da tɛ‐n, bɛ̀ kɔn‐narɛɛ ba ma lon wa, ma a màn kɔ́n yii a‐n wa.
46013004	Kɔn‐narɛɛ n toɛ min nə n foo kũ, a sii n kɔɔ̃nɛ, a yii ná a mimini wa. A toɛ min nə n din kalaa wa, a toɛ a n din koa wa.
46013005	Kɔn‐narɛɛ a toɛ min sìi da ǹ sii zɛnaa wa, a toɛ min ga a din a là din sɔɔ̃ li wa. A toɛ min foo yoo fufuu wa, a toɛ min nə ǹ miã koa a gɔ́ɔ̃‐n wa.
46013006	Kɔn‐narɛɛ a toɛ min nə n nyɛnyɛɛ ka kɔkɔrɔ baa ǹ sii‐n wa, sɛnɛ, a n toɛ min foo kɔɔ̃n kɔ ka taãn pɛ nɛ.
46013007	Kɔn‐narɛɛ n toɛ min nə ǹ miã a sã tumaa toa nɛ. A n toɛ min golee ǹ miã li ka sii tumaa nɛ. A din nə toɛ dɔn min foo‐doa yɛ sii tumaa gɔ́ɔ̃ nɛ, a sii tumaa si a ganaa.
46013008	Kɔn‐narɛɛ a papaɛ̃ duduu wa. Lawa a boo gii‐dalibaa á re nyɛɛ, bɔlɔ soree pɛ á re nyɛɛ, màn‐doɛ̃ á re nyɛɛ.
46013009	A giala, wɔa màn‐doɛ̃ lɛ lɛ a piɛ̃‐n wa, wɔa Lawa a boo gii‐dalibaa dɔ lɛ a piɛ̃‐n wa.
46013010	Sɛnɛ, bɛ̀ sii lɛ‐piɛ̃ zɛnaa daa biikoo mɛn li, lɛ‐doa bɛ́ sii mɛn la, bɛ á re nyɛɛ.
46013011	Ma bɛ́ má goã nɛnyaan lɛa, man má goã boo diɛ ka nɛnyaan wɔ bɛ́ lɔn, má goã n taasɛ ka nɛnyaan wɔ bɛ́ lɔn, má goã n yiri koe ka nɛnyaan wɔ bɛ́ lɔn. Sɛnɛ, ma bɛ́ má min gole baa, má nɛnyaanbaa ǹ sii tumaa lɛ doa walan.
46013012	Sisia, wɔ yii n màn yii nuùnàa nɛ kooro ka damalon wɔ bɛ́ lɔn, sɛnɛ ǹ kɔ́n pinaa, wɔ á re goɛ̃ kɔn yɔrɔ‐a dəndə́nə́ ne. Sisia maa màn‐doɛ̃ lɛ lɛ a piɛ̃‐n wa, sɛnɛ, ǹ kɔ́n pinaa maa màn‐doɛ̃ lɛ lɛ á re piɛ̃ ka Lawa bɛ́ ma doɛ̃ lɔn.
46013013	Kanna kəni, sii sɔɔ kɛ na a tan, goleemali ni, foo‐doa nɛ, kɔn‐narɛɛ nɛ, sɛnɛ, kɔn‐narɛɛ n gole ǹ tumaa nɛ.
46014001	Ka ga kɔn‐narɛɛ li. Ka n yiri koa Yiri Fu a bǐɛ̃ baa ǹ mànan ganaa, sanparɛ Lawa a boo gii‐dalibaa ke.
46014002	A giala, min mɛn bɛ́ bɔlɔ soree pii, a bie boo diɛ ka minbuiinin ni wa, sɛnɛ, a n diɛ ka Lawa nɛ. Min kɔ́n ba a boo giala miɛ wa. A n sonbore durii taãnan pii ka Yiri Fu pàã nɛ.
46014003	Sɛnɛ, min mɛn bɛ́ Lawa a boo gii diɛ, bɛ n boo diɛ minbuiinin ni, a nə́ n doe ǹ lɛ, a tá ǹ foo taɛ̃, a tá ǹ foo basɛ̃.
46014004	Min mɛn bɛ́ boo diɛ ka bɔlɔ soree ne, bɛ nə n doe a din sɔɔ̃ lɛ. Min mɛn bɛ́ Lawa a boo gii diɛ, bɛ nə n doe Lawa a sɔmɔ tumumaa lɛ.
46014005	Ma tá li máa ka tumaa bɔlɔ soree pɛ doɛ̃. Sɛnɛ, bɛ̀ ka á Lawa a boo gii diɛ doɛ̃, bɛ á kɔɔ̃n ma ganaa doo á la yii ni. Taãn nɛ, min mɛn bɛ́ Lawa a boo gii diɛ, bɛ là tan á la bɔlɔ soree pɛle ne. Yǎa bɛ̀ a tá a boo lɛ giala pii, á n doe Lawa a sɔmɔ lɛ.
46014006	Ma dɔɔ̃nɔn lɛn, man nɔ̀n diɛ ka la: bɛ̀ má daa ka li, má n boo diɛ ka nɛ ka bɔlɔ soree ne, ma là n ka wàa‐n ka ganaa? Bɛ̀ maa boo lɛ sii‐durii nyaa ka nɛ, a màn‐doɛ̃ kɔ ka la wa, bɛ̀ a Lawa a sii nyaa ka nɛ wa, a daraa kɔ́n dɔ kɔ ka la wa, ma là ba ka ganaa wa.
46014007	A n miɛ̃ ka sàn‐kɔ ǹ mànan kɛn dɔn nɛ, ka pìi bɛ́ lɔn, ka tùtu ni. Bɛ̀ gòonən ba n boboe pìi toon ganaa, ǹ nə n boboe tùtu biɛn ganaa wa, ǹ bɛ́ zoɛ̃ mà ǹ loe mɛn lɔ, maǹ die siɛ lɔn ǹ tɔn a giala ma?
46014008	Bɛ̀ ziabaa ǹ bɛn‐pɛle ba a bɛn pii doɛ̃ foaãnɛ wa, die n die n yɔrɔ boe a wo zia la?
46014009	A din yii goon ne, ka dɔn bɛ́ zoɛ̃ mà ka màn mɛn boo da, bɛ̀ ka á pii ka bɔlɔ soree ne, bɛ̀ a foaã nɛ wa, maǹ die siɛ lɔn ǹ na a giala ma? Bɛ á miɛ̃ ka ǹ boo diɛ piɛ̃ li!
46014010	Boo nɛ gigiã tá kanaa kɛ nɛ, sɛnɛ, a gogoon tumaa giala na a tan.
46014011	Bɛ̀ min nə boo diɛ ma nɛ, má n má ba a boo lɛ giala miɛ wa, ǹ dɛnaa n goɛ̃ tii lɛa ma yɔrɔ‐a, ma dɔ n goɛ̃ tii lɛa ǹ dɛnaa yɔrɔ‐a.
46014012	A din goon ne ka ka dɔn wɔ nɛ. Ka bɛ́ giɛ Yiri Fu a bǐɛ̃baa ǹ mànan li, ka ga ǹ li taãn‐taãnɛ, sɛnɛ, ka zɛnaa Lawa a sɔmɔ kɛ a dɔmalɛ taman yii.
46014013	Bɛ lɛ nɛ, min mɛn bɛ́ bɔlɔ soree pii, bɛ doamaa nɛ a Lawa nyankɔ, mà a boo la a na a giala pɛ doɛ̃.
46014014	Bɛ̀ ma á Lawa nyankoe ka bɔlɔ soree ne, ma yiri n Lawa nyankoe. Sɛnɛ maa doɛ̃ n goɛ̃ kooro, a na a màn kɔ́n giala miɛ a‐n wa.
46014015	Man die ǹ mɛn zɛnɛɛ kəni? Man die Lawa nyankoe ka ma yiri ni, ma a nyankɔ ka maa doɛ̃ dɔ nɛ. Ma n die loe loe ka ma yiri ni, ma lɔ ka maa doɛ̃ dɔ nɛ.
46014016	Sonbore, bɛ̀ n Lawa nyankɔ, n barka da Lawa nɛ ka n yiri din sɔɔ̃ nɛ, min mɛn bɛ́ too‐kɔle kooro lɛa, bɛ n siɛ lɔn a pɛ mà «A n miɛ̃» n barka da Lawa‐n lɛ kio? A giala, n bɛ́ boo mɛn diɛ a boe la á bɛ doɛ̃ wa.
46014017	Haalɛ ta n barka da ǹ Lawa nyankɔ lɛ á siĩni, a dɔmalɛ lɛa n miã kɔsɔ kɛ lɛ ganaa wa.
46014018	Masɛ á bɔlɔ soree pii má la ka tumaa nɛ, ma á bɛ a barka diɛ Lawa nɛ.
46014019	Sɛnɛ, lɛsɔkɔn bǎãn nɛ, bɛ̀ má boo sooro da, minin ná a giala miɛ, á n dɔmalɛ lɛa min kɔsɔ ganaa, bɛ á pɛsã á la maa bɔlɔ soree duu fù pɛ nɛ.
46014020	Ma dɔɔ̃nɔn lɛn, sii‐doɛ̃ wɔ paǹ li, ka baran n dinin baa nɛnyaanan lɛa wa. Ka goã nɛnyaanan lɛa sii bɔnɛɛ wɔ paǹ li, sɛnɛ, sii‐doɛ̃ wɔ paǹ li, ka toa ka goã min golen lɛa.
46014021	A tá kiɛ̃‐n Lawa a sɛ́wɔ‐n kɛnɛn: «Ma á re boo diɛ zaman kɛ nɛ ka bɔlɔ soree ne, ka tiin lɛ nɛ. A laanka bɛ nɛ, ǹ ba re n too koe ma lon wa. Masɛ din Dɛnaa‐n má pɛ miɛ̃.»
46014022	Bɛa yɔrɔ kɛ lɛ la, bɔlɔ soree pɛ bie sii nyaa ǹ sii lɛa goleemali wolen ne wa, sɛnɛ, a n sii nyaa ǹ sii lɛa goleemali baãnaan nɛ. Lawa a boo gii diɛ sɛ n sii nyaa ǹ sii lɛa goleemali wolen ne; sɛnɛ, a ba sii nyaa ǹ sii lɛa goleemali baãnaan nɛ wa.
46014023	Bɛ̀ a n ka Lawa a sɔmɔ min tumaa na á n lɛ sɔkɔn, ǹ tumaa n boo diɛ ka bɔlɔ soree ne, bɛ̀ too‐kɔle kooron, hinlaa goleemali baãnaan nə́ daa ka yaa walan miɛ, ǹ ba re pii mà gàãn man yui ka li wa?
46014024	Sɛnɛ, bɛ a miɛ wa, bɛ̀ goleemali baãnaan, hinlaa too‐kɔle kooro lɛ daa ka tumaa yaa, ka n boo diɛ ka Lawa a boo gii‐dalin wɔ bɛ́ lɔn, á re yii, mà kaa boon tumaa ná asɛ kũ. Á re kiri we a din ganaa, a sii baraan wɔ paǹ li kaa boon kɛn lɛa.
46014025	Sii‐durii mɛn bɛ́ a foo ne, bɛ á re yii kanaa. Á re n mìi kumii tán, a Lawa guguru kɔ, a pɛ: «Lawa á ka bii taãn‐taãnɛ.»
46014026	A nə n pii kɛ ganaa mà wàa, ma dɔɔ̃nɔn lɛn? Bɛ̀ ka n lɛ sɔkɔn ka á Lawa guguru koe, loe n min goon li, minin daraa n kɛ dɔ li. Lawa sii mɛn nyaa, bɛ n kɔsɔ li, kɔsɔ dɔ n boo diɛ ka bɔlɔ soree ne, kɛ dɔ n bɔlɔ soree lɛ giala pii. Sɛnɛ, ka toa bɛ tumaa boo la a n dɔ Lawa a sɔmɔ lɛ.
46014027	Sɛnɛ doo, bɛ̀ ka á boo diɛ ka bɔlɔ soree ne, ka nyan kiɛ̃ min paa hinlaa min sɔɔ la wa. Didie tumaa toa, bɛ̀ ǹ miã boo da á nya, a dɔ tɔn a wɔ da. Min dɔ yɛ, á n didie a boo lɛ giala pii minin manɛ.
46014028	Bɛ̀ min banban á boo lɛ a binyə pii doɛ̃ wa, ǹ didie nə n lɛ tã, a boo da a din gɔ́ɔ̃‐n kɔn ka Lawa nɛ.
46014029	Lawa a boo gii‐dalin boon wɔ paǹ li, min paa hinlaa min sɔɔ á boe la a boo da, ǹ miã gialakunun kɛn nə́ kiri we ǹ boo diɛn lɛn ganaa.
46014030	Bɛ̀ min goon nə boo diɛ, min mɛnɛn bɛ́ tan ǹ nə́ ǹ too koe, bɛ̀ Lawa sii nyaa ǹ goon ne a boo lɛ wɔ paǹ li, á kɔnboe boo‐dali lɛ nə n lɛ tã.
46014031	Ka tumaa á boe la ka Lawa a boo gii‐dalibaa ǹ boo da, sɛnɛ, ka da kɔn kio, ń giɛ min tumaa a boe la, a daraa yɛ a nɛ ka foo tãbaa nɛ.
46014032	Min mɛnɛn bɛ́ ǹ nə́ Lawa a boo gii‐dalibaa yɛ, ǹ dinin man a diɛ biikoo doɛ̃.
46014033	A giala, Lawa bie sii lɔlɔkɔn wole lɛa wa, sɛnɛ, a n Lawa là nyantoro dɛnaa lɛa.
46014034	Ka a bɛ́ n zɛnɛɛ Lawa nyankɔlen bii Lawa a sɔmɔ tumaa‐n lɔn, lɛsɔkɔn bǎã nɛ, lɔn ba kɔnboe ǹ boo da wa. Ǹ na a lɛ kɔ, mà ǹ boo da wa. Ǹ doamaa nɛ ǹ goã lɛ‐kɔlen lɛa, ka Lawa a Landa sɛ́wɔ dɔ bɛ́ pii lɔn.
46014035	Bɛ̀ ǹ tá li maǹ màn dɔ̃ sii gɔ́ɔ̃ nɛ, ǹ nɔ̀n da ǹ zuũn la piɛ. A siĩni lɔ boo da zaman bii wa.
46014036	Ka n taasɛ mà Lawa a boo lɛ na á n giala kɔ kasɛn li? Hinlaa a na á daa ka dinin sɔɔ̃nɔn li?
46014037	Bɛ̀ min mɛn tá taasɛ ma asɛ n Lawa a boo gii‐dali lɛa, hinlaa mà Yiri Fu a bǐɛ̃baa ǹ màn kɔ́n tá asɛ lon, a doamaa nɛ a dɔ̃, mà sɛ́wɔ ke ma á diɛ ka la, mà Dɛnaa din a dí‐pɛ nɛ.
46014038	Bɛ̀ min mɛn ba bɛ doɛ̃ wa, Lawa ba ǹ dɛnaa dɔ doɛ̃ wa.
46014039	Bɛa yɔrɔ kɛ lɛ la, ma dɔɔ̃nɔn lɛn, ka n yiri koa Lawa a boo gii‐dalibaa ganaa, sɛnɛ, ka baran n piã ka bɔlɔ soreen pɛ dɔ‐n wa.
46014040	Sɛnɛ, ka a tumaa dɔ zɛnaa a yɔrɔ li tɛrɛɛnɛ.
46015001	Ma dɔɔ̃nɔn lɛn, ma Boo Tii Kɔɔ̃n mɛn laakalaa ka nɛ, ka si, ka foo n tɔn doa‐n a ganaa, man wusii ma á ka yiri diɛ bɛ nɛ.
46015002	Bɛ̀ ká gũ doɛ̃ ka ma bɛ́ má pɛ ka‐n lɔn, á re ka kirisibiɛ; bɛ̀ a n baa miɛ̃ wa, kaa goleemali n die kooro biɛ.
46015003	Ma din daraa mɛn yɛ, man má bɛ lɛ kɔ ka la. Màn mɛn bɛ́ gole sii tumaa nɛ bɛ á ke. Krita na á gã wɔa sii baraan lɛa, ka Lawa a sɛ́wɔ bɛ́ á pɛ lɔn.
46015004	Ǹ nə́ bĩ, a lɛawaa sɔɔbaa ǹ wɔ pinaa, a yii kaa, ka Lawa a sɛ́wɔ bɛ́ á pɛ lɔn.
46015005	Á n din nyaa Piɛrɛ nɛ, bɛ kio, á n din nyaa a dia dí‐a wole fulupaa kɛ nɛ.
46015006	Bɛ kio doo, á n din nyaa a kialandɛnaa biɛsooro (500) ne kun. Ǹ gigiã yii á tɔn koo, ǹ tɛnɛn nə́ gã.
46015007	Bɛ dɔ kio doo, á n din nyaa Zaaki ni, á tɔ́n nə n din nyaa a dia dí‐a wolen tumaa nɛ.
46015008	A laan masɛ goã min taãn lɛa wa, á n din nyaa ma dɔ nɛ nyɔnyɔɔ.
46015009	A giala, ma din nə Yezu a dia dí‐a wolen tumaa a boɛɛndɛnaa lɛa. Ma a kɔnboe dinin, ǹ ma bíi dia dí‐a wole wa, a giala, man má goã boe Lawa a sɔmɔ minin yii‐n lɛlɛ.
46015010	Sɛnɛ, ma bɛ́ màn mɛn lɛa kanna, man bɛ lɛa Lawa a bǐɛ̃baa pàã ganaa. Á bǐɛ̃ mɛn baa ma la, bɛ goã kooro wa. A giala dinin, mà má dí nya má la dia dí‐a wole gialakunun kɛn lɛn tumaa nɛ. A taãnbaa li Lawa a bǐɛ̃ mɛn bɛ́ kun ma nɛ, bɛ pàã nɛ, ma din wɔ bie wa.
46015011	Bɛa yɔrɔ kɛ lɛ la, ta masɛ nɛ hinlaa ta ǹsɛn manɛ, wɔ Boo Tii Kɔɔ̃n mɛn laakalaa ka nɛ, bɛ lɛ n ke, a din lɛ dɔ‐n ká golee li.
46015012	Bɛ̀ wɔ á pii ka nɛ, wáa Krita yii kaa á n bɔ geren li, wàa na á baa kaa min tɛnɛn tá pii, mà geren yii kaa banban?
46015013	Bɛ̀ gere yii kaa banban, Krita dɔ yii kaa wa.
46015014	Bɛ̀ Krita dɔ yii kaa wa, wɔ bɛ́ boo laakalaa mɛn we ka nɛ, bɛ n kooro lɛa, ka dɔn goleemali n kooro lɛa.
46015015	Doo, bɛ̀ geren yii kaabaã lɛ n taãn lɛa, a n goon ka soɛ siére‐pɛlen man wɔ nɛ Lawa wɔ paǹ li. A giala, mà wɔ́ pɛ wáa Lawa Krita bɔ geren li, á da yiikoonaabaa nɛ, a da yaa a na a yii kaa dɔn wa.
46015016	Bɛ̀ geren yii a kiɛ wa, Krita dɔ yii kaa wa.
46015017	Bɛ̀ Krita yii kaa wa, kaa goleemali lɛ n sii kooro lɛa. Ka n tɔn papaã‐n kaa sii baraan gɔ́ɔ̃ nɛ.
46015018	Haya, min mɛnɛn dɔn nə gã Krita wɔbaa gɔ́ɔ̃ nɛ, bɛn dɔn man nə́ papaã.
46015019	Bɛ̀ wɔ n wɔ́ n foo doa Krita ganaa kanaa kɛ a yiikoonaabaa din sɔɔ̃ a lɛa, wɔsɛn koe á re gole koe á la wɔ miãn wɔ nɛ.
46015020	Sɛnɛ, ka boo taãn nɛ, Krita lɛ yii bɛ́ á kaa bibinaa nɛ á n bɔ geren li, bɛ n nyɛɛ mà geren tumaa yii á re kiɛ.
46015021	A giala sonbore, min goon na á toa gɛ̀ daa. A din yii goon ne, min goon dɔ n die toɛ geren yii kaa dɔ daa.
46015022	Min tumaa bɛ́ giɛ̃ a Aadã tɔrɔbaa a lɛa lɔn, min tumaa dɔ yii n die kiɛ, a tá kun ka Krita‐n a lɛa.
46015023	Sɛnɛ, didie wɔ nə n zɛnɛɛ a biikoo li. Bibinaa nɛ, Krita yii na á kaa. Bɛ kio, Krita a wusoo a daa biikoo li, min mɛnɛn bɛ́ a wɔn lɛa, bɛn yii á re kiɛ.
46015024	Bɛ kio kəni kanaa a nya nɛ. Krita n die lon màn pàãdɛnan tumaa laanka ǹ goledɛnan tumaa ziziɛ̃, a tɔn kiibaa kɔ Díi Lawa la.
46015025	A giala, a n kɔnboe Krita goã kii lɛa, yǎa Lawa boe a zɔ́ɔn tumaa la, a ǹ kiɛ a gòãn giulun.
46015026	A bɛ́ re a zɔ́ɔ mɛn ziziɛ̃ nyɔnyɔɔ, bɛ n ka gɛ̀ nɛ.
46015027	A din ni, ǹ nə́ pɛ Lawa a sɛ́wɔ nɛ: «Lawa màn tumaa kaa a gòãn giulun.» Sɛnɛ, màn "tumaa" boo kɛ bie pii mà Lawa dɔ tá a‐n ma. A giala, a din nə toɛ màn tumaa tá n doree Krita nɛ.
46015028	Bɛ̀ màn tumaa nə́ n doroo Krita nɛ á nya, a din mɛn bɛ́ Lawa a Nɛ lɛa, á re n doree Lawa nɛ, Lawa mɛn bɛ́ á toa màn tumaa nə́ n doroo ne. Bɛ̀ á n baa miɛ̃, Lawa din tɔn goã pàã la, màn din tumaa mìi la.
46015029	Bɛ̀ a na a miɛ̃ wa, min mɛnɛn bɛ́ batɛmu sii geren lɛa, bɛn man giɛ wàa li? Bɛ̀ geren yii kaa na a banban duduu wa, wàa na á baa ǹ tá batɛmu sii ǹ lɛa?
46015030	Wɔsɛn dininmaan lɛn dɔn, wɔ bɛ́ boe la wɔ gã sii mɛn gɔ́ɔ̃ nɛ, wàa na á baa bɛ á koɛ wɔ la biikoo tumaa li?
46015031	Ma dɔɔ̃nɔn lɛn, baraanɛ, gɛ̀ n ma lɛnpɛnɛ. Man bɛ pii ka‐n sonbore maa din kalaa lɛa, kaa tá kun ka wɔa Dɛnaa Yezu Krita‐n kɛ taman yii.
46015032	Masɛ zia baa kɔn ka min tɔrɔ baraan nɛ Efɛɛzi kiwi. Bɛ̀ ma foo na á goã doa‐n minbuiinin sii giala ma din sɔɔ̃ ganaa, bɛ̀ bɛa zia kɛ lɛ là n ka wàa‐n ma ganaa. Bɛ̀ geren yii kaa na a banban, bɛ̀ wɔ n koe suusu kɛ lɛ pii: «Wɔ n màn bii, wɔ màn mi, a giala, biɛ̃ wɔ n die giɛ̃!»
46015033	Ka nyan ka dinin yiri sã wa: «Koa‐kun wole baraan man giã ǹ gɔn sonbore ziziɛ̃.»
46015034	Ka toa ka wusoo ka sii giala ma, ka sii baraa zɛnaa lɛ da. A n kaa sìi boo lɛa ma á diɛ ka nɛ: Ka tɛnɛn ba Lawa doɛ̃ wa.
46015035	Kɔntan min tá re nɔ̀n diɛ mà geren lɛn yii n die kiɛ lɔn? Mà maǹ die gɔ̀nɔn mɛn siɛ?
46015036	Nsɛ baãnaa nɛ! Bɛ̀ n màn we da, á boe la a bɔ a da baa, bɛ̀ a ná a bɔɔ̃ á tɔn gii wa?
46015037	Ma nə n màn we kooro da, kɔntan wii nàn nɛ hinlaa màn kɔsɔ we ne, sɛnɛ, a gɔ̀nɔn bɛ́ lɔn a bɔ waáraa, n bie n da miɛ̃ wa.
46015038	Gɔ̀nɔn mɛn bɛ́ kɔɔ̃n Lawa ganaa, a n bɛ koe màn we lɛ la. Gɔ̀nɔn mɛn bɛ́ kɔnboe ka màn we lɛ gogoonmaa nɛ, a n bɛ koe la.
46015039	Màn yiikoonaan dinin tumaa siĩ a goɛ̃ goon wa. Bɔkɔnlɛ tá ǹ bii ni, ka minbuiinin siĩ ni, ka tɔɔn wɔ nɛ, ka bàanan wɔ nɛ, ka zɔ̀nɔn wɔ nɛ.
46015040	Lon mànan gɔ̀nɔn tan, tán mànan dɔn gɔ̀nɔn tan. Sɛnɛ, ǹ siĩnbaa a goon wa.
46015041	Wasa a siĩnbaa na a gɔrɔn, mui dɔ wɔ na a gɔrɔn, leeren dɔn wɔ nə ǹ gɔrɔn. Haalɛ leeren dɔn dinin siĩnbaa n totoro.
46015042	A din yii goon ne ka geren yii kaa lɛ dɔ nɛ. Bɛ̀ ǹ nə́ gɔ̀nɔn da yala‐n, a n boɛ̃. Bɛ̀ a yii kaa, a boɛ̃ doo duduu wa.
46015043	Bɛ̀ ǹ nə́ da yala‐n, a n bɔbɔnɛɛ, pàã ná a ba a lon wa. Bɛ̀ a yii kaa, a n goɛ̃ siĩni, a n kaka.
46015044	Bɛ̀ ǹ nə́ da yala‐n, a n gɔ̀nɔn siĩ kooro lɛa. Bɛ̀ a yii kaa a n goɛ̃ gɔ̀nɔn lɛa, Yiri Fu ná a nɛ. Gɔ̀nɔn mɛn bɛ́ gɔ̀nɔn siĩ kooro lɛa, bɛ bɛ́ a tan lɔn, gɔ̀nɔn mɛn dɔ bɛ́ Yiri Fu ná a nɛ, bɛ dɔ na a tan miɛ̃.
46015045	Bɛ lɛ nɛ, Lawa a sɛ́wɔ pɛ: «Maǹ nə́ min bibinaa Aadã zɛnaa màn yiikoonaa lɛa.» Sɛnɛ, nyɔnyɔɔ Aadã ke, bɛ giala mà Krita, Yiri Fu n bɛ nɛ, á n yiikoonaabaa koe.
46015046	Sɛnɛ, gɔ̀nɔn siĩ kooro dɛnaa kɛ lɛ n bibinaa, Yiri Fu dɛnaa kɛ bie wa. Yiri Fu bɛ́ ǹ mɛn nɛ, bɛ n die bɛ kio.
46015047	Min bibinaa Aadã ke, bɛ n kanaa wɔ lɛa, a giala, a na á bɔ tán. Aadã paabaa ǹ wɔ kɛ na á bɔ Lawa li lon á daa.
46015048	Bɔ tán wole lɛ goã lɔn, minin mɛnɛn bɛ́ tán wɔn lɛa, bɛn man die kɔnboe ka bɔ tán wole kɛ‐n miɛ̃. Bɔ lon wole lɛ dɔ goã lɔn, ǹ mɛnɛn bɛ́ lon wɔ lɛa, bɛn man die kɔnboe ka bɔ Lawa li a daa wole kɛ‐n miɛ̃.
46015049	Wɔ kɔnbɔ ka bɔ tán wole kɛ lɛ‐n lɔn, wɔ ǹ die kɔnboe ka bɔ Lawa li wole lɛ dɔ‐n miɛ̃.
46015050	Ma dɔɔ̃nɔn lɛn, ma bɛ́ boo mɛn pii ka nɛ, bɛ á ke: màn mɛn nə n zɛnaa siĩ lɛa ka mà nɛ, bɛ gii ba Lawa a kiibaa ǹ bǎã‐n wa. Màn mɛn dɔ bɛ́ giɛ̃, bɛ gii ba nyin nyabaã kɛ‐n ma.
46015051	Man die sii‐durii kɔ́n nyɛɛ ka nɛ: wɔ tumaa bie re giɛ̃ wa, sɛnɛ, maǹ die wɔ tumaa bɔyɛɛ.
46015052	Bǎã goon ne, yii buĩ laanka a tiɛ̃ gɔ́ɔ̃ nɛ, bɛ̀ ǹ nə́ bɛn giala‐nyɔmɔɔ pɛ. A giala, mà bɛn lɛ á re n pii, geren yii á re kiɛ, ǹ nyin nyabaã yɛ, ǹ tɔn wɔsɛn yiikoonaan bɔyaa.
46015053	Sonbore, màn mɛn bɛ́ boɛ̃, bɛ doamaa nɛ a bɔɔ̃baã wole baa. Màn mɛn dɔ bɛ́ giɛ̃, bɛ dɔ doamaa nɛ a nyin nyabaã yɛ.
46015054	Màn bɔɔ̃ wole á re bɔɔ̃baã wole biɛ. Màn mɛn dɔ bɛ́ giɛ̃, bɛ dɔ á re giɛ̃ wa. Bɛ̀ bɛ nə́ n zɛnaa, Lawa a sɛ́wɔ kɛ a boo lɛ á re piɛ̃ kəni: «Gɛ̀ papaã, gɔ̀lɔ̀baa lɛ pã.»
46015055	«Gɛ̀ nɛɛ! N gɔ̀lɔ̀baa lɛ á maa? Gɛ̀ nɛɛ! N minin ziziɛ̃ ǹ pàã lɛ á maa?»
46015056	Gɛ̀ a minin ziziɛ̃ ǹ pàã n boe sii baraa nɛ, sii baraa dɔ pàã n boe dí‐pɛ nɛ.
46015057	Sɛnɛ, barka tá Lawa ganaa, asɛ mɛn bɛ́ á gɔ̀lɔ̀baa kɔ wɔ la wɔa Dɛnaa Yezu Krita pàã ganaa.
46015058	A bɛ́ miɛ̃, ma dɔɔ̃nɔn lɛn, ka n doa sɔnbɔraanɛ, màn kɔ́n ná a boe la, a bìn da ka ganaa wa. Ka toa ka wo nyɛɛnɛ biikoo tumaa li, Dɛnaa a dí‐nyɛɛ gɔ́ɔ̃ nɛ, a giala, ka á doɛ̃, mà ka bɛ́ dí mɛn nyɛɛ kun ka Dɛnaa nɛ, mà bɛ a kooro lɛa wa.
46016001	Ka bɛ́ dɔmalɛ ǹ màn mɛn boboe Zeruzalɛmu a Lawa a sɔmɔ minin lɛa, bɛa boon man ke ma á re diɛ ka nɛ. Má a yɔrɔ nyaa Galaasin Lawa a sɔmɔ minin ni lɔn, ka dɔn nə kɔ lɛ ka zɛnaa miɛ̃ sɔnbɔraanɛ.
46016002	Didie tumaa bɛ́ wɔrɔ mɛn yii, a kɔnpɛ ka a din pàã yii ni, dimaasi gogoon tumaa li, á boe la a bɛ koa a din li, bɛ̀ ma baa die. Ka zɛnaa miɛ̃, màn mɛn bɛ́ toɛ, ka nyan nə n yii da maa daa la ka tɔn bobo wa.
46016003	Bɛ̀ ma din daa ǹ mɛn waáraa, ka min mɛnɛn bɔ, ma á re bɛn diɛ, ka sɛ́wɔn nɛ ǹ gɔn, ǹ wo kaa dɔmalɛ ǹ màn lɛ koa Zeruzalɛmu.
46016004	Bɛ̀ á kɔnboe ma dinmaa wo kunun ni, ǹ tá re zii tɔ we kun ka ma nɛ.
46016005	Ma á re woe boe ka Masedoanɛ gána nɛ, ma tɔn da ka li. Sonbore, ma á re bɛa gána kɛ wɔsɛ kɔn.
46016006	Kɔntan, ma á re laanpaan yii ka li, kɔntan dinin ma bɔ̀nɔn tumu zɛnaa ka li. Màn mɛn bɛ́ toɛ, ma bɛ́ zoɛ̃ máa ma wo bǎã mɛn tumaa nɛ, ka n dɔ ma lɛ ka bɛ a zii tɔ sii ni.
46016007	Ma bie zoɛ̃ li máa ma da bɔ ka li ma kiɛ̃ wa, a tá ma yiri‐n máa ma á re biikoo kɔ́n doe ka li, bɛ̀ Dɛnaa lɛ kɔ.
46016008	Sɛnɛ kanna, ma á re goɛ̃ Efɛɛzi kiwi, yǎa Pantikɔti pinaa doe.
46016009	A giala, a laan maa zɔ́ɔn tá mɔnaa nɛ, bɛa biikoo kɛ lɛ lɛ n koo, maa dí a yɔrɔ yɛ ganaa walan.
46016010	Bɛ̀ Timote daa ka li, ka toa ka kũ doɛ̃ taãnɛ, a giala, a n Dɛnaa a dí nyɛɛ ka masɛ dɔ bɛ́ lɔn.
46016011	Min kɔ́n nyan toa a n yii wɔ la wa. Ka toa ka n dɔ lɛ, a wusoo a da ma li ka là nyantoro ne. A giala, ma nə n yii diɛ la kun ka wɔ dɔɔ̃nɔn nɛ.
46016012	Má wɔ dɔɔ̃n Apolɔɔsi nyankɔ taãn‐taãnɛ, máa a da bɔ ka li kun ka wɔ dɔɔ̃nɔn lɛn nɛ. Sɛnɛ, a lɛ kɔ daa ganaa sisia wa. Bɛ̀ á biikoo yɛ, á re die boe ka li.
46016013	Ka n yii dɔraa, ka goã doa‐n sɔnbɔraa nɛ goleemali gɔ́ɔ̃ nɛ. Ka toa ka goã min kakan lɛa, ka foo n tã.
46016014	Ka sii tumaa zɛnaa ka kɔn‐narɛɛ nɛ.
46016015	Dí goon nə ke doo, ma dɔɔ̃nɔn lɛn: Ka á doɛ̃ mà Tefanaasi laanka a kion minin man nə́ golee Lawa li bibinaanɛ Grɛki gána nɛ. A kũ bɛ lɛ ganaa, ǹ nə́ n dinin kɔ, ǹ nə́ dí nyɛɛ Lawa a sɔmɔ minin manɛ.
46016016	Bɛa min sonboren kɛn miãn laanka min mɛnɛn bɛ́ dí nyɛɛ kunun ǹ ni, ǹ nə́ ǹ nɔmaa gii kɔn, ka n doa ka bɛn lɛ si.
46016017	Ma foo á kɔɔ̃nɛ Tefanaasi a lɛa, ka Fortunatusu ni, ka Akayikusu ni, ǹ da ma li kɛ taman yii. Ǹ nə́ ma dɔ̀ɔ̃ pii ka dòo.
46016018	A giala, ma foo basã ǹ sii gɔ́ɔ̃ nɛ, ka ǹ bɛ́ ǹ nə́ ka dɔn foo basã lɔn. Bɛa minin kɛn miãn tá kɔnboe ka ǹ tɔ bǐɛ̃ pɛ.
46016019	Azii a Lawa a sɔmɔ minin tá fòo diɛ ka nɛ. Akilaasi laanka Prisili ni, ka minin mɛnɛn bɛ́ n soe kɔn Lawa a sɔmɔ lɛa ǹ kion, bɛn dɔn tá fòo diɛ ka nɛ Dɛnaa wɔ gɔ́ɔ̃ nɛ.
46016020	Wɔ dɔɔ̃nɔn mɛnɛn tumaa bɛ́ kànaa, ǹ tá fòo diɛ ka nɛ. Ka dinin nə tɔrɔbaa ǹ fòo da kɔn nɛ sɔnbɔraa nɛ.
46016021	Ma din Pooli n má boo lɛ a kɛ kiɛ̃ ka ma gɔn nɛ: Ka fòo.
46016022	Bɛ̀ Dɛnaa a kɔɔ̃n min mɛn ganaa wa, koe bɔ ǹ dɛnaa ganaa! Maranata! — bɛ giala mà «Wɔa Dɛnaa, daa!»
46016023	Dɛnaa Yezu a bǐɛ̃ die a goã ka li.
46016024	Man ka tumaa narɛ Yezu Krita wɔbaa gɔ́ɔ̃ nɛ.
47001001	Masɛ Pooli n Yezu Krita a dia dí‐a wole lɛa, á kɔnpɛ ka Lawa foo sii ni. Ma laanka ma dɔɔ̃n Timote ne, wɔ n sɛ́wɔ kɛ diɛ Korɛntin Lawa a sɔmɔ minin la, ka Lawa a minin mɛnɛn tumaa bɛ́ Grɛki gána tumu ni.
47001002	Wɔ Di Lawa laanka Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
47001003	Ma á fòo diɛ Lawa nɛ, asɛ mɛn bɛ́ wɔa Dɛnaa Yezu Krita ǹ Di lɛa. A din nə Díi lɛa wɔ makara doɛ̃. A din nə Lawa lɛa ma foo taɛ̃ sii tumaa gɔ́ɔ̃ nɛ.
47001004	Lawa din nə ma foo taɛ̃ maa fuu‐yɛ tumaa gɔ́ɔ̃ nɛ. Ma foo tãbaa mɛn yɛ a din li, a n mà ma boo la ma fuu‐yɛlen tumaa foo taã ka bɛ lɛ nɛ.
47001005	Sonbore, Krita a fuun lɛn bɛ́ ma yii gigiã lɔn, man foo tãbaa gole dɔ yii miɛ Krita pàã ganaa.
47001006	Ma bɛ́ fuu lɛ yii ke, ka dinin bǐɛ̃ kɔ a lɛa nɛ. Man máa ka foo tãbaa yɛ. Ma foo bɛ́ tã ke, ka dinin foo tãbaa a lɛa nɛ. Ma dɔ fuun mɛnɛn kuubaa si ma ganaa, bɛa foo tãbaa lɛ n toɛ ka dɔn tá bɛa fuun lɛn miãn sii ka ganaa.
47001007	Man waa‐n kɛ la taãn‐taãnɛ kaa wɔ paǹ li: Ma á doɛ̃ máa ka bɛ́ kaa wɔ gii yii maa fuun lɛn nɛ ke, ka n die kaa wɔ gii yii maa foo tãbaa lɛ dɔ‐n miɛ̃.
47001008	Ma dɔɔ̃nɔn lɛn, taãn nɛ, man giɛ li, máa ma fuu mɛn yɛ Azii gána nɛ, máa ka bɛ dɔ̃. Fuu lɛ la ma yii ni, á kiɛ̃ ma pàã yii la, ka ma daa ma pɛ, máa man die giɛ̃.
47001009	Ma yiri ni, fuu kɛ na á dɔ gɛ̀ wɔ gɔn la. Bɛ lɛ‐n ke, ma a n foo doɛ ma din ganaa doo wa, Lawa ke geren yii kiɛ, man doɛ bɛ ganaa.
47001010	A din na á ma kirisibaa bɛ miã gɛ̀ kɛ lɛ ganaa. Á re ma kirisibiɛ doo dinin. Hiĩ, man má n foo doa a din lɛ ganaa, á tɔn die ma kirisibiɛ doo.
47001011	Ka dɔn tá re n doe ma lɛ ka kaa Lawa nyankɔ nɛ. Lawa á re min gigiã a nyankɔ sii, a bɛa bǐɛ̃ kɛ zɛnaa ma nɛ, bɛa yɔrɔ kɛ lɛ la, min gigiã á re barka diɛ Lawa nɛ ma a lɛa.
47001012	Ma á boe la man din laakalaa ka màn kɔ́n nɛ. Bɛa màn lɛ á ke: Ma gɔ́ɔ̃gɔ́ɔ̃ ǹ taasiɛ n nyɛɛ ma nɛ, mà ma tɔ wɔ kanaa kɛ nɛ, sanparɛ kasɛn wɔ paǹ li, ka gɔ́ɔ̃ fubaa nɛ, ka Lawa a yoreenbaa nɛ. Ma bie má zɛnaa ka minbuiinin sii doɛ̃‐n wa. Man má zɛnaa ka Lawa a bǐɛ̃baa barka nɛ.
47001013	Ma bɛ́ sɛ́wɔn mɛnɛn diɛ ka la, ma bie màn kɔsɔ kiɛ̃ ǹ nɛ wa. Ka bɛ́ boe la, ka á màn mɛn pii ka tá a giala miɛ, man bɛ lɛ kiɛ̃ ǹ nɛ. Sɛnɛ, a tá ma yiri ni, máa ka á re boe la ka kɛ giala ma foaãnɛ.
47001014	A giala sisia, ka ba a tumaa giala miɛ bɔrɔ wa. Sɛnɛ, Dɛnaa Yezu a wusoo a daa pinaa, ka á re n dinin kalɛɛ ma a lɛa, ma dɔ á re n din kalɛɛ ka dɔn lɛa.
47001015	Man má n foo doa ka ganaa taãn‐taãnɛ. Bɛ lɛ‐n má tɔ́n lɛ kɔ, máa bɛ̀ ma á woe Masedoanɛ gána nɛ, máa ma á re boe ka li, bɛ̀ má n bɔyaa doo, ma da golee ka li. Bɛ̀ a na á n baa miɛ̃, bɛ̀ a n die foo kɔɔ̃n kɔ biɛ ka ganaa gunyin paa. Ka bɛ nɛ, bɛ̀ ka n die n doe ma lɛ, ka maa Zudee zii tɔ‐wɔ kɛ nɛ.
47001017	Bɛ a pɛ miɛ̃ kɛ a boe la a toa ka pɛ, mà ma a boo goon dali lɛa wa? Ma bɛ́ maa siin yɔrɔn boe lɔn, minbuiinbaa a bǐɛ̃ kɔ din sɔɔ̃‐n ma á giɛ li, a n boe la a toa ma pɛ mà «hiĩ, hiĩ», a da yaa «haayii, haayii» ni ma gɔ́ɔ̃ nɛ?
47001018	Lawa n maa siére lɛa, ma boo mɛn da ka nɛ, a bie «Hiĩ, hiĩ» laanka «Haayii, haayii» lɛa wa koe.
47001019	A giala masɛ nɛ, ka Silaasi laanka Timote ne, wɔ Lawa a Nɛ Yezu Krita mɛn boo laakalaa kaa piɛ, a bie á goã pii mà «Hiĩ», a da yaa «Haayii» na a gɔ́ɔ̃‐n wa. Ka bɛ‐n dinin, a na á goã Lawa a «Hiĩ» lɛa.
47001020	Sonbore ne, a din nə Lawa a lɛ kɔ ǹ sii tumaa a «Hiĩ» diɛ lɛ piɛ̃. Yezu Krita a lɛa nɛ, wɔ n pii wáa «a n miɛ̃», wɔ n Lawa tɔ gole koe ne.
47001021	Lawa na á toa ma gòãn nə́ doa, kun ka ka dɔn nɛ, Krita wɔbaa gɔ́ɔ̃ nɛ. A din Lawa lɛ na á wɔ bɔ á wɔ baa a din wɔn lɛa.
47001022	A din na a ná a wɔ baa ǹ nyaǹ kiɛ̃ wɔ ganaa, a ná a Yiri Fu dɔ da wɔ foon ne. Bɛ n nyɛɛ mà a bǐɛ̃n mɛnɛn koa wɔ nɛ, mà wɔ á re bɛn yii.
47001023	Lawa n maa siére lɛa; bɛ̀ má soɛ bɔ, a ma nyin papaã. Man máa ma a die ka yii wɛ̃ wa, bɛ lɛ‐n má pɛ máa ma a die Korɛnti bɔrɔ wa.
47001024	Goleemali wɔ paǹ li, wɔ ba li wáa wɔ sii kɔ́n da ka mìi‐n wa. A giala, mà ka gòã doa parsiini goleemali gɔ́ɔ̃ nɛ. Sɛnɛ, wɔ ǹ taasɛ wáa wɔ dí nya kun ka nɛ kaa yii‐nyɛɛ a lɛa.
47002001	Masɛ wɔ paǹ li, ma foo màn mɛn kũ, bɛ á ke: má pɛ máa ma a re wusii ma da ka li, ka foo ziziɛ̃‐n wa.
47002002	A giala bɛ̀ má ka foo ziziɛ̃, die n die masɛ foo kɔɔ̃n koe doo? Ma kaa min mɛnɛn lɛn foo ziziɛ̃, bɛ̀ bɛn lɛn manɛ!
47002003	Bɛ lɛ na á toa, má sɛ́wɔ lɛ dia ka la, ka ma bɛ́ má zɛnaa lɔn. Man ma ba li máa bɛ̀ ma dɔ kaa piɛ, min mɛnɛn doamaa bɛ́ ǹ ma foo kɔɔ̃n kɔ, bɛn nə ma foo‐ziziɛ̃lin baa wa. Má golee li taãnɛ, máa bɛ̀ má foo kɔɔ̃nbaa yɛ, ka dɔn tumaa a foo kɔɔ̃nbaa nɛ.
47002004	Sonbore ne, má sɛ́wɔ dia ka foo ziziɛ̃ nɛ, ka yiri lɔlɔkɔn nɛ, ka yii mu gigiã nɛ. Kaa foo ziziɛ̃ ǹ sii bie wa, sɛnɛ, ma bɛ́ ka narɛ taãn‐taãn ka yɔrɔ mɛn nɛ, man máa ka bɛ dɔ̃.
47002005	Bɛ̀ min foo ziziɛ̃ ǹ sii zɛnaa, a bie masɛ din sɔɔ̃ foo ziziɛ̃ wa, sɛnɛ, a n ka tumaa wɔ ziziɛ̃. Bɛ̀ a pɛ miɛ̃ kɛ la yii ni, a n ka tɛnɛn wɔ ziziɛ̃ sɛn.
47002006	Kaa min gigiã bɛ́ á dɔlɔ bɔ bɛa min lɛ ganaa, bɛ́ á boe.
47002007	Bɛ lɛ nɛ sisia, ka bǐɛ̃ kɔ ka a sii toa nɛ, ka a foo taã, ń giɛ foo‐ziziɛ̃ gole nyan saa a bɔ a yiri la wa.
47002008	Bɛ lɛ a lɛa, masɛ bɛ́ màn mɛn li, man máa ka sii zɛnaa a wɔ paǹ li, màn mɛn bɛ́ toɛ, a dɔ̃ ma ka tá asɛ narɛ.
47002009	A giala, ma sɛ́wɔ mɛn dia ka la, a mìi n ke: man má zɔɔ̃ li máa man da ka gɔ́ɔ̃ li, ma dɔ̃ bɛ ka á tɔn ma lɛ sii ka sii tumaa nɛ.
47002010	Bɛ̀ ka min a sã ǹ sii toa nɛ, masɛ dɔ n toɛ ǹ dɛnaa nɛ. A giala, bɛ̀ sii tan má n kɔnboe ma toa, man toɛ ka dinin lɛa Krita yɔrɔ‐a,
47002011	màn mɛn bɛ́ toɛ, Sɛtaan nyan boo wɔ la wa. A giala, wɔ tá a nya ǹ dí doɛ̃.
47002012	Má dɔ Troasi kiwi kəni, ma n die Krita a Boo Tii Kɔɔ̃n kɛ laakalɛɛ walan. Dɛnaa din zii bũ ma nɛ foaãnɛ.
47002013	Sɛnɛ, ma gɔ́ɔ̃ goã bii ni, a giala, ma wo ma dɔɔ̃n Tiiti yaa wa. Bɛ lɛ na á toa, má zii nyankɔ Troasi minin la, má kiɛ̃ má woo Masedoanɛ gána nɛ.
47002014	Barka tá Lawa ganaa! A giala, a din nə wɔ kiɛ kun ka Krita a gɔ̀lɔ̀‐baalin ni, wɔa tá kun ka Krita‐n kɛ pàã ganaa. A n dí nyɛɛ ka wɔ nɛ, ń giɛ ǹ tá Krita doɛ̃ bǎã tumaa nɛ, ń giɛ dɔn Krita boo gìĩ kɔɔ̃n kɛ dɔ kaa bǎã tumaa nɛ.
47002015	A bɛ́ miɛ̃, wɔ ǹ ka nyɔɔ giĩ kɔɔ̃n bɛ́ lɔn, Krita n koe Lawa la wúlu màn lɛa. Wɔ ǹ bɛ lɛ lɛa kirisibaalin laanka papaã wolen dɔn yii li.
47002016	Papaã wolen yii li, gìĩ kɛ lɛ n gɛ̀ gìĩ lɛa, a n gɛ̀ dii; kirisibaalin yii li, a n yiikoonaabaa gìĩ lɛa, a n yiikoonaabaa koe. Die n boe la a bɛa dí kɛ miã nya?
47002017	Masɛ bie pii koe Lawa a boo ganaa, ka min gigiã kɔsɔn kɛn bɛ́ lɔn wa. Haayii, Krita wɔbaa gɔ́ɔ̃ nɛ, masɛ n boo diɛ ka fubaa nɛ, ka Lawa din tɔ nɛ, a din yɔrɔ‐a.
47003001	A pɛ miɛ̃ kɛ á nyɛɛ ka nɛ, mà man zoɛ̃ man din laakalaa doo? Ma laadoo tá a ganaa ka min tɛnɛn bɛ́ lɔn, ǹ sɛ́wɔ dia ka la, ǹ ma laakalaa? Hinlaa ma ka nyankɔ, ka ma laakalaa ǹ sɛ́wɔ nɛ?
47003002	Ka dinin man maa sɛ́wɔ lɛa, á n kiɛ̃ ma foo ne, min tumaa n boe la a pɛ doɛ̃.
47003003	Boo taãn nɛ, ka n sɛ́wɔ lɛa, Krita din kiɛ̃, masɛ n má daa koa. A bie á kiɛ̃ ka sɛ́wɔ kiɛ̃ ǹ mu‐n ma, sɛnɛ, a na á kiɛ̃ ka Lawa yiikoonaa a Yiri Fu ni. A bie á kiɛ̃ kɔlɔn ganaa wa, sɛnɛ, a na á kiɛ̃ minbuiinin foo ne.
47003004	Ma á waa‐n bɛ la, a giala, Lawa din na á ma foo doa ka Yezu Krita barka nɛ.
47003005	Sonbore ne, ma a boe la ma taasɛ, máa ma á boe la, ma bɛa dí kɛ miã nya ka ma din pàã‐n wa. Ma pàã lɛ n boe Lawa li.
47003006	A din na á pàã kɔ ma la, mà ma lɛ kɔ kɔn la dii kɛ lɛ nyaa minin ni ǹ dɔ̃. Bɛa lɛ kɔ kɔn la dii kɛ lɛ bie landa sɛ́wɔ wɔ lɛa wa, sɛnɛ, Yiri Fu wɔ nɛ. A giala, Landa á min dii, sɛnɛ, Yiri Fu sɛn yiikoonaabaa koe min la.
47003007	Landa mɛn bɛ́ á n kiɛ̃ kɔlɔ ganaa sɛ́wɔ nɛ gogoon, Lawa a gugurubaa a siĩnbaa yɛ bɛa biikoo lɛ li. Muizu yɔrɔ tɛ pɛ ka yɔrɔ kɔ́n nɛ, yǎa Izirayeli minin nə́ ǹ ba boe la, ǹ tá n yiin doɛ la wa, a da yaa, bɛa tɛ‐pɛ kɛ lɛ doamaa nɛ a papaã. Á ke, Landa mɛn bɛ́ a nya ǹ dí n woe ka min ni gɛ̀ ganaa, siĩnbaa kɛ miã na á yɛ bɛ nɛ.
47003008	Siĩnbaa ba re yii Yiri Fu a nya ǹ dí ni a la bɛ‐n wa? Hiĩ, á yii a nɛ a la nɛ!
47003009	Sonbore, dí mɛn bɛ́ toɛ kiri minbuiinin kũ Lawa yɔrɔ‐a, gugurubaa yɛ bɛ nɛ. Dí mɛn bɛ́ minbuiinin biɛ min peperen lɛa Lawa yɔrɔ‐a, gugurubaa ba re yii bɛa dí lɛ nɛ a la bɛ‐n wa? Hiĩ, á yii a nɛ a la nɛ!
47003010	Ma á boe la ma pɛ dinin, máa gugurubaa mɛn goã á yɛ lɛlɛ ke, máa bɛ ba n zoɛ̃ kɔn ka pelo wɔ a gole gole kɛ‐n wa.
47003011	Sonbore, màn mɛn bɛ́ a goã belebɔ taman yii wa, bɛ gugurubaa yɛ. Màn mɛn bɛ́ re goɛ̃ duduu, bɛ a re gugurubaa yii a la bɛ‐n wa? Hiĩ, á yii a la nɛ!
47003012	Bɛa foo‐doa kɛ lɛ miã bɛ́ ma lon, bɛ lɛ n ke ma á waa‐n ma din la.
47003013	Ma bie zɛnɛɛ ka Muizu bɛ́ lɔn, á goã tapara koe a yɔrɔ lɛ, mà Izirayeli minin baran asɛ yɔrɔ a tɛ‐pɛ kɛ a kiɛ̃ wolebaa dɔ̃ wa.
47003014	Sɛnɛ, ǹ màn‐doɛ̃ boo la a ná a giala ma wa. Haalɛ pelo, bɛ̀ ǹ tá lɛlɛ a lɛ kɔ kɔn la ǹ sɛ́wɔn kɛn pii, a n ka bɛa tapara kɛ lɛ n tɔn koe ne ǹ siã, ǹ ba ǹ giala miɛ wa. Tapara lɛ tɔn nə n bɔ ǹ siã wa, a giala, a nə n boe golee Krita li wole din sɔɔ̃ siã.
47003015	Haalɛ tɔn pelo, bɛ̀ ǹ tá Muizu a sɛ́wɔn kɛn pii lɔn, a n ka tapara lɛ nə n koe ǹ siã.
47003016	Yǎa bɛ̀ min mɛn nə n gɔ́ɔ̃ binyə á kɔ Dɛnaa lɛ, tapara lɛ n mɛnɛɛ a n bɔ bɛa min kɛ siã.
47003017	Bɛ má pɛ máa Dɛnaa, bɛ giala mà Yiri Fu. Bɛ̀ Dɛnaa a Yiri Fu tá bǎã mɛn nɛ, tá ma din gɔn wìi a lɛa dɔ n goɛ̃ walan.
47003018	Wɔsɛn mɛnɛn tumaa bɛ́ tapara nə́ n bɔ wɔ siã, wɔsɛn man Dɛnaa a gugurubaa a siĩnbaa nyɛɛ. Wɔ́ n bɔyaa wɔ́ kɔnbɔ ka Dɛnaa din ni, wɔ́ wusoo wɔ́ gugurubaa yɛ, bɛ ń gole á la lɛlɛ wɔ kɛ nɛ. Dɛnaa din na á bɛa dí kɛ lɛ nya ka a Yiri Fu barka nɛ.
47004001	Lawa din na á bǐɛ̃ kɔ ma ganaa, á bɛa dí kɛ koa ma li. Bɛ lɛ n toɛ ma gù a basɛ̃ wa.
47004002	Siin mɛnɛn bɛ́ durii ni, ǹ nə́ sìi diɛ, má n piã ka bɛn nɛ. Ma a sii zɛnɛɛ ma minin yiri sã‐n wa, ma a Lawa a boo lɛ bɔbɔyɛɛ wa. Haayii, man Lawa a boo a taãnbaa nyɛɛ minin ni foaãnɛ. Man giɛ li, máa min tumaa nə n foo doa ma ganaa Lawa yɔrɔ‐a.
47004003	Haalɛ ka bɛ yii ni, ma Boo Tii Kɔɔ̃n mɛn pɛ ka nɛ, bɛ̀ á tɔn tì, a n tì papaã wolen ganaa.
47004004	A n tì a goleemali baãnaan kɛn dɔn ganaa. A giala, Sɛtaan mɛn bɛ́ kanaa kɛ mìi la, bɛ na á ǹ yiri tã, màn mɛn bɛ́ toɛ, ǹ nyan Boo Tii Kɔɔ̃n a wɔlɔ fulu kɛ yɛ wa. Bɛa wɔlɔ fúlu lɛ n Krita a tɔ golebaa nyɛɛ, asɛ mɛn bɛ́ Lawa din a kɔnboe lɛa.
47004005	Sonbore, bɛ̀ ma á boo laakalɛɛ, ma bie ma din boo diɛ wa: Yezu Krita mɛn bɛ́ Dɛnaa lɛa, man bɛ boo diɛ ka nɛ. Masɛ n kaa dí‐nyali din sɔɔ̃ lɛa Yezu taman yii.
47004006	Lawa mɛn bɛ́ á pɛ mà «Wɔlɔ fúlu yɛ wɔlɔ tì bii», a din na á toa wɔlɔ fúlu tɛ pɛ ma dɔ foo ne. Lawa a gugurubaa mɛn bɛ́ tɛ pii Yezu Krita yɔrɔ nɛ, a n mà minin nə boo la ǹ bɛ dɔ̃.
47004007	Masɛ n goon ka gì tàan nɛ, gɔn màn sonbore kɛ n ma nɛ, màn mɛn bɛ́ toɛ ǹ dɔ̃, mà pàã gole mɛn tɔrɔ bɛ́ ma nɛ, mà Lawa din pàã nɛ, mà masɛ wɔ bie wa.
47004008	Fuu tɔrɔ tumaa n guĩ lɛa ma kɔrɔn ma paǹ tumaa li, sɛnɛ, a ma dii wa; ma gɔ́ɔ̃ n bii ni, sɛnɛ, ma yiri ba n sii ma la wa;
47004009	maǹ boe ma yii ni, sɛnɛ, Lawa ba n boe ma li wa; maǹ ma zuĩ tán, sɛnɛ, ma a ziziɛ̃ wa.
47004010	Man gɛ̀‐wɔle lɛa baraabaraa Yezu a lɛa, ń giɛ Yezu a yiikoonaabaa kɛ dɔ tá n din nyɛɛ ma gɔ̀nɔn nɛ.
47004011	Sonbore, maa yiikoonaabaa gɔ́ɔ̃ nɛ, man we‐n gɛ̀ gɔn baraabaraa Yezu a lɛa, ń giɛ Yezu a yiikoonaabaa kɛ tá n din nyɛɛ ma gɔ̀nɔn gɛ̀‐wɔle kɛ nɛ.
47004012	Bɛa yɔrɔ kɛ lɛ la, masɛ n we‐n gɛ̀ gɔn, sɛnɛ, bɛ n yiikoonaabaa koe kasɛn la.
47004013	Á n pɛ Lawa a sɛ́wɔ nɛ: «Má golee Lawa li, bɛ lɛ‐n má boo da.» Bɛa goleemali ǹ yiri goon kɛ lɛ gɔ́ɔ̃ nɛ, masɛ dɔ n má golee Lawa li, bɛ lɛ‐n ma á Boo Tii Kɔɔ̃n kɛ diɛ.
47004014	A giala, ma á doɛ̃ taãnɛ, máa Lawa mɛn bɛ́ á Yezu yii kaa á bɔ geren li, máa bɛ á re masɛ dɔ yii kiɛ kun ka Yezu ni, ma wusoo ma yɛ kun ka ka nɛ, a din yɔrɔ‐a.
47004015	Sii mɛn tumaa bɛ́ ma yii maa tá kanaa gɔ́ɔ̃ nɛ, ka dinin lɛa nɛ; bɛ lɛ n toɛ, Lawa a bǐɛ̃baa á doe min gigiã ganaa, ń giɛ min damata á boe la, ǹ barka da Lawa nɛ, Lawa a tɔ golebaa a lɛa.
47004016	Bɛ lɛ n toɛ, maa foo tãbaa a nyɛɛ pin kɔ́n‐a wa. Haalɛ ta ma gɔ̀nɔn siĩ n ziziɛ̃ boɛboɛ woe, ma telenboen nə màn dii biɛ lɛawaa gogoonmaa li.
47004017	Bǎã goon fuu mɛn bɛ́ ma mìi ni, bɛ n gugurubaa gole nyabaã wole yɔrɔ boe koɛ ma nɛ. Fuu kɛ a màn kɔ́n lɛa bɛ li wa.
47004018	A giala, yii bɛ́ màn mɛn yii, ma bie n yiri koɛ bɛ ganaa wa. Yii bɛ́ a ba ǹ mɛn yii wa, ma yiri n bɛ ganaa. Yii bɛ́ màn mɛn yii, bɛ a beleboe taãn ma. Sɛnɛ, yii bɛ́ a ba màn mɛn yii wa, bɛ n beleboe yǎa duduu.
47005001	Sonbore, wɔ á doɛ̃ wáa kion ke wɔ tá a nɛ, wɔ gɔ̀nɔn kɛ nɛ. A n ka mɔnaa kion kooro bɛ́ lɔn, a n die ziziɛ̃. Sɛnɛ kion kɔsɔ tan wɔa wɔ lɛa Lawa dɔ. A n giã ǹ bǎã lɛa lon yǎa duduu. Min gɔn bie á bɛ zɛnaa wa.
47005002	Wɔ ǹ ginii we kanna, a giala, wɔ ǹ li wɔ wo wɔa Lawa a piɛ kion kɛ nɛ.
47005003	Bɛ̀ bɛa kion kɛ bie wɔ lon wa, bɛ̀ wɔ gɔ̀nɔn kooro n die goɛ̃.
47005004	Hiĩ, ta wɔ́ belebɔ wɔa kion kɛ‐n lɔn, wɔ ǹ ginii we, wɔ ǹ nɔmaa la. A bie ka wɔ n zoɛ̃ li, wɔ n na wɔ n bɔ kɔn ka wɔ gɔ̀nɔn kɛ‐n wa, sɛnɛ, wɔ yiri ná a ganaa, wáa wɔ wusoo wɔ Lawa a piɛ gɔ̀nɔn kɛ yɛ, ń giɛ, ǹ mɛn bɛ́ á gã, bɛ wusoo a yiikoonaabaa yɛ.
47005005	Lawa din na á wɔ zɛnaa bɛa bɔyaa miɛ̃ kɛ lɛ taman yii, á Yiri Fu kɔ wɔ la, a biɛ̃ ǹ bǐɛ̃baa ǹ màn bibinaa lɛa.
47005006	Bɛ lɛ nɛ, ma foo a tã lɛawaa tumaa li. Man doɛ̃, máa bɛ̀ ma á tɔn ka ma gɔ̀nɔn kɛ nɛ, ma wɔlɔ n tɔn sɔsɔɔ maa kion kɛ ganaa Dɛnaa li.
47005007	Wɔ ǹ tɔ we ka goleemali barka nɛ, sɛnɛ, yii a yɛ ná a bie wa.
47005008	Má pã ka foo tãbaa nɛ, bɛ̀ man soe man bɔ gɔ̀nɔn kɛ nɛ, ma wo giã Dɛnaa li, bɛ n kɔɔ̃n ma ganaa.
47005009	Sɛnɛ, ta ma tá ma gɔ̀nɔn kɛ nɛ, ta ma ba a‐n wa, man giɛ li, máa ma a din foo sii zɛnaa màn tumaa nyɛɛnɛ.
47005010	A giala, wɔ tumaa doamaa nɛ, wɔ golee Krita a kiri kuru ǹ bǎã kɛ yɔrɔ‐a. A n die kiri we wɔ ganaa, a didie saraa a kɔnpɛ ka a nyaǹ dí ni kanaa, ta a bǐɛ̃ nɛ, ta a baraa nɛ.
47005011	Ma bɛ́ nyɛ́ɛ baa Dɛnaa‐n giala doɛ̃, bɛ lɛ‐n ma á n doɛ máa minbuiin tumaa dɔ̃. Lawa á ma doɛ̃ ka peren‐peren. Ma á taasɛ máa ka dɔn dinin gɔ́ɔ̃ nɛ, ka á masɛ doɛ̃ miɛ̃ peren‐peren.
47005012	Ma bie ma dinmaa diɛ nyɛɛn wa, sɛnɛ, man zoɛ̃ máa ka foo goã kɔɔ̃n ka maa sii ni; bɛ̀ á n baa miɛ̃, min mɛnɛn bɛ́ n dinin laakalɛɛ ka kanaa siin ni, ǹ nə́ ǹ ba gɔ́ɔ̃gɔ́ɔ̃ ǹ siin lɛa wa, ka á re bɛn boo‐binyə koe ǹ la doɛ̃.
47005013	Bɛ̀ man mìi webaã sii zɛnɛɛ, bɛ ǹ ma din bii ni ka Lawa nɛ. Sɛnɛ, ma bɛ́ sii mɛn zɛnɛɛ kasɛn nɛ, mìi webaã sii bie wa.
47005014	A giala, Krita a minin‐narɛɛ la ma nɛ, masɛ mɛn bɛ́ má waa la, máa min goon na á gã min tumaa a lɛa, bɛ n nyɛɛ mà min tumaa na á gã.
47005015	A na á gã min tumaa a lɛa, ń giɛ min mɛnɛn yii bɛ́ koo, bɛn baran ǹ yiikoonaabaa zɛnaa ǹ dinin lɛa doo wa, sɛnɛ, min mɛn bɛ́ á gã a yii kaa ǹ lɛa, ǹ zɛnaa bɛ a lɛa.
47005016	Bɛ lɛ nɛ, ma bie min kɔ́n doɛ̃ doo minbuiin baa ǹ yɔrɔ kɛ la wa. Haalɛ ta má Krita dɔ̃ minbuiinbaa ǹ yɔrɔ la lɛlɛ, kanna, ma bie doɛ̃ bɛa yɔrɔ kɛ la doo wa.
47005017	Bɛ̀ min golee Krita li, ǹ dɛnaa na á màn dii baa: a màn zizibaa nya, á ke, a n màn dii lɛa.
47005018	Bɛa sii kɛ tumaa n boe Lawa li, asɛ mɛn bɛ́ á wɔ kaa kun ka a din ni Krita pàã ganaa, á dí kɔ wɔ la, mà wɔ wɔ miã kɔsɔn dɔn kaa kun ka asɛ nɛ.
47005019	A giala, Lawa n min tumaa kiɛ kun ka a din ni Krita pàã ganaa. A ba giɛ minbuiinin sã ǹ siin kɛn ganaa wa. A din na á minin kaa kun ka a din ni ǹ boo kɛ kɔ wɔsɛn la, mà wɔ pɛ.
47005020	Man boo kɛ diɛ ka nɛ Krita bǎã nɛ, ka n pɛ mà Lawa dinmaa lɛ lɛ n boe ka bíi ka masɛ lɛ nɛ: Man ka gòã kuĩ ka Krita tɔ nɛ, ka lɛ kɔ ka n dinin kaa kun ka Lawa nɛ.
47005021	Sii baraa kɔ́n goã Krita li wa, sɛnɛ, Lawa na á wɔa sii baraan guĩ da a din lɛ mìi ni, ń giɛ, wɔ á min peperen biɛ asɛ din yɔrɔ‐a Krita pàã ganaa.
47006001	Ma bɛ́ dí nyɛɛ kun ka Lawa din ni, a bǐɛ̃ mɛn baa wɔ la, man ka nyankoe máa ka nyan toa, bɛ goã kooro wa.
47006002	A giala, Lawa din na á pɛ sɛ́wɔ nɛ: «Biikoo sonbore li, má n too kɔ n lon; kirisibaa pinaa, má daa n gú ganaa.» Á ke, sisia kəni, biikoo sonbore lɛ n ke, a minin kirisibaa pinaa lɛ dɔ n ke.
47006003	Ma ba li ma min kɔ́n mìi ziziɛ̃ ka yɔrɔ kɔ́n nɛ wa, ń giɛ, ǹ nyan maa dí kɛ pɔpɔsɛ wa.
47006004	Man sii tumaa zɛnɛɛ dinin, máa ǹ dɔ̃ mà Lawa a dí‐nyali n ka ma nɛ. Man fuu sii ma ganaa parsiini ka foo‐kũ ni. Sii kakan nə́ ma yɛ, ka gɔ́ɔ̃ bii ni.
47006005	Ǹ nə́ ma dɛ, ǹ nə́ ma da kòso‐n. Ǹ nə́ zaman gigiã gɔ́ɔ̃ tii, bɛ̀ ǹ nə ǹ kaa ma ganaa. Má lɛ kɔ dí kakan nyɛɛ ganaa. Má n din kurə́ nyuù ganaa, ka màn‐bii ni gunyin damata.
47006006	Man maa Lawa a dí‐nyalibaa nyɛɛ ka maa yoreenbaa nɛ, maa màn‐doɛ̃ nɛ, ka maa foo‐kũ ni, ka maa min bǐɛ̃baa nɛ. Man nyɛɛ dɔn ka Yiri Fu pàã nɛ, ka maa minin narɛ taãn‐taãn nɛ,
47006007	ka sonbore pɛ nɛ, Lawa din a boo sii la pàã nɛ. Maa ziabaa ǹ màn nə ka sii pepere ne. Man miɛ min ganaa ka bɛ nɛ, man ma din dɔ lɛduĩ ka bɛ nɛ.
47006008	Maǹ ma guguru koe, bɛ̀ ǹ sìi dɔ da ma ganaa. Maǹ ma tɔ baraa pii, ǹ ná a bǐɛ̃ dɔ pii. Maǹ giɛ ma ganaa soɛ‐bɔle lɛa, a da yaa man sonbore dɔ pii.
47006009	Ka manə ǹ ba ma doɛ̃ wa, a da yaa ǹ tumaa dɔ n ma doɛ̃. Ka gere n ma nɛ, a da yaa ma yii dɔ n koo, ka ka yii bɛ́ a ganaa lɔn. Maǹ dɔlɔ boe ma ganaa, ǹ nə́ ǹ ba toɛ ma gã dɔn wa.
47006010	Maǹ ma foo ziziɛ̃, sɛnɛ ma foo dɔ n kɔɔ̃n baraanɛ. Ma n doobaa lɛa ǹ yii li, sɛnɛ, man min gigiã dɔ biɛ pàãma lɛa. Man gɔn kooro‐a lɛa ǹ yii li, sɛnɛ, màn tumaa dɔ n ma gɔn.
47006011	Maa Korɛnti a giaáran lɛn, má boo da ka‐n foaãnɛ. Má n foo lɛ bũ ka‐n panparaa nɛ.
47006012	Man gɔ́ɔ̃ tii ka ganaa wa, sɛnɛ, kasɛn man ka kaa wɔ tii masɛ ganaa.
47006013	Ka ma gɔn doo saraa ma la: man boo kɛ pii ka nɛ, ka maa nɛnyaanan bɛ́ lɔn. Ka dɔn nə n foo lɛ bũ ma dɔ‐n panparaanɛ!
47006014	Ka nyan toa ka kaa sii kaa kun ka goleemali baãnaan nɛ wa. Ǹ minbaa a kɔnpii ka kaa wɔ‐n wa. Kaa‐kun mɛn nə màn pepere laanka màn baraa bii ni? Wɔlɔ fúlu n siɛ lɔn a n kaa kun ka wɔlɔ tì ni?
47006015	Krita n siɛ lɔn, a kɔn‐wɔ ma ka Sɛtaan nɛ? Hinlaa goleemali wole a wàa n boe la, a goã kun ka goleemali baãnaa wɔ nɛ?
47006016	Lawa a kion a wàa n boe la a goã kun ka min kooron wúlu bɔ ǹ mànan nɛ? A giala, wɔ ǹ Lawa yiikoonaa a kion lɛa. Ka a din bɛ́ á pɛ lɔn: «Ma á re giɛ̃ ǹ bii, ma goã ǹ li.Ma á re ǹ Lawa biɛ, ǹ tá re maa zaman biɛ.»
47006017	Bɛ lɛ a lɛa nɛ, Dɛnaa pɛ: «Ka n bɔ ǹ li ka goã ka gɔrɔn, màn mɛn bɛ́ a yoreen ma, ka nyan wo bɛ wɔlɔ li wa, masɛ din tá re ka kuĩ doɛ̃.
47006018	Ma á re kaa díi biɛ, ka dɔn tá re maa nɛgiĩn biɛ ka maa nɛlɔn nɛ. Dɛnaa Pàãyiidɛnaa na á pɛ miɛ̃.»
47007001	Maa giaáran lɛn, bɛa lɛ kɔ ǹ siin kɛn lɛn là á gole wɔ ganaa. Bɛ lɛ n toɛ, sii mɛn tumaa bɛ́ gɔ̀nɔn laanka telenboen gɔgɔrɛ koe, ka daa wɔ n bɔ bɛn wɔlɔ li, wɔ n dinin yoreen kɔ lenlen. Ka daa wɔ nyɛ́ɛ baa Lawa yii ni.
47007002	Ka bǎã kɔ ma la ka foo ne! A giala, mà ma sã min kɔ́n ganaa wa, ma min kɔ́n wɔ ziziɛ̃ wa, ma min kɔ́n bebere má a gɔn màn si la wa.
47007003	Ma bie boo kɛ pii ka nɛ, ma á kiri diɛ ka la wa. A giala, má saa lɛlɛ má pɛ, máa kaa sii n kaka ma ganaa, bɛ lɛ‐n wɔ á kun baraanɛ yiikoonaabaa‐n ka gɛ̀ gɔ́ɔ̃ nɛ.
47007004	Ma foo á doa‐n ka ganaa parsiini, ma nə n nyɛnyɛɛ ka a lɛa dɔn parsiini. Maa fuun tumaa gɔ́ɔ̃ nɛ, man piɛ̃‐n ka foo tãbaa nɛ, maa foo kɔɔ̃n kɔ kiɛ̃ a bǎã la.
47007005	Haalɛ ma bɛ́ má dɔ Masedoanɛ gána nɛ, ma susui yɛ ka duduu wa. Sii kakan nə́ ma yɛ paǹ din tumaa ganaa: má yɔ bɔ kɔn ka min kɔsɔn nɛ, nyɛ́ɛ n ma foo ne.
47007006	Sɛnɛ, Lawa mɛn bɛ́ foo ziziɛ̃ wolen foo taɛ̃, a din na á ma foo taã Tiiti a daa li.
47007007	A daa kɛ din sɔɔ̃ bie á ma foo taã wa, sɛnɛ, ka bɛ́ ká a dinmaa foo taã ka yɔrɔ mɛn nɛ, á bɛ dɔ pɛ ma nɛ. Ka yiri bɛ́ a ganaa, mà ka wusoo ka ma yɛ ka yɔrɔ mɛn nɛ, á bɛ dɔ pɛ ma nɛ, kaa foo ziziɛ̃ ǹ gɔn nɛ, ka ka bɛ́ zoɛ̃ mà ka maa zia gii si lɔn. Bɛ lɛ n toɛ, kanna, ma foo wusoo á kɔɔ̃n kɔ doo á la lɛlɛ wɔ nɛ.
47007008	Taãn nɛ, ma bɛ́ má sɛ́wɔ mɛn dia ka la, ta á ka foo ziziɛ̃, ma a n gɔ́ɔ̀ bii ka bɛ‐n doo wa. Má n gɔ́ɔ̃ bii lɛlɛ, bɛ̀ ma bɛ́ má dɔ̃, máa maa sɛ́wɔ kɛ lɛ ka foo ziziɛ̃ biikoo kɔ́n li.
47007009	Sɛnɛ kanna, ma nə n nyɛnyɛɛ. Kaa foo‐ziziɛ̃ kɛ a lɛa bie wa, sɛnɛ, kaa foo‐ziziɛ̃ mɛn bɛ́ á kaa giã ǹ gɔn bɔyaa ka yɔrɔ kɔsɔ nɛ, bɛ a lɛa nɛ. A giala, Lawa bɛ́ foo‐ziziɛ̃ mɛn li, ka n ká bɛ lɛ wɔ. Bɛ lɛ n ke, masɛ wɔ paǹ li, ma sii baraa kɔ́n zɛnaa ka‐n ma.
47007010	A giala, Lawa bɛ́ foo‐ziziɛ̃ mɛn li, bɛ lɛ n min a giã ǹ gɔn bɔyɛɛ, a wo da kirisibaa nɛ, a ná a ba bǎã koe gɔ́ɔ̃ bii la wa. Sɛnɛ, wɔ dinin minbuiinbaa ǹ foo‐ziziɛ̃n kɛn man woe wɔ‐n gɛ̀ ganaa.
47007011	Foo‐ziziɛ̃ mɛn ka yɛ, Lawa dí mɛn nya ka bɛ nɛ, ka yii tá a sii‐zɛnaa ganaa kanna! Ka yii tá a ganaa, bɛa foo‐ziziɛ̃ kɛ lɛ na á toa, ka n we yii sii kɛ lɛ a zɛnaali li, ka yii kakabaa nɛ, ka kaa zia gii si nyaa! Foo‐yoo baraa mɛn goã ka nɛ, sii lɛ a zɛnaali wɔ paǹ li! Ka nyɛ́ɛ mɛn baa masɛ a foo‐yoo ne! Wɔa wusoo a kɔn yɛ foo mɛn goã ka nɛ! Din kɔ sii ganaa mɛn goã ka nɛ, ká dɔlɔ bɔ sii baraa zɛnaali lɛ ganaa! Ka ǹ ká nyaa ka bɛ lɛ tumaa nɛ, mà ka gii ba sii baraa kɛ lɛ‐n wa.
47007012	Ta bɛ nɛ, ma bɛ́ má sɛ́wɔ kɛ dia ka la, min mɛn bɛ́ á sii la, ma bie má dia bɛ a lɛa wa, a sii la min mɛn dɔ la, ma dia bɛ dɔ a lɛa wa. Sɛnɛ, man máa ma sii bɛ́ kaka ka ganaa lɔn, ka boo la ka bɛa foaãbaa dɔ̃ Lawa yɔrɔ‐a.
47007013	Bɛ lɛ na á toa, ma foo taã, kaa sii‐zɛnaa kɛ a lɛa. Ma bie má foo tãbaa din sɔɔ̃ yɛ wa, foo kɔɔ̃n gole nə́ n nyə́ ma‐n doo, bɛ̀ ma bɛ́ má Tiiti yɛ, a foo n kɔɔ̃nɛ, mà ka tumaa ná asɛ foo taã parsiini.
47007014	Má n din laakalaa Tiiti yɔrɔ‐a kaa lɛa, sɛnɛ, ka sìi da ma ganaa wa. A giala, ma goã sonbore pii ka‐n baraa‐n lɔn, a din yii goon ne, ma din laakalaa ǹ boo mɛn da Tiiti yɔrɔ‐a, bɛ dɔ́ yɛ pepere.
47007015	Ka bɛ́ ká a lɛ si lɔn, ká kũ doɛ̃ lɔn, ká nyɛ́ɛ baa nɛ ka gɔ̀nɔn bìn‐diɛ nɛ, bɛ̀ a yiri daa bɛ nɛ, màn nə miɛ a ka narɛɛ a golebaa li.
47007016	Ma nə n nyɛnyɛɛ parsiini, a giala, ma á boe la man foo doa ka ganaa sii tumaa gɔ́ɔ̃ nɛ.
47008001	Wɔ dɔɔ̃nɔn lɛn, Lawa a bǐɛ̃baa ǹ siin nə n zɛnaa Masedoanɛn Lawa a sɔmɔn nɛ ka yɔrɔ mɛn nɛ, ma n zoɛ̃ máa ka bɛ dɔ̃.
47008002	Damagɔ́ɔ̃li fuu nyaa ǹ golee Lawa li wolen man taãn‐taãnɛ. Sɛnɛ, ǹ foo kɔɔ̃n kɔ gole kɔ, ǹ nə́ n dinin nyaa ka bǐɛ̃baa ǹ foo ne, ǹ laanka ǹ doobaabaa baraa kɛ nɛ.
47008003	Masɛ nə ǹ siére lɛa. Ǹ bɛ́ boe màn mɛn la ǹ nə́ bɛ kɔ, ǹ nə́ kɔ ǹ dinin li, á la ǹ pàã yii din ni.
47008004	Ǹ nə́ ma nyankɔ ka ǹ parsii ni, mà ma lɛ kɔ ma n gii kaa kun ka ǹsɛn nɛ, ǹ boo la, ǹ nə ǹ dɔmalɛ kɛ dia Zudee gána a Lawa a minin la.
47008005	Ma yiri bɛ́ a goã màn mɛn ganaa wa, bɛ nə́ n zɛnaa. Ǹ nə́ n dinin kɔ Dɛnaa la bɔrɔ, bɛ kio, ǹ nə́ n dinin kɔ masɛ dɔ la, ka Lawa foo sii barka nɛ.
47008006	Bɛ lɛ na á toa, má Tiiti nyankɔ parsiini ma dia ka li, máa a bǐɛ̃baa ǹ dí mɛn giala kɔ, a bɛ lɛ nya a nyɔmɔɔ sɔnbɔraanɛ, ka a bɛ́ a ná a giala kɔ lɔn.
47008007	Màn tumaa tá ka gɔn gigiã, goleemali ni, boo da doɛ̃ nɛ, màn‐doɛ̃ nɛ, din kɔ sii ganaa duduu ni. Ka kɔn‐narɛɛ dɔ yɛ á bɔ masɛ li. Ka toa bǐɛ̃baa ǹ foo gole dɔ goã ka nɛ, dɔmalɛ ǹ dí kɛ a lɛa.
47008008	Pàã bie ma á nyɛɛ ka‐n wa. Sɛnɛ, man ka miãn din kɔ sii ganaa kɛ pii ka nɛ, máa ka dɔn nə kaa kɔn‐narɛɛ kɛ a taãnbaa nyaa.
47008009	A giala, ka á wɔa Dɛnaa Yezu Krita a bǐɛ̃ baa ǹ gɔn doɛ̃: asɛ mɛn bɛ́ pàãma lɛa, á n din baa doobaa lɛa ka a lɛa, a boo la a kasɛn baa pàãman lɛa, ka a doobaabaa lɛ nɛ.
47008010	Man maa taasiɛ nyɛɛ ka nɛ bɛa sii kɛ lɛ gɔ́ɔ̃ nɛ: Ka dí mɛn giala kɔ diɛ̃, a n siĩn ka kɔ bɛ lɛ. Ka dinin man ká bɛa dí kɛ lɛ bɔ bibinaanɛ, ka goã bɛ li wa, ká a sii zɛnaa dɔ giala kɔ.
47008011	Kanna kəni, ka dí kɛ nya ka nyɔmɔ. Ka bɔ ka yiri‐n ka sonborebaa mɛn nɛ, ka wo‐n miɛ̃, ka zɛnaa ka pàã yii li.
47008012	A giala, bɛ̀ n màn kɔ ka yiri sonbore ne, màn mɛn bɛ́ n gɔn ń bǐɛ̃ baa nɛ, Lawa n bɛ sii, ǹ mɛn bɛ́ a ba n gɔn wa, a laadoo ba bɛ ganaa wa.
47008013	Ka laadoo bɛ́ màn mɛn ganaa, ǹ bie pii mà ka n dɔ ka miã kɔsɔn lɛ ka bɛ‐n wa, sɛnɛ, ka toa a zɛnɛ kɔn lɛ.
47008014	Biikoo kɛ nɛ, kasɛn màn gialakun bɛ́ a tan, ǹsɛn wɔ nyaabaa, ka á boe la ka n dɔ ǹ lɛ. Ǹ kɔ́n pinaa, bɛ̀ ka dɔn wɔ nyaabaa, ǹ dɔn wɔ gialakun ná a tan, ǹ tá boe la ǹ nə n dɔ ka lɛ. A nə n biɛ miɛ zɛnɛkɔnlɛ tɔn yɛ.
47008015	Bɛ n kɔnpii ka Lawa a sɛ́wɔ a boo‐pɛ kɛ nɛ: «Min mɛn màn goa gigiã, a wɔ la yii‐n wa, min mɛn dɔ goa boɛɛnɛ, a màn kɔ́n nyaabaa wa.»
47008016	Ma á barka diɛ Lawa nɛ, asɛ mɛn bɛ́ á din kɔ sii ganaa da Tiiti yiri ni ka a lɛa, ka masɛ bɛ́ lɔn!
47008017	Masɛ n má Tiiti nyankɔ má dia dí ganaa. Á lɛ kɔ, sonbore ne, sɛnɛ, a bɛ́ piɛ̃‐n ka din kɔ sii ganaa nɛ, á bɔ a din ni mà asɛ á die boe ka li.
47008018	Wɔ dɔɔ̃n kɔsɔ mɛn bɛ́, Lawa a sɔmɔn tumaa tá a tɔ laakalɛɛ Boo Tii Kɔɔ̃n kɛ wɔ paǹ li, má bɛ dia kun ni.
47008019	Ka bɛ din ni doo, Lawa a sɔmɔn man nə́ bɔ, mà a maa zii tɔ wɔ kun wole baa, bǐɛ̃baa ǹ dí kɛ lɛ a nyɛɛ gɔ́ɔ̃ nɛ. Wɔ ǹ bɛa dí lɛ nyɛɛ Dɛnaa dinmaa a tɔ golebaa a lɛa, taasiɛ sonbore mɛn dɔ bɛ́ wɔ gɔ́ɔ̃ nɛ, wɔ bɛ dɔ nyaa nɛ.
47008020	Wɔsɛn mɛnɛn bɛ́ bɛa wɔrɔ gole kɛ a tamaalin lɛa, wɔ ǹ yiri boe wɔ dinin li, wáa wɔ nyan tɔ pɔpɔsiɛ kɔ́n yɛ a gɔ́ɔ̃‐n wa.
47008021	Wɔ bie giɛ li, wɔ sii pepere zɛnaa Lawa din sɔɔ̃ yɔrɔ‐a wa, sɛnɛ, wɔ ǹ giɛ li wɔ zɛnaa minbuiinin dɔn yɔrɔ‐a.
47008022	Ma dɔɔ̃n kɔsɔ dɔ á ke, ma á diɛ kunun ǹ ni. Biikoo gigiã li, má a sii gɔsɛ, á n din nyaa din kɔ sii ganaa wole lɛa biikoo tumaa li. Sɛnɛ kanna, a din kɔ sii ganaa la lɛlɛ wɔ nɛ, a giala, á waa ka la parsiini.
47008023	Tiiti wɔ paǹ li, ma din a tá kun wole n bɛ nɛ, a n dí nyɛɛ kun ka ma nɛ kaa lɛa. Wɔ dɔɔ̃n gialakunun mɛnɛn bɛ́ kun ni, bɛn man Lawa a sɔmɔ minin dia dí‐a wolen lɛa. Maǹ sii zɛnɛɛ Krita guguru‐kɔ a lɛa.
47008024	Ka nyaa ǹ nɛ, mà ka tá ǹ narɛ taãn‐taãnɛ, ń giɛ Lawa a sɔmɔn lɛn tá doɛ̃, mà sonbore tá ma lon ka maa din laakalaa kɛ nɛ kaa lɛa.
47009001	Lawa a zaman mɛn bɛ́ Zudee gána nɛ, là ba a ganaa, ma boo da kasɛn nɛ bɛn dɔmalɛ wɔ paǹ li wa.
47009002	Taasiɛ sonboren mɛnɛn bɛ́ ka gɔ́ɔ̃ nɛ, man ma din laakalɛɛ ka bɛn nɛ Masedoanɛ minin li ka a lɛa. Má pɛ máa «a saa diɛ̃n ganaa, wɔ dɔɔ̃nɔn mɛnɛn bɛ́ Grɛki gána nɛ, máa bɛn nə́ lɛ kɔ ka dɔmalɛ lɛ nɛ.» Kaa din kɔ sii ganaa miɛ̃ kɛ lɛ Lawa a sɔmɔn lɛn gigiã gù kaa.
47009003	Man wɔ dɔɔ̃nɔn kɛn diɛ ka la, màn mɛn bɛ́ toɛ, ma bɛ́ ma din kalaa mɛn we kaa lɛa, dɔmalɛ kɛ wɔ paǹ li, bɛ nyan kooro baa wa. Sɛnɛ, ka n yɔrɔ bɔ taãnɛ ka ma bɛ́ má pɛ lɔn.
47009004	Bɛ̀ a n baa miɛ̃ wa, bɛ̀ Masedoanɛ minin nə́ daa kun ka ma nɛ, ǹ nə́ daa yaa bɛ̀ ka n yɔrɔ bɔ wa, maa waa ka la miɛ̃ kɛ á re sìi diɛ ma ganaa parsiini, a ka dɔn dinin pusii wa!
47009005	Má ga a ganaa, máa a n siĩni, ma wɔ dɔɔ̃nɔn kɛn nyankɔ, ma ǹ dia ma nyɛɛnɛ, ka lɛ kɔ ka bǐɛ̃baa ǹ sii mɛn nɛ, ǹ da bɛ yɔrɔ bɔ. Bɛ̀ á n baa miɛ̃, ma á re die yiɛ bɛ̀ ká n yɔrɔ bɔ ká nya, bɛ tɔn nyaa, mà ka ǹ ká kɔ ka foo kɔɔ̃n nɛ, pàã ná a yɛ a‐n wa.
47009006	Ka n yiri koa kɛ li: bɛ̀ min màn tɔrɔ boɛɛn da, a n màn boɛɛn kuri. Bɛ̀ min màn tɔrɔ gigiã da, a n màn gigiã kuri.
47009007	Didie tumaa lɛ kɔ lɔn, a màn kɔ a kɔnpɛ bɛ nɛ. A kɔ bɔ a din ni, a nyan pàã baa wa. A giala, bɛ̀ min màn kɔ ka foo kɔɔ̃n nɛ, Lawa n bɛa dɛnaa narɛ.
47009008	Pàã tá Lawa lon, á boe la a toa ka bǐɛ̃ tɔrɔ gigiã yɛ, ń giɛ ka á boe la ka n laadoo màn tumaa yɛ, ka a laman yɛ, ka bǐɛ̃baa ǹ dí sonbore tumaa nya nɛ.
47009009	Ka Lawa a sɛ́wɔ bɛ́ á pɛ lɔn: «A nə n gɔn lɛ buĩ á doobaan goe ka màn nɛ. A sii pepere zɛnaa n goɛ̃ yǎa duduu.»
47009010	Lawa mɛn bɛ́ màn tɔrɔ koe màn‐dali la, ka màn‐bii ni mà a n din too ne, á re màn tɔrɔ tumaa koe ka la, ka dinin laadoo yii li, a na a bulu bɔ, ń giɛ kaa bǐɛ̃baa ǹ foo kɛ á sii gigiã zɛnɛɛ.
47009011	Á re ka biɛ pàãman lɛa a dɔ kɔn, mà ka boo la, ka n dinin nyaa bǐɛ̃baa ǹ foodɛnan lɛa biikoo tumaa li. Masɛ bɛ́ re woe kaa bǐɛ̃baa ǹ mànan mɛnɛn koɛ, bɛ á re toɛ min gigiã barka da Lawa nɛ.
47009012	A giala, bɛa dí kɛ lɛ ka á nyɛɛ, a bie Lawa a zaman din sɔɔ̃ laadoo bǐɛ̃ koe wa, sɛnɛ, a n toɛ doo, barka gigiã nə n da Lawa nɛ.
47009013	Ka bɛ́ n doe min mɛnɛn lɛ, ǹ gigiã á re Lawa tɔ gole koe. Ka bɛ́ dí nyɛɛ ka bɔlɔgoondɛnaabaa‐n ka yɔrɔ mɛn nɛ, Krita a Boo Tii Kɔɔ̃n kɛ gɔ́ɔ̃ nɛ, bɛ á re toɛ, ǹ barka da Lawa nɛ. Ka bɛ́ ka gɔn mànan gii kɔn‐a ǹ nɛ, a n doe min kɔsɔn dɔn ganaa, ǹ tá re barka diɛ Lawa‐n bɛ dɔ a lɛa.
47009014	Ǹ tá re Lawa nyankoe ka a lɛa, ǹ nə ǹ kɔn‐narɛɛ nyaa ka nɛ. A giala, Lawa bǐɛ̃ gole gole baa ka nɛ.
47009015	Lawa a bǐɛ̃baa ǹ màn kɛ miã banban, wɔ á barka diɛ nɛ bɛ taman yii.
47010001	Masɛ Pooli dinmaa n kɛ pii ka nɛ, masɛ mɛn bɛ́, ǹ nə pii mà bɛ̀ ma á ka li, mà man min basiɛ̃ lɛa, sɛnɛ, mà bɛ̀ ma a ka li wa, mà man kakaarɛ ka ganaa. Man ka nyankoe ka Krita a foo basiɛ̃ laanka a sonborebaa nɛ.
47010002	Bɛ̀ má daa ka li, ka nyan ma da kakaarɛbaa ǹ sii zɛnaa ganaa ka pàã‐n wa. A giala, min mɛnɛn bɛ́ taasɛ, mà man maa siin zɛnɛɛ kanaa sii din sɔɔ̃ a lɛa, ma á boe la ma kakaarɛbaa ǹ sii zɛnaa ǹ nɛ doɛ̃.
47010003	Taãn nɛ, wɔ n kanaa kɛ a min lɛa, sɛnɛ, wɔ bie yɔ boe ka kanaa minbaa ǹ yɔrɔ din sɔɔ̃‐n wa.
47010004	Haayii, wɔsɛn ziabaa ǹ mànan bie kanaa a minbuiinin wɔn lɛa wa, sɛnɛ, ǹ pàã n boe Lawa li, ǹ nə́ Lawa a zɔ́ɔn sii ziziɛ̃. Min mɛnɛn bɛ́ taasiɛ gole we ǹ dinin ganaa, maǹ bɛn taasiɛ ziziɛ̃.
47010005	Min mɛn tumaa a din gole kɔ bɛ́ a la yii ni, n dinin koɛ Lawa‐doɛ̃ ganaa, wɔ ǹ bɛn tumaa gisĩ. Wɔ n min tumaa a taasiɛ kuĩ wɔ á golee ne, yǎa ǹ dɔn nə Krita a boo sii.
47010006	Bɛ̀ ká boo‐sili peperen baa lɔn, man dɔlɔ boe boo‐sili baãnaan tumaa ganaa gɔrɔ.
47010007	Ka ga siin ganaa doɛ̃. Bɛ̀ bɛ nɛ, bɛ̀ min mɛn golee li mà asɛ n Krita wɔ lɛa, ǹ dɛnaa nə n yiri koa kɛ li gɔrɔ. Masɛ dɔ n Krita wɔ lɛa ka a dɔ bɛ́ lɔn.
47010008	Dɛnaa din pàã mɛn kɔ ma la, ta má n din laakalaa ka bɛ‐n boɛɛnɛ, bɛ a sìi diɛ ma ganaa wa. Bɛa pàã lɛ n kaa sii a wo nyɛɛnɛ ǹ giala lɛa, a bie ka ziziɛ̃ wa.
47010009	A bie ka man zoɛ̃ mà ma nyɛ́ɛ da ka ganaa ka maa sɛ́wɔn nɛ wa.
47010010	A giala, maǹ pii mà maa sɛ́wɔn lɛn tá guguru, ǹ nə́ kaka. Sɛnɛ, mà bɛ̀ ma tá ka li, mà ma pàã a tɛ wa, mà ma a boo dɔ diɛ doɛ̃ wa.
47010011	Bɛ miã dɛnan kɛn lɛn nə n yiri koa li ǹ dɔ̃, mà bɛ̀ man toa sɔsɔɔ ma boo mɛn da, ta man ka li, maa sii‐zɛnaa dɔ n miɛ̃.
47010012	Min mɛnɛn bɛ́ n dinin piɛ̃ gole koe, masɛ ba n zoɛ̃ kɔn ka bɛn nɛ wa. A giala, ǹ mìi we banban, maǹ nə n zoɛ̃ kɔn ka ǹ dinin ni, ǹ kɔnboe n ka ǹ dinin ni.
47010013	Bɛ̀ masɛ wɔ a lɛa nɛ, ma a re n din laakalɛɛ, a kiɛ̃ ma din a lɛ doa ǹ bǎã la wa. Lawa dí kɔ ma la a ná a lɛ doa maa, bɛ lɛ na á daa ma‐n yǎa kaa piɛ, ma a re kiɛ̃ bɛ la wa.
47010014	Ma bɛ́ má daa kaa piɛ, ma bie ma kiɛ̃ maa lɛ doa ǹ bǎã la wa. A kɔnpɛ ka bɛ lɛ nɛ, ma din nə má daa Boo Tii Kɔɔ̃n pɛ ka‐n bibinaanɛ Yezu Krita wɔ gɔn la.
47010015	Ma miãn nə dí mɛn nya, ma a n din gole koe ka bɛ‐n wa. Sɛnɛ, ma á taasɛ máa kaa goleemali á re gole koe, màn mɛn bɛ́ toɛ, ma boo la ma dí nya ka bii, dí mɛn bɛ́ gole parsiini. Lɛ doa ǹ bǎã mɛn nə n koa, ma a re bɛ la boe wa.
47010016	Bɛ kio, ma á re boe la, ma wo ka Boo Tii Kɔɔ̃n kɛ nɛ ka lɛkoro‐a ǹ kiwin ni. Min kɔsɔn nə dín mɛnɛn nya ǹ dinin bǎã taãnan nɛ, man ma a n din laakalɛɛ ka bɛn nɛ wa.
47010017	Ká Lawa a sɛ́wɔ bɛ́ á pɛ lɔn: «Bɛ̀ min mɛn tá zoɛ̃ mà a n din koa, a n din koa ka Dɛnaa a sii zɛnaa nɛ.»
47010018	Ka boo taãn nɛ, min mɛn bɛ́ n din laakalɛɛ, ǹ dɛnaa a tɔ sonbore yii wa, sɛnɛ, Dɛnaa bɛ́ min mɛn laakalɛɛ, bɛ n tɔ sonbore yii.
47011001	Haya! Bɛ̀ má gàãnaabaa boɛɛn zɛnaa, ka sabarɛbaa ka si ka ganaa! Hiĩ, ka maa sii si ka ganaa!
47011002	Lawa bɛ́ zuu boe ka la lɔn, masɛ dɔ n zuu boe ka la miɛ̃. A giala, ka n goon ka nɛniɛ mɛn bɛ́ a tɔn giĩ dɔ̃ wa, má wɔsɔ giĩ goon toto la, bɛ n ka Krita nɛ.
47011003	Sɛnɛ, nyɛ́ɛ tá ma ganaa, máa ka yiri á die ziziɛ̃, ka miɛ̃ bɛ́ á Ɛvu yiri sã ka soɛ‐n lɔn. Doa‐kɔn sonbore yoreen mɛn bɛ́ ka bii ka Krita nɛ, ma ba li máa ka n na, ka n bɔ bɛ ganaa wa.
47011004	A giala, ta min na á daa Yezu kɔsɔ boo da ka nɛ, a na a goon ka masɛ bɛ́ má ǹ mɛn pɛ ka‐n wa, hinlaa á yiri kɔsɔ wɔ ka nɛ a ná a goon ka kɛ nɛ ká yɛ wa, hinlaa á Boo Tii Kɔɔ̃n kɔsɔ pɛ ka nɛ tɔtɔ ka kɛ nɛ masɛ pɛ ka nɛ, ka ǹ lɛ koe bɛ ganaa taãn‐taãnɛ.
47011005	A tá ma yiri ni, máa masɛ a nyaabaa nɛ bɛa dia dí‐a wole gɔ̀lɔ̀ dadaran kɛn lɛn‐a wa.
47011006	Ma a boo diɛ doɛ̃ wa, bɛ á taãn biɛ. Sɛnɛ, màn‐doɛ̃ wɔ paǹ li, màn kɔ́n ma nyaabaa wa. Ma bɛ sɛ nyaa ka‐n foaãnɛ biikoo tumaa li, sii tumaa gɔ́ɔ̃ nɛ.
47011007	Má Lawa a Boo Tii Kɔɔ̃n kɛ laakalaa ka‐n kooro. Má n din gisĩ má kasɛn goa lon. Man má sã ka bɛ nɛ?
47011008	Má lɛ kɔ Lawa a sɔmɔ kɔsɔn nə́ goã ma sarɛɛ, a n goon ka man má bɛn ki bɔ, má daa n dɔ kasɛn lɛ nɛ.
47011009	Ma bɛ́ má goã kaa piɛ, bɛ̀ ma laadoo tá wɔrɔ ganaa, ma mɛnaa kaa min kɔ́n la wa. A giala, wɔ dɔɔ̃nɔn mɛnɛn nə bɔ Masedoanɛ, ǹ nə́ daa ma laadoo màn tumaa kɔ ma la. Man din kũ sii din tumaa gɔ́ɔ̃ nɛ, máa ma nyan goã guĩ lɛa ka mìi‐n wa. Man tɔn die n din kuĩ miɛ̃.
47011010	Krita a sonbore mɛn bɛ́ ma nɛ, man pii ka nɛ bɛ a lɛa, máa min kɔ́n ba boe la a masɛ a din laakalaa kɛ kurə́ Grɛki gána paǹ kɔ́n nɛ wa.
47011011	Bɛ giala mà wàa? Man ma a ka narɛ wa? Lawa din tá doɛ̃ mà ma á ka narɛ.
47011012	Doo, ma bɛ́ maa sii zɛnɛɛ lɔn, man tɔn die zɛnɛɛ miɛ̃, ń giɛ min mɛnɛn bɛ́ giɛ gɔn kũ ǹ bǎã li, mà ǹ nə n dinin laakalaa, ǹ pɛ mà ǹsɛn dɔn man dí tɔrɔ goon nyɛɛ ka masɛ nɛ, bɛ nyan yɔrɔ yɛ ǹ li wa.
47011013	Bɛa minin kɛn lɛn ba dia dí‐a wole taãnan lɛa wa. Maǹ soɛ boe ka ǹ nya ǹ dí ni, ǹ nə́ n dinin biɛ Krita a dia dí‐a wolen lɛa.
47011014	Bɛ kɔ́n ba min tɔwɛɛ wa, a giala, Sɛtaan dinmaa á boe la, a n din baa lon a dia dí‐a wole tɛ fúludɛnaa lɛa.
47011015	Bɛ̀ bɛa dí‐nyalin kɛn lɛn dɔn nə́ n bɔyaa, ǹ nə́ n dinin baa dí pepere nyalin lɛa, a sii sore lɛa wa. Sɛnɛ, ǹ giala‐nyɔmɔɔ waáraa, ǹ màn mɛn zɛnaa, bɛ lɛ n die doe ǹ ganaa.
47011016	Man wusii pii ka‐n doo: máa min kɔ́n nyan pɛ mà gàãnaa n ma‐n wa. Hinlaa, ta ka ma baa gàãnaa lɛa, ka lɛ kɔ ma ganaa miɛ̃, ń giɛ ma dɔ á boe la, man din laakalaa boɛɛnɛ.
47011017	Sonbore ne, kanna kəni, màn mɛn bɛ́ ma diɛ a nɛ, ma nə́ n din laakalɛɛ, ma ń boo diɛ ka gàãn man yui ma li. Dɛnaa foo sii bie ka bɛ‐n sɛn wa.
47011018	Bɛ̀ gialakunun tá n dinin laakalɛɛ ǹ minbuiin baa ǹ siin lɛa, ma dɔ n die ma din laakalɛɛ.
47011019	Kasɛn mɛnɛn bɛ́ sii‐dɔ̃lin lɛa, min mɛnɛn bɛ́ ǹ mìi we banban, ka ǹ lɛ koe bɛn ganaa ka dinin li.
47011020	Ka ǹ lɛ koe mà ǹ ka lɛduə́ ka bɛ̀rɛn bɛ́ lɔn, ǹ ka bebere ǹ ka gɔn mànan si ka la, ǹ ka yiri sã, ǹ ga ka ganaa màn bɔnboɛɛnɛn lɛa, ǹ ka dɛ ka yɔrɔ‐a.
47011021	Bɛ a pɛ á sìi diɛ masɛ ganaa: má pàã wɛɛnaa baa kaa paǹ li! Bɛ̀ min pɛ mà asɛ á n din laakalɛɛ ka sii ni, masɛ dɔ a boe la, ta á daa yaa man boo diɛ ka n pɛ mà gàãnaa n ma nɛ.
47011022	Bɛ̀ maǹ Ebrə́n lɛa? Masɛ dɔ na a lɛa. Bɛ̀ maǹ Izirayeli minin lɛa? Masɛ dɔ na a lɛa. Bɛ̀ maǹ Abrahamu tɔrɔn lɛa? Masɛ dɔ na a lɛa.
47011023	Maǹ Krita a dí‐nyalin lɛa? Bɛ̀ á bɛ baa dinin, masɛ á bɛ lɛa má la ǹ nɛ; man boo diɛ ka min mɛn bɛ́ a yiri papaã ka lenlen. Man pii: Nɔmaa gɔ́ɔ̃ nɛ, maa wɔ la ǹ wɔ nɛ, kòso wɔ gɔ́ɔ̃ nɛ, maa wɔ la ǹ wɔ nɛ, duwə́ gɔ́ɔ̃ nɛ, maa wɔ la ǹ wɔ‐n duduu, sii gɔgɔrɛ mɛn bɛ́ min nə́ boe la a gã a gɔ́ɔ̃ nɛ, bɛ ma yɛ gunyin damata.
47011024	Zuifun min duwə́ ka sɔsɔrɔ yii pɔsɔɔwenmanangɔrɔ ke, bɛ nə́ n zɛnaa ma nɛ gunyin sooro.
47011025	Ǹ nə́ ma dɛ ka bàlà nɛ gunyin sɔɔ, ǹ nə́ ma dɛ ka kɔlɔn nɛ gunyin goon. Tà kuru ǹ goo yu ka ma nɛ mu li gunyin sɔɔ, má wasa zii goon ka tèlò goon zɛnaa mu li gunyin goon.
47011026	Maa zii tɔ wɔ gigiã kɛ gɔ́ɔ̃ nɛ ka ma gòã nɛ, sii gɔgɔrɛn nə́ ma yɛ tà kuru ǹ bǎãn nɛ, waa zii ganaa wolen wɔ paǹ li, ma dɔɔ̃n Zuifun wɔ paǹ li, tɔrɔ kɔsɔn wɔ paǹ li, kiwi dadaran gɔ́ɔ̃ nɛ, ka don sabii ni, yìsi mu li ni ka ma din dɔɔ̃n babaraan nɛ.
47011027	Má nɔmaa ǹ dí kakan nya, biikoo gigiã li ma nyuù wɔ wa, bòo ma kũ, muboro ma kũ. Biikoo gigiã li má n lɛ sɔɔ, má nɔmaa nyan gɔn ka mɔnaa wɛɛ nɛ.
47011028	Ma ba a gialakun kɛ nimii wa, Lawa a sɔmɔn gɔ́ɔ̃ bii ǹ siin man guĩ lɛa ma mìi‐n baraa nɛ.
47011029	Die n pàãwɛɛnaa lɛa, man ma a doɛ̃ la wa? Die n sii baraa zɛnɛɛ, a na a ma kuĩ tɛ lɛa wa?
47011030	Bɛ̀ á kɔnboe man din laakalaa, màn mɛn tumaa bɛ́ maa pàã wɛɛnaabaa nyɛɛ, ma nə n din laakalɛɛ ka bɛn nɛ.
47011031	Barka tá Dɛnaa Yezu ǹ Di Lawa ganaa yǎa duduu! A din tá doɛ̃ mà ma a soɛ boe wa.
47011032	Ma bɛ́ Damaasi kiwi, kii Aretaasi a minin goledɛnaa mɛn bɛ́ walan, bɛ na á kiwi lɛduə̃lin doa kiwi lɛ a kiɛnlɛn ganaa, mà ǹ ma kũ.
47011033	Sɛnɛ, yala mɛn bɛ́ kiwi lɛ a kungɔn ganaa, maǹ nə́ ma da kankaan nɛ, ǹ nə́ ma bɔ ka bɛ nɛ, ǹ nə́ ma gisĩ tán. Man má la la ka bɛa yɔrɔ kɛ lɛ nɛ.
47012001	Á kɔnboe man din kalaa, a laanɛ a siĩn wa. Sɛnɛ, Dɛnaa toa ma siin mɛnɛn yɛ, man die bɛn boo diɛ kanna.
47012002	A lɛ̀ fulusii n ke, má min goon dɔ̃, a n Krita a min lɛa, a n sii‐nyaa lɛa hinlaa, a n taãn lɛa hinlaa, ma a bɛ doɛ̃ wa, sɛnɛ, Lawa din sɔɔ̃ n doɛ̃. Ǹ nə́ bɛa giĩ lɛ saa ǹ nə́ woo ne, yǎa lon gɔ́ɔ̃ giala‐nyɔmɔɔ nɛ.
47012003	Sɛnɛ, man wusii ma á pii doo, máa maǹ nə́ woo‐n taãn hinlaa a n yii wɔlɔ yɛ ǹ sii lɛa hinlaa, ma a bɛ doɛ̃ wa, Lawa din sɔɔ̃ n doɛ̃.
47012004	Maǹ nə́ giĩ lɛ saa ǹ nə́ woo‐n yǎa Lawa a piɛ. Á tɔ́n boon ma walan, a ná a boe la á wusii á pii wa, ǹ nə́ ǹ ba lɛ koe minbuiin nɛ la, mà a wusoo a pɛ wa.
47012005	Bɛa min kɛ a lɛa, ma á boe la man din koa. Sɛnɛ, bɛ̀ masɛ a lɛa nɛ, man maa din‐koa we maa pàãwɛɛnaabaa nɛ.
47012006	Ta man zoɛ̃ mà man din koa, ma a gàãnaa sɛ biɛ wa, a giala, man die sonbore din sɔɔ̃ pii. Sɛnɛ, ma nə n nyanɛɛ din‐koa nɛ, a giala, ma a giɛ li mà min ma baa màn gole lɛa, á la maa sii‐zɛnaa nɛ ka maa boo‐diɛ‐n ma.
47012007	Bɛa sii‐nyaa kaka kɛ lɛ bɛ́ boe la, á maa din koa ǹ giala biɛ, bɛ lɛ nɛ, ǹ nə́ là paparɛ ǹ busu da ma gɔ̀nɔn nɛ, ka Sɛtaan a dia dí‐a wole bɛ́ lɔn, mà a ma dɛ a ma kurə́ din‐koa tumaa ganaa.
47012008	Ma gunyin sɔɔ n Dɛnaa nyankoe, máa a bɛa busu lɛ saa a bɔ ma la.
47012009	Sɛnɛ, a na á pɛ ma nɛ: «Maa bǐɛ̃‐zɛnaa kɛ din sɔɔ̃ tá n boe, a giala, man dɔmalɛ we n ne n pàãwɛɛnaabaa gɔ́ɔ̃ nɛ.» Bɛ lɛ n toɛ kanna, ma á n din kalɛɛ maa pàãwɛɛnaabaa gɔ́ɔ̃ nɛ, ń giɛ Krita a dɔmalɛ kɛ tá n koe ma lɛ.
47012010	Bɛ lɛ‐n ma á n nyɛnyɛɛ maa pàãwɛɛnaabaa ǹ siin kɛn lɛa, ka sɔ kaa ma la nɛ, ka sii kakan ma yɛ nɛ, ka bɔ ma yii‐n ni, ka taasiɛn nɛ, Krita a lɛa. A giala, bɛ̀ pàã wɛɛ̃ tá ma ganaa biikoo mɛn li, bɛ lɛ n maa kakabaa biikoo lɛa kəni.
47012011	Ma á ke boo mɛn diɛ ka gàãnaa wɔ bɛ́ lɔn, ka dinin man ká ma da bɛ ganaa, bɛ̀ ka dinin doamaa nɛ, ka maa zia gii si. A giala, ta masɛ a màn kɔ́n lɛa wa, maa a nyaabaa nɛ bɛa dia dí‐a wole gɔ̀lɔ̀ dadaran kɛn lɛn‐a wa.
47012012	Siin mɛnɛn bɛ́ maa dia dí‐a wolebaa nyɛɛ, bɛn nə́ n zɛnaa ka bii ka foo‐kũ ni sɔnbɔraanɛ. Ǹ nə́ n zɛnaa ka kaãbaa ǹ sii dadaran nɛ, ka sii nyaa ǹ sii kɔsɔn nɛ.
47012013	Lawa a sɔmɔ gialakunun kɛn man nə́ wàa yɛ, bɛ n nyaabaa‐n kasɛn ganaa? Ma bɛ́ ma goã ka bebere ka gɔn màn sii ka la wa, yǎa bɛ din sɔɔ̃. Bɛ̀ bɛ á kɔkɔrɔbaa ǹ sii lɛa má zɛnaa ka nɛ, ka bǐɛ̃ kɔ ma ganaa, ka toa ma nɛ.
47012014	Á ke ma á zoɛ̃ doo, ma da kaa piɛ ká a sɔɔbaa ǹ wɔ nɛ. Ma a re goɛ̃ guĩ lɛa ka mìi‐n wa. Man giɛ ka dinin li, ma bie giɛ kaa wɔrɔ li wa. A taãnbaa li, nɛnyaanan bie giɛ wɔrɔ li ǹ nə n díin laadoo zɛnaa‐n ma, sɛnɛ, díin man giɛ li ǹ nə ǹ nɛnyaanan laadoo saa nɛ.
47012015	Man boe ma din ni, má n ma gɔn màn tumaa koe ka la, ka ma din tumumaa dɔ nɛ. Bɛ̀ má màn da ka narɛɛ li, ka á re nyaabiɛ ma narɛɛ ganaa?
47012016	Ka a re lɛ koe sɛn, mà masɛ goã guĩ lɛa ka mìi‐n wa. Sɛnɛ, kɔntan min tá re pii, mà man má yiri yɛ ka ganaa, ma ka kũ ka kan bɛ́ min kuĩ lɔn.
47012017	Bɛ̀ á miɛ̃, ma min mɛnɛn lɛn dɔn dia ka la, ǹ goon ka bebere á ka gɔn màn si ka la?
47012018	Má Tiiti nyankɔ, máa a wo kaa piɛ kun ka wɔ dɔɔ̃n kɛ nɛ, má goã má a boo da ka nɛ. Ka á boe la ka pɛ mà Tiiti ka gɔn màn si ka la? Masɛ laanka asɛ nɛ, wɔa nya ǹ dí mìi goã goon wa? Wɔa giã ǹ gɔn goã goon wa?
47012019	Kɔntan, ka ǹ taasɛ haalɛ bibi, mà ma nə n din biɛ min pepere lɛa kasɛn yɔrɔ‐a. Haayii, maa giaáran lɛn, Krita bɛ́ giɛ màn mɛn li, wɔ ǹ bɛ pii ka nɛ Lawa yɔrɔ‐a. Man bɛ tumaa zɛnɛɛ, ka dinin bǐɛ̃ kɔ a wo nyɛɛn a lɛa goleemali gɔ́ɔ̃ nɛ.
47012020	Nyɛ́ɛ n ma ganaa, máa kɔntan ma a re die ka yiɛ, ka ma bɛ́ giɛ li lɔn wa, ka dɔn nə́ ka a re ma yii, ka ka bɛ́ giɛ li lɔn wa. Nyɛ́ɛ n ma ganaa, máa ma nyan da yaa bɛ̀ zian tá ka bii, ka foo wuu‐pɛ nɛ, foo‐yoo ne, ka miã lɔ zuũbaa nɛ, sɔ‐kaa kɔn la nɛ, ka boo gimə́ da kɔn ganaa nɛ, din‐koa nɛ, ka sii‐lɔlɔkɔn nɛ.
47012021	Ma bɛ́ re die boe ka li, nyɛ́ɛ tá ma ganaa, máa Lawa nyan ma kiɛɛrɛ kɔ ka yɔrɔ‐a, ma wuu pɛ kaa min damata a sii ganaa wa. Ǹsɛn mɛnɛn nə sii baraa zɛnaa lɛlɛ, ma ba li ma wusoo ma da ǹ yaa miɛ̃ wa. Man zoɛ̃ máa ǹ nə n gɔ́ɔ̃ binyə, ǹ nə́ n bɔ ǹ gɔgɔrɛbaa nɛ, ka ǹ din kũ doɛ̃baã nɛ, ka ǹ kɔrɔbaa ǹ sii kɔsɔn nɛ.
47013001	Maa gunyin sɔɔbaa ǹ wɔ n ke, má n die die kaa piɛ. «Sii tumaa n die n yɔrɔ boe ka siére paa hinlaa sɔɔ a boo ne», ka Lawa a sɛ́wɔ bɛ́ á pɛ lɔn.
47013002	Má pɛ ka‐n lɛlɛ, maa da ka li paabaa ǹ wɔ li, man wusii pii ka‐n pelo doo, má n ma ba ka li wa, máa min mɛnɛn nə sii baraa zɛnaa lɛlɛ, bɛn laanka ka gialakun tumaa nɛ: Bɛ̀ má wusoo má daa, ma a re nyɛ́ɛ biɛ min kɔ́n yii‐n wa.
47013003	Ka bɛ́ giɛ Krita a boo‐da masɛ gɔ́ɔ̃‐n lɛ giala li, ka á re yii. Krita lɛ a pàãwɛɛnaa lɛa kaa sii gɔ́ɔ̃‐n wa, sɛnɛ, a na a pàãdɛnaabaa nyɛɛ ka bii.
47013004	Taãn nɛ, maǹ nə́ dere gɔn ganaa pàãwɛɛnaabaa gɔ́ɔ̃ nɛ, sɛnɛ, a yii n koo Lawa a boo sii la pàã ganaa. Masɛ dɔ n pàãwɛɛnaa lɛa maa tá kun ka Krita ‐n gɔ́ɔ̃ nɛ, sɛnɛ, maa sii‐zɛnaa gɔ́ɔ̃ nɛ kasɛn wɔ paǹ li, ma yii n koo kun ka a din ni Lawa a boo sii la pàã ganaa.
47013005	Ka n dinin zɔɔ̃, ka n taasɛ ka ga a ganaa, bɛ̀ ka á goleemali gɔ́ɔ̃ nɛ. Ka á doɛ̃ mà Yezu Krita tá ka bii sɛn, ta mà lɔn? Yǎa tan, bɛ̀ ka a boe la ka a goleemali a siin zɛnɛɛ wa.
47013006	A n ma yiri‐n máa ka á doɛ̃, mà masɛ á boe la ma màn zɛnaa a nɛ.
47013007	Man Lawa nyankoe máa ka nyan sii baraa kɔ́n zɛnaa wa, ma bie bɛa sii‐zɛnaa kɛ nyɛɛ maa boo sii la lɛa wa, sɛnɛ, man zoɛ̃ máa ka sii bǐɛ̃ zɛnaa ǹ dí nya, haalɛ ta masɛ a boe sii kɔ́n la ka yii li wa.
47013008	A giala, ma a boe la ma màn kɔ́n zɛnaa Lawa a sonbore kɛ ganaa wa, yǎa ma bɛ́ sii mɛn zɛnɛɛ sonbore lɛ a lɛa.
47013009	Bɛ̀ ma á pàãwɛɛnaa lɛa, kasɛn nə́ kaka, ma foo á kɔɔ̃nɛ. Maa Lawa nyankɔ ǹ mìi á ke: Man máa ka min lɛ‐piɛ̃ wolen baa goleemali gɔ́ɔ̃ nɛ.
47013010	Bɛ lɛ n toɛ, ma bɛ́ tɔn sɔsɔɔ ka ganaa, ma á siɛ lɛlɛ má n sɛ́wɔ kɛ diɛ ka la, ń giɛ bɛ̀ má daa ka li biikoo mɛn li, ma nyan sii zɛnaa ka‐n ka baraabaa‐n wa. Dɛnaa pàã mɛn kɔ ma la, a bie á kɔ ma la, mà ma dɔlɔ bɔ‐n ka ganaa wa, sɛnɛ, mà a pàã kɔ ka la.
47013011	Ma dɔɔ̃nɔn lɛn, ka n nyanyaa. Ka toa ka lɛ‐piɛ̃maa goã goleemali gɔ́ɔ̃ nɛ, ka kɔn foo taã, ka toa ka kɔn bɔlɔ ma, ka goã ka là nyantoro ne. Lawa mɛn bɛ́ minin narɛ, a n là nyantoro koe, bɛ á re goɛ̃ kun ka nɛ.
47013012	Ka dan nɛbaa ǹ fòo da kɔn nɛ sɔnbɔraanɛ. Lawa a sɔmɔn minin tumaa á foo diɛ ka nɛ.
47013013	Dɛnaa Yezu Krita a bǐɛ̃ nɛ, Lawa a minin‐narɛɛ nɛ, ka Yiri Fu a minin‐doakɔn die ǹ goã ka tumaa li!
48001001	Masɛ Pooli n dia dí‐a wole lɛa. Bɛ bie á bɔ minbuiin nɛ kɔ́n li wa. Min kɔ́n dɔ na a zɛlɛ baa wa. Yezu Krita laanka Díi Lawa na á ma bíi, Díi Lawa mɛn Yezu lɛ din yii kaa, á bɔ geren li.
48001002	Dɔɔ̃nɔn mɛnɛn tumaa bɛ́ kànaa kun ka masɛ nɛ, wɔ n fòo diɛ kasɛn Galaasi gána a Lawa a sɔmɔn manɛ.
48001003	Wɔ Di Lawa laanka Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
48001004	Yezu Krita lɛ na á n din kɔ wɔa sii baraan lɛa, màn mɛn bɛ́ toɛ, a wɔ kirisibaa sisia a kanaa babaraa kɛ ganaa. Bɛ na á n zɛnaa, á kɔnpɛ wɔ Di Lawa din foo sii ni.
48001005	Tɔ golebaa die a goã a din wɔ lɛa yǎa duduu. A n miɛ̃.
48001006	Dɔɔ̃nɔn lɛn, kɛ masɛ tɔwaa kaa wɔ paǹ li parsiini! Lawa na á ka bíi Yezu Krita a bǐɛ̃ pàã ganaa. Sɛnɛ, asɛ mɛn ka bíi, ká n yɔrɔ bɔyaa, ká bɔ la bǎã goon ne, ká n yɔrɔ da Boo Tii Kɔɔ̃n kɔsɔ la.
48001007	Sonbore, a bie ka Boo Tii Kɔɔ̃n kɔsɔ na a tan wa. Sɛnɛ, man pii ka‐n miɛ̃, a giala, minin tan, ǹ nə́ ka yiri lɔlɛkɔn. Boo Tii Kɔɔ̃n mɛn nə n da Krita wɔ paǹ li, maǹ zoɛ̃ mà ǹ bɛ bɔyaa.
48001008	Sɛnɛ, bɛ̀ min daa Boo Tii Kɔɔ̃n kɔsɔ pɛ ka nɛ, a ná a ba goon ka kɛ lɛ nɛ, má pɛ ka‐n wa, koe die a bɔ ǹ dɛnaa ganaa. Haalɛ ta ma dinmaa lɛ nɛ, hinlaa lon a dia dí‐a wole kɔ́n nɛ.
48001009	Má bɛ pɛ ka‐n gɔrɔ. Man wusii ma á pii ka‐n kanna doo, máa bɛ̀ min mɛn daa Boo Tii Kɔɔ̃n kɔsɔ pɛ ka nɛ, a ná a ba goon ka kɛ lɛ nɛ má pɛ ka‐n wa, máa koe die a bɔ ǹ dɛnaa ganaa!
48001010	Maa boo kɛ á nyɛɛ, mà man giɛ li, man din sii kɔɔ̃n kɔ minbuiinin ganaa ya? Haayii, man giɛ li máa ma sii kɔɔ̃n kɔ Lawa ganaa. Man giɛ li, máa maa sii kaa minbuiinin foo la? Haayii, bɛ̀ man tɔn giɛ li, mà maa sii kaa minbuiinin dɔn foo la, bɛ̀ ma a Krita a dí‐nyali lɛa doo wa.
48001011	Ma dɔɔ̃nɔn lɛn, man pii ka nɛ, máa ma bɛ́ Boo Tii Kɔɔ̃n mɛn pii ka nɛ, minbuiin nɛ a boo koe bie wa.
48001012	Minbuiin nɛ bie á kɔ ma la wa, min kɔ́n dɔ bie á ma daraa ganaa wa. Sɛnɛ, Yezu Krita din na á ma yii toɛ̃ ka a doɛ̃ nɛ.
48001013	Ma goã doa‐n kɔn ka Zuifun zii‐n biikoo mɛn li, maa zɛnaa ǹ sii bɛ́ ka yɔrɔ mɛn nɛ, ká bɛ boo ma. Ma goã boe Lawa a sɔmɔn lɛn minin yii‐n lɔn, má n wen waa máa yǎa ǹ ziziɛ̃, ka á bɛ doɛ̃.
48001014	Má goã woe nyɛɛnɛ Zuifun zii kɛ nɛ, má la ma din miã lɛn tumaa nɛ ma tɔrɔ minin bii. A giala, din kɔ sii ganaa goã ma nɛ wɔ digolon landa siin kɛn lɛa parsiini.
48001015	Sɛnɛ bɛ kio, Lawa lɛ kɔ mà ma a Nɛgiĩ dɔ̃, màn mɛn bɛ́ toɛ, ma a sii nyaa tɔrɔn tumaa nɛ. Bɛ lɛ a lɛa nɛ, á ma bɔ gɔrɔ, bɛ̀ ma tɔn yɛ dinin wa. A din a bǐɛ̃baa gɔ́ɔ̃ nɛ, á ma bíi, mà ma dí nya asɛ nɛ. Bɛ bɛ́ á n zɛnaa, ma nɔ̀n da min kɔ́n la ka yiri‐n wa.
48001017	Min mɛnɛn nə dia dí‐a wolen baa masɛ nyɛɛnɛ, ma wo Zeruzalɛmu dɔ din ni, ma nɔ̀n da bɛn la wa. Sɛnɛ, man má woo Larabu gána nɛ, má tɔn nə n bɔyaa má daa Damaasi kiwi.
48001018	Lɛ̀ sɔɔ bɛ kio, má woo Zeruzalɛmu, má kɔn dɔ̃ ka Piɛrɛ nɛ. Wɔ́ goã kun piizii paa.
48001019	Sɛnɛ, bɛa lɛawaan kɛn lɛn tumaa gɔ́ɔ̃ nɛ, ma kɔn yɛ ka Yezu a dia dí‐a wole kɔsɔ‐n wa, yǎa Dɛnaa din dɔɔ̃ngiĩ Zaaki kɛ din sɔɔ̃.
48001020	Ma bɛ́ boo mɛn diɛ ka‐n ke, man diɛ Lawa din yɔrɔ‐a, ma bie soɛ boe wa.
48001021	Bɛ dɔ kio ne, má tɔ́n woo Siirii ka Siliisii gána nɛ.
48001022	Bɛa biikoo kɛ lɛ li, Krita a sɔmɔ min kɔ́n ba maa sii yɔrɔ doɛ̃ Zudee gána‐n wa.
48001023	Yǎa ǹ bɛ́ miɛ min kɔsɔn nə́ pii: “Min mɛn goã boe wɔ yii‐n lɛlɛ, á n wɔa goleemali ziziɛ̃, bɛ lɛ din nə goleemali boo laakalɛɛ kanna.”
48001024	Ǹ nə́ goã Lawa tɔ gole koe masɛ a lɛa.
48002001	Lɛ̀ fulusii bɛ kio, má wusoo má woo Zeruzalɛmu kun ka Barnabaasi ni. Má Tiiti dɔ kũ má woo ne.
48002002	Lawa na á ma yii toɛ̃, á nyaa ma nɛ mà ma woo. Bɛ lɛ nɛ má woo. Ma bɛ́ má goã Boo Tii Kɔɔ̃n mɛn laakalɛɛ tɔrɔ kɔsɔn manɛ, má bɛ yɔrɔ pɛ ǹ nɛ. Nyɛɛnaandɛnan dinin sɔɔ̃nɔn kɔn‐yɛ goon bǎã dɔ nɛ, má a yɔrɔ pɛ. Ń giɛ ma dí mɛn nya lɛlɛ, ka sisia wɔ nɛ, bɛn baran goã kooro wa.
48002003	Haalɛ maa tá kun wole Tiiti mɛn bɛ́ Grɛki lɛa, ǹ bɛ da kurii ganaa dinin wa.
48002004	A laan wɔ dɔɔ̃n gɔ́ɔ̃ tìtì‐an nə́ n lɔlɔkɔn ka wɔ nɛ, ǹ nə́ zɔɔ̃ mà yǎa ǹsɛn nə kuri. Wɔa tá wɔ dinin gɔn wìi a lɛa mɛn bɛ́ boe Yezu Krita li ke, bɛa minin kɛn lɛn man nə́ wɔ wɔ bii, ǹ nə́ giɛ bɛ giala li maǹ giɛ li ǹ bɛ giala dɔ̃. Maǹ giɛ li mà ǹ wɔ bɔyaa ǹ wɔ baa Landa a bɛ̀rɛn lɛa doo.
48002005	Sɛnɛ, wɔ lɛ kɔ ǹ la biikoo boɛɛn din gɔ́ɔ̃‐n wa, màn mɛn bɛ́ toɛ, Boo Tii Kɔɔ̃n kɛ a taãnbaa goã ka li.
48002006	Sɛnɛ, ǹsɛn mɛnɛn nə goã nyɛɛnaandɛnan lɛa, ǹ yiri dii kɔ́n da masɛ yiri li wa. Ǹ bɛ́ ǹ nə́ goã màn mɛn lɛa, bɛ kaa masɛ a sii li wa. A giala, Lawa a bɔ ǹ bi‐a we wa.
48002007	Bɛa minin kɛn lɛn nə́ dɔ̃, mà Lawa dí mɛn kɔ masɛ dɔ la, mà Boo Tii Kɔɔ̃n kɛ a laakalaa tɔrɔ kɔsɔn bii ni, ká a bɛ́ a ná a laakalaa Zuifun bii kɔ Piɛrɛ la lɔn.
48002008	A giala, Lawa mɛn dia dí‐a wole baa ǹ dí kɔ Piɛrɛ la Zuifun wɔ lɛa, a din lɛ na á kɔ masɛ dɔ la tɔrɔ kɔsɔn wɔ lɛa.
48002009	Zaaki ni, Piɛrɛ nɛ, ka Zaã nɛ, bɛn lɛn man nə́ goã nyɛɛnaan‐bɔlen lɛa. Ǹ nə́ dɔ̃ mà Lawa na á bɛa bǐɛ̃baa ǹ dí kɛ lɛ kɔ masɛ la. Ǹ nə́ n gɔn wɔ masɛ gɔn ka Barnabaasi ni. Bɛ nə́ n baa wɔa kaa kun mìi lɛa, màn mɛn bɛ́ toɛ, wɔsɛn nə́ wo tɔrɔ kɔsɔn li, ǹsɛn nə́ wo Zuifun li.
48002010	Ǹ boo n ka kɛ din sɔɔ̃ nɛ, ǹ nə́ da wɔ nɛ. Mà wɔ n yiri koa ǹsɛn Lawa a sɔmɔ a doobaan li Zeruzalɛmu. Masɛ dɔ́ ga bɛ lɛ walan sɔnbɔraanɛ má zɛnaa.
48002011	Sɛnɛ, Piɛrɛ bɛ́ á daa Antiɔsi kiwi, wɔ́ mɛ kɔn panparaanɛ. A giala, mà a din na á sã ǹ sii zɛnaa.
48002012	Zaaki a dia dí‐a wolen bɛ́ ǹ tɔn daa wa, a na á goã màn bii kun ka tɔrɔ kɔsɔn kɛn nɛ, Krita a minin lɛa. Sɛnɛ, ǹ bɛ́ ǹ nə́ daa biikoo mɛn li, á n na á n bɔ ǹ ganaa. A màn bii kunun ǹ ni doo wa, a giala, a na á nyɛ́ɛ baa Zaaki a minin lɛn manɛ, ǹ paraa kurii boo ganaa kɛ taman yii.
48002013	Wɔ dɔɔ̃n Zuifun kɛn dɔn nə́ yoo, ǹ nə́ bɛa fɔ̃madinbaalɛ ǹ sii kɛ zɛnɛɛ ka Piɛrɛ wɔ bɛ́ lɔn. Haalɛ Barnabaasi dinmaa dɔ́ toa ǹ nə́ baã, ǹ nə́ da bɛa fɔ̃madinbaalɛ ǹ sii kɛ lɛ nɛ.
48002014	Sɛnɛ, má yɛ, máa ǹ ba koe Boo Tii Kɔɔ̃n a sonbore kɛ lɛ pepere wa. Má pɛ Piɛrɛ‐n min tumaa yii ni: “N din mɛn bɛ́ Zuifu lɛa, sii zɛnɛɛ ka tɔrɔ kɔsɔn wɔ bɛ́ lɔn, a ná a kɔnpii ka Zuifun landa‐n wa, ma n siɛ lɔn, n tɔn boo la n pɛ tɔrɔ kɔsɔn nɛ mà ǹ kɔ Zuifun landan lɛ ka pàã nɛ?”
48002015	Wɔsɛn man wɔ́ yɛ Zuifun lɛa. Wɔ bie tɔrɔ kɔsɔ sii baraa zɛnaalin lɛa, ka Zuifun dinin bɛ́ pii lɔn wa.
48002016	Sɛnɛ, wɔ á doɛ̃ wáa Lawa n lɛ koe min ganaa min pepere lɛa, a golee Yezu Krita li barka nɛ. A bie lɛ koe min ganaa Muizu a dí‐pɛn zɛnaan lɛa wa. Wɔsɛn dɔn man wɔ golee Yezu Krita li, màn mɛn bɛ́ toɛ, Lawa lɛ kɔ wɔ ganaa min peperen lɛa, wɔa golee Krita li taman yii. Sɛnɛ, wɔa dí‐pɛn sii zɛnaan taman yii bie wa. A giala, Lawa a lɛ koe min kɔ́n ganaa min pepere lɛa, dí‐pɛn sii zɛnaan lɛa wa.
48002017	Sɛnɛ, táa wɔ ǹ giɛ li, wáa Lawa lɛ kɔ wɔ ganaa min peperen lɛa, wɔa doa kɔn ka Krita‐n kɛ a lɛa. Bɛ̀ ǹ nə́ wusoo ǹ nə́ wɔ yɛ sii baraa zɛnaalin lɛa, ka tɔrɔ kɔsɔn wɔ bɛ́ lɔn, Krita sii n ka bɛa sii baraa kɛ nɛ? Haayii, asɛ sii bie ka yɔrɔ kɔ́n nɛ wa!
48002018	Sonbore, ma din nə má n piã ka dí‐pɛn nɛ, máa ma a koe ǹ lɛ wa. Bɛ̀ má wusoo ma á koe ǹ lɛ, ma din nə má n din baa dí‐pɛn lɛ‐tiili lɛa.
48002019	A da yaa dí‐pɛn lɛn wɔ paǹ li, a n goon ka man má gã. Dí‐pɛn lɛn dininmaa man nə́ ma dɛ, màn mɛn bɛ́ toɛ, ma yii goã koo Lawa wɔ lɛa. Man má gã gɔn ganaa kun ka Krita nɛ.
48002020	Ma yii bɛ́ koo ke, masɛ din yii bie koo doo wa, Krita yii n koo ma nɛ. A giala, maa tá kanaa ke kanna, ma yii n koo golee Lawa a Nɛgiĩ li gɔ́ɔ̃ nɛ. Asɛ lɛ na á ma narɛ, á n din nyin kɔ maa lɛa.
48002021	Ma bie Lawa a bǐɛ̃ kɛ biɛ sii kooro lɛa wa. A giala, bɛ̀ Lawa n lɛ koe min ganaa min pepere lɛa dí‐pɛn gɔ́ɔ̃ nɛ, bɛ̀ Krita a gɛ̀ n goɛ̃ sii kooro lɛa kəni.
48003001	Galaasi yiriwɛɛnaan lɛn! Die na á kɔnkoãbaa zɛnaa ka nɛ? A da yaa, ǹ nə́ Yezu Krita a dere gɔn ganaa boo kɛ da ka yii‐n foaãnɛ.
48003002	Man zoɛ̃, máa ka nɔ̀n‐diɛ kɛ a binyə kɔ ma la: Ka ǹ ká Lawa a Yiri Fu yɛ kaa dí‐pɛn lɛa, hinlaa ka Boo Tii Kɔɔ̃n mɛn ma ka golee li, bɛ a lɛa nɛ?
48003003	Ka ǹ yiriwɛɛnaan lɛa miɛ̃ ya? Ka ǹ ká a giala kɔ ka Lawa a Yiri Fu ni. Ka n zoɛ̃ mà ka a giala‐nyɔmɔɔ kanna ka ka dinin gɔ̀nɔn foo sii ni?
48003004	Kaa sii gigiã yɛ kɛ lɛ tumaa na á goã kooro? A boe la á kooro biɛ doɛ̃ wa!
48003005	Lawa ná a Yiri Fu kɔ ka la, a n kaãbaa ǹ siin zɛnɛɛ ka bii. A na á bɛ zɛnaa kaa dí‐pɛn siin zɛnaa a lɛa, hinlaa ka Boo Tii Kɔɔ̃n mɛn ma ka golee li, bɛ a lɛa nɛ?
48003006	A n miɛ̃, Lawa a sɛ́wɔ pɛ Abrahamu wɔ paǹ li kɛnɛn: “Abrahamu nə́ n foo doa Dɛnaa Lawa ganaa. Bɛ lɛ na á toa, Lawa kũ min pepere lɛa.”
48003007	Ka á kɔnboe ka a giala ma, ka dɔ̃, mà goleemali wolen man Abrahamu a nɛnyaan taãnan lɛa.
48003008	Lawa a sɛ́wɔ wɔ yiri da a‐n lɛlɛ, mà Lawa á re lɛ koe tɔrɔ kɔsɔn ganaa min peperen lɛa ǹ goleemali taman yii. Bɛ lɛ nɛ, á saa lɛlɛ á boo kɔɔ̃n kɛ pɛ Abrahamu ni: “Lawa á re barka diɛ kanaa minin tumaa ganaa n lɛa.”
48003009	Abrahamu golee li, Lawa tɔ́n barka da a ganaa. Bɛa yɔrɔ lɛ la, min mɛnɛn tumaa bɛ́ goleemali we, Lawa á re barka diɛ bɛn ganaa ka Abrahamu wɔ bɛ́ lɔn.
48003010	‐ Sɛnɛ, min mɛnɛn bɛ́ n foo doɛ dí‐pɛn ganaa, mà ǹsɛn nə pepere kɔ Lawa yɔrɔ‐a, koe á re boe bɛn ganaa. A giala, á kiɛ̃‐n Lawa a sɛ́wɔ nɛ: “Min mɛn bɛ́ a re koe bɛa dí‐pɛ kɛ lɛ a boon lɛ a ǹ lɛ pã wa, bɔ̀n na á bɛa dɛnaa yɛ!”
48003011	‐ A n foaã dinin, Lawa a lɛ koe min kɔ́n ganaa min pepere lɛa, dí‐pɛn lɛ‐sii taman yii wa. A giala a tá kiɛ̃ nɛ: “Min mɛn bɛ́ a pepere wa, bɛa dɛnaa á re mɛnɛɛ. Sɛnɛ, min mɛn bɛ́ pepere, a bɔlɔgoondɛnaabaa n die toɛ a yii goã koo.”
48003012	Dí‐pɛn lɛ‐sii bie goon ka goleemali‐n wa. A giala, Lawa a sɛ́wɔ pɛ: “Min mɛn bɛ́ dí‐pɛn bɔlɔ sii, a tá ǹ sii zɛnɛɛ, bɛa dɛnaa á re yiikoonaabaa yii bɛn taman yii.”
48003013	Koe mɛn goã wɔ mìi‐n dí‐pɛn lɛ‐tii a lɛa, Krita na á wɔ kirisibaa bɛ lɛ ganaa. A giala, koe bɔ a dinmaa lɛ ganaa wɔ a lɛa. Ka Lawa a sɛ́wɔ bɛ́ á pɛ lɔn: “Bɛ̀ ǹ nə́ min mɛn gere da da la, koedɛnaa n ka bɛ nɛ.”
48003014	Bɛ na á n zɛnaa, màn mɛn bɛ́ toɛ, Lawa barka mɛn da Abrahamu ganaa, bɛ dɔ tɔrɔ kɔsɔn kɛn tumaa ganaa Yezu Krita pàã ganaa. Bɛa yɔrɔ kɛ lɛ la, goleemali barka nɛ, wɔ n boe la, wɔ Lawa a lɛ kɔ ǹ Yiri Fu kɛ yɛ.
48003015	Ma dɔɔ̃nɔn lɛn, ka daa wɔ ga minbuiinin sii zɛnaa goon ganaa. Bɛ̀ minin man nə́ lɛ kɔ kɔn la wɔ, ǹ nə́ zɛnaa a yɔrɔ li, min kɔ́n ba ziziɛ̃ wa, min dɔ a màn diɛ li wa.
48003016	Lawa na á lɛ kɔ ǹ boon da Abrahamu ni ka a tɔrɔ nɛ. A bie á pɛ mà "ka a tɔrɔn nɛ", ka n pɛ mà a n min gigiã ganaa wa. Sɛnɛ, mà "ka a tɔrɔ nɛ". A n min goon toto nyɛɛ, bɛ n ka Krita nɛ.
48003017	Masɛ a taasiɛ n ka kɛ nɛ: Lawa din na á lɛ kɔ wɔ bɔrɔ, á zɛnaa a yɔrɔ li. Dí‐pɛn man nə́ daa lɛ̀ biɛsii ka pɔsɔɔ (430) bɛ kio. Bɛn ba boe la ǹ lɛ kɔ kɔn la lɛ sàabaa wa. Bɛ bie wa bɛ̀ Lawa a lɛ‐kɔ kɛ n kooro biɛ.
48003018	A giala, Lawa bǐɛ̃n mɛnɛn koa a din wɔn manɛ, bɛ̀ bɛn man yii dí‐pɛn pàã ganaa, bɛ̀ ǹ ba yii lɛ‐kɔ kɛ pàã ganaa doo wa. A da yaa Lawa na á bǐɛ̃ kɛ zɛnaa Abrahamu ni ka a lɛ‐kɔ kɛ barka nɛ.
48003019	Dí‐pɛn man nə́ daa wàa mɛn a lɛa kəni? Maǹ nə́ daa, ń giɛ màn mɛn bɛ́ sii baraa lɛ lɛa taãnɛ, wɔ bɛ dɔ̃. Lon a dia dí‐a wolen man nə́ bɛa dí‐pɛn kɛn lɛn kɔ. Ǹ nə́ min goon baa zɛlɛ lɛa, Muizu ni. Maǹ nə́ dí‐pɛn lɛn kɔ, mà ǹ goã yǎa Abrahamu tɔrɔ kɛ lɛ a daa doe, lɛ kɔ nə n wɔ asɛ mɛn lɛ nɛ.
48003020	Bɛ̀ min goon din sɔɔ̃ n sii zɛnɛɛ, a laadoo ba zɛlɛ ganaa wa, a da yaa lɛ‐kɔ kɛ gɔ́ɔ̃ nɛ, Lawa din sɔɔ̃ nɛ.
48003021	Dí‐pɛn lɛn man zia biɛ kɔn ka Lawa a lɛ‐kɔ kɛ‐n kəni? Haayii, ǹ ba zia biɛ kɔn wa! Sonbore, dí‐pɛn nə́ n kɔ. Bɛ̀ pàã nə ǹ lon ǹ nə́ nyin nyabaã koe minbuiinin la, bɛ̀ min tá boe la, a pepere kɔ Lawa yɔrɔ‐a ǹ pàã ganaa.
48003022	Sɛnɛ, Lawa a sɛ́wɔ pɛ, mà kanaa minbuiin tumaa n sii baraa pàã giulun. Màn mɛn bɛ́ toɛ, Lawa a lɛ kɔ ǹ sii lɛ nə n zɛnaa goleemali wolen ne, ka golee Yezu Krita li barka nɛ.
48003023	Goleemali biikoo bɛ́ a tɔn dɔ wa, wɔ n wɔ́ goã bɛ̀rɛn lɛa dí‐pɛn gɔn. Wɔ ǹ wɔ́ goã n yii diɛ bɛa goleemali kɛ lɛ la.
48003024	Bɛa yɔrɔ kɛ lɛ la kəni, dí‐pɛn lɛn man nə́ goã wɔ lɛduə̃li lɛa. Wɔ n wɔ́ goã n yii diɛ Krita a daa la, ń giɛ wɔ á min peperen biɛ Lawa yɔrɔ‐a wɔa goleemali a lɛa.
48003025	Sɛnɛ kanna, goleemali a daa kio, wɔ bie wɔ lɛduə̃li kɛ wɔn lɛa doo wa.
48003026	A giala, goleemali barka nɛ, ka tumaa n Lawa a nɛnyaanan lɛa Yezu Krita wɔ gɔ́ɔ̃ nɛ.
48003027	Hiĩ, ka mɛnɛn tumaa bɛ́ ka batɛmu yɛ Krita wɔ gɔ́ɔ̃ nɛ, ka n ká Krita wɔ ka dinin ganaa.
48003028	Kanna, Zuifu laanka tɔrɔ kɔsɔ bɔkɔnlɛ banban doo wa. Bɛ̀rɛ laanka tá ma din gɔn wìi a lɛa wole bɔkɔnlɛ banban doo wa. Lɔ laanka giĩ bɔkɔnlɛ banban doo wa. A giala, ka tumaa n màn goon lɛa Yezu Krita wɔ gɔ́ɔ̃ nɛ.
48003029	Bɛ̀ ka á Krita wɔn lɛa, bɛ n nyɛɛ kəni, mà ka n Abrahamu tɔrɔn dɔn lɛa. Lawa nə n lɛ kɔ la ka bǐɛ̃n mɛnɛn nɛ, ka dɔn tá re bɛn yii, a kɔnpɛ ka Lawa din a lɛ‐kɔ kɛ nɛ.
48004001	Maa taasiɛ n ka kɛ‐n kəni: Nɛ mɛn bɛ́ ǹ di a kíɛ̃‐saali lɛa, a n goon ka bɛ n bɛ̀rɛ lɛa a nɛtenbaa tumaa gɔ́ɔ̃ nɛ, a laanɛ a din nə màn tumaa a dɛnaa lɛa.
48004002	A saa a tenmaa ganaa, a n goɛ̃ a tooli laanka a sii yɔrɔ‐bɔlen wɔ gɔ́ɔ̃ nɛ, ǹ di biikoo mɛn pɛ, yǎa bɛ doe.
48004003	Wɔsɛn dɔn man wɔ́ goã miɛ̃ ka nɛnyaanan bɛ́ lɔn. Wɔ n wɔ́ goã kanaa a màn pàãdɛnan kɛn gɔn, wɔ nə́ ǹ bɛ̀rɛn lɛa.
48004004	Sɛnɛ, biikoo mɛn nə́ n bɔ á n koa, bɛ bɛ́ á dɔ, Lawa ná a Nɛgiĩ dia. Á yɛ lɔ la, Zuifun dí‐pɛn pàã giulun,
48004005	màn mɛn bɛ́ toɛ, a da tá dí‐pɛn pàã giulun wolen kirisibaa. A din lɛ pàã ganaa, Lawa wɔ baa a nɛnyaanan lɛa.
48004006	Wɔ bɛ́ na a nɛ taãnan lɛa, bɛ lɛ nɛ, Lawa ná a Nɛgiĩ Yiri dia wɔ foo ne. Bɛ lɛ n pii wɔ gɔ́ɔ̃ nɛ mà "Wɔa Díi".
48004007	A bɛ́ miɛ̃, ka bie bɛ̀rɛn lɛa doo wa, sɛnɛ, ka ǹ nɛn lɛa. Bɛ̀ ka ǹ nɛn lɛa, Lawa màn mɛn koa a nɛn manɛ, ka á re bɛ yii.
48004008	Lɛlɛ, ka bɛ́ ka goã Lawa doɛ̃ wa, ka ǹ ká goã màn kɔsɔn bɛ̀rɛn lɛa, màn mɛnɛn bɛ́ ǹ ba Lawa taãnan lɛa wa.
48004009	Sɛnɛ kanna, ká Lawa dɔ̃. A taãnbaa din li Lawa na á kasɛn dɔ̃. Kanaa màn pàãwɛɛnan kɛn, là goon ná a ba ǹ ganaa wa, ka ǹ li ka goã bɛn bɛ̀rɛn lɛa doo?
48004010	Ka ǹ tɔn zín koe lɛawaan tɛnɛn la, ka muin tɛnɛn nɛ, waáraan tɛnɛn nɛ ka lɛ̀n tɛnɛn nɛ.
48004011	Nyɛ́ɛ tá ma ganaa kaa wɔ paǹ li. Masɛ dí mɛn tumaa nya ka nɛ, bɛ n die goɛ̃ kooro?
48004012	Ma dɔɔ̃nɔn lɛn, man ka nyankoe, ka giã ká masɛ bɛ́ lɔn. A giala, mà ma dɔ nə́ n din baa ka ka bɛ́ lɔn. Ka sii baraa kɔ́n zɛnaa ma‐n lɛlɛ sɛn wa.
48004013	Ka á doɛ̃ taãnɛ, mà ma bɛ́ Boo Tii Kɔɔ̃n kɛ pii ka‐n bibinaanɛ, mà busu a lɛa nɛ.
48004014	Ma gɔ̀nɔn‐busii kɛ goã sii kaka lɛa ka ganaa. Ka bɛ din tumaa nɛ, ka nyaǹ bɔ ma ganaa, ká ma toa walan wa. Bɛ din na á toa dinin ká ma kũ doɛ̃, ka Lawa a lon a dia dí‐a wole goon ne ma nɛ, hinlaa ka Yezu Krita din ni ma nɛ.
48004015	Nyɛnyaa mɛn goã ka‐n lɛlɛ, bɛ á maa kəni? Ma á boe la ma siére kɛ sɛ pɛ ka a lɛa. Bɛ̀ ka ǹ ká boo la, bɛ̀ ka n yii nànan waa ka ǹ kɔ ma la.
48004016	Sɛnɛ kanna, ma taãn mɛn lɛ pɛ ka nɛ, bɛ n ma biɛ kaa zɔ́ɔ lɛa?
48004017	Minin tá n là kakaɛ̃ ka li, sɛnɛ, kaa bǐɛ̃ kɔ a lɛa bie wa. Maǹ giɛ li mà ǹ ka na kɔn ka masɛ nɛ, ń giɛ ka á n là kakaɛ̃ ǹsɛn dinin li.
48004018	Sonbore, bɛ̀ min tá n là kakaɛ̃ ka li, bǐɛ̃ a lɛa, bɛ á siĩni biikoo tumaa li. Sɛnɛ, a bie pàã lɛa, masɛ din goã ka li ma bɛ zɛnaa wa.
48004019	Maa giaáran lɛn, ma bɛ́ fuu mɛn yii ka a lɛa kanna, a n goon ka lɔ nɛ‐yɛle a fuu ni, yǎa Krita yii ka nɛ.
48004020	Bɛ̀ man ka li biikoo kɛ gɔ́ɔ̃ nɛ, ma boo la ma boo da ka‐n ka yɔrɔ kɔsɔ nɛ, a n kɔɔ̃n ma ganaa. A giala, kaa sii á gɔ́ɔ̃‐bii diɛ ma ganaa.
48004021	Man nɔ̀n diɛ ka la, kasɛn mɛnɛn bɛ́ zoɛ̃ mà ka goã Muizu a dí‐pɛn giulun. Bɛa dí‐pɛn kɛn lɛn bɛ́ boo mɛn diɛ, ka ǹ ka a miɛ wa?
48004022	Sonbore, a n kiɛ̃ nɛ Lawa a sɛ́wɔ nɛ, mà Abrahamu a nɛ n paa. Ǹ goon na á yɛ a bɛ̀rɛlɔ Agaara la, ǹ goon dɔ́ yɛ a lɔ wɔsiɛ Saaraa la.
48004023	A bɛ̀rɛlɔ a nɛ lɛ na á yɛ minbuiin nɛ foo sii gɔ́ɔ̃ nɛ. Sɛnɛ, a lɔ wɔsiɛ a nɛ kɛ na á yɛ Lawa a lɛ kɔ kɛ wɔ gɔn la.
48004024	Boon kɛn man sii a kɔnboen giala pii wɔ nɛ. A giala, lɔ màn paa kɛ n lɛ kɔ kɔn la màn paa giala pii wɔ nɛ. Lɛ kɔ mɛn nə n wɔ Sinayii kele la, Agaara a sii n bɛ a kɔnboe lɛa. A nɛnyaanan mɛnɛn yɛ, bɛn nə́ bɛ̀rɛn baa.
48004025	Bɛ̀ wɔ á pii mà Agaara, Sinayii kele mɛn bɛ́ Larabu gána nɛ, wɔ n bɛ boo diɛ. Sɛnɛ, wɔ á boe la wɔ zɔɔ̃ kɔn ka pelo a Zeruzalɛmu kɛ dɔ nɛ. Zeruzalɛmu n bɛ̀rɛ lɛa, kun ka a nɛnyaanan tumaa nɛ.
48004026	Sɛnɛ, lɔ wɔsiɛ kɛ n goon ka lon a Zeruzalɛmu kɛ nɛ, a din nə wɔa náa lɛa.
48004027	Taãn nɛ, Lawa a sɛ́wɔ pɛ: “Nsɛ lɔ mɛn bɛ́ n tɔn nɛ yɛ duduu wa, yoo n nə n nyɛnyaa! N lɛ dɛ ka foo kɔɔ̃n nɛ, nsɛ mɛn bɛ́ n tɔn nɛ‐yɛ a fuubaa dɔ̃ wa! A giala, ǹ lɔ mɛn toa walan, bɛ á re nɛ yii á la lɔ mɛn bɛ́ kun ka ǹ zuũ-n ni.”
48004028	Ma dɔɔ̃nɔn lɛn, kasɛn tumaa n ká yɛ nɛnyaanan lɛa, á kɔnpɛ ka Lawa a lɛ‐kɔ kɛ nɛ, ka Izaaki wɔ bɛ́ lɔn.
48004029	Lɛlɛ, nɛ mɛn bɛ́ á yɛ minbuiinin nɛ yɛ ǹ gɔn la, bɛ na á goã boe goon kɛ yii ni. Yiri Fu nə ǹ goon mɛn a yɛ boo da ke lɛn. A din goon nə ke n zɛnɛɛ kanna dɔ nɛ.
48004030	Sɛnɛ, sɛ́wɔ lɛ n wàa boo diɛ? A n kɛ pii: “Bɛ̀rɛlɔ lɛ laanka a nɛgiĩ lɛ loo, a giala, bɛ̀rɛlɔ kɛ a nɛgiĩ doamaa bie, a kíɛ̃ gii kɔn ka lɔ wɔsiɛ kɛ a nɛ n wa.”
48004031	Bɛ lɛ nɛ, ma dɔɔ̃nɔn lɛn, wɔ bie bɛ̀rɛ a nɛnyaanan lɛa wa, wɔ n lɔ wɔsiɛ a nɛnyaanan lɛa.
48005001	Krita na á wɔ si bɛ̀rɛbaa la, mà wɔ goã wɔ gɔn wìi a lɛa taãn‐taãnɛ. Ka toa ka goã doa‐n sɔnbɔraanɛ bɛa tá ma din gɔn wìi a lɛa kɛ lɛ gɔ́ɔ̃ nɛ. Ka nyan toa, ka wusoo ka ka dinin kɔ bɛ̀rɛbaa la doo wa.
48005002	Masɛ Pooli n pii ka nɛ, máa bɛ̀ ka toa ǹ nə́ ka kuru, Krita là kɔ́n ba yii ka ganaa doo wa.
48005003	Man wusii ma á pii ka‐n doo, máa bɛ̀ min woo min toa ǹ nə́ kuru, ǹ dɛnaa doamaa nɛ a dí‐pɛn sii din tumaa dɔ zɛnaa.
48005004	Táa ka n giɛ li, mà Lawa lɛ kɔ ka ganaa min peperen lɛa dí‐pɛn taman yii! Haya, ka n ká n dinin na ka n bɔ Krita ganaa. Kaa wɔ gii ba Lawa a bǐɛ̃ kɛ‐n doo wa.
48005005	Wɔsɛn foo n doa nɛ wáa Lawa á re wɔ biɛ min peperen lɛa. Wɔ nə n yii diɛ bɛ lɛ la Yiri Fu barka nɛ, asɛ mɛn bɛ́ dí nyɛɛ wɔa goleemali gɔ́ɔ nɛ.
48005006	A giala, min mɛn bɛ́ Krita wɔ gɔ́ɔ̃ nɛ, kurii laanka kuriibaã a màn kɔ́n lɛa bɛa dɛnaa wɔ paǹ li wa. Màn mɛn bɛ́ màn lɛa, golee Yezu li ni, bɛ nə n nyaa ka miãn narɛɛ nɛ.
48005007	Ka à giala kɔ doɛ̃ sɔnbɔraanɛ! Sɛnɛ, die na á ka kurə́ mà ka nyan sonbore boo lɛ si doo wa?
48005008	Lawa bie á ka kurə́ wa, a giala a din na á ka bíi.
48005009	Ka ǹ bɛ́ pii lɔn sii baraa wɔ paǹ li: “Yɔ bù boɛɛn nə toɛ buuru yaa tumaa yoo.”
48005010	A laanka bɛ tumaa nɛ, ma foo á doa‐n Dɛnaa ganaa kaa wɔ paǹ li. Ma á doɛ̃, máa ka a re zii kɔsɔ siɛ wa. Sɛnɛ, min mɛn bɛ́ ka yiri lɔlɛkɔn, ta ǹ dɛnaa n màn mɛn lɛa, Lawa á re dɔlɔ boe a ganaa.
48005011	Ma din wɔ paǹ li, dɔɔ̃nɔn lɛn, bɛ̀ ma din lɛ n má pɛ doo, máa kurii á siĩni, wàa na á baa, ǹ tá tɔn boe ma din yii‐n dɔn? Bɛ̀ bɛ n taãn lɛa, bɛ̀ ma bɛ́ Krita a dere gɔn ganaa boo mɛn diɛ, bɛ̀ bɛ a wusii a min kɔ́n yiri lɔlɔkɔn doo wa.
48005012	Bɛ̀ masɛ wɔ a lɛa nɛ, min mɛnɛn bɛ́ ka yiri lɔlɛkɔn, bɛn nə ǹ dí‐pɛ siin lɛn zɛnaa ǹ wo nyɛɛnɛ, ǹ nə ǹ giĩbaa dɔ din bɔ duduu.
48005013	Kasɛn wɔ paǹ li, ma dɔɔ̃nɔn lɛn, Lawa na á kasɛn bíi mà ka goã ka gɔn wìi a lɛa. Sɛnɛ, ka bɛ́ ka dinin gɔn wìi a lɛa ke, ka nyan taasɛ, mà ka á boe la ka sii tumaa zɛnaa kanna, a kɔnpɛ ka ka gɔ̀nɔn foo siin kɛn nɛ wa. Sɛnɛ, ka n dɔ kɔn lɛ ka kɔn‐narɛɛ nɛ.
48005014	A giala, dí‐pɛ tumumaa lɛ n piɛ̃ ka boo goon toto kɛ nɛ: “Ǹ miã kɔsɔ narɛ ka n bɛ́ n din narɛ lɔn.”
48005015	Sɛnɛ, bɛ̀ ka á sɔndoe kɔn ganaa ka n kɔn soɛ̃, ka yiri bɔ. Bɛ bie wa, ka n die kɔn ziziɛ̃.
48005016	Ka n too kɔ ma lon: Ka tɔ wɔ Yiri Fu gòã wuu li, ka a re gɔ̀nɔn foo siin zɛnɛɛ doo wa.
48005017	A giala, gɔ̀nɔn foo siin man yɔ boe kɔn ka Yiri Fu wɔn nɛ. Yiri Fu dɔ wɔn man yɔ boe kɔn ka gɔ̀nɔn wɔn nɛ. Zɔ́ɔbaa nə ǹ bii ni. Bɛ lɛ na a toɛ ka á ka dinin foo sii zɛnɛɛ wa.
48005018	Sɛnɛ, ka toa Yiri Fu ka nyɛɛnaan bɔ, ka a re goɛ̃ dí‐pɛn giulun doo wa.
48005019	Gɔ̀nɔn foo siin bɛ́ n zɛnɛɛ lɔn ǹ tá ǹ doɛ̃: kɔrɔbaa nɛ, gɔ̀ sii zɛnaa nɛ, din kũ doɛ̃baã nɛ,
48005020	dì wúlu bɔ nɛ, ka dagòã si ni. Minbuiinin man zɔ́ɔbaa we kɔn ganaa, ǹ nə́ zian diɛ kɔn ganaa, ǹ foo n wuu pii, foo‐yoo la ǹ yii ni, ka miã lɔ zuũbaa nɛ. Maǹ nə n niniɛ kɔn tanlɛ tanlɛ, ǹ nə́ kurun lɛa yɔ boe kɔn ganaa.
48005021	Maǹ yii bɔ miãn gɔn màn li wolen lɛa, ǹ nə́ n dinin koe yɔ mi á la yii‐n la, ǹ nə́ basaã‐kɔlen lɛa, ka bɛ miã sii kɔsɔn dɔn nɛ. Man wusii ka yiri diɛ a‐n kanna doo, ka ma bɛ́ má pɛ ka‐n lɔn lɛlɛ, máa bɛ miã min kɛ kɔ́n ba Lawa a kiibaa ǹ bǎã yii kíɛ̃ lɛa wa.
48005022	Sɛnɛ, Yiri Fu bɛ́ sii mɛn zɛnɛɛ wɔ nɛ, bɛ dɔ á ke: kɔn‐narɛɛ nɛ ka nyɛnyaa nɛ, là nyantoro ne ka foo‐kũ ni, min bǐɛ̃baa nɛ ka yiri kɔ sii li ni, ka bɔlɔgoondɛnaabaa nɛ,
48005023	foo‐basiɛ̃ nɛ ka boomadinla nɛ. Dí‐pɛn ba yɔ boe bɛa sii kɛ miã kɔ́n ganaa wa.
48005024	Min mɛnɛn bɛ́ Yezu Krita wɔn lɛa, bɛn man nə́ ǹ gɔ̀nɔn foo siin kɛn dere gɔn ganaa, kun ka ǹ lɛ mui ǹ sii baraan nɛ.
48005025	Yiri Fu bɛ́ á nyin dii kɔ wɔ la, yǎa wɔ toɛ a wɔa giã ǹ gɔn dɔ tele.
48005026	Wɔ nyan din‐koalin baa wa. Ga kɔn lɛ li nyan goã wɔ bii wa, yii bɔ kɔn gɔn màn li dɔ nyan goã wa.
48006001	Ma dɔɔ̃nɔn lɛn, bɛ̀ ka min kũ sã ǹ sii zɛnɛɛ, kasɛn mɛnɛn bɛ́ Lawa a Yiri Fu n ka li, ka toa ka da zii pepere la. Sɛnɛ, ka zɛnaa ka foo‐basiɛ̃ nɛ a wɔ paǹ li. Ka ga ka dinin walan, ka nyan toa ǹ ka bebere ǹ ka da sii‐n wa.
48006002	Ka n dɔ kɔn lɛ, ka kɔn a guĩ gũ. Bɛ̀ ka á zɛnɛɛ miɛ̃, ka ǹ Krita a dí‐pɛn lɛ sii.
48006003	Bɛ̀ min mɛn tá taasɛ mà asɛ n màn gole lɛa, a ná a màn kɔ́n dɔ lɛa wa, a nə n din yiri siɛ̃.
48006004	Didie ga a din a zɛnaa ǹ sii ganaa. Bɛ̀ a tá a din laakalaa ǹ sii lɛa, bɛ n kɔɔ̃n a din sɔɔ̃ ganaa. Bɛ ba n zoɛ̃ kɔn ka min kɔsɔn wɔ‐n wa.
48006005	A giala, didie n die a din a guĩ guĩ.
48006006	Ǹ bɛ́ min mɛn darɛɛ Boo Tii Kɔɔ̃n kɛ ganaa, màn mɛn tumaa bɛ́ a gɔn, a doamaa nɛ, a gii kɔn ka a daraali kɛ nɛ.
48006007	Ka nyan sã ka dinin yiri ganaa wa. Min ba yaa we Lawa ganaa wa. Bɛ̀ min màn mɛn da, a n die bɛ lɛ kuri.
48006008	Bɛ̀ min màn da á kɔnpɛ ka a gɔ̀nɔn foo sii ni, gɔ̀nɔn foo sii bɛ́ màn mɛn koe, a n die bɛ kuri: Gɛ̀ nɛ. Sɛnɛ, bɛ̀ min màn da á kɔnpɛ ka Yiri Fu foo sii ni, Yiri Fu bɛ́ màn mɛn koe, a n die bɛ kuri: nyin nyabaã nɛ.
48006009	Wɔ nyan nɔmaa ka sii bǐɛ̃ zɛnaa‐n wa. A giala, bɛ̀ wɔ n gù basã wa, wɔ á re màn sonbore kuri, bɛ̀ a biikoo dɔ.
48006010	A bɛ́ miɛ̃, bɛ̀ wɔ á boe la biikoo woo biikoo li, wɔ toa wɔ sii bǐɛ̃ zɛnaa min tumaa nɛ, sanparɛ min mɛnɛn bɛ́ wɔ dɔɔ̃nɔn lɛa goleemali gɔ́ɔ̃ nɛ.
48006011	Ka ga sɛ́wɔ kiɛ̃ dadaran kɛn ganaa. Ma din nə má bɛn kiɛ̃ ka ma gɔn nɛ, ma á ǹ diɛ ka la.
48006012	Min mɛnɛn bɛ́, minbuiinbaa a din nyaa sii nə́ ǹ ganaa, bɛn lɛn man ke mà yǎa ka n kuri. Sɛnɛ, a zɛnaa miɛ̃ giala n ka kɛ din sɔɔ̃ nɛ: Zuifun baran bɔ ǹsɛn yii ni, Krita a dere ǹ gɔn kɛ a lɛa wa.
48006013	A giala, ǹ dinin mɛnɛn bɛ́ n kuri, ǹ ba dí‐pɛn lɛ‐sii wa. Bɛ din tumaa kio, maǹ zoɛ̃ mà ǹ ka kaa kurii ganaa, màn mɛn bɛ́ toɛ, ǹ nyaǹ mɛn da ka gɔ̀nɔn ganaa, ǹ nə n dinin laakalaa bɛ a lɛa.
48006014	Masɛ yii li, din laakalaa ǹ mìi kɔsɔ banban, á kiɛ̃ wɔa Dɛnaa Yezu Krita a dere ǹ gɔn kɛ la wa. Bɛ lɛ pàã ganaa, kanaa gã masɛ yii li, masɛ dɔ gã kanaa yii li.
48006015	Kurii ni ka kuriibaã nɛ, bɛ kɔ́n ba màn lɛa wa. Lawa a wusoo a wɔ baa min dii lɛa ke, bɛ din sɔɔ̃ n màn lɛa.
48006016	Min mɛnɛn bɛ́ koe bɛa sii kɛ lɛ, là nyantoro laanka Lawa a makara‐doɛ̃ die ǹ dɔ bɛn li kun ka Lawa a zaman kaa kun kɛ din tumaa nɛ.
48006017	Kɛ kio, kɛ nyɛɛnɛ, min kɔ́n nyan nɔmaa ǹ sii zɛnaa ma‐n doo wa. A giala, nyaǹan mɛnɛn bɛ́ ma gɔ̀nɔn ganaa, bɛn man nyɛɛ mà Yezu a bɛ̀rɛ n ka ma nɛ.
48006018	Ma dɔɔ̃nɔn lɛn, wɔa Dɛnaa Yezu Krita a bǐɛ̃ die a goã ka li. A n baa miɛ̃.
49001001	Masɛ Pooli n Yezu Krita a dia dí‐a wole lɛa, á kɔnpɛ ka Lawa foo sii ni. Kasɛn Efɛɛzi a Lawa a minin mɛnɛn bɛ́ bɔlɔgoondɛnan lɛa, tá kun ka Yezu Krita‐n gɔ́ɔ̃ nɛ, ma á fòo diɛ ka nɛ.
49001002	Wɔ Di Lawa laanka wɔa Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
49001003	Barka tá Lawa ganaa, asɛ mɛn bɛ́ wɔa Dɛnaa Yezu Krita n Di Lawa lɛa. Wɔa tá kun ka Krita‐n a lɛa nɛ, á barka da wɔ ganaa, ka lon a bǐɛ̃ màn tɔrɔ tumaa nɛ.
49001004	Wɔa tá kun ka Krita‐n lɛ a lɛa nɛ, Lawa wɔ bɔ a din wɔn lɛa, bɛ̀ a bɛ́ a tɔn kanaa zɛnaa wa. A n mà wɔ goã min sonboren lɛa a din yɔrɔ‐a, zɛ̀rɛ ná a ba wɔ ganaa wa. A din a kɔn‐narɛɛ gɔ́ɔ̃ nɛ,
49001005	a na á saa lɛlɛ, á wɔ baa a din a nɛnyaanan lɛa ka Yezu Krita barka nɛ. A na á zɛnaa miɛ̃, a giala mà bɛ á kɔɔ̃n a ganaa.
49001006	A n mà wɔ asɛ a bǐɛ̃ golee kɛ lɛ laakalaa. A bǐɛ̃ mɛn baa wɔ la ka bǐɛ̃baa ǹ foo ne, a ná a Nɛgiĩ narɛɛ wole kɔ wɔ la.
49001007	Krita na á wɔ si bɛ̀rɛbaa la ka a din mà nɛ. A din na á toa wɔa sii baraan nə́ n toa wɔ nɛ. Lawa a bǐɛ̃baa lɛ á gole!
49001008	Lawa din na á bɛa bǐɛ̃ lɛ zɛnaa wɔ nɛ. Á yiri tumaa kɔ wɔ la, màn mɛn bɛ́ toɛ, a din sii mɛn yɔrɔ bɔ, mà wɔ bɛ dɔ̃.
49001009	Lawa dinmaa na á saa lɛlɛ á bɛa sii lɛ yɔrɔ bɔ á koa, á n die zɛnɛɛ ka Krita nɛ. A din foo sii ni, á goã durii‐n lɛlɛ. Sɛnɛ kanna, á nyaa wɔ nɛ.
49001010	Bɛ̀ a biikoo dɔ ǹ mɛn waáraa, màn mɛnɛn tumaa bɛ́ lon, ǹ mɛnɛn tumaa bɛ́ tán, a n die ǹ soekɔn, a goledɛnaa goon toto koa ǹ mìi la, bɛ n ka Krita nɛ.
49001011	Wɔa tá kun Krita‐n lɛ gɔ́ɔ̃ nɛ, Lawa nə n lɛ kɔ a minin la ka màn mɛn nɛ, wɔ dɔn nə́ wɔa wɔ gii yɛ. Bɛ na á kɔnpɛ ka a din a sii yɔrɔ bɔ a koa nɛ. A giala, a din nə sii tumaa zɛnɛɛ á kɔnpii ka a din foo sii ni. Lawa din na á saa lɛlɛ á wɔ bɔ,
49001012	mà wɔ asɛ a gugurubaa kɛ laakalaa, wɔsɛn Zuifun mɛnɛn bɛ́ wɔ n foo doa Krita ganaa bibinaanɛ.
49001013	Kasɛn dɔn bɛ́ ka sonbore boo kɛ ma, Boo Tii Kɔɔ̃n kɛ lɛ ka kirisibiɛ, ka dɔn man ká golee Krita lɛ li. Bɛ lɛ nɛ, Lawa din nə n lɛ kɔ ka Yiri Fu mɛn nɛ, a na á bɛ kɔ ka la, a wɔ baa ǹ nyaǹ kiɛ̃ lɛa ka ganaa.
49001014	Yiri Fu lɛ n nyɛɛ mà Lawa bǐɛ̃ mànan mɛnɛn koa a zaman nɛ, mà wɔ á re bɛn yii. A din dɔ n wɔ foo doɛ mà ǹ tá re wɔa wɔ biɛ, bɛ̀ wɔa si bɛ̀rɛbaa la lɛ pã ǹ mɛn waáraa. A bɛ́ miɛ, ka daa wɔ Lawa a golebaa tɔ bɔ.
49001015	Má kaa golee wɔa Dɛnaa Yezu Krita li kɛ boo ma, ka kaa Lawa a minin tumaa narɛɛ kɛ nɛ.
49001016	Bɛ lɛ n ke, bɛ̀ ma á maa Lawa nyankoe kaa lɛa lɔn, man barka diɛ Lawa‐n baraabaraa ka a lɛa.
49001017	Wɔa Dɛnaa Yezu Krita a Lawa, Díi mɛn bɛ́ gugurubaa ná a wɔ lɛa, bɛ die a Yiri Fu kɔ ka la, bɛ Lawa nyaa ka nɛ, ka boo la ka dɔ̃ taãnɛ.
49001018	A die a ka yiin bũ, a din bɛ́ ka bíi mìi mɛn ganaa, ka boo la ka bɛ yɛ. A bɛ́ bǐɛ̃ sonboren mɛnɛn dɔn koɛ ka nɛ, kun ka a zaman tumaa nɛ, a die a toa ka bɛn là dɔ̃.
49001019	Pàã gole mɛn bɛ́ a lon goleemali wolen wɔ lɛa, a die a toa ka bɛ dɔ̃. A na á n we bɔ ka bɛa pàã gole kɛ lɛ nɛ,
49001020	á Krita yii kaa nɛ, á bɔ geren li á da yiikoonaan li, á koa lon, a din gusin.
49001021	A na á koa lon màn pàãdɛnan tumaa mìi la, ka ǹ goledɛnan nɛ. Tɔ mɛn bɛ́ boe la a tá n koe pelo a kanaa kɛ nɛ, ka kanaa kɛ‐n die, a na á koa bɛ tumaa mìi la.
49001022	Hiĩ, Lawa na á màn tumaa kaa Krita gòãn giulun, á koa goledɛnaa lɛa Lawa a sɔmɔ kɛ mìi la.
49001023	Lawa a sɔmɔ lɛ n Krita gɔ̀nɔn lɛa, Krita lɛ na á pã a din lɛ nɛ, a lɛ pã kanaa tumaa dɔ nɛ.
49002001	Lɛlɛ, ka ǹ ká goã geren lɛa Lawa wɔ paǹ li, kaa sã ǹ siin lɛa, ka kaa sii baraan nɛ.
49002002	Ka ǹ ká goã bɛ lɛ gɔ́ɔ̃‐n lɛlɛ, bɛ̀ ka bɛ́ tɔn koe kanaa kɛ a zɛnaa ǹ siin lɛ. Kanaa lɛ a goledɛnaa mɛn bɛ́ kii lɛa lon laanka tán biin ni, yiri lɛa dí nyɛɛ Lawa bɔlɔ‐tiilin bii, ka ǹ ká goã bɛ bɔlɔ sii.
49002003	Wɔ tumaa n wɔ́ goã ka bɛn lɛn bɛ́ lɔn, wɔ ǹ wɔ́ goã wɔa sii zɛnɛɛ wɔa minbuiin baa ǹ foo sii babaraan li. Wɔ gɔ̀nɔn laanka wɔ yiri bɛ́ giɛ màn mɛn li, wɔ ǹ bɛ zɛnɛɛ. Wɔa minbuiinbaa kɛ lɛ a lɛa nɛ, wɔ́ goã kɔnboe ka Lawa a foo‐yoo kɛ lɛ nɛ, ka gialakunun tumaa wɔ bɛ́ lɔn.
49002004	Sɛnɛ, Lawa a makara doɛ̃ á gole. Á wɔ narɛ ka kɔn‐narɛɛ gole ne.
49002005	Bɛ lɛ nɛ, wɔ bɛ́ geren lɛa wɔa sã ǹ siin lɛa ǹ mɛn waáraa, a din na á wusoo á yiikoonaabaa kɔ wɔ la kun ka Krita nɛ. Lawa a bǐɛ̃baa a lɛa nɛ ká kirisibaa.
49002006	Wɔa tá kun ka Yezu Krita‐n lɛ a lɛa, Lawa wusoo á yiikoonaabaa kɔ wɔ la kun ka a din ni, mà wɔ die wɔ boo la, wɔ goã pàã la kun ka a din ni lon.
49002007	Lawa na a ná a bǐɛ̃baa lɛ nyaa wɔ nɛ ka Yezu Krita nɛ. A na á zɛnaa miɛ̃, mà min tumaa dɔ̃ biikoo tumaa li, mà asɛ a bǐɛ̃baa lɛ a golebaa miã banban.
49002008	Lawa a bǐɛ̃ lɛ a lɛa nɛ, ká kirisibaa goleemali pàã ganaa. Bɛa kirisibaa kɛ bie boe ka dinin li wa, Lawa a bǐɛ̃baa ǹ màn nɛ.
49002009	A bie ka dinin doakasie‐n giala pii wa. Bɛ lɛ nɛ, min kɔ́n ba boe la a n din laakalaa wa.
49002010	A giala, mà Lawa din na á wɔ yɔrɔ bɔ, á wɔ zɛnaa wɔa tá kun ka Yezu Krita‐n kɛ gɔ́ɔ̃ nɛ, mà wɔ boo la wɔ nya ǹ dí sonboren nya. Lawa din na á saa lɛlɛ, á bɛa nya ǹ dín kɛn lɛn yɔrɔ bɔ, ń giɛ wɔ tá ǹ siin zɛnɛɛ.
49002011	Ka bie ká yɛ Zuifun lɛa wa. Zuifun man nə́ goã ka bíi soroman, ǹ nə́ n dinin bíi kurii wolen. Bɛa kurii lɛ n sii a kɔnboe lɛa, ǹ nə́ goã zɛnɛɛ ǹ dinin gɔ̀nɔn ganaa. Ka goã lɔn lɛlɛ, ka n yiri koa ka bɛ nɛ.
49002012	Ka dɔ̃ mà bɛa biikoo li, mà ka ǹ ká goã sɔsɔɔ kɔn ka Krita nɛ. Lawa zaman mɛn bɔ, ka goã kun ka bɛ‐n wa, ka ǹ ká goã tiin lɛa. A lɛ kɔ a zaman la ka màn mɛn nɛ, á lɛ kɔ kɔn la wɔ la, kaa wɔ gii goã bɛ‐n wa. Ka ǹ kanaa miɛ̃, ka yiri a doa‐n màn kɔ́n ganaa wa, kaa Lawa banban.
49002013	Sɛnɛ kanna, Yezu Krita wɔbaa gɔ́ɔ̃ nɛ, ka bɛ́ ká goã sɔsɔɔ a ganaa, ka n ká wusoo ka n mɔrɔ a ganaa, Krita din a gɛ̀ pàã ganaa.
49002014	A giala, Krita din na á là nyantoro kɔ wɔ la, á Zuifun laanka tɔrɔ kɔsɔn baa zaman goon toto lɛa. A bɛ́ á n gɔ̀nɔn kɔ, kungɔn mɛn goã wɔ niɛ kɔn, a n wɔ biɛ kɔn a zɔ́ɔn lɛa, á bɛ wuru.
49002015	Á Zuifun Landa ziziɛ̃ kɔnlɛ ka ǹ dí‐pɛn kɛn laanka ǹ zɛnaa ǹ gɔnɔn nɛ. Bɛ a zɛnaa miɛ̃ kɛ lɛ gɔ́ɔ̃ nɛ, a na á zɔɔ̃ li, mà a tɔrɔ paa kɛ lɛ baa zaman dii goon toto lɛa, kun ka a din ni. A na á baa miɛ̃ á là nyantoro koa.
49002016	Krita a gã gɔn la kɛ pàã nɛ tìĩ bɔ kɔn nyin ni nya. Á tɔrɔ màn paa kɛ baa goon, á ǹ kaa kun ka Lawa nɛ.
49002017	Kasɛn tɔrɔ kɔsɔn mɛnɛn nə goã sɔsɔɔ Lawa ganaa, ka Zuifun mɛnɛn nə goã kunu a ganaa, Krita na á daa là nyantoro yɛ ǹ Boo Tii Kɔɔ̃n kɛ pɛ ka nɛ, ka bɛa yɔrɔ kɛ nɛ.
49002018	Sonbore ne, a din Yezu Krita lɛ pàã nɛ, wɔ Zuifun laanka tɔrɔ kɔsɔn tá boe la, wɔ golee Díi Lawa yɔrɔ‐a, ka Yiri Fu goon toto a dɔmalɛ nɛ.
49002019	Bɛ lɛ a lɛa, ka tɔrɔ kɔsɔn lɛn bie tiin lɛa doo wa, ka bie gùlin dɔn lɛa wa. Sɛnɛ ka ǹ kɛnaan lɛa, kun ka Lawa a zaman kɛ nɛ, ka ǹ Lawa a sɔmɔ wɔn lɛa.
49002020	Ǹ bɛ́ kion mɛn doe, Yezu a dia dí‐a wolen laanka Lawa a boo gii‐dalin kion gòã‐daa kɛ la, kasɛn dɔn man bɛ lɛa. Yezu Krita dinmaa na á gùrù koa ǹ kɔlɔ lɛa.
49002021	Kion lɛ tumumaa nə n tele a din li, á yoo lon á Dɛnaa guguru kɔ ǹ kion sonbore baa.
49002022	Ka laanka gialakunun kɛn tumaa nɛ, kaa tá kun ka Krita‐n a lɛa, ka dɔn gii n bɛa kion kɛ lɛ nɛ. A n miɛ̃, màn mɛn bɛ́ toɛ, Lawa bɛ́ kion mɛn nɛ ka a din a Yiri Fu ni, ka bɛa kion lɛ baa taãn‐taãnɛ.
49003001	Bɛ lɛ taman yii, masɛ Pooli n Lawa nyankoe ka a lɛa. Masɛ n kòso‐n Yezu Krita taman yii, maa dí nya kasɛn tɔrɔ kɔsɔn nɛ kɛ a lɛa.
49003002	Ma á doɛ̃, máa Lawa nə n toa a bǐɛ̃baa gɔ́ɔ̃ nɛ, á dí mɛn kɔ ma la, mà ma nya ka nɛ, ká a boo ma.
49003003	Lawa lɛ kɔ, á sii nyaa ma nɛ, mà ma boo la ma a din a sii‐durii yɔrɔ bɔ kɛ dɔ̃. (Ma boon mɛnɛn kiɛ̃ kio sisia, bɛn man bɛ giala pii ka nɛ.
49003004	Bɛ̀ ká pɛ, ka á re yii mà ma á Yezu Krita a sii‐durii kɛ doɛ̃.)
49003005	Lɛlɛ, Lawa bɛa sii‐durii kɛ lɛ nyaa minbuiinin ni wa. Sɛnɛ kanna, a din na á nyaa, Yezu a dia dí‐a wole sonboren laanka Lawa a boo gii‐dali sonboren nə́ dɔ̃, a din a Yiri Fu pàã ganaa.
49003006	Bɛa sii‐durii lɛ á ke: Boo Tii Kɔɔ̃n kɛ pàã ganaa, Lawa lɛ kɔ a zaman la ka bǐɛ̃n mɛnɛn nɛ, Zuifun laanka tɔrɔ kɔsɔn gii á re yii ǹ ni. Ǹ paanan man gùn lɛa gɔ̀nɔn goon ganaa. Lawa lɛ mɛn dɔ kɔ Yezu Krita wɔ gɔ́ɔ̃ nɛ, tɔrɔ kɔsɔn lɛn gii tá bɛ dɔ nɛ.
49003007	Lawa na á dí nya ka a din pàã nɛ. Á bǐɛ̃ zɛnaa ma nɛ, á ma bɔ á ma baa Boo Tii Kɔɔ̃n kɛ a laakalaali lɛa.
49003008	Masɛ n Lawa a zaman kɛ a min bɔnboɛɛnɛn tumaa a boɛɛndɛnaa lɛa. Bɛ tumaa kio, Lawa nə́ n tã la, á lɛ kɔ ma la, ka bɛa bǐɛ̃ kɛ nɛ. Mà ma Krita a màndɛnaa gole gole baa ǹ Boo Tii Kɔɔ̃n kɛ pɛ tɔrɔ kɔsɔn manɛ.
49003009	Lawa na á bǐɛ̃ zɛnaa ma‐n dɔn, mà ma n dɔ minin tumaa lɛ, ǹ Lawa a sii‐durii kɛ a zɛnaa ǹ gɔn yɛ foaãnɛ. Lawa n màn tumaa zɛnaali lɛa. A din na á bɛa sii kɛ lɛ duru haalɛ lɛlɛ.
49003010	A na á bɛ zɛnaa, màn mɛn bɛ́ toɛ, lon màn pàãdɛnan laanka ǹ goledɛnan na a sii doɛ̃ gole kɛ dɔ̃ kanna, ka a sɔmɔ kɛ barka nɛ.
49003011	Lawa na á goã giɛ li mà a bɛa sii lɛ zɛnaa haalɛ bibi. A na á zɛnaa kanna ka wɔa Dɛnaa Yezu Krita nɛ.
49003012	Wɔ bɛ́ kun ka Krita nɛ, wɔ́ n golee‐n a din li, nyɛ́ɛ baran wɔ kũ doo wa. Wɔ á boe la wɔ wo Lawa yɔrɔ‐a ka foo tãbaa nɛ.
49003013	Bɛ lɛ taman yii, man ka nyankoe, máa ma bɛ́ fuun mɛnɛn yii ka a lɛa, bɛn baran ka gù basã wa. Bɛn lɛn man tɔ koe ka la.
49003014	Bɛ lɛ n toɛ, ma á miɛ ma musi la Díi Lawa yɔrɔ‐a.
49003015	Asɛ mɛn bɛ́, lon laanka tán a sumu tumaa a tan nə́ boe a li.
49003016	Lawa a min bǐɛ̃baa á gole. Bɛ lɛ nɛ, ma tá a nyankoe máa a pàã kɔ ka la ka Yiri Fu barka nɛ, ń giɛ pàã á we kaa goleemali ni.
49003017	A die a toa doo, Krita goã ka foo ne goleemali pàã ganaa. A die a toa dɔn ka gòã wɔ tán kaka kɔn narɛɛ gɔ́ɔ̃ nɛ.
49003018	Bɛ̀ á n baa miɛ̃, Lawa a kɔn‐narɛɛ lɛ bɛ́ gole á la yii‐n lɔn, ka á re boe la ka bɛ dɔ̃. Ka laanka Lawa a zaman tumaa á die a pəməbaa doɛ̃, a sasabaa nɛ, ka a wo lon ne, ka a zuzulubaa nɛ.
49003019	Krita a kɔn‐narɛɛ mɛn dɔ bɛ́ gole á la sii‐doɛ̃ tumaa nɛ, a die a toa ka bɛ dɔ dɔ̃, ń giɛ Lawa mɛn bɛ́ a nyɛɛ duduu wa ka pã ka bɛ nɛ.
49003020	Lawa din pàã n dí nyɛɛ wɔ nɛ. Á boe la a sii zɛnaa ka bɛ lɛ nɛ, a kiɛ̃ wɔa nyankɔ laanka wɔa taasiɛ la lenlen.
49003021	Gugurubaa die a goã bɛa Lawa kɛ lɛ wɔ lɛa, a din a sɔmɔ gɔ́ɔ̃ nɛ Yezu Krita pàã ganaa, baraabaraa yǎa duduu. A n miɛ̃.
49004001	Masɛ n kòso nɛ lɛa, maa Dɛnaa Yezu a dí‐nyalibaa a lɛa. Man ka nyankoe, máa ka giã doɛ̃, a kɔnpɛ ka Lawa á ka bíi ǹ mìi kɛ nɛ.
49004002	Ka goã din boɛɛn kɔlen lɛa, ka foo n basiɛ̃nɛ, sii simaa wolen lɛa baraabaraa. Ka kɔn a sii si ka ganaa ka kɔn‐narɛɛ nɛ.
49004003	Yiri Fu bɛ́ ka doɛ kɔn ka là nyantoro mɛn nɛ, á n ka biɛ goon, ka n doa ka bɛa goonbaa lɛ tamaa.
49004004	Wɔ tumaa n gɔ̀nɔn goon lɛa. Yiri Fu goon toto n wɔ tumaa nɛ. Wɔ tumaa foo n doa‐n màn goon ganaa, ka Lawa bɛ́ wɔ bíi mà wɔ zɛnaa lɔn.
49004005	A din Dɛnaa goon nə wɔ tumaa wɔ lɛa. Wɔ n golee‐n boo goon li, batɛmu goon ne wɔ tumaa yɛ.
49004006	Lawa goon toto na a tan, wɔ tumaa a Díi lɛa, wɔ tumaa mìi la. A n dí nyɛɛ ka min tumaa nɛ, a n giã‐n min tumaa nɛ.
49004007	Sɛnɛ, bǐɛ̃ na á n zɛnaa wɔ tumaa gogoonmaa nɛ, á kɔnpɛ ka Krita din a bǐɛ̃baa gole kɛ nɛ.
49004008	Ka ǹ bɛ́ pii Lawa a sɛ́wɔ‐n lɔn: “A bɛ́ á dii lon, á woo ka bɛ̀rɛn nɛ kun ka a din ni, á bǐɛ̃ zɛnaa minbuiinin manɛ.”
49004009	Bɛ tumaa kio, "Á dii lon" giala mà wàa? Bɛ n zoɛ̃ mà a pɛ, mà a na á gisĩ tán a zuzulubaa ǹ bǎã‐n bɔrɔ.
49004010	Min mɛn bɛ́ á gisĩ, a din goon kɛ lɛ dɔ na á dii haalɛ lon sɔɔsɔɔ, ń giɛ á boe la a bǎã tumaa pã.
49004011	A din lɛ dɔ na á bǐɛ̃ totoron zɛnaa minbuiinin ni: Á minin kɔnɔn baa dia dí‐a wolen lɛa, á kɛn baa Lawa a boo gii‐dalin lɛa. Á ǹ tɛnɛn baa Boo Tii Kɔɔ̃n laakalaalin lɛa, á gialakunun baa ga Lawa a sɔmɔ walan wolen lɛa, ǹ nə́ minin darɛɛ.
49004012	A na á zɛnaa miɛ̃, mà ǹ Lawa a zaman minin yɔrɔ bɔ, ǹ nə ǹ Lawa nyankɔlebaa ǹ dí nya, Lawa a sɔmɔ mɛn bɛ́ Krita gɔ̀nɔn lɛa, ǹ bɛ gole kɔ nɛ goleemali gɔ́ɔ̃ nɛ.
49004013	Bɛa yɔrɔ kɛ lɛ la, wɔ tumaa á re goɛ̃ goon goleemali laanka Lawa a Nɛgiĩ doɛ̃ gɔ́ɔ̃ nɛ. Wɔ tumaa a min golebaa lɛ á re piɛ̃, wɔ n baa Krita din a kɔnboe taãnan lɛa.
49004014	Bɛ á n baa miɛ̃, wɔ a re goɛ̃ ka nɛnyaanan bɛ́ lɔn doo wa. Min kɔ́n ba re boe la doo, a wɔ penpelen da ka piɛ̃ bɛ́ lɔn, a wɔ saa a wɔ bɔ wɔ yiri la, ka minin daraa ǹ gɔn kɔ́n nɛ wa. Min mɛnɛn bɛ́ li, ǹ wɔ bebere ǹ wɔ sã ka ǹ dinin sii‐doɛ̃ nɛ, bɛn ba boe wɔ la wa.
49004015	Sɛnɛ, bɛ̀ wɔ á sonbore kɛ nyɛɛ ka kɔn‐narɛɛ nɛ, wɔ á re gole koe yɔrɔ tumaa la. Màn tá re miɛ wɔa tá kun ka Krita‐n li, asɛ mɛn bɛ́ gɔ̀nɔn lɛ mìi lɛa.
49004016	A din nə toɛ, gù totoron mɛnɛn bɛ́ gɔ̀nɔn ganaa, ǹ nə́ doa‐n kɔn ka kaka gɔ̀nɔn goon lɛa, didie tumaa tá a din a doa kɔn‐a ǹ bǎã nɛ. Ka bɛ nɛ, bɛ̀ gù gogoon tumaa tá a dí nyɛɛ, ka a bɛ́ kɔnboe‐n lɔn, gɔ̀nɔn lɛ tumumaa n gole koe, màn nə́ miɛ li ka kɔn‐narɛɛ nɛ.
49004017	Ma bɛ́ màn mɛn pii ka nɛ ma á laɛ, ka Dɛnaa tɔ nɛ, bɛ á ke: Ka nyan ka dinin baa ka min kooron bɛ́ lɔn wa. Bɛn man koe ǹ dinin taasiɛ kooron lɛ,
49004018	ǹ yiri n tiɛ̃ nɛ. Lawa bɛ́ nyin mɛn koe, ǹ gii kɔ́n ba bɛ‐n wa. A giala mà yiri baãnaan manɛ, ǹ foo laa ka kaka.
49004019	Sìi kɔ ǹ yiri nə n si ǹ la ka lenlen. Ǹ nə́ n dinin kɔ min kɔrɔbaa ganaa, ǹ ba a lɛ diɛ wa. Maǹ gɔ̀ sii tɔrɔ tumaa zɛnɛɛ.
49004020	Kasɛn bie ka n daraa bɛ ganaa Krita wɔ paǹ li wa!
49004021	Táa ǹ ná a boo da ká wa. Sonbore taãn mɛn bɛ́ Yezu wɔ gɔn la, táa ǹ nə́ ka daraa bɛ dɔ ganaa, kaa Krita a minbaa gɔ́ɔ̃ nɛ.
49004022	Ka goã gɔ̀nɔn foo siin mɛnɛn zɛnɛɛ, kaa giã ǹ gɔn zizi kɛ nɛ, ka n bɔ bɛn wɔlɔ li. Bɛa gɔ̀nɔn foo siin kɛn lɛn man nə́ goã ka siɛ̃, ǹ nə́ ka ziziɛ̃.
49004023	Yǎa ka min diin biɛ ka foo ne, ka ka yiri ni.
49004024	Lawa foo sii dii mɛn zɛnaa a din a kɔnboe lɛa, ka kɔ bɛ lɛ. Ka á re min peperen biɛ, ka min sonboren baa ka sonbore barka nɛ.
49004025	Bɛ lɛ a lɛa, ka soɛ‐bɔ toa walan. Didie sonbore pɛ ǹ miã nɛ, a giala mà wɔ tumaa n gɔ̀nɔn goon a gùn lɛa.
49004026	Bɛ̀ ka foo yoo, ka nyan sii baraa zɛnaa wa. Ka nyan toa ka foo goã yoo ne a wasa mɛ‐n wa.
49004027	Ka nyan toa Sɛtaan wɔ ǹ bǎã yɛ ka ganaa wa.
49004028	Bɛ̀ min mɛn tá wurumu biɛ, a wurumubaa lɛ da, a dí nya ka a din gɔnɔn nɛ, a n din too ne peperebaa la, a màn yɛ a doobaan dɔn gɔ.
49004029	A kɔnboe boo baraa kɔ́n bɔ ka lɛ‐n wa. Sɛnɛ, bɛ̀ ka á boo diɛ, a goã boo sonbore lɛa, á n boe la á n doe min kɔsɔ lɛ, á n bǐɛ̃ zɛnɛɛ a ma wolen ne.
49004030	Ka nyan gù basiɛ̃ da Lawa a Yiri Fu ganaa wa. A din nə Lawa a nyaǹ lɛa ka ganaa. Wɔ n doɛ̃ bɛ lɛ li, wáa Lawa á die wɔ sii sii baraa la lenlen ǹ kɔn pinaa.
49004031	Ka toa kɔkɔsɛ baa ǹ sii tumaa wɔlɔ lui ka ganaa, min koa ma gɔ́ɔ̃‐n nɛ, foo‐yoo baraa tumaa nɛ, paparaan nɛ ka sɔ‐kɔn nɛ. Ka n bɔ baraabaa sii tɔrɔ tumaa wɔlɔ li.
49004032	Ka min bǐɛ̃ baa kɔn ganaa ka foo sonbore ne. Ka sii toa kɔn nɛ, ka Lawa bɛ́ á toa wɔ‐n lɔn Krita wɔbaa gɔ́ɔ̃ nɛ.
49005001	Ka bɛ́ n Lawa a nɛnyaanan lɛa a n ka narɛ, ka n doa ka a din lɛn zɔɔ̃.
49005002	Ka goã kɔn‐narɛɛ gɔ́ɔ̃ nɛ, ka Krita din bɛ́ á wɔ narɛ lɔn, yǎa á n din kɔ wɔ a lɛa, wúlu màn gìĩ kɔɔ̃n‐a lɛa, á n kɔɔ̃n Lawa ganaa.
49005003	Ka bɛ́ Lawa a zaman minin lɛa, a kɔnboe ka yɔrɔ kɔ́n nɛ, kɔrɔbaa nɛ, gɔgɔrɛbaa nɛ, ka yii mu mi ni, bɛ kɔ́n boo ma ka bii dinin wa.
49005004	A kɔnboe dɔn, sìi‐doɛ̃baã boo ne, ka kɔrɔbaa boo ne, hinlaa boo gɔgɔrɛn nɛ, ka bɛ kɔ́n da wa. Sɛnɛ, ka barka da Lawa nɛ.
49005005	Ka dɔ̃ taãnɛ, mà kɔrɔbaali ni, min gɔgɔrɛ nɛ, hinlaa yii mu‐mili ni, mà bɛa minin kɛn kɔ́n gii ba Krita laanka Lawa a kiibaa kɛ‐n wa. Yii a mu mi màn li n goon ka dì guguru‐kɔ nɛ.
49005006	Ka nyan toa, min kɔ́n ka bebere ka yiri baãnaabaa ǹ boon ne wa. A giala, bɛa sã ǹ siin kɛn lɛn man die toɛ, Lawa foo yoo a lɛ‐tiilin li.
49005007	Ka nyan toa, ka kaa sii kɔ́n kaa kun ka bɛa minin kɛn lɛn nɛ wa.
49005008	Ka ǹ ka goã wɔlɔ tì li lɛlɛ, sɛnɛ, ka ǹ wɔlɔ fúlu li kanna kaa kaa kun ka Dɛnaa‐n pàã ganaa. Bɛ lɛ taman yii, ka toa ka goã wɔlɔ fúlu minin lɛa.
49005009	Wɔlɔ fúlu bɛ́ sii mɛn koe, bɛ n ka min bǐɛ̃baa nɛ, peperebaa nɛ, ka sonbore ne.
49005010	Sii mɛn bɛ́ kiɛ Dɛnaa foo la, ka n doa ka bɛ dɔ̃.
49005011	Ka baran kaa sii kaa kun ka wɔlɔ tì a sii kooron kɛn nɛ wa, ka bɛa sii kooron kɛn lɛn kaa wɔlɔ fúlu li dinin.
49005012	Bɛa minin kɛn lɛn bɛ́ siin mɛnɛn zɛnɛɛ ka durii ni, a pɛ á sìi diɛ dinin.
49005013	Sɛnɛ, bɛ̀ bɛa siin kɛn lɛn nə́ n kaa wɔlɔ fúlu li, ǹ bɛ́ màn mɛn lɛa taãnɛ, bɛ nə n nyɛɛ foaãnɛ.
49005014	A giala, sii mɛn dɔ bɛ́ á n nyaa foaãnɛ, bɛ n wɔlɔ fúlu biɛ. Bɛ lɛ nɛ, á n pɛ: “Nsɛ mɛn bɛ́ nyuù we, n yii kaa, nsɛ mɛn bɛ́ geren li, yoo lon, Krita á re fúlu kiɛ n ganaa.”
49005015	Ka n yiri kɔ kaa giã ǹ gɔn li parsiini. Ka baran n dinin nyaa ka yiri baãnaan bɛ́ lɔn wa, sɛnɛ, ka n dinin nyaa ka sii‐dɔ̃lin bɛ́ lɔn.
49005016	Bɛ̀ sii sonbore zɛnaa ǹ pàã tá ka lon biikoo mɛn li, ka zɛnaa. A giala, lɛawaan mɛnɛn bɛ́ wɔ tá ǹ nɛ, ǹ tá baraa.
49005017	Bɛ lɛ a lɛa, ka baran goã yiri baãnaan lɛa wa. Sɛnɛ, ka n doa, Dɛnaa bɛ́ giɛ li mà ka sii zɛnaa lɔn, ka bɛ giala ma.
49005018	Ka baran duvɛ̃ mi a yoo ka yii‐a wa, bɛ á re toɛ ka sii‐lɔlɔkɔn. Sɛnɛ, ka toa ka pã ka Yiri Fu ni.
49005019	Ka kɔn foo taã ka Lawa tɔ bɔ ǹ loen ne, ka loe kɔsɔn nɛ, ka Yiri Fu bɛ́ loen mɛnɛn dɔn gisĩ ka mìi pán nɛ. Ka bɛa loen kɛn lɔ Dɛnaa nɛ, ka a tɔ bɔ ka ka foo tumaa nɛ.
49005020	Ka barka da Díi Lawa nɛ, biikoo tumaa li, sii din tumaa a lɛa, ka wɔa Dɛnaa Yezu Krita tɔ nɛ.
49005021	Kasɛn mɛnɛn bɛ́ nyɛ́ɛbiɛ Krita nɛ, ka kɔn lɛ si.
49005022	Lɔn lɛn, ka ka zuũn lɛ si, ka ka bɛ́ Dɛnaa lɛ sii lɔn.
49005023	A giala, giĩ na a lɔ mìilandɛnaa lɛa, ka Krita bɛ́ Lawa a sɔmɔ mìilandɛnaa lɛa lɔn. Krita lɛ din nə Lawa a sɔmɔ lɛ kirisibaali lɛa, sɔmɔ mɛn bɛ́ a din gɔ̀nɔn lɛa.
49005024	Bɛ lɛ nɛ, lɔn man kɔnboe ǹ nə ǹ zuũn lɛ si sii tumaa gɔ́ɔ̃ nɛ, ka Lawa a sɔmɔ bɛ́ Krita lɛ sii lɔn.
49005025	Giĩn lɛn, ka dɔn nə kaa lɔn narɛ, ka Krita bɛ́ á Lawa a sɔmɔ narɛ lɔn. A na á n din nyin kɔ a lɛa,
49005026	a ná a yoreen kɔ ka batɛmu da ǹ mu ni, ka boo‐n kun ni, ń giɛ á boe la a tá Lawa wɔ biɛ.
49005027	A na á zɔɔ̃ li, mà Lawa a sɔmɔ lɛ goã asɛ din yɔrɔ‐a, ka a nɛniɛ tii bɛ́ lɔn, a siĩnbaa tumaa gɔ́ɔ̃ nɛ, a gɔ̀nɔn nə́ zɔzɔnɔ, gɔ̀ na a ba a ganaa wa, wɔ̀lɔ̀ kɔ́n dɔ ná a ba a ganaa wa.
49005028	Giĩ n kɔnboe a na a lɔ narɛ ka bɛa yɔrɔ kɛ nɛ, ka a din gɔ̀nɔn bɛ́ lɔn. Bɛ̀ min mɛn tá a lɔ narɛ, bɛ na a dinmaa narɛ.
49005029	Taãn nɛ, min kɔ́n ba sii baraa zɛnɛɛ a din gɔ̀nɔn nɛ wa, sɛnɛ, a n giɛ a walan, á n toe. Krita dɔ n zɛnɛɛ Lawa a sɔmɔ lɛ‐n miɛ̃.
49005030	A giala, wɔ na a gɔ̀nɔn lɛ a gùn lɛa.
49005031	Ka Lawa a sɛ́wɔ bɛ́ pii lɔn: “Bɛ lɛ a lɛa nɛ, giĩ á re n niɛ a n bɔ ǹ di laanka ǹ dan ganaa, a n doa kɔn ka a lɔ nɛ, ǹ dinin paanan tá re n biɛ goon.”
49005032	Sii‐durii gole n ka kɛ nɛ. Man pii Krita laanka Lawa a sɔmɔ kɛ wɔ paǹ li.
49005033	Ta á n baa lɔn, ka gogoonmaa doamaa nɛ, a na a lɔ narɛ ka a bɛ́ a din narɛ lɔn, lɔ gogoonmaa dɔ doamaa nɛ a ǹ zuũ guguru kɔ.
49006001	Nɛnyaanan lɛn, ka kaa yɛ wolen lɛ si Dɛnaa yɔrɔ‐a, a giala, mà bɛ n pepere.
49006002	Lawa lɛ kɔ ka màn nɛ a dí‐pɛ bibinaa mɛn li, bɛ n ka kɛ nɛ: “N díi laanka n náa guguru kɔ,
49006003	ń giɛ n nyin sasa yɛ, n yii‐nyɛɛ dɔ yɛ tán la.”
49006004	Kasɛn díin lɛn, ka baran kaa nɛnyaanan kũ baraa wa, ǹ yaa kiɛ̃ n gòãn dii kaa wa. Sɛnɛ, ka n doroo a kɔnpɛ ka daraa kɛ nɛ boe Dɛnaa li.
49006005	Bɛ̀rɛn lɛn, ka kaa tán a mìinaan kɛn lɛ si, ka nyɛ́ɛ baa ǹ nɛ, ka ǹ guguru kɔ ka foo sonbore ne, ka n pɛ mà ka n dí nyɛɛ Krita nɛ.
49006006	Ka baran zɛnaa miɛ, bɛ̀ ǹ tá ka genli biikoo mɛn din sɔɔ̃ li, ń giɛ ka á kiɛ ǹ foo la wa. Sɛnɛ, ka Lawa foo sii zɛnaa ka ka foo tumaa nɛ, ka Krita a bɛ̀rɛn bɛ́ lɔn.
49006007	Ka kaa bɛ̀rɛbaa ǹ dí nya ka foo kɔɔ̃n nɛ, ka ka bɛ́ nyɛɛ Dɛnaa‐n lɔn, ka baran nya minbuiinin dinin sɔɔ̃nɔn lɛa wa.
49006008	Ka n yiri koa a nɛ, ta man bɛ̀rɛ lɛa hinlaa n din gɔn wìi a lɛa, didie sii bǐɛ̃ mɛn zɛnaa, á re bɛ yii Dɛnaa li.
49006009	Kasɛn dɔn mìinaan lɛn, ka zɛnaa miɛ̃ kaa bɛ̀rɛn lɛn wɔ paǹ li. Ka kakaarɛbaa toa walan, ka dɔ̃ mà ka dinin ni, ka kaa bɛ̀rɛn nɛ, mà ka n lon a Goledɛnaa goon toto kɛ wɔn lɛa, asɛ mɛn bɛ́ a bɔkɔnlɛ we wa.
49006010	Bɛ tumaa kio, ka ga pàã li kaa tá kun ka Dɛnaa‐n kɛ gɔ́ɔ̃ nɛ, ka ga a din a pàã gole kɛ li.
49006011	Lawa bɛ́ ziabaa ǹ mànan mɛnɛn koe ka la, ka tumaa bɛn kaa ka ganaa, màn mɛn bɛ́ toɛ, ka boo la ka yɔ bɔ Sɛtaan a minin bebere ǹ yirin kɛn ganaa.
49006012	A giala, wɔ bie yɔ boe kɔn ka minbuiinin ni wa. Sɛnɛ, màn pàãdɛnan laanka ǹ goledɛnan mɛnɛn bɛ́ yii ná a ba ǹ ganaa wa, wɔ n yɔ boe kɔn ka bɛn laanka nɔ̀ɔn babaraan nɛ. Ǹsɛn lɛn man lon laanka tán biin ni, ǹ nə́ pàã la wɔlɔ tì kanaa kɛ‐n kanna.
49006013	Bɛ lɛ a lɛa, ka Lawa a ziabaa ǹ mànan tumaa gũ ka gɔn kanna. Màn mɛn bɛ́ toɛ, bɛ̀ lɛawaa baraa kɛ́ dɔ, yǎa kaa zɔ́ɔ kɛ da yoo ka gialaa, ka boo la ka n gòãn doa a ganaa. Ka á re zia biɛ a ganaa miɛ̃ yǎa a woe nyɛɛ, ka á re goɛ̃ ka dinin giã ǹ gɔn taãn la ka bɛ nɛ.
49006014	Ka n yɔrɔ bɔ ka n koa kəni: ka sonbore yii ka bɔsɔn maabɛlɛ lɛa, ka peperebaa wɔ ka ganaa ziabaa ǹ dɔnkɛ lɛa.
49006015	Ka din kɔ sii ganaa baa kɔsɔn lɛa, ka ǹ wɔ ka gòãn ganaa, ka là nyantoro yɛ ǹ Boo Tii Kɔɔ̃n kɛ pɛ nɛ.
49006016	Sanparɛ goleemali ke kəni, ka bɛ baa ziabaa ǹ goóro lɛa, ka Sɛtaan baraa a kiɛ tɛdɛnan kɛn kurə́ ne.
49006017	Bɛ din tumaa kio, ka lɛ kɔ Lawa a minin kirisibaa kɛ ganaa, ka bɛ baa ziabaa ǹ bafolo lɛa. Yiri Fu bɛ́ Lawa a boo mɛn diɛ ka nɛ, ka bɛ baa gɔya sà lɛa.
49006018	Ka bɛa sii lɛ tumaa zɛnaa Lawa nyankɔ gɔ́ɔ̃ nɛ, ka dɔmalɛ nyankɔ Lawa lon. Ka Lawa nyankɔ sii tumaa gɔ́ɔ̃ nɛ, Yiri Fu n ka nyɛɛnaan boe. A bɛ́ miɛ̃, ka goã ka gòãn la, ka n yii kaka kɔ, ka goã bɔlɔgoondɛnan lɛa ka wo ne. Ka Lawa nyankɔ Lawa a zaman min din tumaa a lɛa.
49006019	Ka Lawa nyankɔ masɛ dɔ a lɛa, bɛ̀ ma á boo diɛ, Lawa boo peperen wɔ ma lɛ‐n, man bɔlɔ pɛ ka foo tãbaa nɛ, minin nə boo la, ǹ Boo Tii Kɔɔ̃n a sii‐durii kɛ dɔ̃.
49006020	Man Boo Tii Kɔɔ̃n kɛ lɛ a sii yɔrɔ bɔle lɛa, a laanɛ ma á kòso‐n sisia. Ka Lawa nyankɔ mà ma boo la, ma a boo da ka foo tãbaa nɛ, ka ma bɛ́ kɔnboe ma zɛnaa lɔn.
49006021	Wɔ dɔɔ̃n taãn Tisiki mɛn bɛ́ bɔlɔgoondɛnaa lɛa, Dɛnaa a dí kɛ gɔ́ɔ̃ nɛ, ma bɛ́ ka yɔrɔ mɛn nɛ, bɛ á re die a bɛ tumaa pɛ ka nɛ, ma bɛ́ màn mɛn lɛa ka bɛ dɔ̃.
49006022	Man diɛ ka li bɛ lɛ tɔ ganaa, máa a da wɔa giã ǹ gɔn pɛ ka nɛ, a ka foo taã nɛ.
49006023	Wɔ Di Lawa laanka wɔa Dɛnaa Yezu Krita die ǹ là nyantoro kɔ wɔ dɔɔ̃nɔn lɛn tumaa la, ka kɔn‐narɛɛ nɛ, ka goleemali ni.
49006024	Min mɛn tumaa bɛ́ Dɛnaa Yezu Krita narɛ taãn‐taãnɛ, Lawa a bǐɛ̃ die a dɔ bɛn tumaa ganaa.
50001001	Masɛ Pooli laanka Timote n Yezu Krita a bɛ̀rɛn lɛa. Lawa a zaman mɛn bɛ́ Filipi kiwi ǹ nə́ golee‐n Yezu Krita li, wɔ ǹ sɛ́wɔ kɛ diɛ bɛn la, ǹ laanka ǹ Lawa a sɔmɔ nyɛɛnaandɛnan nɛ, ka ǹ dɔmalɛ wolen ne.
50001002	Wɔ Di Lawa laanka Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
50001003	Bɛ̀ ma yiri daa ka‐n biikoo mɛn tumaa li, man barka diɛ maa Lawa nɛ ka a lɛa.
50001004	Biikoo tumaa li, bɛ̀ ma á Lawa nyankoe ka tumaa a lɛa, man koe ka foo kɔɔ̃n nɛ.
50001005	A giala, ka n dɔ ma lɛ Boo Tii Kɔɔ̃n kɛ a laakalaa gɔ́ɔ̃ nɛ, a saa a giala kɔ waáraa ganaa a da pelon yaa.
50001006	Ma foo doamaa‐n kɛ ganaa: Lawa dí sonbore mɛn giala kɔ ka gɔ́ɔ̃ nɛ, á re toɛ bɛ wo miɛ̃, a wo n giala‐nyɔmɔɔ Yezu Krita a lɛawaa kɛ ganaa.
50001007	A n siĩni ma taasiɛ wɔ miɛ̃ ka tumaa wɔ paǹ li, a giala, ka sii á kɔɔ̃n ma ganaa. Lawa bǐɛ̃ zɛnaa ma nɛ á dí mɛn kɔ ma la, ka tumaa nə́ n gii wɔ a nɛ. Ma bɛ́ kòso‐n, ká n dɔ ma lɛ. Ma bɛ́ re golee ma yɔ mɛn bɔ Boo Tii Kɔɔ̃n kɛ a lɛa, ka nə n gii we bɛ dɔ nɛ.
50001008	Ma pɛ ka‐n lɔn, Lawa din nə maa siére lɛa, ma á ka tumaa narɛ ka Yezu Krita bɛ́ ka narɛ lɔn.
50001009	Ma bɛ́ Lawa nyan mɛn koe ka a lɛa, bɛ á ke: Ma na a nyankoe, máa a kaa kɔn‐narɛɛ gole kɔ a wo-n nyɛɛn miɛ̃, a toa sii doɛ̃ taãn mɛ li, ka sii giala ma sonbore ne,
50001010	màn mɛn bɛ́ toɛ, ka sii sonbore gɔgɔɔ̃ doɛ̃. Bɛa yɔrɔ lɛ la ka á re goɛ̃ yoreen ne, ǹ ba re boe la ǹ ka zɛ̀rɛbaa ka sii kɔ́n nɛ, Krita a lɛawaa kɛ a pinaa wa.
50001011	Yezu Krita bɛ́ sii peperen mɛnɛn zɛnɛɛ wɔ nɛ, ka á re piɛ̃ ka bɛn nɛ, Lawa a gugurubaa laanka a tɔ bɔ a lɛa.
50001012	Ma dɔɔ̃nɔn lɛn, sii mɛn ma yɛ, má n zoɛ̃ máa ka dɔ̃, bɛ lɛ na á toa Boo Tii Kɔɔ̃n kɛa laakalaa woo nyɛɛnɛ.
50001013	A na á n baa miɛ̃, goledɛnaa a kion gole kɛ a garadin ni, ka min kɔsɔn tumaa dɔ̃ kanna, mà maǹ nə́ ma da kòso‐n, a giala mà man dí nyɛɛ Krita nɛ.
50001014	Wɔ dɔɔ̃nɔn mɛnɛn nə goã ma yii kòso‐n, ǹ gigiã foo tãbaa yɛ Dɛnaa pàã ganaa, bɛ́ toa ǹ yii wɔ n nə́ n gù we yii Lawa a boo laakalaa li, nyɛ́ɛ ná a ba ǹ ganaa wa.
50001015	Taãn nɛ, ǹ tɛnɛn tá ǹ bii, ǹ nə́ Krita boo diɛ ka foo a wuu‐pɛ nɛ, ǹ nə́ giɛ zia li; sɛnɛ, ǹ tɛnɛn dɔn tá Krita boo lɛ diɛ ka taasiɛ sonbore ne.
50001016	Bɛn man zɛnɛɛ, ka kɔn‐narɛɛ nɛ, a giala, ǹ tá doɛ̃, mà man kànaa maa yɔ bɔ kɛa lɛa Boo Tii Kɔɔ̃n kɛ taman yii.
50001017	Gialakunun taasiɛ a siĩn wa. Maǹ Krita boo lɛ diɛ ka foo a wuu pɛ nɛ, ǹ nə́ taasɛ, mà ǹsɛn man màn diɛ maa fuu li, maa tá kòso‐n lɛ gɔ́ɔ̃ nɛ.
50001018	Sɛnɛ, ma laadoo! Á kɔɔ̃nɛ ǹ ganaa, ǹ taasiɛn nə́ goã kɔkɔrɔ, hinlaa pepere, yǎa Krita boo bɛ́ n diɛ, masɛ nə n nyɛnyɛɛ bɛ a lɛa. Man die n nyɛnyɛɛ dɔn dinin a wo miɛ̃.
50001019	A giala, ma á doɛ̃ máa bɛ tumaa n die ǹ bɔyɛɛ, a maa kirisibaa ǹ sii baa, Lawa n kaa Lawa nyankɔ pàã nɛ, ka Yezu Krita a Yiri Fu a dɔmalɛ kɛ pàã nɛ.
50001020	Sonbore, masɛ gɔ́ɔ̃ nɛ, ma yiri na a ganaa, máa ma nyan sii kɔ́n zɛnaa a n sìi diɛ ma din ganaa ka duduu wa. Man giɛ li, máa ma goã piɛ̃‐n ka foo tãbaa‐n baraanɛ, sanparɛ sisia kɛ nɛ, ta man liɛ, ta man giɛ̃, Krita a gugurubaa yɛ maa minbuiinbaa tumu gɔ́ɔ̃ nɛ.
50001021	A giala, maa tá kanaa ǹ mìi n ka Krita nɛ, bɛ̀ má gã dɔn bɛ n là lɛa ma ganaa.
50001022	Sɛnɛ, bɛ̀ maa tá kanaa dɔ n toɛ ma dí sonbore nya, ma bɛ́ ǹ mɛn boe kəni, ma a bɛ doɛ̃ doo wa.
50001023	Bɛa sii màn paa kɛ n ma yiri baɛ̃ kɔn. Man taasɛ máa man bɔ yiikoonaabaa kɛ nɛ, ma wo giã kun ka Krita nɛ, bɛ n kɔɔ̃n ma ganaa á la a yii ni.
50001024	Sɛnɛ, bɛ̀ ma yii á koo kanaa kɛ nɛ, bɛ dɔ a là á gole ka ganaa parsiini.
50001025	Ma á waa‐n la sɛn máa ma á re goɛ̃. Ma á doɛ̃ máa ma á re goɛ̃ kun ka tumaa nɛ, man dɔ ka lɛ, ka wo nyɛɛn ka foo kɔɔ̃n nɛ goleemali gɔ́ɔ̃ nɛ.
50001026	Ma á re wusii ma da ka li doo. Bɛ̀ má daa, Yezu Krita sii mɛn zɛnaa ka nɛ masɛ pàã ganaa, sonbore á die yii ka lon ka ka dinin laakalaa ka bɛ nɛ.
50001027	Sɛnɛ, giã ǹ gɔn mɛn bɛ́ woe kun ka Krita a Boo Tii Kɔɔ̃n kɛ nɛ, ka toa ka kɔ bɛ lɛ. Ka bɛ nɛ, ta má daa n yii kɔ ka li, ta ma banban, Boo Tii Kɔɔ̃n bɛ́ goleemali mɛn koe, a n siĩni ma ka boo ma, mà ka tá bɛ gɔ́ɔ̃‐n taãn‐taãnɛ, mà ka n kun ka taasiɛ goon ne, ka n yɔ boe kun ka foo goon ne.
50001028	Ka baran toa kaa zɔ́ɔn nə nyɛ́ɛ da ka ganaa ka sii kɔ́n nɛ wa. Bɛ á re sii biɛ, a n nyɛɛ ǹ nɛ, mà ǹ dininmaan wɔ na á ziziɛ̃, a n nyɛɛ mà kasɛn man kaa kirisibaa ǹ zii la, a giala, bɛ lɛ n boe Lawa li.
50001029	A giala, Krita wɔ paǹ li, Lawa na á bǐɛ̃ zɛnaa ka nɛ mà ka dí nya nɛ goleemali gɔ́ɔ̃ nɛ. Bɛ din sɔɔ̃ bie wa, a n mà ka fuu dɔ yɛ a lɛa.
50001030	Sisia kəni, ka n gii wɔ ziabaa kɛ‐n kun ka ma nɛ. Bɛa ziabaa kɛ n goon, ka ka bɛ́ ká ma yɛ biɛ lɔn lɛlɛ, man tɔn biɛ miɛ̃, ka ka bɛ́ doɛ̃ lɔn.
50002001	Bɛ̀ foo doa á yii Krita nɛ, bɛ̀ foo tãbaa á yii a kɔn narɛɛ nɛ, bɛ̀ koa kun tá ka laanka Yiri Fu bii, bɛ̀ bǐɛ̃baa laanka sii toa kɔn nɛ á yii a nɛ,
50002002	ka kaa taasiɛn baa goon kɔn narɛɛ gɔ́ɔ̃ nɛ, ka n gɔ́ɔ̃ baa goon ka kɔn ma sii tumaa ganaa. Bɛ̀ á miɛ̃, masɛ a foo kɔɔ̃nbaa á woe nyɛɛnɛ.
50002003	Ka baran sii kɔ́n zɛnaa ka foo a wuu‐pɛ nɛ, ka din gole kɔ‐n wa. Sɛnɛ, ka n dinin boɛɛn kɔ, ka min kɔsɔn pɛsã kɔ ka dinin manɛ.
50002004	Min kɔ́n baran ga a din sɔsɔɔ̃ walan ma, sɛnɛ, ka ga min kɔsɔn walan.
50002005	Ka toa Yezu Krita din a taasiɛn nə goã ka bii.
50002006	Lawabaa na a din gɔn lɛlɛndun, sɛnɛ, a n paraa bɛ ganaa, mà asɛ goã goon ka Lawa‐n wa.
50002007	Sɛnɛ, màn mɛn bɛ́ a gɔn, a na á n piã ka bɛ nɛ a din li, á bɛ̀rɛbaa ǹ gɔn saa. Á n baa ka minbuiinin bɛ́ lɔn, á daa ka minbuiin baa ǹ gɔn nɛ.
50002008	Á lɛ kɔ, á n din boɛɛn kɔ,á lɛ si yǎa á dɔ a gɛ̀ ganaa, á gã gɔn ganaa dinin.
50002009	Bɛ lɛ a lɛa nɛ, bǎã mɛn bɛ́ lon á la bǎã tumaa nɛ, Lawa saa á koa walan, á tɔ gole kɔ la, á la tɔ tumaa nɛ,
50002010	ń giɛ màn mɛn tumaa bɛ́ lon, ka tán nɛ, ka tán giulun ni, ǹ tumaa kaa tán, ǹ Yezu tɔ lɛ guguru kɔ.
50002011	Ǹ tumaa pɛ: mà «Yezu Krita n Dɛnaa lɛa,» ǹ Díi Lawa tɔ guguru kɔ nɛ.
50002012	A bɛ́ miɛ̃, maa giaáran lɛn, ka bɛ́ ká ma lɛ si biikoo tumaa li, bɛ̀ ma bɛ́ kun ka nɛ, a n siĩni kanna dɔn, ka ma lɛ si a la bɛ nɛ, maa tanbaã kɛ gɔ́ɔ̃ nɛ. Ka dí nya, ka n bìn diɛ nyɛ́ɛbaa Lawa‐n gɔ́ɔ̃ nɛ, kaa bǐɛ̃‐kɔ a lɛa.
50002013	A giala, Lawa á tɔn dí nyɛɛ ka nɛ, ka boo la ka pàã yɛ, ka lɛ kɔ ka sii zɛnaa, a kɔnpɛ ka a din a dí yɔrɔ bɔ kɛ nɛ.
50002014	Ka sii din tumaa zɛnaa, gungunun‐si laanka sà‐pɛ ná a ba a‐n ma.
50002015	Ka zɛnaa miɛ̃, ń giɛ ka á goɛ̃ yoreen ne, zɛ̀rɛ baãnaan lɛa, ka goã Lawa a nɛnyaanan lɛa, sɔ̀n ná a ba ka ganaa, kanaa min kɔkɔrɔ babaraan kɛn bii wa. Ka doamaa nɛ ka wɔlɔ fúlu bɔ ǹ bii, ka bólonən bɛ́ lɔn,
50002016	ka yiikoonaabaa kɔ ǹ boo kɛ nyaa ǹ nɛ. Bɛ̀ ka á zɛnɛɛ miɛ̃, ma foo á re kɔɔ̃n koe ka ka nɛ, Krita a lɛawaa kɛ a pinaa; bɛ á re nyɛɛ, mà maa wen waa tumaa nɛ, ka maa dí nyɛɛ tumaa nɛ, mà ǹ goã kooro wa.
50002017	Bɛ̀ a n doa wa, bɛ̀ má gɛ̀‐wɔle baa, ma mà á re goɛ̃ kun ka kaa wúlu màn kɛ nɛ, ka n koe Lawa la ka goleemali ni. Bɛ̀ bɛ taãn baa, ma foo n die kɔɔ̃n koe, ma ka dɔn tumaa gii da maa foo kɔɔ̃n kɔ kɛ nɛ.
50002018	A din goon ne, ka dɔn foo doamaa nɛ a kɔɔ̃n kɔ, ka ma dɔ gii da kaa foo kɔɔ̃n kɔ nɛ.
50002019	Ma foo doamaa‐n Dɛnaa Yezu ganaa, máa ma boo la, ma Timote dia ka li kànaa ka boɛɛn nɛ, ń giɛ ma bɛ́ re ka boon mɛnɛn miɛ, ǹ boo la ǹ ma dinmaa foo taã.
50002020	A din sɔɔ̃ n ma laadoo siin biɛ a wɔn lɛa, a nə́ n gɔ́ɔ̃ bii ka ka‐n taãn‐taãnɛ.
50002021	Gialakun kɛ tumaa nə n taasɛ ka ǹ dininmaan siin ni, ǹ ba n taasɛ ka Yezu Krita wɔn nɛ wa.
50002022	Ka dininmaan tá doɛ̃, Timote na a bɔlɔgoondɛnaabaa kɛ nyaa ka‐n ka yɔrɔ mɛn nɛ, a na á Boo Tii Kɔɔ̃n a dí kɛ nya kun ka ma nɛ, ka nɛ laanka a díi bɛ́ dí nyɛɛ kun lɔn.
50002023	Sii mɛn bɛ́ ma mìi‐n kànaa, bɛ̀ má bɛ a foaãbaa dɔ̃ lɔn gɔrɔ, a tá ma yiri‐n máa ma á re diɛ ka li.
50002024	Sɛnɛ, ma foo á doa‐n Dɛnaa ganaa, máa ma dinmaa á re die n yii koe ka li, kànaa ka boɛɛn nɛ.
50002025	Ma ga a ganaa, máa a n siĩni ma wusoo ma wɔ dɔɔ̃n Epafroditi dia ka li, asɛ mɛn bɛ́ á dí nya, á ziabaa kun ma nɛ, ká dia mà a da ma laadoo mànan kɔ ma la.
50002026	A gɔ́ɔ̃ goã a ganaa parsiini, mà a wusoo a da ka tumaa yaa, a giala, ka bɛ́ ká a busu kɔ mɛn boo ma, bɛ lɛ ná a yiri lɔlɔkɔn.
50002027	Sonbore, á busu kɔ á diri gɛ̀ la foɛɛ̃nɛ. Sɛnɛ, Lawa makara bɔ a ganaa. A bie á bɔ a din sɔɔ̃ ganaa wa, a na á bɔ masɛ dɔ ganaa, mà màn nyan mɛ maa foo ziziɛ̃ a golebaa li wa.
50002028	Man wɛ̃ nɛ, máa ma wusoo ma dia ka li, ka foo wusoo a kɔɔ̃n kɔ kun, màn nə n bɔ masɛ dɔ a foo ziziɛ̃ lɛ.
50002029	A bɛ́ miɛ, ka n da lɛ ka foo kɔɔ̃n kɔ tumaa nɛ, ka dɔɔ̃n lɛa Dɛnaa wɔ gɔ́ɔ̃ nɛ. Ka doamaa‐n ka guguru kɔ ǹ sii zɛnaa bɛa minin kɛn miãn manɛ, ka asɛ kɛ lɛ bɛ́ lɔn.
50002030	A giala, á baa re giɛ̃ Krita a dí kɛ a nya gɔ́ɔ̃ nɛ; ka dia dɔmalɛ mɛn koe ma la, ka dinin nə́ ka a boe la ka á die‐n wa, a nyin baa re goɛ̃ bɛ gɔ́ɔ̃ nɛ.
50003001	Kanna kəni, ma dɔɔ̃nɔn lɛn, ka n nyɛnyaa Dɛnaa wɔ gɔ́ɔ̃ nɛ.Bɛ̀ ma boo da ka nɛ, má n wusii timii la, a kaka ma ganaa wa, á soɛ kasɛn dɔn wɔ paǹ li.
50003002	Min mɛnɛn bɛ́ sii bɔnɛɛ zɛnɛɛ, ka n yiri kɔ ǹ li, bɛa ginin kɛn, ǹsɛn mɛnɛn bɛ́ zoɛ̃ mà yǎa ǹsɛn nə màn kuri gɔ̀nɔn ganaa!
50003003	Bɛ̀ kurii wolebaa a lɛa nɛ, wɔsɛn lɛn man kurii wole taãnan lɛa, ǹsɛn bie wa; a giala wɔsɛn man dí nyɛɛ Lawa nɛ, ka a din Yiri ni, wɔ nə n foo doɛ Yezu Krita ganaa, wɔ n wɔ ba n foo doɛ minbuiinin kanaa sii‐zɛnaan ganaa wa.
50003004	A da yaa, masɛ dɔ á boe la, man foo doa bɛa kanaa sii‐zɛnaan kɛn lɛn ganaa. Bɛ̀ min tá taasɛ, mà asɛ foo doamaa‐n bɛa minbuiinbaa ǹ siin kɛn lɛn ganaa, sonbore á yii masɛ dɔ lon, ma taasɛ miɛ, ma la ǹ dɛnaa nɛ.
50003005	Maǹ nə́ masɛ kuru maa yɛ lɛawaa kiwisibaa ǹ wɔ pinaa, má yɛ Izirayeli min lɛa Bɛnzamɛɛ tɔrɔ lɛa, Ebrə́ goarɛ n ka ma nɛ. Bɛ̀ Zuifun landa dɔ wɔ a paǹ nɛ, man má goã Fariziɛ̃ lɛa sɔɔ̃nɛ.
50003006	Ma yii goã kaka a gɔ́ɔ̃ nɛ, yǎa má goã boe Lawa a sɔmɔn yii ni. Bɛ̀ ga peperebaa li ni, landa a dí‐pɛn lɛ‐si gɔ́ɔ̃ nɛ, man má goã ka te, sã ná a ba ma ganaa wa.
50003007	Sɛnɛ, bɛa ga tɔ li ǹ siin kɛn lɛn, má goã giɛ ǹ ganaa là lɛa, man giɛ ǹ ganaa kanna papaã ǹ sii lɛa Yezu Krita a lɛa.
50003008	Maa Dɛnaa Yezu Krita doɛ̃ kɛ bɛ́ bǐɛ̃ gole gole mɛn lɛa ma yɔrɔ‐a, bɛ lɛ n toɛ ma á pii, máa bɛa ga tɔ li ǹ sii kɛ lɛ tumaa n papaã ǹ sii lɛa. Dɛnaa a lɛa nɛ, má n la bɔ ma din a là sii tumaa ganaa; man giɛ bɛ tumaa ganaa yisi lɛa, ń giɛ ma á Krita yii.
50003009	Man giɛ li, máa ma goã doa‐n kɔn ka a din ni taãnɛ. Ma bie giɛ li, máa ma goã pepere landa sii zɛnaa a lɛa doo wa. Krita màn mɛn zɛnaa maa lɛa, man pepere bɛ taman yii. Lawa na á lɛ kɔ ma ganaa min pepere lɛa maa golee Krita li a lɛa.
50003010	Ma bɛ́ giɛ màn mɛn li, man máa ma Krita dɔ̃. Man giɛ li ma a yii kaa a bɔ geren li ǹ pàã kɛ yɛ, ma gii goã a fuun kɛn nɛ, man baa ka a din bɛ́ lɔn a gɛ̀ gɔ́ɔ̃ nɛ;
50003011	ma yiri n doa‐n a ganaa, máa ma dɔ á re n boe gɛ̀ nɛ, ma goã ma yii n koo.
50003012	Ma bie pii máa má dɔ maa dí mìi ganaa, máa maa sii lɛ pã gɔrɔ wa koe. Sɛnɛ, man tɔn woe nyɛɛnɛ, ma nə n wen wɛɛ, máa yǎa ma lui ma kuĩ, a giala mà Yezu Krita ma dɔ kũ.
50003013	Ma dɔɔ̃nɔn lɛn, haayii, ma a koɛ ma yiri ni, máa ma gɔn dɔ a ganaa gɔrɔ wa. Sɛnɛ, man sii goon zɛnɛɛ: màn mɛn bɛ́ ma kio, ma nə n yiri boe bɛ ganaa, ma nə n wen wɛɛ, máa ma gɔn dɔ ma nyɛɛnaan wɔ ganaa.
50003014	Bɛ lɛ nɛ, ma á baa sii maa dí mìi ganaa, ń giɛ ma á baa si ǹ saraa yii, Lawa bɛ́ wɔ bíi, mà wɔ da ǹ mɛn lɛ si lon, Yezu Krita pàã ganaa.
50003015	Wɔsɛn mɛnɛn tumaa bɛ́ wɔ́ woo nyɛɛn goleemali gɔ́ɔ̃ nɛ, ka toa wɔa taasiɛ goã bɛa yɔrɔ goon kɛ la. Sɛnɛ, ta min tɛnɛn tá ka bii, ǹ nə́ n taasɛ ka yɔrɔ kɔsɔ nɛ, Lawa á re wɔlɔ fúlu kiɛ ka ganaa bɛn sii taman yii.
50003016	Ta á n baa lɔn, ka daa wɔ n ta nyɛɛnɛ, a kɔnpɛ ka wɔ bɛ́ wɔ́ kɔ zii mɛn lɛ, á dɔ pelo ǹ ganaa.
50003017	Ma dɔɔ̃nɔn lɛn, ka tumaa toa ka ma lɛn zɔɔ̃. Má sii zɛnaa ǹ gɔn nyaa ka nɛ; a bɛ́ miɛ̃, min mɛnɛn bɛ́ koe bɛa sii zɛnaa ǹ gɔn kɛ lɛ lɛ, ka bɛn gòɛ̃ saa.
50003018	Má pɛ ka‐n gunyin damata, man wusii ma á pii ka‐n kanna ka wuu ni: min gigiã tá tɔn nə n dinin kuĩ Krita a gã gɔn la kɛ a zɔ́ɔn lɛa.
50003019	Ǹ giala‐nyɔmɔɔ á re ziziɛ̃, a giala, mà ǹ gɔ̀nɔn foo sii mànan manə ǹ Lawa lɛa. Sii mɛn doamaa bɛ́ a sìi da ǹ ganaa, manə n dinin koɛ ka bɛ nɛ, ǹ nə́ taasiɛ we kanaa kɛ a mànan dinin sɔɔ̃nɔn ganaa.
50003020	Sɛnɛ, bɛ̀ wɔsɛn wɔ paǹ li ni, wɔsɛn di kion nə Lawa a piɛ. Wɔa Dɛnaa Yezu Krita n boe walan die, wɔ kirisibaali lɛa, wɔ nə́ n yii diɛ la, ka wɔ foo tumaa nɛ.
50003021	Á re wɔ gɔ̀nɔn pàãwɛɛnaa kɛ bɔyɛɛ, a baa ka a din gɔ̀nɔn tɛ‐pɛle kɛ bɛ́ lɔn. A giala, pàã mɛn bɛ́ toɛ màn tumaa tá a lɛ sii, a n die zɛnɛɛ ka bɛ nɛ.
50004001	A bɛ́ miɛ̃, ma dɔɔ̃n sonboren lɛn, ka n gòãn doa kaka, kaa tá kun ka Dɛnaa‐n kɛ gɔ́ɔ̃ nɛ. Kasɛn mɛnɛn bɛ́ ma dɔɔ̃n narɛɛ wolen lɛa, ma tá li parsiini ma wusoo ma ka yɛ. Ka dinin lɛn man maa foo kɔɔ̃nbaa laanka maa din laakalaa ǹ màn lɛa.
50004002	Nsɛ Evoodii laanka Sintisi ni, man ka nyankoe, man ka gòã kuĩ, máa kaa tá kun ka Dɛnaa‐n kɛ gɔ́ɔ̃ nɛ, ka n doa ka kɔn ma.
50004003	Maa giĩ, nsɛ mɛn bɛ́ maa dí nya kun wole bɔlɔgoondɛnaa lɛa, ma nə n dɔ nyankoe, máa n nə n dɔ lɔn kɛn lɛ. A giala, mà ǹ nə́ zia baa kun ka ma nɛ, maa Boo Tii Kɔɔ̃n diɛ kɛ gɔ́ɔ̃ nɛ, ǹ laanka Klemaa nɛ, ka maa dí nya kun wole gialakun kɛ tumaa nɛ. Ǹ tɔn tá kiɛ̃‐n nyin nyabaã sɛ́wɔ kɛ nɛ.
50004004	Ka n nyɛnyaa kaa tá kun ka Dɛnaa‐n kɛ gɔ́ɔ̃‐n baraabaraa! Man wusii pii, máa ka n nyɛnyaa!
50004005	Ka sii zɛnaa ka foo basiɛ̃‐n min tumaa nɛ. Dɛnaa lɛ a daa a sɔsɔɔ doo wa.
50004006	Ka baran n gɔ́ɔ̃ bii ka sii kɔ́n nɛ wa. Sɛnɛ, ka laadoo bɛ́ màn mɛn ganaa, ka a nyankɔ Lawa la, ka a gòã kũ, ka barka da nɛ.
50004007	Là nyantoro mɛn bɛ́ á kiɛ̃ minbuiinin doɛ̃ tumaa la, Lawa á re bɛ koe ka la, á re ka foo laanka ka yiri lɛduĩ Yezu Krita wɔbaa gɔ́ɔ̃ nɛ.
50004008	Bɛ din tumaa kio kəni, ma dɔɔ̃nɔn lɛn, ka n yiri doa sii bǐɛ̃ ganaa, a n tɔ bɔ ǹ sii lɛa: ǹ mɛn bɛ́ taãn lɛa, guguru‐kɔ ná a nɛ, a n pepere, yoreen ne, a n kɔɔ̃nɛ, zín ná a nɛ.
50004009	Ka màn mɛn yɛ masɛ li, ká n daraa a ganaa, ka ma lɛ ma boo mɛn diɛ, ká ma yɛ a sii zɛnɛɛ, ka toa ka bɛ tumaa a sii zɛnaa. Bɛ̀ á n baa miɛ̃, Lawa mɛn bɛ́ là nyantoro koe wɔ la, bɛ á re goɛ̃ kun ka nɛ.
50004010	Má foo kɔɔ̃n kɔ gole yɛ Dɛnaa li, a giala, ká boo la kəni ká n yiri koa ma li doo. Ma bie zoɛ̃ máa ma pɛ, mà ka yiri ná a bɔ ka ma‐n wa, sɛnɛ, a dia ǹ yɔrɔ na a goã ka gɔn wa.
50004011	Ma bie pii miɛ̃ dɔn, máa ma laadoo na a ganaa wa. A giala sii tumaa gɔ́ɔ̃ nɛ, masɛ á boe ma din la.
50004012	Ma á boe ma din la doobaabaa gɔ́ɔ̃ nɛ, ma á boe ma din la paãmabaa dɔ gɔ́ɔ̃ nɛ. Má n daraa màn a dɔ ma yii li ganaa, paǹ din tumaa li, sii tumaa gɔ́ɔ̃ nɛ, ta màn‐bii tá ma lon, ta bòo n ma ganaa, ta màn na á la yii‐n ma gɔn, ta a na a tɛ wa.
50004013	Man boe la, ma á yɔ boe bɛa sii kɛ lɛ din tumaa ganaa, ka maa pàã kɔmala wole Krita barka nɛ.
50004014	A laanka bɛ nɛ, ka bɛ́ ká n gii wɔ maa fuun ni, ká sii bǐɛ̃ zɛnaa.
50004015	Ka Filipi minin dininmaan tá doɛ̃, mà ma bɛ́ má soo Masedoanɛ biikoo mɛn li, bɛ̀ wɔ bɛ́ Boo Tii Kɔɔ̃n kɛ laakalaa giala koe, ka dinin Lawa a sɔmɔ lɛ din sɔɔ̃ na á goã á n dɔ ma lɛ. Ka dinin sɔɔ̃nɔn man ka n gii wɔ maa yoo laanka maa mɛnaa ǹ sii ni.
50004016	Ma bɛ́ má dɔ Tesaloniki lɔn gɔrɔ, ma laadoo bɛ́ dɔmalɛ mɛn ganaa, ká dia ma la, á gunyin dan bɔ.
50004017	Ma bie giɛ li, máa yǎa ka bǐɛ̃baa ǹ mànan diɛ ma la wa, sɛnɛ, man giɛ li máa Lawa màn gigiã koa ka nɛ.
50004018	Ka màn mɛn tumaa dia ma la, má yɛ, á la ma lɛ‐n dinin. Epafroditi bɛ́ á daa kaa dɔmalɛn lɛn kɔ ma la, màn kɔ́n wɛɛ ba ma‐a doo wa. Kaa bǐɛ̃baa ǹ mànan lɛn man ka wúlu bɔ ǹ màn gìĩ kɔɔ̃n bɛ́ lɔn, ka Lawa bɛ́ lɛ koe wúlu mɛn ganaa, a ń kɔɔ̃n a ganaa.
50004019	Maa Lawa á re giɛ ka laadoo tumaa walan sɔnbɔraanɛ, a kɔnpɛ ka a din a pàãmabaa gole kɛ nɛ, Yezu Krita wɔ gɔ́ɔ̃ nɛ.
50004020	Tɔ golebaa die a goã wɔ Di Lawa wɔ lɛa yǎa duduu. A n miɛ̃.
50004021	Min mɛnɛn tumaa bɛ́ Yezu Krita wɔbaa gɔ́ɔ̃ nɛ, ka fòo da ǹ gogoonmaa nɛ. Wɔ dɔɔ̃nɔn mɛnɛn bɛ́ kun ma nɛ, bɛn dɔn tá fòo diɛ ka nɛ.
50004022	Lawa a zaman mɛn tumaa bɛ́ kànaa ma li, sanparɛ ka gánadɛnaa gole a kion minin kɛn nɛ, ǹ tumaa á fòo diɛ ka nɛ.
50004023	Wɔa Dɛnaa Yezu Krita a bǐɛ̃ die a goã ka li.
51001001	Masɛ Pooli, Lawa dùũ barka nɛ, man Yezu Krita a dia dí‐a wole lɛa. Ma laanka ma dɔɔ̃ngiĩ Timote n sɛ́wɔ kɛ diɛ
51001002	Lawa a minin kɛn la Kolɔɔsi kiwi, kasɛn mɛnɛn bɛ́ wɔ dɔɔ̃n bɔlɔgoondɛnan lɛa, Krita wɔ gɔ́ɔ̃ nɛ. Wɔa Díi Lawa die a bǐɛ̃ zɛnaa ka nɛ, a là nyantoro kɔ ka la.
51001003	Biikoo tumaa li, bɛ̀ wɔ á Lawa nyankoe ka a lɛa, wɔ n barka diɛ wɔa Dɛnaa Yezu Krita ǹ Di Lawa nɛ.
51001004	Wɔ́ kaa golee Yezu Krita li lɛ boo ma, ka kaa Lawa a minin tumaa narɛɛ kɛ nɛ.
51001005	Ka foo bɛ́ doa‐n màn mɛn ganaa lon, ka n ka bɛa foo doa lɛ yɛ ka Boo Tii Kɔɔ̃n barka nɛ, ǹ mɛn bɛ́ sonbore boo lɛa. Ka n ka saa lɛlɛ ka bɛ lɛ ma.
51001006	Ka dinin sɔɔ̃nɔn bie bɛa Boo Tii Kɔɔ̃n kɛ lɛ doɛ̃ wa, sɛnɛ, kanaa paǹ din tumaa n doɛ̃. Bǎã din tumaa nɛ, bɛa boo lɛ n woe nyɛɛnɛ, á barka we minin ni. Boo lɛ na á bɛ zɛnaa ka dɔn manɛ, a kũ kaa wɔ a miɛ bibinaa pinaa lɛ ganaa, ǹ Lawa a bǐɛ̃baa lɛ boo da ka nɛ ǹ mɛn pinaa, ká ma, ká a sonbore kɛ dɔ̃.
51001007	Ka dinin Epafrasi mɛn bɛ́ wɔa giaára lɛa, á n wɔ miã dí‐nyali dɔ lɛa, bɛ na á ka daraa bɛ ganaa. A n bɔlɔgoondɛnaa lɛa a dí kɛ nɛ, á nyɛɛ Krita nɛ ka a lɛa.
51001008	Lawa a Yiri Fu kɔn‐narɛɛ mɛn kɔ ka la, á bɛ boo da wɔ nɛ.
51001009	Bɛ lɛ nɛ, a kũ boo kɛ lɛ a miɛ pinaa ganaa kaa wɔ gɔn la, wɔ ǹ Lawa nyankoe ka a lɛa biikoo tumaa li. Wɔ ǹ Lawa nyankoe wáa a sii‐doɛ̃ kɔ ka la parsiini, a yiri kɔɔ̃n kɔ ka la, a din a Yiri Fu barka nɛ, a toa ka a din dùũ siin dɔ̃.
51001010	Bɛa yɔrɔ kɛ lɛ la, ka á re boe la ka tɔ wɔ, ka Dɛnaa tɔ bɔ, ka á re boe la dɔn ka a dùũ siin zɛnaa biikoo tumaa li. Ka á re bǐɛ̃ tɔrɔ tumaa zɛnɛɛ, kaa dí á re bǐɛ̃ koe, ka á re woe nyɛɛnɛ Lawa doɛ̃ gɔ́ɔ̃ nɛ.
51001011	Lawa die a toa ka pàã gole kɔ, ká a din a boo sii la laanka a din a Lawa baa ǹ pàãdɛnaabaa kɛ barka nɛ, màn mɛn bɛ́ toɛ, ka sii si ma‐a laanka gɔ̀lɔ̀baa yɛ fuu tumaa gɔ́ɔ̃ nɛ,
51001012	ka boo la ka barka da Díi Lawa nɛ ka foo kɔɔ̃n nɛ. Lawa mɛn bɛ́ á zii bũ ka nɛ, a bɛ́ màn mɛn koɛ a minin manɛ, a din a wɔlɔ fúlu kɛ nɛ, a die a toa ka kaa wɔ gii yɛ bɛ nɛ.
51001013	Sonbore, Lawa na á wɔ bɔ wɔlɔ tì a goledɛnaa Sɛtaan pàã giulun, á wɔ kaa a din a Nɛgiĩ narɛɛ wole kɛ a kiibaa nɛ.
51001014	A Nɛgiĩ lɛ barka nɛ, á wɔ si sii baraa la, á wɔa sãn toa wɔ nɛ.
51001015	Yii bɛ́ a ba Lawa yii wa, Krita lɛ sɛ na a kɔnboe lɛa yii n yii.A din nə màn zɛnaa tumaa a bibinaa lɛa.
51001016	Lawa na á màn tumaa zɛnaa ka a din lɛ barka nɛ, lon mànan laanka tán wɔn nɛ, a yii a yɛ wolen laanka a yii a yɛbaã wolen dɔn dinin ni, ka lon màn pàãdɛnan bɛ́ lɔn ka ǹ goledɛnan nɛ. Lawa na á màn tumaa zɛnaa a din lɛ barka nɛ, a na á ǹ zɛnaa a din dɔ a lɛa.
51001017	Krita bɛ́ a tan, bɛ̀ màn kɔ́n banban. Màn tumaa dɔ a doa kɔn ka a din ni lɛ n toɛ, ǹ gogoonmaa tá a bǎã nɛ.
51001018	A din nə Lawa a sɔmɔ kɛ mìi lɛa, Lawa a sɔmɔ mɛn bɛ́ a din gɔ̀nɔn lɛa. Bɛa gɔ̀nɔn kɛ lɛ nyin nə boe a din ni, a giala, a din nə min bibinaa lɛa, a yii kaa á n bɔ geren bii, a din nə bibinaa lɛa sii din tumaa gɔ́ɔ̃ nɛ.
51001019	A na á kɔɔ̃n kɔ Lawa din ganaa, á Lawabaa ǹ sii tumaa lɛ‐piɛ̃ wɔ a Nɛgiĩ lɛ nɛ,
51001020	á tán laanka lon mànan tumaa bii kɔɔ̃n kɔ kɔn ka a din ni, a Nɛgiĩ lɛ barka nɛ. Lawa a Nɛgiĩ mà lɛ, á kaa dere ǹ gɔn ganaa, bɛ na á daa ka là nyantoro ne.
51001021	Bɛ na á n zɛnaa ka dɔn manɛ. Lɛlɛ ka goã Lawa doɛ̃ wa, ka bɛ dɔ‐n doo, ka n ká goã a zɔ́ɔn lɛa, a giala, ka n ká goã sii baraan taasɛ, ka nə́ ǹ zɛnɛɛ dɔn.
51001022	Sɛnɛ kanna, a Nɛgiĩ a gɛ̀ ke, á wɔ ka minbuiin nɛ bɛ́ lɔn, bɛ barka nɛ, Lawa ka baa a din a giaáran lɛa, ka boo la ka soo a din yɔrɔ‐a, ka a din a tɔrɔ minin bɛ́ lɔn, gɔ̀ ná a ba ka ganaa wa, zɛ̀rɛ dɔ ná a ba ka ganaa wa.
51001023	Sii goon din sɔɔ̃ n ke, ka doamaa‐n ka goã doa‐n golee Lawa li gɔ́ɔ̃ nɛ, ka baran toa min ka na, a ka bɔ kaa foo‐doa kɛ ganaa wa, ka foo‐doa mɛn lɛ yɛ Boo Tii Kɔɔ̃n kɛ a miɛ gɔ́ɔ̃ nɛ. Bɛa Boo Tii Kɔɔ̃n kɛ lɛ, á n pɛ kanaa min din tumaa nɛ, Lawa na á masɛ Pooli dia bɛ lɛ nyɛɛ.
51001024	Sisia kəni, ma bɛ́ fuun mɛnɛn yii ka a lɛa, ma nə n nyɛnyɛɛ bɛn gɔ́ɔ̃ nɛ. A giala, bɛa yɔrɔ kɛ lɛ la, man fuu yii ma din gɔ̀nɔn nɛ Krita gɔ̀nɔn kɛ a lɛa, bɛ giala, mà Lawa a sɔmɔ a lɛa. Wɔ doamaa bɛ́‐n wɔ nɔmaan mɛnɛn wɔ kun ka Krita nɛ, ma dɔ nə n doɛ, ma á bɛn sii ma ganaa ma tá ǹ lɛ piɛ̃.
51001025	Lawa din dí mɛn kɔ ma la, mà ma nya ka a lɛa, masɛ n má Lawa a sɔmɔ kɛ a dí‐nyali baa bɛ lɛ taman yii. Lawa na á dí kɔ ma la, mà ma a din a boo kɛ pɛ, ma a lɛ pã.
51001026	Bɛ na á goã sii‐durii lɛa, á n kumə́‐n haalɛ lɛlɛ‐lɛlɛ, sɛnɛ, Lawa din na á bɛ nyaa kanna, a din a minin kɛn manɛ.
51001027	Bɛa sii‐durii kɛ lɛ a bǐɛ̃ a golebaa laanka a gugurubaa n doe tɔrɔ tumaa ganaa, Lawa na á ga li mà a bɛ lɛ nyaa a din a minin kɛn manɛ. Bɛa sii‐durii lɛ n ka kɛ nɛ: Krita n ka gɔ́ɔ̃ nɛ, bɛ n foo‐doa lɛa, mà ka á re kaa wɔ gii yii Lawa a gugurubaa kɛ nɛ.
51001028	Bɛ lɛ nɛ, wɔ á Krita lɛ boo diɛ min din tumaa nɛ. Min bɛ́ boe la a sii mɛn tumaa dɔ̃, wɔ nə n gɔn wɛɛ min gogoonmaa nɛ, wɔ n darɛɛ bɛ ganaa, màn mɛn bɛ́ toɛ, min gogoonmaa boo la, a n din nyaa Lawa yɔrɔ‐a min lɛ piɛ̃ lɛa, a kaa‐kun ka Krita‐n kɛ a lɛa.
51001029	Maa doa parsiini lɛ mìi n ka bɛ nɛ. Ma bɛ́ di mɛn dɔ nyɛɛ ka Krita pàã kɛ nɛ, a nə́ n doe ma lɛ taãn‐taãnɛ, bɛ lɛ dɔ mìi n ka bɛ nɛ.
51002001	Sonbore, ma bɛ́ dí kaka mɛn nyɛɛ ka a lɛa, ka Lawodisee minin ni, ka min gigiã kɔsɔn mɛnɛn bin bɛ́ ǹ ma yɛ duduu wa, man giɛ li ka bɛ dɔ̃.
51002002	Man giɛ li máa ka foo tãbaa yɛ, ka kaa kun taãn‐taãnɛ kɔn‐narɛɛ gɔ́ɔ̃ nɛ. Man giɛ li máa ka sii‐doɛ̃ sonbore yɛ parsiini, là bɛ́ sii‐doɛ̃ mɛn nɛ, Lawa din duru á daa dɔ pelo ganaa, bɛ giala, mà Krita din.
51002003	Minbuiin nɛ bɛ́ boe la, a sii mɛn tumaa dɔ̃ Lawa wɔ gɔn la, Krita din nə́ bɛ tumaa nyɛɛ.
51002004	Man bɛ pii ka nɛ, màn mɛn bɛ́ toɛ, min kɔ́n baran boo la, a ka yiri sã ka lɛ gɔ́ɔ̃ paparɛ boon ne wa.
51002005	Haalɛ ta ma dinmaa kɛ ba ka bii wa, ma tá kun ka nɛ ka ma yiri ni. Ka lɛ bɛ́ kun ke, min kɔ́n ná a boe la a ka na, a ka bɔ Krita a goleemali ganaa wa, ma foo á kɔɔ̃n bɛ a lɛa.
51002006	Ka bɛ́ ká lɛ kɔ Yezu Krita lɛ ganaa kaa Mìinaa lɛa ke, ka goã kaa‐n kun a din lɛ nɛ.
51002007	Ka toa ka goã golee‐n taãn‐taãn a din li, ka kaa sii tumaa zɛnaa, ka doa a din ganaa. Ka toa ka wo nyɛɛnɛ, ka golee a din li taãn‐taãnɛ, a kɔnpɛ daraa kɛ nɛ ǹ nə́ kɔ ka la. Ka toa ka bǐɛ̃ dɔ̃ Lawa nɛ parsiini.
51002008	Ka ka dinin kũ, ka baran toa min kɔ́n ka sã ka yiri binbiri bɔ ǹ boon ne wa, minbuiinin landa boon kɛn, màn kɔ́n ná a ba ǹ nɛ wa, kanaa màn pàãdɛnan lɛa, ǹ nə́ ǹ ba doa‐n Krita ganaa wa.
51002009	Sɛnɛ Krita lɛ sɛ n màn dadaran laanka a goledɛnan kɛn tumaa mìi la. Lawa a Lawabaa din tumaa na á kaa kun, á minbuiin baa asɛ nɛ, á giã a nɛ ka a lɛ‐piɛ̃maa nɛ. Kasɛn dɔn kaa‐kun ka Krita‐n lɛ barka nɛ, ka Lawa a sii tumaa lɛ‐piɛ̃ yɛ.
51002011	Bɛa kaa‐kun lɛ taman yii, kurii na á n zɛnaa ka ganaa, bɛa kurii lɛ, minbuiin nɛ bie á zɛnaa wa, bɛa kurii lɛ n boe Krita li, bɛ na á ka si gɔ̀nɔn siĩ siin kɛn la.
51002012	Sonbore ne, ǹ bɛ́ ǹ nə́ batɛmu da ka ganaa, a n goon ka maǹ nə́ ka bĩ kun ka Krita nɛ, ka yii wusoo á kaa kun ka a din ni, a giala, Lawa pàã mɛn na a yii kaa á bɔ geren bii, ka golee bɛ lɛ li.
51002013	Kasɛn mɛnɛn bɛ́ ká goã goon ka geren ne, kaa sii baraan laanka kaa soromabaa a lɛa, Lawa na á wusoo á ka yii kaa kun ka Krita lɛ din ni. Lawa lɛ na á wɔa sii baraan tumaa toa wɔ nɛ.
51002014	Sãn mɛnɛn tumaa goã giɔ̀mɔ lɛa wɔ bɔlɔ‐a, Lawa bɛn tumaa saa kun ka dí‐pɛ kɛ nɛ ǹ yɔrɔ diɛ wɔ la, á ǹ bɔ wɔ mìi ni, á ǹ tuturu ka Krita a dere gɔn ganaa nɛ.
51002015	Bɛa yɔrɔ kɛ lɛ la, Lawa na á lon màn pàãdɛnan laanka a goledɛnan pàã nya. A na á sìi da ǹ ganaa buə́buə́ ne, á ǹ kũ ka kòso nɛn bɛ́ lɔn, á ǹ kaa kun ka zaman kɛ nɛ, woe gɔ̀lɔ̀ baa ǹ da‐zii we a Nɛgiĩ ni.
51002016	Bɛ lɛ tɔ ganaa, ka baran toa min kɔ́n ka zɛ̀rɛ baa màn‐bii hinlaa màn‐mii sii ganaa wa, hinlaa a ka zɛ̀rɛ baa zɔ́n pinaan koa ganaa, ka mui diin ni, ka susu ǹ piin ni wa.
51002017	Bɛa mànan kɛn tumaa na á goã nyɛɛnaan wɔn kɛn kɔnboen lɛa. Sɛnɛ, màn lɛ a taãn‐taãn lɛ, Krita lɛ dinmaa nɛ.
51002018	Ka baran toa minin nə koɛ́ɛn wɔ ka‐n wa. Bɛa minin kɛn lɛn man taasɛ, mà ǹsɛn man min dadaran lɛa, ǹ yii wɔlɔ yɛ siin lɛa, maǹ soɛ bɔ ǹ din gisiĩ narɛ, ka lon a dia dí‐a wolen guguru kɔ nɛ. Bɛa minin kɛn tɔrɔ piɛ̃maa‐n ka din gole kɔ nɛ, mìi dɔ ba la wa, bɛ̀ á n bɔ ǹ dinin minbuiin nɛ baa ǹ taasiɛ wɔ ǹ gɔn kɛ lɛ nɛ,
51002019	ǹ ba goɛ̃ doa‐n Krita ganaa wa, Krita mɛn bɛ́ màn din tumaa mìi lɛa. A din mìi kɛ lɛ barka nɛ gɔ̀nɔn lɛ din tumaa lɛ, Lawa a sɔmɔ lɛa, bɛ n goɛ̃ doa‐n kɔn, a nə́ n toe, màn mɛn bɛ́ toɛ a gole kɔ a kɔnpɛ ka Lawa din dùũ ni.
51002020	Ka ǹ ká gã kun ka Krita nɛ, Krita ka bɔ kanaa a màn pàãdɛnan pàã giulun. Wàa na á baa ka á ka dinin diɛ kanaa a sii zɛnaa ǹ gɔnɔn pàã giulun, ka ǹ pɛ mà ka ǹ tɔn kanaa wɔn lɛa doo? Wàa na á baa ka á toɛ, ǹ tá kɛn miãn diɛ ka mìi‐n doo?:
51002021	«N baran kɛ saa wa, n baran kɛ wɔ n lɛ‐n wa, n baran n gɔn da kɛ ganaa wa.»
51002022	Bɛa boon kɛn lɛn bɛ́ n diɛ mànan mɛnɛn tumaa wɔ gɔn la, bɛ̀ ǹ tá dí nyɛɛ ǹ nɛ, bɛn tumaa n ziziɛ̃. Bɛa boon kɛn lɛn man minbuiinin dí‐pɛn lɛa ka ǹ daraan nɛ.
51002023	Sonbore, bɛa dí‐pɛn kɛn lɛn minin nə́ giɛ ǹ ganaa, ka yiridɛnaabaa ǹ siin manɛ, ǹ dinin zii boen ne, ǹ soɛ bɔ ǹ din gisiĩ siin ni, ka ǹ fuu nyaa ǹ dinin gɔ̀nɔn nɛ siin ni. Là ba bɛa siin kɛn lɛn kɔ́n nɛ wa, maǹ kɔɔ̃n minbuiin nɛ gɔ̀nɔn din sɔɔ̃ ganaa.
51003001	Haya, ka laanka Krita yii bɛ́ á kaa kun, ka toa ka ga lon mànan li, Krita din bɛ́ giã‐n bǎã mɛn nɛ, Lawa gusin.
51003002	Ka n taasɛ lon mànan ganaa, ka baran n taasɛ tán wɔn ganaa wa.
51003003	Sonbore, ka gã, kaa yiikoonaabaa lɛ n durii‐n Lawa gɔn, ka Krita bɛ́ durii‐n lɔn.
51003004	Krita mɛn bɛ́ kaa yiikoonaabaa taãn‐taãn lɛ lɛa, bɛ̀ bɛ lɛ daa n din nyaa ǹ mɛn pinaa, ka dɔn tá re yii kun a din ni gugurubaa nɛ.
51003005	Dùũ siin mɛnɛn bɛ́ ka nɛ, ǹ nə́ kanaa dùũ siin lɛa, ka bɛn kaa ka lenlen. Bɛa dùũ siin lɛn nə́ ke: Kɔrɔbaa nɛ, ka gɔgɔrɛbaa nɛ, ka sii baraa zɛnaa a bɔlɔ‐sɛ̀‐mui ni, ka dùũ sii babaraa nɛ, ka yii miminibaa nɛ (bɛ mɛn bɛ́ goon ka dì wúlu bɔ nɛ).
51003006	Bɛa sii kɔkɔrɔn kɛn lɛn lɛa nɛ, Lawa a foo busii á re gisĩ a bɔlɔ tii wolen la.
51003007	Ka dɔn man ka goã tɔ we bɛa yɔrɔ kɛ lɛ la lɛlɛ, bɛ̀ dùũ sii baraan pàã bɛ́ tɔn ka mìi‐n bɔrɔ.
51003008	Sɛnɛ kanna, ka n piã ka bɛa sii kɛ lɛ din tumaa nɛ: Ka n piã ka foo‐busii ni, ka foo‐yoo ne, ka baraabaa nɛ, ka baran toa sɔ‐kɔ laanka sìi boon nə bɔ ka lɛ‐n wa.
51003009	Ka baran soɛ bɔ kɔn nɛ doo wa, a giala, ká n sɔlɔ ká n bɔ kaa dùũ sii zizin kɛn laanka ǹ sii‐zɛnaan tumaa nɛ,
51003010	ká dùũ sii diin saa, Lawa din nə ǹ mɛnɛn zɛnaa. Bɛa dùũ sii diin kɛn lɛn, Lawa nə ǹ gialaa tetele miɛ̃, mà ǹ nə n baa ka a din wɔn bɛ́ lɔn, màn mɛn bɛ́ toɛ, ka asɛ Lawa dɔ̃ taãn‐taãnɛ.
51003011	Bɛa yɔrɔ kɛ la, bɔkɔnlɛ banban doo Zuifu laanka tɔrɔ kɔsɔ bii ni wa, kurii wole banban ka kurii baãnaa‐n wa; tii ni, sii‐doɛ̃ baãnaa nɛ, bɛ̀rɛ nɛ, tá ma din gɔn wìi a lɛa wole ne, bɛ kɔ́n banban. Krita din sɔɔ̃ na a tan, a din nə màn tumaa lɛa ka tumaa gɔ́ɔ̃ nɛ.
51003012	Lawa din na á ka bɔ, ka na a din a tɔrɔ lɛa, a tá ka narɛ. Bɛ lɛ tɔ ganaa, ka toa makara‐doɛ̃ laanka bǐɛ̃baa goã ka foo ne, ka din‐gisiĩ ni, ka sabarɛbaa nɛ, ka sii simaa nɛ.
51003013	Ka toa ka kɔn a sii si ka ganaa. Bɛ̀ min tá taasɛ mà ǹ miã sã á wɔ a lon, ka kɔn a sãn toa kɔn nɛ. Ka Dɛnaa din bɛ́ á kaa sii baraan toa ka‐n lɔn, ka dɔn nə zɛnaa miɛ̃.
51003014	Bɛ din tumaa kio, ka toa kɔn‐narɛɛ goã ka foo ne, a giala, kɔn‐narɛɛ lɛ n toɛ, Lawa a bǐɛ̃ màn gialakun kɛ lɛ yii lɛ pã sɔnbɔraanɛ.
51003015	Krita din sɔɔ̃ n boe la, a toa minin nə goã kun là nyantoro la. Ka n doa ka bɛa là nyantoro kɛ lɛ tamaa ka foo ne, a giala, a na á ka bíi bɛ lɛ a lɛa, ka goã kun ka gɔ̀nɔn goon toto bɛ́ lɔn. Ka toa ka bǐɛ̃ dɔ̃ Lawa nɛ.
51003016	Ka toa Krita a boo kɛ goã ka bii, a na a bǐɛ̃ kɛ tumaa zɛnaa ka foo ne. Ka kɔn daraa ka yiri sonbore ne, ka n dan da kɔn nɛ sɔnbɔraanɛ. Ka Lawa tɔ bɔ, ka barka da nɛ ka ka foo din tumaa nɛ. Ka Lawa tɔ bɔ ǹ loen lɔ, ka loe kɔsɔn nɛ, ka Yiri Fu bɛ́ loen mɛnɛn dɔn gisĩ ka mìi pán nɛ.
51003017	Ka bɛ́ boe la ka á boo woo boo diɛ, ka á sii woo sii zɛnɛɛ, ka bɛ tumaa zɛnaa ka wɔa Dɛnaa Yezu tɔ nɛ, bɛ̀ ka n barka diɛ Díi Lawa nɛ, a din lɛ pàã ganaa.
51003018	Lɔn lɛn, ka ka zuũn lɛ si, ká a doamaa bɛ́ a n zɛnaa lɔn, bɛ̀ ka á kaa‐n kun ka Dɛnaa nɛ.
51003019	Giĩn lɛn, ka kaa lɔn lɛn narɛ, ka baran kakaarɛ kɔ ǹ ganaa wa.
51003020	Nɛnyaanan lɛn, ka kaa yɛ wolen bɔlɔ si ka sii din tumaa nɛ, Dɛnaa n giɛ bɛ lɛ li ka lon.
51003021	Díin lɛn, ka baran kaa nɛnyaanan lɛn foo busu wa, màn mɛn bɛ́ toɛ, ǹ foo baran ziziɛ̃ wa.
51003022	Bɛ̀rɛn lɛn, ka kaa kanaa a goledɛnan lɛn bɔlɔ si ka sii din tumaa nɛ, ka dí nya ǹ nɛ. Ǹ bɛ́ giɛ ka gɔn li mɛnɛn, bɛ a lɛa bie wa. Ka baran zɛnaa, ka n pɛ mà ka n giɛ li, ka kɔɔ̃n kɔ minin ganaa wa. Sɛnɛ, ka zɛnaa ka gɔ́ɔ̃ fu ni, nyɛ́ɛbaa Dɛnaa yii‐n wolen sii n ka bɛ nɛ.
51003023	Ta dí lɛ n lɔn, ka nya ka foo sonbore ne, ka n pɛ mà ka ǹ nyɛɛ Dɛnaa nɛ, ka bie nyɛɛ minin man wa.
51003024	Bɛ̀ ka á zɛnɛɛ miɛ̃, ka dɔ̃ mà Dɛnaa din nə n lɛ kɔ a minin la ka màn mɛn nɛ, á re ka sarɛɛ ka bɛ nɛ. Krita n goledɛnaa taãn lɛ lɛa, ka n dí nyɛɛ a din lɛ nɛ.
51003025	Lawa a bɔkɔnlɛ we wa, bɛ̀ min dí kɔkɔrɔ nya, bɛa dɛnaa n die a dí kɔkɔrɔ nya ǹ saraa yii.
51004001	Goledɛnan lɛn, ka kaa bɛ̀rɛn kũ doɛ̃, ka peperebaa sii zɛnaa ǹ nɛ. Ka doamaa‐n ka dɔ̃, mà ka dɔn goledɛnaa tan lon.
51004002	Ka n doa Lawa nyankɔ ganaa, ka n yii dɔraa bɛ gɔ́ɔ̃ nɛ, bɛ̀ ka n barka diɛ Lawa nɛ.
51004003	Ka n toa bɛ lɛ gɔ́ɔ̃ nɛ ka Lawa nyankɔ wɔsɛn dɔn manɛ, màn mɛn bɛ́ toɛ, Lawa zii kɔ wɔ la, wɔ Krita a boo kɛ da, ma bɛ́ kòso‐n kanna boo mɛn a lɛa.
51004004	Ka Lawa nyankɔ, ma boo la ma sii‐durii kɛ lɛ boo da ma toɛ̃, ka ma doamaa bɛ́‐n ma zɛnaa lɔn.
51004005	Ka tɔ wɔ ka sii‐doɛ̃ nɛ, Lawa nyankɔle baãnaan wɔ a paǹ li. Ka dɔ biikoo sonbore gogoonmaa ganaa.
51004006	Ka toa kaa boo goã boo sonbore lɛa biikoo tumaa li, á n kɔɔ̃nɛ, ka bɛ dɔ nɛ, ka min gogoonmaa lɛ si sɔnbɔraanɛ.
51004007	Wɔ dɔɔ̃ngiĩ sonbore Tisiki mɛn bɛ́, Dɛnaa a dí‐nyali bɔlɔgoondɛnaa lɛa, a n ma miã dí nya kun wole lɛa Dɛnaa nɛ, bɛ á re maa sii din tumaa yɔrɔ pii ka nɛ.
51004008	Man diɛ ka li a tɔ‐a, màn mɛn bɛ́ toɛ, a wɔ boo pɛ ka nɛ, a ka foo taã dɔn.
51004009	Onezimu mɛn bɛ́ ma dɔɔ̃n bɔlɔgoondɛnaa lɛa, a sii n kaka ma ganaa, bɛ ǹ diɛ zii. Ka dinin min ni ka bɛa Onezimu lɛ nɛ. Sii mɛn tumaa bɛ́ n zɛnɛɛ kànaa, ǹ tá re bɛ pii ka nɛ.
51004010	Aristarki mɛn bɛ́ kòso‐n kun ma‐n kànaa, bɛ á fòo diɛ ka nɛ. Barnabaasi n dɔɔ̃ngiĩ a nɛ Marki dɔ á fòo diɛ ka nɛ. Ka boon ma a wɔ gɔn la, bɛ̀ á daa ka li, ka kũ doɛ̃.
51004011	Yezu mɛn bɛ́ ǹ nə́ bíi Zustusu, bɛ dɔ á fòo diɛ ka nɛ. Bɛa min sɔɔ kɛ lɛ din sɔɔ̃ n Zuifu lɛa, ǹ nə́ Lawa a kiibaa ǹ dí kɛ lɛ nyɛɛ kun ma nɛ. Ǹ nə́ ma foo taã parsiini.
51004012	Epafrasi mɛn bɛ́ á bɔ ka dinin li, bɛ dɔ á fòo diɛ ka nɛ. A n Yezu Krita a bɛ̀rɛ lɛa; biikoo tumaa li, a n yɔ boe ka a lɛa ka Lawa nyankɔ nɛ, màn mɛn bɛ́ toɛ, ka goã doa nɛ, kaa sii yii lɛ n piɛ̃ nɛ, ka n golee‐n Lawa dùũ li, ka n koe lɛ.
51004013	Man siére boo kɛ pii a lɛa, a tá dí gigiã nyɛɛ kasɛn Kolɔɔsi minin lɛa, ka Lawodisee laanka Irapolisi minin ni.
51004014	Wɔa giaáragiĩ Luku mɛn bɛ́ dɔɔ̃tɔrɔ lɛa, bɛ laanka Demaasi á fòo diɛ ka nɛ.
51004015	Wɔ á fòo diɛ Lawodisee a Lawa nyankɔlen manɛ. Wɔ á fòo diɛ Ninfa nɛ, ka Lawa a sɔmɔ minin kɛn nɛ, n lɛ soekɔn a kion.
51004016	Bɛ̀ ká maa sɛ́wɔ lɛ pɛ, ka dia Lawodisee a Lawa a sɔmɔ minin la, ǹ dɔn nə pɛ. Sɛ́wɔ lɛ a mɛn dɔ bɛ́ re boe Lawodisee a da ka li, ka dɔn nə bɛ pɛ.
51004017	Ka pɛ Arsipu dɔ nɛ mà «Dɛnaa dí mɛn kɔ la mà a nya, mà a yiri bɔ bɛ li, a toa a nya sɔnbɔraanɛ a na a lɛ pã.»
51004018	Masɛ dinmaa Pooli n fòo boo kɛ kiɛ̃, ka ma din gɔn nɛ. Ka yiri baran bɔ mà man kòso‐n wa. Lawa a bǐɛ̃ die a goã kun ka nɛ.
52001001	Masɛ Pooli ni, ka Silaasi laanka Timote ne, wɔ n sɛ́wɔ kɛ diɛ Tesaloniki a Lawa a sɔmɔ minin la. Kasɛn mɛnɛn bɛ́ Díi Lawa laanka Dɛnaa Yezu Krita wɔn lɛa, Lawa die a bǐɛ̃ zɛnaa ka nɛ, a là nyantoro kɔ ka la.
52001002	Bɛ̀ wɔ á Lawa nyankoe ka a lɛa lɔn, wɔ ǹ barka diɛ Lawa‐n miɛ̃, ka dinin tumaa taman yii.
52001003	Ka golee Lawa li mɛn nyaa ka kaa nya ǹ dín ni, ka sii mɛn da ka dinin mìi ni kaa Krita narɛɛ taman yii, ka bɛ́ n foo doɛ, ka á n yii diɛ wɔa Dɛnaa Yezu Krita a daa la lɔn, wɔ n bɛ yii pii wɔ Di Lawa yɔrɔ‐a biikoo tumaa li.
52001004	Wɔ á doɛ̃ sonbore, dɔɔ̃nɔn lɛn, wáa Lawa á ka narɛ, á ka bɔ á ka baa a din wɔn lɛa.
52001005	A giala, wɔ bɛ́ Boo Tii Kɔɔ̃n mɛn pii, a bie á n pɛ ka nɛ ka lɛ‐a ǹ boo din sɔɔ̃‐n wa; sɛnɛ, pàã gole gole na á goã boo lɛ nɛ ka Yiri Fu barka nɛ, wɔ ǹ waa nɛ a sonborebaa dɔ la. Wɔ giã ǹ gɔn mɛn wɔ ka bii, ka dinin laadoo bǐɛ̃ kɔ taman yii, ka bɛ́ bɛ doɛ̃.
52001006	Ka dɔn nə wɔsɛn gòɛ̃ saa, ka Dɛnaa dɔ gòɛ̃ saa. A laan ká goã nɔmaa gole kɛ bii, ká lɛ kɔ Lawa a boo lɛ ganaa miɛ̃ ka foo kɔɔ̃nbaa nɛ, Yiri Fu bɛ́ foo kɔɔ̃nbaa mɛn koe.
52001007	Bɛ lɛ na á toa, kaa tɔ wɔ ǹ gɔn nə́ Masedoanɛ gána laanka Grɛki gána a golee Lawa li wolen tumaa daraa.
52001008	Dɛnaa a boo lɛ nə́ n toa kaa piɛ, á dɔ Masedoanɛ laanka Grɛki minin li, bɛ din sɔɔ̃ bie wa, sɛnɛ, kaa golee Lawa li lɛ dɔ a boo nə n da wɔlɔ la lɔn, mìi din ba la doo wɔsɛn na a boo da wa.
52001009	A giala, ká wɔ kũ lɔn bɛ̀ wɔ bɛ́ wɔ́ daa kaa piɛ, min tumaa na a laakalɛɛ. Ká dìn toa walan lɔn ká Lawa taãn kɛ guguru kɔ, Lawa yiikoonaa ke, ǹ tá bɛ dɔ pii.
52001010	Ka ǹ bɛ lɛ gɔ́ɔ̃ nɛ, n yii diɛ a Nɛgiĩ a bɔ lon a daa la, a ǹ mɛn lɛ yii kaa á bɔ geren bii, Yezu lɛ, die wɔ sii Lawa a biɛ̃ ǹ foo‐busii la.
52002001	Ka dininmaan tá doɛ̃ taãn‐taãnɛ, dɔɔ̃nɔn lɛn, mà wɔa da ka li kooro baa wa.
52002002	Ǹ nə́ fuu nyaa wɔ nɛ Filipi kiwi bɔrɔ, ǹ nə́ sɔ kakaa wɔ la, ka á bɛ doɛ̃. Sɛnɛ bɛ lɛ kio, wɔa Lawa wusoo á foo tãbaa kɔ wɔ la, mà yǎa wɔ a Boo Tii Kɔɔ̃n kɛ pii ka nɛ, haalɛ ta wɔa zɔ́ɔn ba nɛn wa.
52002003	A giala, wɔ bɛ́ minin bíi sii mɛn ganaa, sã ba a‐n wa, wɔ bie pii ka taasiɛ naarɛ kɔsɔn nɛ wɔ yiri‐n wa, wɔ bie pii wɔ á min kɔ́n siɛ̃‐n wa.
52002004	Sɛnɛ, wɔ ǹ boo diɛ biikoo yii li, á n kɔnpii ka Lawa dùũ ni, a giala, Lawa ga wɔ ganaa dí lɛ a nyalin lɛa, á tɔ́n Boo Tii Kɔɔ̃n pɛ ǹ dí kɛ kɔ wɔ la. Wɔ bie giɛ li wáa wɔ sii kɔɔ̃n kɔ minbuiinin ganaa wa, wɔ ǹ giɛ li wáa wɔ sii kɔɔ̃n kɔ Lawa ganaa, asɛ mɛn bɛ́ minbuiinin gɔ́ɔ̃gɔ́ɔ̃ ǹ taasiɛ doɛ̃.
52002005	Wɔ bin lɛn bebele ǹ boo da min kɔ́n nɛ wa, ka dinin tá bɛ doɛ̃. Wɔ bìn da ka ga là li ǹ taasiɛ‐n wɔ gɔ́ɔ̃‐n wa. Lawa n wɔa siére lɛa.
52002006	Wɔ bin ga tɔ li min kɔ́n li wa, haalɛ ka li, haalɛ min kɔsɔn li.
52002007	Wɔ bɛ́ Krita a dia dí‐a wolen lɛa, wɔ á boe la wɔ sii kɔ́n da ka mìi ni yǎa ka zɛnɛɛ wɔ nɛ. Sɛnɛ, wɔ n wɔ́ goã ka bii basiɛ̃nɛ a tɔ‐a, ka nɛ ǹ dan bɛ́ a nɛnyaanan tamaɛ lɔn.
52002008	Ka sii n kɔɔ̃n wɔ ganaa miɛ̃ lɛn, bɛ lɛ‐n wɔ́ lɛ kɔ wáa wɔ á Lawa a Boo Tii Kɔɔ̃n kɛ pii ka nɛ, bɛ din sɔɔ̃ bie wa; sɛnɛ, wɔ́ lɛ kɔ dɔn wáa wɔ tá wɔ dininmaan nyin koe ka taman yii, a giala, kaa sii kaka kɔ wɔ ganaa á la yii ni.
52002009	Dɔɔ̃nɔn lɛn, wɔ dí mɛn nya, wɔ nɔmaa mɛn dɔ wɔ, táa ka dinin yiri tá bɛ nɛ. Wɔ n wɔ́ dí nya penleen laanka tèlò ne, màn mɛn bɛ́ toɛ, wɔ baran goã guĩ lɛa ka kɔ́n mìi ni, wɔa Lawa a Boo Tii Kɔɔ̃n kɛ a pɛ ka‐n biikoo li wa.
52002010	Wɔ giã ǹ gɔn mɛn wɔ ka goleemali wolen bii, sɔnbɔraanɛ, pepere, sã ná a ba a‐n wa, ka dinin laanka Lawa n bɛa siéren lɛa.
52002011	Ka á doɛ̃ dɔn, wɔ ǹ wɔ́ ka dinin gogoonmaa kũ, ka díi bɛ́ a nɛnyaanan kuĩ lɔn.
52002012	Wɔ́ ka gù kaa, wɔ́ ka foo taã. Wɔ́ ka nyankɔ parsiini, wáa ka tɔ wɔ a kɔnpɛ ka Lawa foo sii ni, asɛ mɛn bɛ́ lɛ diɛ ka la, mà ka gii yɛ a kiibaa ǹ bǎã laanka a gugurubaa kɛ nɛ.
52002013	Wɔ dɔn barka da Lawa‐n baraabaraa mìi n ke doo. Wɔ bɛ́ wɔ́ Lawa a boo mɛn pɛ ka nɛ, ka n ká n too kɔ a ganaa, ká si, ka bie ká si minbuiinin boo lɛa wa, sɛnɛ, ka n ká si Lawa a boo lɛa. A n bɛ lɛ lɛa taãn‐taãnɛ, a din lɛ n dí nyɛɛ kasɛn golee Lawa li wolen lɛn foo ne.
52002014	Sonbore, dɔɔ̃nɔn lɛn, Lawa a sɔmɔ minin mɛnɛn bɛ́ Zudee gána nɛ, golee‐n Yezu Krita li, ka ǹ ká kɔ bɛn gòɛ̃ lɛ. Bɛn nə nɔmaa mɛn wɔ ǹ dinin tɔrɔ Zuifun gɔn, ka dɔn man ka bɛa nɔmaa lɛ miã wɔ ka dinin tɔrɔn gɔn;
52002015	ǹsɛn Zuifun kɛn lɛn, maǹ nə́ wɔa Dɛnaa Yezu laanka Lawa a boo gii‐dalin dɛ ǹ nə́ gã. Ǹ dinin lɛn man nə́ fuu nyaa wɔ dɔn manɛ. Ǹ sii a kɔɔ̃n Lawa ganaa wa! Maǹ min tumaa a zɔ́ɔn lɛa!
52002016	Min mɛnɛn bɛ́ ǹ ba Zuifun lɛa wa maǹ wɔ kurii, mà wɔ baran kirisibaa ǹ boo kɛ pɛ bɛn man wa. Maǹ màn diɛ ǹ dinin sii baraa li miɛ̃ biikoo tumaa li, ǹ tá a lɛ piɛ̃. Sɛnɛ, a giala‐nyɔmiɛ li, Lawa a foo‐busii yu ǹ mìi ni.
52002017	Dɔɔ̃nɔn lɛn, wɔ ǹ niɛ‐n boe‐n ka ganaa bɔrɔ, wɔ wɔlɔ á lui‐n ka ganaa, wɔ ba kɔn yɔrɔ‐a wa, sɛnɛ, wɔ yiri tá ka nɛ. A tá wɔ gɔ́ɔ̃‐n parsiini wáa wɔ da bɔ ka li, bɛ lɛ‐n wɔ á n doɛ ka yɔrɔ yii ni, wáa yǎa wɔ doe.
52002018	A na á goã wɔ gɔ́ɔ̃ nɛ, wáa wɔ wusoo wɔ da bɔ ka li. Ma dinmaa Pooli ná a lɛn zɔɔ̃ gunyin gigiã, sɛnɛ, Sɛtaan wɔ kurə́ a ganaa.
52002019	A giala, ka dinin lɛn man wɔ foo doa‐n màn lɛa, kaa sii n nyɛnyɛɛ diɛ wɔ ganaa, kaa sii n die toɛ wɔ n dinin laakalaa wɔa Dɛnaa Yezu yɔrɔ‐a a daa biikoo li.
52002020	Hiĩ, ka dinin lɛn man toɛ wɔ á n mìi siɛ lon, wɔ nə́ n nyɛnyɛɛ ka dinin lɛn taman yii ni.
52003001	Bɛ lɛ nɛ, ma bɛ́ má giã má fɔ̃, má yɛ má á sóɛ, ma din sɔɔ̃ giã Atɛni kiwi,
52003002	má ma dɔɔ̃n Timote dia ka li. A dɔ n Lawa a dí nyɛɛ ka masɛ bɛ́ lɔn, á n Boo Tii Kɔɔ̃n pii Krita wɔ gɔn la. Man má dia ka li, máa a ka gù‐we yii, a ka foo taã kaa goleemali gɔ́ɔ̃ nɛ,
52003003	màn mɛn bɛ́ toɛ, ka kɔ́n gɔ̀nɔn baran bìn da sisia a fuun kɛn gɔ́ɔ̃‐n wa. A giala, ka á doɛ̃ mà bɛ lɛ na á n da wɔ dɔn mìi ni.
52003004	Wɔ bɛ́ ka li biikoo mɛn li, wɔ́ dɔ a ganaa wɔ́ pɛ ka nɛ, wáa yǎa wɔ fuu yii. A din lɛ n ke á n zɛnaa, ka á doɛ̃.
52003005	Bɛ lɛ na á toa ke, ma bɛ́ má giã má fɔ̃, má Timote dia máa a da kaa golee Lawa li lɛ konpa bɔ. Nyɛ́ɛ na á goã ma ganaa, máa Sɛtaan tɔn nə n da ka gɔ́ɔ̃ li, a ka bebele, wɔa nɔmaa kɛ tɔn kiɛ̃ a kooro baa.
52003006	Sɛnɛ sisia, Timote bɔ ka li á daa, á boo kɔɔ̃n pɛ wɔ nɛ, kaa golee Lawa li laanka kaa kɔn‐narɛɛ wɔ paǹ li. Á pɛ mà ka tá n taasɛ wɔ nɛ ka nyɛnyɛɛ nɛ, mà ka tá li ka wɔ yɛ doo, ka wɔ dɔn bɛ́ giɛ li wɔ wusoo wɔ ka dɔn yɛ lɔn.
52003007	Bɛ lɛ nɛ, dɔɔ̃nɔn lɛn, wɔ bɛ́ wɔa fuun lɛn laanka wɔa nɔmaan lɛn tumaa bii, kaa golee Lawa li lɛ na á foo tãbaa kɔ wɔ la.
52003008	Sisia, wɔ gù wusoo á kaa, a giala, ka wen waamaa‐n kun ka Dɛnaa nɛ.
52003009	Wɔ ǹ die boe la, wɔ barka da wɔa Lawa‐n lɔn kaa wɔ gɔn la, nyɛnyɛɛ kɛ tumaa a lɛa, wɔ n we Lawa yɔrɔ‐a ka taman yii.
52003010	Wɔ ǹ Lawa nyankoe penleen laanka tèlò ne bɛ̀ wɔ n laa a ganaa, wáa a toa wɔ yii wusoo a kɔn yɛ, màn mɛn bɛ́ kaa golee Lawa li nyaabiɛ, wɔ boo la wɔ bɛ lɛ pã.
52003011	Wɔ Di Lawa dinmaa laanka wɔa Dɛnaa Yezu die ǹ zii kɔ wɔ la, wɔ da bɔ ka li!
52003012	Kɔn‐narɛɛ mɛn bɛ́ ka lon kɔn wɔ a paǹ li, min tumaa dɔ wɔ a paǹ li, Dɛnaa die a màn da bɛ li, a baa wɔsɛn kɔn‐narɛɛ kɛ miã lɛa kaa wɔ a paǹ li.
52003013	A die a ka foo taã, màn mɛn bɛ́ toɛ, wɔa Dɛnaa Yezu a daa pinaa kun ka a wɔn nɛ, ka boo la ka golee Díi Lawa yɔrɔ‐a yoreen ne, kaa sii lɛ n piɛ̃ nɛ.
52004001	Bɛ tumaa woo a n tilə́, dɔɔ̃nɔn lɛn, ka doamaa bɛ́‐n ka tɔ wɔ lɔn, ka sii tɔn kɔɔ̃n kɔ Lawa ganaa, wɔ́ ka daraa bɛ ganaa. Sonbore, ka n tɔ we miɛ̃; sɛnɛ sisia, wɔ ǹ ka nyankoe parsiini ka wɔa Dɛnaa Yezu tɔ nɛ, wáa ka n doa ka wusoo ka màn da li.
52004002	Wɔ doroon mɛnɛn kɔ ka la, á bɔ wɔa Dɛnaa Yezu li, ka á bɛn doɛ̃.
52004003	Lawa bɛ́ giɛ màn mɛn li bɛ ǹ ka kɛ nɛ, ka kɔrɔbaa lɛ da, ka goã yoreen ne.
52004004	Didie na a din a lɔ yɛ yɔrɔ sonbore la, koa‐kun mɛn bɛ́ yoreen ne Lawa laanka mìnbuiinin yɔrɔ‐a, a bɛ wɔ kun ni.
52004005	A nyan toa a n saa taasiɛ naarɛ li, ka tɔrɔ kɔsɔ Lawa doɛ̃baã wolen bɛ́ zɛnɛɛ lɔn wa.
52004006	Min kɔ́n baran wɔ ǹ miã lon bɛa sii lɛ gɔ́ɔ̃ nɛ, a pɛ mà a n woe ǹ miã wɔ wɔlɔ li wa. Wɔ́ pɛ ka‐n lɛlɛ, wɔ́ n gɔn waa ka‐n taãn‐taãnɛ, wáa min mɛnɛn bɛ́ bɛa siin lɛn zɛnɛɛ, Dɛnaa á re dɔlɔ boe ǹ ganaa.
52004007	Lawa bie á wɔ bíi gɔgɔrɛbaa taman yii wa, a na á wɔ bíi yoreenbaa taman yii.
52004008	Bɛ lɛ nɛ, bɛ̀ min mɛn nə́ n piã bɛa doroo lɛ nɛ, ǹ dɛnaa bie á n piã ka minbuiin nɛ‐n wa, a na á n piã ka Lawa nɛ, asɛ mɛn bɛ́ a Yiri Fu koe ka la.
52004009	Ka laadoo ba a ganaa doo min sɛ́wɔ dia ka la, a dɔɔ̃nɔn kɔn‐narɛɛ boo da ka‐n wa. A giala, ka dininmaan nə́ n daraa kɔn‐narɛɛ ganaa Lawa li.
52004010	Bɛ lɛ n ke ka á zɛnɛɛ dinin, dɔɔ̃nɔn tumaa wɔ a paǹ li, Masedoanɛ gána din tumaa nɛ. Sɛnɛ, wɔ n ka nyankoe doo dɔɔ̃nɔn lɛn, wáa ka n doa ka wusoo ka màn da li.
52004011	Ka n doa ka giã kiĩni, didie na a din a sii yɔrɔ bɔ, a dí nya ka a din gɔn nɛ, ka wɔ bɛ́ wɔ́ pɛ wɔ́ laa ka ganaa lɔn.
52004012	Ka zɛnaa miɛ màn mɛn bɛ́ toɛ, min mɛnɛn bɛ́ ǹ ba Lawa nyankoe wa, kaa tɔ wɔ ǹ gɔn kɔɔ̃n kɔ bɛn ganaa, ka baran goã guĩ lɛa min kɔ́n dɔ mìi‐n wa.
52004013	Dɔɔ̃nɔn lɛn, min mɛnɛn bɛ́ ǹ nə́ gã, wɔ ba li wɔ ka yii toa tì bɛn sii gɔ́ɔ̃‐n wa. A giala, wɔ ba li ka goã yɔrɔ‐kɔsiɛ gɔ́ɔ̃ nɛ, ka min gialakunun mɛnɛn bɛ́, foo doa ǹ bǎã ná a ba ǹ lon wa.
52004014	Bɛ̀ wɔ́ waa la sɛn wáa Yezu gã a yii wusoo á kaa, wɔ waa la dɔn wáa min mɛnɛn nə golee Yezu li yǎa á woo kaa ǹ gɛ̀ lɛ, Lawa á die bɛn dɔn yii kiɛ a ǹ kaa kun ka Yezu ni.
52004015	Wɔsɛn mɛnɛn yii bɛ́ re goɛ̃ koo yǎa Dɛnaa a daa pinaa, wɔ a die n gòã boe geren kɛn nyɛɛn wa. Ma á boe la ma pɛ ka nɛ, a kɔnpɛ ka Dɛnaa a boo ne:
52004016	Bɛ̀ Lawa din zii kɔ ǹ mɛn pinaa, lon a dia dí‐a wolen goledɛnaa lɛn tá re boe, Lawa a bɛn wuu á re boe, Dɛnaa dinmaa á re boe lon a daa. Min mɛnɛn nə gã bɛ̀ ǹ nə́ golee‐n Krita li, bɛn yii á re kiɛ bibinaanɛ.
52004017	Bɛ kio, wɔsɛn mɛnɛn bɛ́ re goɛ̃ wɔ yii n koo, wɔ dɔn tá re yui labaran la kunun ǹ ni, wɔ wo n da Dɛnaa lɛ lon. Bɛa yɔrɔ lɛ la, wɔ ǹ die goɛ̃ kun ka Dɛnaa din ni yǎa duduu.
52004018	Ka kɔn foo wɔraa ka bɛa boon lɛn nɛ.
52005001	Dɔɔ̃nɔn lɛn, siin lɛn bɛ́ re n zɛnɛɛ ǹ mɛn waáraa, ka laadoo ba a ganaa min sɛ́wɔ dia ka la a na a biikoo pɛ ka‐n wa.
52005002	Ka dininmaan tá doɛ̃ parsiini. Dɛnaa a daa pinaa lɛ n die wɔ tɔwɛɛ, ka wurumu bɛ́ die min tɔwɛɛ tèlò‐n lɔn.
52005003	Minin bɛ́ re pii biikoo mɛn li mà «Là nyantoro tan, mà baraa banban!», a din biikoo lɛ nɛ, basaã á die kirii ǹ la, ka nɔɔrɔ bɛ́ kirii lɔ nɔnɔa la lɔn, ǹ ba re n boe a‐n dɔn wa.
52005004	Sɛnɛ, dɔɔ̃nɔn lɛn, kasɛn yii a tì bɛa sii lɛ gɔ́ɔ̃ nɛ, a lɛawaa tɔn da ka tɔwaa ka wurumu bɛ́ lɔn wa.
52005005	Ka tumaa n wɔlɔ fúlu minbuiinin lɛa tɔ we penleen ne, wɔ bie tèlò minbuiinin lɛa wɔlɔ tì li wa.
52005006	Bɛ lɛ nɛ, wɔ baran nyuù wɔ ka min gialakunun bɛ́ lɔn wa, sɛnɛ, wɔ n yii dɔraa wɔ yii goã kɔɔ̃nɛ.
52005007	Min mɛnɛn bɛ́ nyuù we, bɛn man nyuù we tèlò‐n, min mɛnɛn bɛ́ yɔ liɛ ǹ dinin manɛ, bɛn man yɔ liɛ ǹ dinin man tèlò‐n.
52005008	Sɛnɛ, wɔsɛn mɛnɛn bɛ́ tɔ we penleen ne, wɔ toa wɔ yii goã kɔɔ̃nɛ. Golee Lawa li laanka kɔn‐narɛɛ doamaa nɛ a goã wɔ lon, bɛ wɔ tamaa ka zia‐baali a dɔnkɛ bɛ́ tamaɛ lɔn; foo‐doa mɛn bɛ́ wɔ lon wáa wɔ á die kirisibaa yii, bɛ dɔ́ goã wɔ lon ka zia‐baali a bafolo bɛ́ goɛ̃ a mìi‐a lɔn.
52005009	A giala, Lawa bie á wɔ bɔ, mà asɛ n die a foo‐busii diɛ wɔ mìi‐n wa, a na á wɔ bɔ, mà wɔ kirisibaa yɛ ka wɔa Dɛnaa Yezu Krita pàã nɛ.
52005010	Bɛ lɛ na á gã wɔ taman yii, màn mɛn bɛ́ toɛ, bɛ̀ á daa, ta wɔ yii á koo, ta wɔ gã, wɔ goã kun ka a din ni.
52005011	Bɛ lɛ taman yii, ka kɔn foo doa, ka kɔn gù we yii, ka ka bɛ́ zɛnɛɛ lɔn gɔrɔ.
52005012	Dɔɔ̃nɔn lɛn, min mɛnɛn bɛ́ dí nyɛɛ ka bii, wɔ ǹ ka nyankoe wáa ka ǹ guguru kɔ. Dɛnaa na á bɛn lɛn koa mà ǹ ka nyɛɛnaan bɔ, ǹ ka doro.
52005013	Ka ǹ guguru kɔ parsiini ka kɔn‐narɛɛ nɛ, ǹ nya ǹ dí lɛ taman yii. Ka giã kun ka là nyantoro ne.
52005014	Min mɛnɛn bɛ́ yoo biɛ, wɔ ǹ ka nyankoe, dɔɔ̃nɔn lɛn, wáa ka bɛn doro, foo tãbaa bɛ́ a ba min mɛnɛn lon taãn wa, ka bɛn foo taã, min mɛnɛn pàã bɛ́ kiɛɛrɛ, ka n dɔ bɛn lɛ, ka sii si ka ganaa min tumaa wɔ paǹ li.
52005015	Ka yiri bɔ, min kɔ́n baran sii baraa saraa ka sii baraa‐n wa. Ka n doa ka sii bǐɛ̃ zɛnaa kɔn nɛ biikoo tumaa li, ka zɛnaa min tumaa dɔ nɛ.
52005016	Ka n nyɛnyɛɛ biikoo tumaa li.
52005017	Ka baran Lawa nyankɔ lɛ da wa.
52005018	Ka barka da Lawa‐n sii din tumaa a lɛa, a giala, Lawa n giɛ li mà ka bɛ lɛ zɛnaa, kaa tá kun Yezu Krita‐n gɔ́ɔ̃ nɛ.
52005019	Ka baran Yiri Fu a nya ǹ dí sàabaa wa.
52005020	Bɛ̀ ǹ nə́ Lawa a boo gii da ka nɛ, ka nyan baa sii kiɛɛrɛ lɛa ka n piã‐n wa.
52005021	Sɛnɛ, ka ga sii tumaa ganaa doɛ̃, ka a bɔkɔnlɛ wɔ; ǹ mɛn bɛ́ siĩni ka lɛ kɔ bɛ ganaa.
52005022	Ka n bɔ sii baraa tɔrɔ tumaa nɛ.
52005023	Lawa dinmaa mɛn bɛ́ là nyantoro koe, a din die a toa ka a wɔn baa ka ka paǹ yii ni. Ka yiri ni, ka telenboen laanka ka gɔ̀nɔn tumaa nə n tamaa sɔnbɔraanɛ, zɛ̀rɛ baran goã ka ganaa wɔa Dɛnaa Yezu Krita a daa pinaa wa.
52005024	Lawa mɛn lɛ ka bíi, a n bɔlɔgoondɛnaa lɛa; a din lɛ dɔ n die zɛnɛɛ.
52005025	Dɔɔ̃nɔn lɛn, ka Lawa nyankɔ wɔ dɔn lɛa.
52005026	Ka dɔɔ̃nbaa ǹ fòo sonbore da kɔn nɛ.
52005027	Man pii ma á laɛ ka ganaa ka Dɛnaa tɔ nɛ, máa sɛ́wɔ kɛ a boo nə n pɛ dɔɔ̃nɔn tumaa yɔrɔ‐a.
52005028	Wɔa Dɛnaa Yezu Krita a bǐɛ̃ kɛ die a goã ka li.
53001001	Masɛ Pooli ni, Silaasi ni, ka Timote ne, wɔ n sɛ́wɔ kɛ diɛ Tesaloniki a Lawa a sɔmɔ minin la, kasɛn mɛnɛn bɛ́ wɔ Di Lawa laanka Dɛnaa Yezu Krita wɔn lɛa.
53001002	Lawa die a bǐɛ̃ zɛnaa ka nɛ, a là nyantoro kɔ ka la.
53001003	Dɔɔ̃nɔn lɛn, wɔ doamaa‐n wɔ barka da Lawa nɛ biikoo tumaa li kaa lɛa. A n siĩn miɛ̃, a giala, màn tá miɛ kaa golee Lawa li li parsiini, kɔn‐narɛɛ mɛn dɔ bɛ́ ka lon kɔn wɔ paǹ li, bɛ dɔ á gole koe ka tumaa gɔ́ɔ̃ nɛ.
53001004	Bɛ lɛ na á toa, wɔ dɔn tá wɔ dinin laakalɛɛ kaa lɛa Lawa a sɔmɔ minin yɔrɔ‐a, a giala, ká sii si ka ganaa ká goleemali wɔ, fuu laanka nɔmaa tumaa gɔ́ɔ̃ nɛ.
53001005	Kaa sii simaa lɛ n nyɛɛ, mà Lawa a kiri á pepere. Ka á boe la ka waa la ka bɛ‐n kəni, mà ka á re we Lawa a kiibaa kɛ nɛ, ka bɛ́ nɔmaa lɛ we ǹ mɛn lɛ a lɛa.
53001006	A giala, min mɛnɛn nə goã fuu nyɛɛ ka nɛ, Lawa á re fuu nyɛɛ ǹ dɔn man miɛ̃. Bɛ lɛ n pepere Lawa yɔrɔ‐a.
53001007	Sɛnɛ, kasɛn mɛnɛn bɛ́ nɔmaa we sisia, á re susui koe ka la, kun ka wɔsɛn nɛ. Bɛ á re n zɛnɛɛ Dɛnaa Yezu a daa pinaa. Á re n din nyɛɛ kun ka a dia dí‐a wole pàãdɛnan kɛn nɛ.
53001008	A n die die tɛ buə́ bii, min mɛnɛn bɛ́ ǹ nə́ n piã ka Lawa doɛ̃ nɛ, ǹ nə́ n piã ka wɔa Dɛnaa Yezu a Boo Tii Kɔɔ̃n kɛ dɔ nɛ, a dɔlɔ bɔ bɛn ganaa.
53001009	Dɔlɔ mɛn bɛ́ re n diɛ ǹ mìi ni, bɔ̀n gole á re ǹ yii, ǹ wɔlɔ á re lui Dɛnaa ganaa, ka a pàã sonbore kɛ nɛ.
53001010	Min mɛnɛn bɛ́ a wɔn lɛa ǹ nə́ golee‐n li, bɛn tá re a guguru koe, ǹ nə n kaãbaa a ganaa a daa pinaa. Ka dɔn tá re goɛ̃ kun ka bɛa dɛnan kɛn lɛn nɛ, a giala, wɔ siére mɛn pɛ ka nɛ, ká golee li.
53001011	Bɛ lɛ na á toa, wɔ á Lawa nyankoe ka a lɛa baraabaraa, màn mɛn bɛ́ toɛ, wɔa Lawa lɛ mɛn dia ka la, a ka yɛ ǹ dɛnan lɛa. Ka bɛ́ li mà ka sii sonbore mɛn tumaa zɛnaa, wɔ na a nyankoe wáa a din na a zɛnaa ǹ pàã kɔ ka la, a toa kaa goleemali na a nya ǹ dí nya ka a din pàã nɛ.
53001012	Bɛ lɛ n die toɛ wɔa Dɛnaa Yezu tɔ bɔ kaa zɛnaa ǹ sii gɔ́ɔ̃ nɛ, ka dɔn tɔ bɔ a dɔ wɔ gɔ́ɔ̃ nɛ, wɔa Lawa laanka wɔa Dɛnaa Yezu Krita á bǐɛ̃baa kɛ barka nɛ.
53002001	Dɔɔ̃nɔn lɛn, wɔa Dɛnaa Yezu Krita a daa boo laanka wɔa lɛsɔkɔn a li wɔ paǹ li, wɔ ǹ ka nyankoe,
53002002	wáa ka baran saa lɛlɛ ka n dinin yiri lɔlɔkɔn fufuu, ká nyɛ́ɛ baa ka Dɛnaa a daa pinaa na á dɔ wa. Min tá boe la a pɛ ka nɛ, ka a n Lawa a boo gii diɛ, min dɔ á diɛ ka nɛ, ka a n Lawa a boo laakalɛɛ, hinlaa ǹ da sɛ́wɔ kɔ ka la mà wɔsɛn man wɔ́ dia.
53002003	Ka nyan toa min kɔ́n ka yiri sã ka yɔrɔ kɔ́n nɛ wa. A giala, bɛ laan bɛ̀ a n zɛnaa, yǎa piã ka golee Lawa li‐n nə we bɔrɔ, Lawa a Zɔ́ɔ babaraa kɛ dɔ nə n din nyɛɛ, asɛ mɛn doamaa bɛ́ nɛ a bɔ̀n baa..
53002004	Minbuiinin bɛ́ màn mɛn tumaa guguru koe, a n die n gòãn doɛ kɔn ka bɛ din tumaa nɛ, a zia da ǹ ganaa, yǎa a dinmaa die giɛ̃ tán Lawa a Kion, a pii mà asɛ n Lawa lɛa.
53002005	Ka yiri ba a nɛ, mà má bɛ pɛ ka nɛ bɛ̀ ma bɛ́ tɔn ka li wa?
53002006	Sɛnɛ, màn mɛn bɛ́ bɛa siin lɛn kurii zɛnaa ganaa kanna, ka dinin tá bɛ doɛ̃. A n miɛ̃, yǎa Lawa a Zɔ́ɔ baraa lɛ a biikoo die a tɔ nə n din nyɛɛ.
53002007	A tá a piã ǹ dí lɛ gialaa nyɛɛ ka durii‐n gɔrɔ. Sɛnɛ, màn mɛn lɛ bɛ́ kurii, yǎa bɛ nə n boe bii‐a, siin lɛn nə tɔn nə n zɛnɛɛ.
53002008	Bɛa biikoo li, Lawa a Zɔ́ɔ lɛ á die n din nyɛɛ, sɛnɛ, bɛ̀ Dɛnaa Yezu soo lɔn gɔrɔ, a n die a din lɛ dii a yɔyɔrɛ ka a lɛ gɔ́ɔ̃ ǹ piɛ̃ nɛ, a toa a papaã duduu ka a din a gugurubaa kɛ a daa nɛ.
53002009	Lawa a Zɔ́ɔ lɛ n die die ka Sɛtaan pàã nɛ, á re kaãbaa ǹ sii kaka tɔrɔ tumaa zɛnɛɛ a minin yiri sã nɛ.
53002010	Min mɛnɛn bɛ́ re bɔ̀n biɛ, á re baraabaa zɛnɛɛ a yɔrɔ din tumaa li, a bɛn yiri sã nɛ. Maǹ die bɔ̀n biɛ, a giala, sonbore mɛn bɛ́ ǹ kirisibiɛ, ǹ lɛ kɔ bɛ lɛ ganaa lɛlɛ ǹ nə́ narɛ wa.
53002011	Bɛ lɛ na á toa, Lawa á yiri sã ǹ pàã diɛ ǹ la, màn mɛn bɛ́ toɛ, ǹ soɛ si sonbore lɛa.
53002012	Bɛ lɛ n die toɛ, min mɛn tumaa bɛ́ a golee sonbore li wa, baraabaa kɔɔ̃n kɔ ǹ ganaa, dɔlɔ nə n bɔ bɛn ganaa.
53002013	Dɔɔ̃nɔn lɛn, Dɛnaa bɛ́ á kasɛn mɛnɛn narɛ, wɔsɛn kɛn doamaa nɛ, wɔ barka da Lawa‐n biikoo tumaa li ka a lɛa. Lawa na á ka bɔ bibinaanɛ, á n die ka kirisibiɛ. A n die ka kirisibiɛ, a giala, ká a wɔn baa ka a Yiri barka nɛ, ká golee Lawa a sonbore dɔ li.
53002014	A na á ka bíi bɛ lɛ a lɛa, ka wɔa Boo Tii Kɔɔ̃n pɛ ka nɛ kɛ barka nɛ, mà ka kaa wɔ gii yɛ wɔa Dɛnaa Yezu Krita a gugurubaa kɛ nɛ.
53002015	A bɛ miɛ̃, dɔɔ̃nɔn lɛn, ka n doa, wɔ doroon mɛnɛn kɔ ka la ka wɔ lɛ nɛ, hinlaa wɔ ǹ mɛnɛn kiɛ̃ sɛ́wɔ nɛ wɔ́ ǹ dia ka la, ka n yiri koa bɛ nɛ parsiini.
53002016	Wɔ Di Lawa wɔ narɛ, á bǐɛ̃ kɔ wɔ ganaa á foo‐doa kaka kɔ wɔ la, ka bɛ nɛ, á wɔ foo taã biɛ̃ ǹ taman yii.
53002017	A din laanka wɔa Dɛnaa Yezu Krita die ǹ foo tãbaa kɔ ka la, ǹ pàã dɔ kɔ ka la ka sii sonbore zɛnaa, ka boo sonbore da biikoo tumaa li.
53003001	Bɛ tumaa kio, dɔɔ̃nɔn lɛn, ka Lawa nyankɔ wɔ a lɛa, màn mɛn bɛ́ toɛ, Dɛnaa a boo kɛ wo nyɛɛnɛ, a guguru kɔ, ka a bɛ́ n zɛnɛɛ ka li lɔn.
53003002	Ka Lawa nyankɔ wɔ a lɛa dɔn, màn mɛn bɛ́ toɛ, wɔ kanbaa min babaraa naarɛn kɛn ganaa; a giala, golee Lawa li ba min tumaa lon wa.
53003003	Dɛnaa n bɔlɔgoondɛnaa lɛa. A din tá re n doe ka lɛ, a ka kanbaa Sɛtaan baraa kɛ ganaa.
53003004	Wɔ́ foo tãbaa yɛ Dɛnaa li kasɛn wɔ gɔn la; a giala, wɔ bɛ́ pii ka nɛ wáa ka sii mɛn zɛnaa, ka n bɛ zɛnɛɛ, a din lɛ‐n kaa tɔn a gialaa zɛnɛɛ.
53003005	Dɛnaa die a Lawa narɛ ǹ foo wɔ ka nɛ, a Krita a sii simaa kɔ ka la.
53003006	Dɔɔ̃nɔn lɛn, min mɛnɛn bɛ́ ǹ ba woe sii yɔrɔ li wa, wɔ doroon mɛnɛn kɔ ka la, ǹ nə́ ǹ ba tɔ we á kɔnpii ka bɛn nɛ wa, wɔ ǹ pii wɔ á laɛ ka ganaa ka wɔa Dɛnaa Yezu Krita tɔ nɛ, wáa ka n wɔlɔ lui bɛn ganaa.
53003007	Kasɛn doamaa bɛ́ ka wɔ gòɛ̃ saa lɔn, ka dinin tá bɛ doɛ̃ parsiini; wɔ bie wɔ́ giã ka bii, wo sii yɔrɔlibaãnaa wolen lɛa wa.
53003008	Wɔ màn mɛn bii, wɔ bie wɔ́ a nyankɔ min kɔ́n la wa. Sɛnɛ, wɔ dinin man wɔ́ dí nya penleen laanka tèlò ne, wɔ́ fuu yɛ wɔ́ nɔmaa, màn mɛn bɛ́ toɛ, wɔ baran goã guĩ lɛa min kɔ́n mìi‐n wa.
53003009	A bie ka wɔ doamaa bie ka kaa dɔmalɛ‐n wa, sɛnɛ, wɔ ǹ wɔ́ kɛ zɛnaa, wɔ n giɛ li wáa ka dɔn nə zɛnaa miɛ̃.
53003010	A giala, wɔ bɛ́ wɔ́ goã ka li, wɔ́ goã wɔ́ pɛ ka nɛ, wáa «bɛ̀ min mɛn ba li a dí nya wa, ǹ dɛnaa baran màn dɔ bii wa.»
53003011	Wɔ á miɛ mà minin tá ka bii, ǹ ba woe dí yɔrɔ li wa, yǎa sii‐lɔlɔkɔn din sɔɔ̃.
53003012	Wɔ ǹ pii bɛa dɛnan lɛn manɛ, wɔ á laɛ ǹ ganaa ka wɔa Dɛnaa Yezu Krita tɔ nɛ, wáa ǹ bɛ lɛ da, ǹ di nya baraabaraa, ǹ nə ǹ dininmaan sɛ̀fuu màn bii.
53003013	Dɔɔ̃nɔn lɛn, kasɛn baran nɔmaa ka sii sonbore zɛnaa‐n wa.
53003014	Wɔ bɛ́ boo mɛn pii sɛ́wɔ kɛ nɛ, bɛ̀ min mɛn ba sii wa, ka n yiri koa bɛa dɛnaa li, ka baran n mɔrɔ a ganaa duduu wa, màn mɛn bɛ́ toɛ, sìi kũ.
53003015	Ka bɛ din yii ni, ka baran baa zɔ́ɔ wa, sɛnɛ, ka n gɔn waa nɛ ka dɔɔ̃nbaa nɛ.
53003016	Dɛnaa mɛn din bɛ́ là nyantoro kɔle lɛa, a dinmaa die a là nyantoro kɔ ka la, biikoo tumaa li ka yɔrɔ din tumaa nɛ. Dɛnaa die a goã ka dinin tumaa li.
53003017	Ma din Pooli gɔn na á fòo‐diɛ kɛ kiɛ̃. Ma gɔn bǎã n ka bɛ nɛ, maa sɛ́wɔn dinin tumaa nɛ; ma din a sɛ́wɔ kiɛ̃ nɛ.
53003018	Wɔa Dɛnaa Yezu Krita a bǐɛ̃ die a dɔ ka dinin tumaa ganaa.
54001001	Masɛ Pooli n Yezu Krita a dia dí‐a wole lɛa. Bɛ na á kɔnpɛ ka wɔ Kirisibaali Lawa laanka wɔ foo doamaa wole Yezu Krita a dí‐pɛ nɛ.
54001002	Masɛ n sɛ́wɔ kɛ diɛ nsɛ Timote la, nsɛ mɛn bɛ́ maa nɛ taãn‐taãn lɛa golee Lawa li gɔ́ɔ̃ nɛ. Díi Lawa laanka wɔa Dɛnaa Yezu Krita die ǹ bǐɛ̃ zɛnaa n nɛ, ǹ makara bɔ n ganaa, ǹ là nyantoro kɔ n la.
54001003	Ka má pɛ n nɛ lɔn, bɛ̀ ma bɛ́ woe Masedoanɛ gána nɛ, giã Efɛɛzi kiwi. Minin tá walan ǹ nə́ minin darɛɛ soɛ boon ganaa. Yǎa n pii ǹ ni mà ǹ na a lɛ diɛ.
54001004	Mà ǹ baran n paraa lɛlɛ boon kɛn ganaa, ka digolon tɔrɔ basa bɔ ǹ boo punpunun kɛn nɛ wa. Bɛ lɛ n die ka liere gigiã nɛ, a da yaa ǹ ba Lawa a dí nya ǹ gɔn kɛ nyɛɛ wa. Goleemali din sɔɔ̃ n bɛ doɛ̃.
54001005	Bɛa gɔn‐waa lɛ mìi n ka kɛ nɛ, máa ǹ kɔn narɛ ka gɔ́ɔ̃ fubaa nɛ. Máa taasiɛ sonbore goã ǹ lon, ka goleemali taãn nɛ, ǹ kɔn‐narɛɛ lɛ bɔ bɛn nɛ.
54001006	Min tɛnɛn nə́ kanaa ǹ nə́ bɛa zii kɛ da, ǹ dí n ka sɛ̀ kooro pɛ nɛ.
54001007	Maǹ nə́ n dinin biɛ Lawa a landa sii‐daraalin lɛa, a da yaa ǹ bɛ́ boon mɛnɛn diɛ, ǹ bɛ́ n parsii boe boon mɛnɛn li, ǹ dinin dɔn ba bɛn giala miɛ wa.
54001008	Wɔ á doɛ̃ wáa landa á siĩn sɛn, bɛ̀ á daa yaa bɛ̀ ǹ tá a dí nyɛɛ, ka a bɛ́ pii lɔn.
54001009	Sɛnɛ, wɔ ǹ siĩni wɔ kɛ giala ma. Landa bie á n koa sii sonbore zɛnaalin taman yii wa. A na á n koa landa tamaabaã wolen taman yii ka piã wolen ne, Lawa bɔlɔ tii wolen ne, sii baraa zɛnaalin ni, yii wɔ Lawa la wolen laanka zín bɔ Lawa‐n wolen ne, ka díi laanka náa‐dɛlen ne, ka gɛ̀‐dɛlen tumaa nɛ.
54001010	A na á n koa dɔn naarɛbaalin taman yii, ka giĩ ga kɔn li wolen ne, bɛ̀rɛ‐sãlin ni, soɛ‐bɔlen ne. Min mɛnɛn bɛ́ n lɛ koe ka sii ni, bɛ̀ ǹ wusoo ǹ kio, bɛn nɛ ka min mɛnɛn tumaa bɛ́, ǹ zɛnaa ǹ sii a kɔnpii ka daraa sonbore kɛ‐n wa.
54001011	Màn mɛn bɛ́ kɔnpii ka Boo Tii Kɔɔ̃n kɛ nɛ, á n kɔ ma la, bɛ lɛ n ka bɛ nɛ. Lawa mɛn bɛ́ gugurubaa ná a lon, a sii tumaa lɛ n piɛ̃ nɛ, bɛ lɛ a boo ne.
54001012	Ma á barka diɛ wɔa Dɛnaa Yezu Krita‐n parsiini, asɛ mɛn bɛ́ á dí lɛ a nya ǹ pàã kɔ ma la. Ma á barka diɛ nɛ, a giala á ga ma ganaa foo doamaa wole lɛa, á tɔ́n ma saa a dí ni.
54001013	Haalɛ ta má a tɔ ziziɛ̃ lɛlɛ, má fuu nyaa a minin manɛ, má kakaarɛ kɔ ǹ ganaa. Sɛnɛ, á makara bɔ ma ganaa, a giala, goleemali bɛ́ a goã ma lon wa, man má zɛnaa bɛ̀ ma yii á tɔn tì.
54001014	Sonbore ne, Dɛnaa bǐɛ̃ zɛnaa masɛ nɛ á la yii ni, á goleemali laanka kɔn‐narɛɛ dɔ kɔ ma la á la yii ni, maa tá kun ka Yezu Krita‐n lɛ taman yii.
54001015	Kɛ n boo taãn lɛa, min tumaa doamaa nɛ a si, a waa la mà Yezu Krita na á daa kanaa, màn mɛn bɛ́ toɛ, a sii baraa zɛnaalin kirisibaa, sanparɛ masɛ mɛn wɔ bɛ́ á là da.
54001016	Sɛnɛ, bɛ̀ Lawa makara bɔ masɛ sii baraa zɛnaali gole kɛ ganaa, a n li mà Yezu Krita na a sii simaa tumaa nyaa masɛ wɔ a paǹ li. A na á masɛ lɛ baa sii a kɔnboe lɛa, màn mɛn bɛ́ toɛ, min mɛnɛn bɛ́ re golee li, ǹ nyin nyabaã yɛ.
54001017	Lawa mɛn bɛ́ kii lɛa biikoo tumaa li, asɛ mɛn bɛ́ a giɛ̃ wa, min yii ná a yii wa, Lawa goon toto lɛa, gugurubaa laanka siĩnbaa na a wɔ lɛa biikoo tumaa li yǎa duduu. A n miɛ̃.
54001018	Maa nɛ Timote, ǹ Lawa a boo gii mɛn da n wɔ gɔn la lɛlɛ, ǹ nə́ n koa, man doroo kɛ koe n la, á kɔnpii ka bɛ nɛ. Bɛa boon lɛn taman yii, n gù we yii n zia sonbore baa,
54001019	ka goleemali laanka gɔ́ɔ̃ fubaa nɛ. Min tɛn nə́ n piã ka bɛa gɔ́ɔ̃ fubaa kɛ lɛ nɛ, ǹ goleemali papaã.
54001020	Imenee laanka Alɛksandrə tá kunun ǹ ni. Má bɛn kɔ Sɛtaan la, màn mɛn bɛ́ toɛ, ǹ dɔ̃, ǹ baran Lawa tɔ ziziɛ̃ wa.
54002001	Bibinaa kəni, man kɛ koe dí lɛa: Man máa minin nə ǹ laadoo siin pɛ Lawa nɛ. Máa ǹ na a nyankɔ, ǹ gòã‐kũ da a ganaa, ǹ barka da nɛ min tumaa a lɛa,
54002002	kiin laanka min mɛn tumaa bɛ́ pàã lɛ la. Man giɛ li máa wɔ bɛ zɛnaa, màn mɛn bɛ́ toɛ, wɔ goã là nyantoro la, wɔ yiri n bǎã goon ne, wɔ n nyɛ́ɛ biɛ Lawa nɛ, wɔ n tɔ wɔ ǹ gɔn sonbore la.
54002003	Màn mɛn bɛ́ siĩni, wɔ Kirisibaali Lawa yɔrɔ‐a, á n kɔɔ̃n a ganaa, a din lɛ n ka bɛ nɛ.
54002004	Asɛ lɛ n giɛ li, mà minbuiin din tumaa kirisibaa, ǹ boo la ǹ sonbore dɔ̃.
54002005	A giala, Lawa goon toto na a tan, zɛlɛ goon toto dɔ na a tan Lawa laanka minbuiinin bii ni, minbuiin nɛ lɛa: Yezu Krita nɛ.
54002006	Asɛ lɛ na á n din kɔ minbuiin tumaa nyin si ǹ giɔ̀mɔ lɛa. A na á bɛ zɛnaa á kɔnpɛ ka a biikoo ne.
54002007	Lawa na á masɛ koa bɛa boo lɛ a kalaali lɛa. Á ma dia, mà ma wo tɔrɔ kɔsɔn daraa goleemali laanka sonbore ganaa. Sonbore‐n ma á pii, ma bie soɛ boe wa.
54002008	Man giɛ li kəni, máa giĩn nə Lawa nyankɔ bǎã tumaa nɛ, ǹ nə ǹ gɔnɔn dia Lawa la, ǹ gɔ́ɔ̃ n fu, foo‐busii ná a banban, zia ná a banban.
54002009	Lɔn wɔ gɔn la, man giɛ li, máa ǹ mɔnaa wɔ ǹ gɔn kɔnpɛ ka a yɔrɔ sonbore ne. Mɔnaa mɛn bɛ́ zɛnɛ ǹ lɛ, ǹ bɛ wɔ, ǹ baran là kaa ǹ dinin la wa. Mìi tiɛ̃ giɔ̀mɔ kaka‐an kɛn, sana mànan laanka bɔlɔ‐a ǹ giin ni, ka mɔnaa giɔ̀mɔ kaka‐an nɛ, ǹ nə n bɔ bɛn wɔlɔ li.
54002010	Sɛnɛ, man giɛ li, máa ǹ nə n dinin là nyaa ka sii sonboren ne, ka lɔ nyɛ́ɛ baa Lawa n wole doamaa bɛ́ a zɛnaa lɔn.
54002011	Minin daraa biikoo li, lɔn doamaa nɛ ǹ nə n lɛ tã kiĩni, ǹ doroo si ka din‐gisiĩ ni.
54002012	Ma a lɛ koe lɔn la ǹ minin daraa wa, ma a lɛ koe ǹ la dɔn, ǹ giã giĩn mìi la wa. Ǹ doamaa nɛ ǹ nə n lɛ tã kiĩni.
54002013	A giala, Aadã na á n zɛnaa bɔrɔ, bɛ kio Ɛvu.
54002014	Aadã bie á n saa lɛn bebele ǹ boo li wa, a lɔ Ɛvu na á n saa li, á Lawa bɔlɔ tii.
54002015	Sɛnɛ, a nɛn danbaa taman yii, lɔ á die kirisibiɛ, bɛ̀ á sii si a ganaa á goã goleemali gɔ́ɔ̃ nɛ, ka kɔn‐narɛɛ laanka yoreenbaa nɛ, ka din‐gisiĩ ni.
54003001	Kɛ n boo lɛa, min doamaa bɛ́ a boo mɛn si taãn lɛa. Bɛ̀ min mɛn tá li a ga Lawa a sɔmɔ walan, dí taãn nɛ bɛa dɛnaa á giɛ li.
54003002	Ga Lawa a sɔmɔ walan wole doamaa nɛ a goã zɛ̀rɛ baãnaa lɛa, lɔ goon dɛnaa lɛa, din‐kũli lɛa, sii saa ka yiri‐n wole lɛa, a tɔ wɔ ǹ gɔn nə́ siĩni. A doamaa nɛ a goã tii‐kũli lɛa, á n boe minin daraa la.
54003003	A doamaa bie a goã duvɛ̃ mii a la a din ni wa, a baran goã kakaarɛ wa, sɛnɛ, a goã min basiɛ̃ lɛa, sabarɛ‐baali lɛa. A baran n là kakã wɔrɔ sii li wa.
54003004	A doamaa nɛ a boo a din a kion la, a tamaa sɔnbɔraanɛ, a toa a nɛnyaanan na a bɔlɔ ma, ǹ na a guguru kɔ.
54003005	A giala, bɛ̀ min ba boe a din a kion la á tamaɛ wa, a n die siɛ lɔn a tɔn ga Lawa a sɔmɔ walan?
54003006	A baran goã Lawa nyankɔle tii lɛa, n yaa n siɛ din gole kɔ li wa. Bɛ bie wa dɔlɔ mɛn nə n bɔ Sɛtaan ganaa, din gole kɔ taman yii, bɛ lɛ nə n boe a dɔ ganaa.
54003007	Min mɛnɛn bɛ́ ǹ ba Lawa a sɔmɔ minin lɛa wa, bɛn doamaa nɛ ǹ siére sonbore pɛ a wɔ gɔn la, màn mɛn bɛ́ toɛ, a yii baran goã puusə wa, Sɛtaan dɔ gɔn baran dɔ a ganaa wa.
54003008	Lawa a sɔmɔ dí‐nyalin dɔn doamaa nɛ ǹ goã min yii guguru‐an lɛa, koe ǹ da ǹ boo lɛ. Ǹ doamaa bie ǹ duvɛ̃ mi a la yii‐n wa, ǹ baran ga màn li yɔrɔ baraa la wa.
54003009	Sonbore mɛn nə n nyaa goleemali gɔ́ɔ̃ nɛ, ǹ doamaa nɛ ǹ bɛ tamaa ka gɔ́ɔ̃ fubaa nɛ.
54003010	Ǹ dɔn sii doamaa nɛ a n gɔsɛ bɔrɔ. Bɛ kio, bɛ̀ zɛ̀rɛ baa ǹ sii kɔ́n ba ǹ ganaa wa, ǹ tá boe la ǹ Lawa a sɔmɔ dí‐nyalin baa.
54003011	Ǹ lɔn dɔn doamaa nɛ ǹ yii goã guguru. Ǹ baran goã minin tɔ‐ziziɛ̃lin lɛa duduu wa. Ǹ goã din‐kũlin lɛa, bɔlɔ pepere pɛlen lɛa sii tumaa gɔ́ɔ̃ nɛ.
54003012	Lawa a sɔmɔ dí‐nyalin doamaa nɛ ǹ goã lɔ goondɛnan lɛa, ǹ nə́ boe ǹ nɛnyaanan tamaa la sɔnbɔraanɛ, ka ǹ dinin kion ne.
54003013	A giala, min mɛnɛn bɛ́ Lawa a sɔmɔ dí nyɛɛ sɔnbɔraanɛ, bɛn tá re gugurubaa yii, ǹ boo la ǹ boo da ka foo tãbaa gole ne, wɔa golee Yezu Krita li gɔ́ɔ̃ nɛ.
54003014	Man sɛ́wɔ kɛ kiɛ̃ diɛ n la, ma foo n doa nɛ, máa ma á re die n li kànaa ka boɛɛn nɛ.
54003015	Sɛnɛ, bɛ̀ má belebɔ ma a die wa, n doamaa bɛ́ nɛ n dí mɛn nya Lawa a kion minin bii, sɛ́wɔ kɛ lɛ á re toɛ n bɛ dɔ̃. Bɛa kion lɛ n Lawa yiikoonaa a sɔmɔ lɛa, sonbore koa ǹ bǎã laanka a tamaa ǹ bǎã nɛ, ka yírə́ bɛ́ we‐n kion li lɔn, á n kuĩ koɛ lon.
54003016	Sonbore ne, sii‐durii mɛn bɛ́ wɔa golee Yezu li ǹ sii lɛa, á n nyaa, bɛ á gole á la yii ni: Á n din baa minbuiin nɛ lɛa, á daa, Lawa Yiri ná a peperebaa nyaa, Lon a dia dí‐a wolen nə́ yɛ miɛ̃. A boo nə́ n kalaa tɔrɔn bii, kanaa minin nə́ golee li, Lawa tɔ́n saa á woo‐n lon.
54004001	Yiri Fu n pii foaãnɛ, mà lɛawaan mɛnɛn bɛ́ die, mà minin tɛnɛn tá re n piɛ̃ ka Lawa a zii tɔ‐wɔ nɛ. Mà ǹ tá re n parɛɛ yiri sã ǹ boon ganaa, ka nɔ̀ɔnɔn minin daraa ǹ boon ne.
54004002	Soɛ‐bɔlen mɛnɛn bɛ́, ǹ yiri ná a ba ǹ goe sii‐n doo wa, maǹ die n siɛ bɛn lɛn minin yiri sã ǹ boo li ǹ papaã.
54004003	Bɛa minin lɛn man pii, mà Lawa nyankɔlen doamaa bie ǹ kɔn wɔ wa, mà ǹ doamaa bie ǹ màn tɛn dɔ bii wa. A da yaa, Lawa na á màn‐bii tumaa da wɔa wɔ lɛa, mà wɔ bii. Min mɛnɛn bɛ́ goleemali wolen lɛa, ǹ nə́ sonbore doɛ̃, bɛa dɛnan tá boe la ǹ bɛa mànan lɛn bii, bɛ̀ ǹ nə́ Lawa nyankɔ, ǹ nə́ barka da nɛ.
54004004	A giala, Lawa màn mɛn tumaa zɛnaa, a tumaa á siĩni, ǹ kɔ́n ba daa ǹ màn lɛa wa. Sɛnɛ, yǎa wɔ barka diɛ Lawa nɛ wɔ tɔn bii.
54004005	A giala, Lawa a boo laanka Lawa nyankɔ n màn‐bii lɛ kɔɔ̃n koe Lawa ganaa.
54004006	N doa n dɔɔ̃nɔn lɛn daraa bɛ tumaa ganaa. Bɛ̀ n zɛnaa miɛ̃, n tá re Yezu Krita a dí‐nyali sonbore biɛ. N bɛ́ n kɔ goleemali boon laanka daraa sonbore mɛn lɛ ka n parsii ni, n din telenboen too ka bɛn lɛn nɛ.
54004007	Sɛnɛ, yii wɔ Lawa la ǹ boo zizin kɛn, boo kooron lɛa, n piã ka bɛn nɛ. N daraa nyɛ́ɛ baa Lawa n ganaa, bɛ á sóɛ.
54004008	Din gù‐kaa dɔ n daraa lɛa, a là tan sii tɛn gɔ́ɔ̃‐n sɛn. Sɛnɛ, nyɛ́ɛbaa Lawa‐n a là tan sii tumaa gɔ́ɔ̃ nɛ. Bɛ lɛ n toɛ Lawa wɔa wɔ bǐɛ̃ kɔ pelo, ka biɛ̃ nɛ.
54004009	Min tumaa doamaa nɛ, a waa boo kɛ la, a si taãn lɛa.
54004010	Bɛ̀ n yaa wɔ á dí nyɛɛ, wɔ á yɔ kaka boe, wɔ foo bɛ́ doa‐n Lawa yiikoonaa mɛn ganaa, bɛ a lɛa nɛ, asɛ mɛn bɛ́ giɛ li a min tumaa kirisibaa, sanparɛ min mɛnɛn foo bɛ́ doa nɛ a ganaa.
54004011	N doamaa nɛ n bɛ tumaa pɛ n laa, n minin daraa a ganaa.
54004012	N nyan toa min kɔ́n nə n yii puusə kɔ n nɛnyaanbaa kɛ taman yii wa. Sɛnɛ, da ǹ boo ne, tɔ wɔ ǹ gɔn nɛ, kɔn‐narɛɛ nɛ, goleemali laanka yoreenbaa nɛ, toa n goã bɛn yɔrɔ‐nyaali lɛa golee Lawa li wolen manɛ.
54004013	Ma laan bɛ̀ ma daa, n doa n Lawa a boo lɛ pɛ min tumaa yɔrɔ‐a, n na a laakalaa ǹ nɛ, n nə ǹ daraa a ganaa.
54004014	Lawa a bǐɛ̃baa ǹ màn mɛn bɛ́ n lon, n nyan bɛ da n gɔn para li wa. A din lɛ na á n kɔ n la, á kɔnpɛ ka Lawa a boo gii‐dalin da ǹ boo ne, bɛ̀ ga Lawa a sɔmɔ walan wolen bɛ́ ǹ nə́ n gɔn da n la ǹ mɛn pinaa.
54004015	N doa n bɛa dí lɛ nya, n nə n we bɔ li parsiini, màn mɛn bɛ́ toɛ, min tumaa dɔ̃ mà n tá woe nyɛɛnɛ.
54004016	N yiri kɔ n din laanka n minin daraa li. Sii si n ganaa a gɔ́ɔ̃ nɛ. Bɛ̀ n zɛnaa miɛ̃, n tá re n dinmaa kirisibiɛ. Min mɛnɛn dɔn bɛ́ n too koe n lon, n tá re bɛn dɔn kirisibiɛ.
54005001	N nyan kakaarɛ kɔ min golen ganaa wa, sɛnɛ, boo da ǹ nɛ ka n bɛ́ boo diɛ n díi‐n lɔn. Tɔntɔraan kũ n din dɔɔ̃nɔn lɛa.
54005002	Lɔ zizin kũ n daanan lɛa, n lɔ tenən kũ n miãnɛnɛn lɛa, a yɔrɔ sonbore tumaa li.
54005003	Lɔ giɔɔrɔn mɛnɛn bɛ́ min ná a ba ǹ la wa, ga bɛn walan, n nə ǹ guguru kɔ.
54005004	Sɛnɛ, bɛ̀ nɛnyaanan tá lɔ giɔɔrɔ mɛn lon, hinlaa ta a nɔ̀ɔnɔn manɛ, bɛn lɛn doamaa nɛ, ǹ nə ǹ kɔ Lawa a zii lɛ nyaa ǹ dinin kion minin man bɔrɔ, ǹ nə ǹ yɛ‐wolen gɔn dòo saraa ǹ la. Màn mɛn bɛ́ kɔɔ̃n Lawa ganaa, a din lɛ n ka bɛ nɛ.
54005005	Lɔ mɛn bɛ́ giɔɔrɔ lɛa taãnɛ, á giã a din sɔɔ̃ lenlen. Bɛ na á n foo doa Lawa ganaa, á n sii sii a ganaa. A n gòã‐kũ diɛ Lawa lɛ ganaa, a ná a nyankoe penleen ka tèlò ne.
54005006	Sɛnɛ, ǹ mɛn bɛ́ n taasɛ ka bɔlɔ sɛ̀‐mui siin dinin sɔɔ̃nɔn nɛ, bɛ na á gã, haalɛ ta a yii á koo sisia.
54005007	N doamaa nɛ n bɛ lɛ pɛ ǹ nɛ n laa, màn mɛn bɛ́ toɛ, min baran zɛ̀rɛ sii yɛ n ganaa wa.
54005008	Bɛ̀ min ba giɛ a din wɔn walan wa, sanparɛ a din a kion minin kɛn, bɛa dɛnaa na á n piã ka kɔ Lawa a zii lɛ nɛ. Á baraa á la golee Lawa li baãnaa nɛ.
54005009	N bɛ́ re lɔ giɔɔrɔ mɛn tɔ diɛ lɔ giɔɔrɔn sɛ́wɔ nɛ, yǎa a kiɛ̃ lɛ̀ pɔsɔrɔ la. Ka bɛ dɔ nɛ, yǎa a goɛ̃ zuũ yɛ giĩ goon li wole lɛa.
54005010	Yǎa a tɔ goɛ̃ boe‐n sii sonbore zɛnaa gɔ́ɔ̃ nɛ, a goã a ná a nɛnyaanan too sɔnbɔraanɛ. Min mɛnɛn bɛ́ die a piɛ a bɛn kũ doɛ̃, á n din gisĩ ǹ dí nyɛɛ Lawa a minin manɛ, a nə́ n doe nɔmaa wolen lɛ, á n sii sonbore tɔrɔ tumaa zɛnɛɛ.
54005011	Lɔ giɔɔrɔ tenən kɛn, n nyan bɛn tɔ kiɛ̃ wa. A giala, bɛn foo dùũ nə ǹ nyɛnɛɛ, ǹ wɔlɔ lui Krita ganaa, ǹ kiɛ wusoo a wɔ zuũ li ganaa.
54005012	Maǹ dɔlɔ diɛ ǹ dinin mìi‐n ka bɛa yɔrɔ kɛ lɛ nɛ. A giala, ǹ lɛ kɔ sii mɛn ganaa bibinaanɛ, ǹ nə́ wusoo ǹ nə́ n piã ka bɛ nɛ.
54005013	Ka bɛ dɔ nɛ, dí bɛ́ a ba ǹ gɔn wa, maǹ kiɛnlɛn koe kɔn. Ǹ dí nyabaã kɛ din sɔɔ̃ bie wa, sɛnɛ, maǹ nə n lɛ dɔ we boo tumaa nɛ, ta ǹ mɛn ba ǹ bǎã‐n wa. Boo mɛn ba da ǹ boo lɛa wa, maǹ bɛ diɛ.
54005014	Bɛ lɛ‐n ma á giɛ li, máa lɔ giɔɔrɔ tenən nə wusoo ǹ wɔ giĩ li, ǹ nɛnyaanan yɛ, ǹ ga ǹ dinin kion walan, màn mɛn bɛ́ toɛ, wɔa zɔ́ɔn baran wɔ tɔ ziziɛ̃ wa.
54005015	A giala, ǹ tɛnɛn dinin nə́ papaã gɔrɔ, ǹ nə́ kɔ Sɛtaan kio lɛ.
54005016	Bɛ̀ lɔ giɔɔrɔn tá lɔ golee Lawa li wole mɛn a kion, a doamaa nɛ a n dɔ ǹ lɛ. A doamaa bie a toa Lawa a sɔmɔ nə n toɛ̃ ka bɛn guĩ‐n wa. Màn mɛn bɛ́ toɛ, lɔ giɔɔrɔ kɔsɔn mɛnɛn bɛ́ min ba ǹ la wa, a boo la a n dɔ bɛn lɛ.
54005017	Ga Lawa a sɔmɔ walan wolen mɛnɛn bɛ́, ǹ dí nyɛɛ a yɔrɔ li, bɛn doamaa‐n ka saraa paa nɛ. Sanparɛ ǹ mɛnɛn bɛ́, ǹ nə́ Lawa a boo laakalaa laanka minin daraa baa ǹ nya ǹ dí lɛa.
54005018	A giala, Lawa a boo n pii mà «Tɔɔ mɛn bɛ́ wii goɛ, n doamaa bie n kurə́ a soɛ̃ ganaa wa.» Á n pɛ dɔn mà «Dí‐nyali doamaa‐n ka a saraa nɛ.»
54005019	N nyan lɛ kɔ, n zɛ̀rɛ koa ga Lawa a sɔmɔ walan wole ganaa, bɛ̀ n nə n boo ma, á bɔ siére paa hinlaa siére sɔɔ lɛ‐n wa.
54005020	Ǹ mɛnɛn bɛ́ sii baraan zɛnɛɛ, yiɛ ǹ ganaa min tumaa yɔrɔ‐a, màn mɛn bɛ́ toɛ nyɛ́ɛ gialakunun kũ.
54005021	Man boo kɛ pii n ni, ma á laɛ n ganaa, Lawa laanka Yezu Krita yɔrɔ‐a, ka Lawa a lon a dia dí‐a wole sonboren ne, máa n kɔ bɛa doroon kɛn lɛn lɛ. N baran ǹ kɔ́n sóɛ kɔ ǹ miã‐n wa, n baran minin bɔkɔnlɛ dɔ wɔ sii kɔ́n gɔ́ɔ̃‐n wa.
54005022	N baran saa lɛlɛ, n nə n gɔn da min kɔ́n la fufuu, n Lawa a sɔmɔ dí kɔ la wa. N baran n sii wɔ min kɔsɔ a sii baraa‐n wa. N din tamaa yoreen ne.
54005023	Mu kooro din sɔɔ̃ mii lɛ da. Duvɛ̃ bɔnboɛɛn mi n nɔ̀‐busii lɛ taman yii, a giala, a tá n kuĩ paapaa.
54005024	Minin tɛnɛn tan, ǹ sii baraan man yii foaãnɛ, bɛ̀ ǹ nə́ ǹ tɔn kiri din wɔ ǹ ganaa wa. Sɛnɛ, minin tɛnɛn tan, bɛn wɔn tá re n doɛ̃ foaãnɛ ǹ kiri wɔmaa kio.
54005025	Zɛnaa ǹ sii sonboren lɛn dɔn man yii foaãnɛ miɛ̃. Haalɛ ta ǹ mɛnɛn ba yii foaã wa, ǹ ba boe la ǹ goã durii‐n wa.
54006001	Min mɛnɛn tumaa bɛ́ bɛ̀rɛbaa gɔ́ɔ̃ nɛ, bɛn doamaa nɛ ǹ ga ǹ goledɛnan ganaa, mà ǹ doamaa‐n ka guguru kɔ lɛ piɛ̃ nɛ. Màn mɛn bɛ́ toɛ, Lawa tɔ baraa baran n pɛ wa, baraa dɔ baran n pɛ, minin daraa ǹ boo kɛ wɔ paǹ li wa.
54006002	Bɛ̀rɛn mɛnɛn goledɛnan bɛ́ Lawa nyankɔlen lɛa, bɛn baran pɛ mà ǹsɛn man kɔn dɔɔ̃nɔn lɛa ka ǹ nɛ, ǹ nə ǹ yii puusə kɔ bɛ taman yii wa. Sɛnɛ, ǹ doamaa nɛ ǹ nə n doa doo, ǹ dí nya ǹ nɛ sɔnbɔraanɛ. A giala, ǹ bɛ́ dɔɔ̃n Lawa nyankɔlen mɛnɛn lɛn narɛ, bɛn lɛn manə ǹ dí lɛ a là yii. N doamaa bɛ́ n minin daraa, n nə n gɔn waa ǹ nɛ ka sii mɛn nɛ, a din ni ka kɛ nɛ.
54006003	Min tɛnɛn tá minin darɛɛ sii kɔsɔn ganaa. Ǹ da ǹ boo a kɔnpii ka wɔa Dɛnaa Yezu Krita a boo sonboren kɛn nɛ wa, a kɔnpii ka wɔa goleemali ǹ daraa kɛ dɔ‐n wa.
54006004	Bɛa minin kɛn lɛn din gole kɔ la yii ni, ǹ ba màn kɔ́n doɛ̃ wa. Liere gengeleen kɔ n kɔɔ̃nɛ ǹ ganaa, ka kɔn lɛ babaã boon ganaa nɛ. Bɛ lɛ n die ka foo wuu‐pɛ nɛ, ka mɛkɔn ganaa nɛ, sɔ kaakɔn la laanka kɔn dakɔn gɔ́ɔ̃‐n nɛ,
54006005	ka liere bibiɛn nɛ. Ǹ yiri tumaa ziziɛ̃, ǹ ba sonbore doɛ̃ doo wa. Maǹ taasɛ mà golee Lawa li lɛ n ga màn li ǹ sii lɛa.
54006006	Sonbore ne, golee Lawa li a là á gole minbuiin ganaa, bɛ̀ á daa yaa màn mɛn bɛ́ a gɔn, bɛ̀ bɛ tá a yii kiɛ̃.
54006007	Wɔ da ka màn kɔ́n nɛ kanaa kɛ gɔ́ɔ̃‐n wa, wɔ a die màn kɔ́n dɔ siɛ a nɛ wɔ wo‐n wa.
54006008	Bɛ lɛ nɛ, bɛ̀ màn‐bii laanka wɔ ǹ mɔnaa tá wɔ lon, wɔ toa bɛn nə wɔ yii kã.
54006009	Sɛnɛ, min mɛnɛn bɛ́ giɛ màndɛnaabaa li, damagɔ́ɔ̃li ǹ kan lɛ n bɛn kuĩ. Baãnaabaa ǹ foo sii naarɛ gigiã nə ǹ kuĩ. Bɛn lɛn man minin ziziɛ̃, ǹ bɔ̀n da ǹ ganaa.
54006010	A giala, wɔrɔ‐narɛɛ n sii baraa din tumaa a bɔ ǹ bǎã goon lɛa. Min tɛnɛn nə́ n dinin kɔ a gamali la, bɛn nə́ sã, ǹ nə́ woo sɔsɔɔ ǹ nə́ golee Lawa li toa walan, ǹ nə́ foo‐busii gigiã da ǹ dinin ganaa.
54006011	Nsɛ mɛn bɛ́ Lawa a min lɛa, n nyanaa bɛa siin lɛn manɛ. Sɛnɛ, ga peperebaa li, ka nyɛ́ɛ baa Lawa n nɛ, ka golee Lawa li ni, ka kɔn‐narɛɛ nɛ, ka sii simaa nɛ, ka sabarɛbaa nɛ.
54006012	N doa n yɔ bɔ sɔnbɔraanɛ goleemali lɛ a lɛa, n nyin nyabaã yɛ. A giala, Lawa na á n bíi bɛ lɛ taman yii, ka n din bɛ́ n nyaa, n goleemali boo pɛ sonbore lɛ‐n lɔn, siére gigiã yɔrɔ‐a.
54006013	Man boo kɛ pii, ma á laɛ n ganaa Lawa yɔrɔ‐a, asɛ mɛn bɛ́ yiikoonaabaa koe màn din tumaa la. Man laɛ n ganaa Yezu Krita dɔ yɔrɔ‐a, bɛ mɛn bɛ́ á golee Lawa li ǹ siére sonbore pɛ Pɔnsi Pilati yɔrɔ‐a.
54006014	N doa n dí‐pɛ lɛ tamaa, n goã yoreen ne, zɛ̀rɛ baran goã n ganaa wa, yǎa wɔa Dɛnaa Yezu Krita a din nyaa pinaa.
54006015	Biikoo mɛn nə n koa, Lawa á re toɛ a n din nyaa bɛa biikoo li. Lawa a sii tumaa lɛ n piɛ̃ nɛ, boo sii la wole goon toto ne, kiin Kii ni, dɛnan Dɛnaa nɛ.
54006016	A din sɔɔ̃ na a giɛ̃ wa. A din lɛ n giã‐n wɔlɔ fúlu li, min ná a boe la á n mɔrɛ wɔlɔ fúlu mɛn ganaa wa. A din lɛ nɛ, min kɔ́n yii tɔn yɛ wa, min dɔ yii a boe la á yii wa. Gugurubaa laanka pàã mɛn bɛ́ a tan yǎa duduu, bɛn man nə́ goã a din ni. A n miɛ̃.
54006017	A pɛ n laa kanaa kɛ a pàãman ganaa, mà ǹ baran n dinin gole kɔ wa. A pɛ ǹ nɛ dɔn, mà ǹ baran n foo doa naforo nya wolen kɛn ganaa wa, sɛnɛ, mà ǹ nə n foo doa Dɛnaa Lawa ganaa. Asɛ lɛ n bǐɛ̃ màn tumaa koe wɔ la gigiã, màn mɛn bɛ́ toɛ, ǹ là yɛ wɔ ganaa.
54006018	A pɛ ǹ nɛ, mà ǹ sii bǐɛ̃ zɛnaa, ǹ naforodɛnan baa sii sonbore zɛnaa gɔ́ɔ̃ nɛ. Ǹ toa bǐɛ̃baa ǹ foo yɛ ǹ lon, ǹ min kɔsɔn gɔ ka màn nɛ.
54006019	Bɛ̀ ǹ nə́ zɛnaa miɛ̃, ǹ tá re naforo sonbore lɛ soekɔn, ǹ koa ǹ dinin man biɛ̃, màn mɛn ná a nyɛɛ wa. Ǹ tá re yiikoonaabaa taãn‐taãn dɔ yii.
54006020	Haya Timote, màn mɛn nə n koa n li, a tamaa doɛ̃. N din kũ golee Lawa li baã boo kooron kɛn ganaa, ka liere soɛ boon kɛn nɛ, minin tá ǹ bíi "Sii‐doɛ̃".
54006021	Min tɛnɛn bɛ́ mà bɛa sii‐doɛ̃ kɛ lɛ tá ǹsɛn lon, ǹ nə́ sã golee Lawa li ǹ zii ganaa gɔrɔ.Lawa a bǐɛ̃ die a goã kun ka nɛ.
55001001	Masɛ Pooli n Yezu Krita a dia dí‐a wole lɛa, á kɔnpɛ ka Lawa din foo dùũ ni. A lɛ kɔ mà wɔ á re yiikoonaabaa mɛn yii Yezu Krita pàã ganaa, a na á ma dia, mà ma wo bɛ lɛ boo da.
55001002	Nsɛ Timote mɛn bɛ́ maa nɛ sonbore lɛa, man sɛ́wɔ kɛ kiɛ̃ diɛ n din la. Díi Lawa laanka wɔa Dɛnaa Yezu Krita die ǹ bǐɛ̃ zɛnaa n nɛ, ǹ makara bɔ n ganaa, ǹ là nyantoro kɔ n la.
55001003	Ma á barka diɛ Lawa‐n parsiini, man dí nyɛɛ a din lɛ‐n ka gɔ́ɔ̃ fubaa nɛ, ka ma digolon bɛ́ ǹ nə́ zɛnaa lɔn. Bɛ̀ ma á Lawa nyankoe lɔn baraabaraa nɛ, penleen ka tèlò ne, ma á n boo diɛ a nɛ, má n barka diɛ nɛ.
55001004	N wuu mɛn pɛ lɛlɛ, bɛ̀ ma yiri daa bɛ nɛ, a n ma gɔ́ɔ̃‐n parsiini, máa ma wusoo ma n yɛ, màn mɛn bɛ́ toɛ, ma kã ka nyɛnyɛɛ nɛ.
55001005	Goleemali sonbore mɛn bɛ́ n lon, ma yiri a boe‐n wa, bɛ miã goleemali lɛ na á goã n náa gole Luizi laanka n dan Inisi lon lɛlɛ. Má waa la máa bɛa goleemali kɛ lɛ miã tá n dɔ lon.
55001006	Bɛ lɛ na á toa, ma tá n yiri diɛ a nɛ: Lawa na a bǐɛ̃baa ǹ màn mɛn kɔ n la, bɛ̀ ma bɛ́ má n gɔn da n la, toa n nə n yiri koa bɛ li, n dí nya‐n parsiini.
55001007	A giala, Lawa Yiri Fu mɛn kɔ wɔ la, bɛ bie wɔ biɛ nyɛ́ɛ‐baalin lɛa wa. Sɛnɛ, a n pàã koe wɔ la, ka kɔn‐narɛɛ nɛ, ka din‐kuĩ ni.
55001008	Bɛ lɛ taman yii, n doa n siére pɛ Dɛnaa wɔ gɔn la, n baran sìi kɔ wa. Masɛ mɛn dɔ bɛ́ kòso nɛ lɛa a din lɛ taman yii, ma dɔ a sii baran sìi da n ganaa wa. Sɛnɛ, lɛ kɔ nɔmaa ganaa ka masɛ bɛ́ lɔn, Boo Tii Kɔɔ̃n kɛ a lɛa, Lawa á die a sii simaganaa ǹ pàã koe n la.
55001009	Lawa din na á wɔ kirisibaa, á wɔ bíi á wɔ baa a din a minin lɛa. Wɔa zɛnaa ǹ siin lɛa bie wa; sɛnɛ, a na á wɔ bíi, a giala, mà a din foo sii ni. Haalɛ kanaa bɛ́ a tɔn nə n giala kɔ wa, a din na á bǐɛ̃ baa wɔ la ka Yezu Krita nɛ.
55001010	Wɔa Dɛnaa Yezu Krita bɛ́ á daa kanaa kəni, wɔ Lawa a bǐɛ̃baa gole lɛ yɛ. Boo Tii Kɔɔ̃n barka nɛ, wɔ á doɛ̃ wáa Yezu gɛ̀ pàã nya, á toa wɔ nyin nyabaã yɛ.
55001011	Lawa na á masɛ koa bɛa Boo Tii Kɔɔ̃n lɛ a pɛle lɛa, á ma dia mà ma wo minin daraa a ganaa.
55001012	Bɛ lɛ na á toa, ma á nɔmaan kɛn sii ma ganaa. Sɛnɛ, bɛ a ma foo biɛ niɛ wa, a giala, ma bɛ́ má n foo doa min mɛn ganaa, ma á bɛ doɛ̃. A boo mɛn koa ma li, má waa la dɔn, máa pàã tá a lon, a bɛ tamaa yǎa a din a daa pinaa.
55001013	N boo sonboren mɛnɛn ma ma lɛ‐n, kɔ bɛn lɛn lɛ sii yɔrɔ nyaa ǹ siin lɛa. Goleemali laanka kɔn‐narɛɛ mɛn bɛ́ wɔ lon, wɔa tá kun ka Yezu Krita‐n lɛ gɔ́ɔ̃ nɛ, toa bɛn nə goã.
55001014	Doroo sonboren mɛnɛn nə n koa n li, bɛn tamaa doɛ̃. Yiri Fu mɛn bɛ́ wɔ lon, bɛ lɛ á die ǹ tamaa ǹ pàã koe n la.
55001015	N tá doɛ̃ mà Azii gána minin tumaa ma tii. Fizeli laanka Ermozɛnɛ á kun ka maa tiilin lɛn nɛ.
55001016	Dɛnaa die a na a makara doɛ̃ nyaa Onezifɔɔrɔ a kion minin manɛ, a giala, á goã bɛ̀ a da bɔ ma li, a ma foo taã. Maa da‐kòso‐n kɛ sìi da a ganaa wa.
55001017	Sɛnɛ, a bɛ́ á dɔ Rɔmu lɔn gɔrɔ, a na á ga ma li taãn‐taãnɛ, yǎa á ma yɛ.
55001018	A dí mɛn tumaa dɔ nya ma‐n Efɛɛzi kiwi, min kɔ́n ba ǹ doɛ̃ á dɔ n li wa. Dɛnaa die a makara bɔ a ganaa kiri‐kurii pinaa.
55002001	N din wɔ paǹ li, nsɛ mɛn bɛ́ maa nɛ lɛa, wɔ bɛ́ Lawa a bǐɛ̃ mɛn giulun, wɔa tá kun ka Yezu Krita‐n lɛ gɔ́ɔ̃ nɛ, n dɔ nə n gɔn paraa bɛ lɛ ganaa, n nə n gù we yii.
55002002	N màn mɛn ma ma lɛ‐n siére gigiã yii ni, min mɛnɛn bɛ́ bɔlɔgoondɛnan lɛa, ǹ dɔn nə́ boe la, ǹ minin kɔsɔn daraa a ganaa, a yɔrɔ nia bɛn manɛ.
55002003	Lɛ kɔ nɔmaa ganaa ka masɛ bɛ́ lɔn, n nə n baa Yezu Krita a sɔraasi sonbore lɛa.
55002004	Bɛ̀ min tá woe sɔraasibaa ǹ bǎã nɛ, bɛ̀ a tá li a sii kɔɔ̃n kɔ a goledɛnaa ganaa, a ba n taasɛ kanaa kɛ a siin ni wa.
55002005	Bɛ̀ minin tá n zoɛ̃ kɔn ka baa nɛ, a din goon ne. Bɛ̀ ń baa‐sili mɛn yaa gɛ̀lɛ yii, a na á baa si á kɔnpɛ ka a yɔrɔ nɛ.
55002006	Buu‐kɔsɔli mɛn bɛ́ á dí nya á nɔmaa, bɛ lɛ n die a wɔ gii yii bibinaanɛ.
55002007	Ma bɛ́ màn mɛn pii n ni, toa n nə n taasɛ a ganaa, a giala, Dɛnaa á die yiri koe n la, n bɛ tumaa giala ma.
55002008	N yiri nyan bɔ ka Yezu Krita‐n wa. A kɔnpɛ ka Boo Tii Kɔɔ̃n kɛ‐n ma á pii, a din lɛ yii na á kaa á n bɔ geren bii, a din lɛ n kii Davida tɔrɔ lɛa.
55002009	Bɛa Boo Tii Kɔɔ̃n kɛ lɛ a lɛa nɛ, ma á nɔmiɛ, minin nə́ fɔlɔ biɛn kiɛ ma ganaa, ka man má sii la. Sɛnɛ, ǹ bɛ́ ǹ nə́ masɛ yii lɔn, Lawa a boo bɛ́ a yii‐n miɛ̃ wa!
55002010	Bɛ lɛ na á toa, Lawa min mɛnɛn bɔ, man sii tumaa sii ma ganaa bɛn lɛn taman yii, màn mɛn bɛ́ toɛ, Yezu Krita bɛ́ kirisibaa mɛn koe, ǹ dɔn nə bɛ lɛ yɛ, ǹ gugurubaa nyabaã wole dɔ yɛ bɛ lɛ gɔ́ɔ̃ nɛ.
55002011	Kɛ n boo lɛa, min doamaa bɛ́ a waa boo mɛn la: «Bɛ̀ wɔ́ gã kun Krita nɛ, wɔ yii á re goɛ̃ koo kun ni.
55002012	Bɛ̀ wɔ́ nɔmaa si wɔ ganaa, wɔ á re kii biɛ kun ni. Bɛ̀ wɔ́ n piã nɛ, a dɔ á re n piɛ̃ ka wɔ dɔn nɛ.
55002013	Ta wɔ a bɔlɔgoondɛnan lɛa wa, asɛ á die goɛ̃ bɔlɔgoondɛnaa lɛa, a giala, a boe la a n piã ka a din bɔlɔ‐n wa.»
55002014	Boo kɛ tumaa pɛ, n minin yiri da a nɛ, n laa ǹ ganaa Lawa yɔrɔ‐a, mà ǹ baran kɔn lɛ baã boon ganaa wa. Bɛa kɔn lɛ baãn kɛn lɛn ba sii kɔ́n bǐɛ̃ koe wa. Min mɛnɛn bɛ́ n too koe li, a n bɛn ziziɛ̃ dinin.
55002015	N doa n yɛ Lawa yɔrɔ‐a dí‐nyali sonbore lɛa, dí‐nyali mɛn bɛ́ a sìi koe a nya ǹ dí ganaa wa, á n sonbore boo kɛ pii ka a peperebaa nɛ.
55002016	Golee Lawa li baã boo kooron kɛn, n nyanaa bɛn manɛ. A giala, min mɛnɛn bɛ́ n laɛ ǹ ganaa, màn nə miɛ bɛa dɛnan golee Lawa li baã li.
55002017	Ǹ da ǹ boo lɛ n basaã koe, ka baayɛrɛ bɛ́ gɔ̀nɔn siĩ gialakun ziziɛ̃ lɔn. Bɛ miã sɛ̀ kooro pɛlen lɛn man ka Imenee laanka Filetɔsi ni.
55002018	Ǹ nə́ sonbore zii da, ǹ nə́ min tɛnɛn golee Lawa li ziziɛ̃ ka ǹ da ǹ boo ne, mà geren yii kaa á nya.
55002019	Sɛnɛ, Lawa din kion giala mɛn daa, bɛ lɛ n goɛ̃. Boon kɛn man kiɛ̃ nɛ a ganaa gɔn bǎã lɛa kɛnɛn: «Dɛnaa din tá a wɔn doɛ̃.» Á n pɛ dɔn: «Min mɛn tumaa bɛ́ mà asɛ n Dɛnaa wɔ lɛa, bɛ nə n bɔ sii baraa wɔlɔ li.»
55002020	Kion gole gɔ́ɔ̃ nɛ, sana mànan laanka wɔrɔgiala mànan dinin sɔɔ̃nɔn bie ǹ tan wa. Màn tɛn tan gɔn lɛa, ǹ tɛn dɔ tan gì lɛa. Ǹ tɛn a nya ǹ dí na a tan a tɔ‐a. Maǹ dí tumaa nyɛɛ ka ǹ tɛn dɔ nɛ.
55002021	Bɛ̀ min mɛn nə n din kũ, bɛa boo kooron lɛn ganaa, bɛa dɛnaa á die dí nya ǹ màn sonbore biɛ. A giala, a n Dɛnaa wɔ lɛa, á n sii bǐɛ̃ koe Dɛnaa nɛ, á n boe la a zɛnaa ǹ sii sonbore tumaa zɛnaa.
55002022	N bɔ tɔntɔraabaa ǹ foo sii babaraan wɔlɔ li. Min mɛnɛn bɛ́ Dɛnaa tɔ bíi ka gɔ́ɔ̃ fubaa nɛ, n doa n ga peperebaa laanka goleemali li kun ka bɛn nɛ, ka kɔn‐narɛɛ laanka là nyantoro ne.
55002023	Sɛnɛ, n nyan lɛ kɔ yiri baãnaan liere kɔ kooron kɛn ganaa wa. N doɛ̃ mà bɛn lɛn man die ka zia nɛ.
55002024	A giala, Dɛnaa a dí‐nyali doamaa bie a goã zia‐dali lɛa wa. A foo doamaa nɛ a goã basiɛ̃‐n min tumaa wɔ paǹ li. A doamaa nɛ a boo minin daraa la, á n sii sii a ganaa.
55002025	Min mɛnɛn bɛ́ a boo liere koe, a doamaa nɛ, a bɛn doroo ka sabarɛbaa nɛ. Kɔntan, Lawa á die n doe ǹ lɛ, ǹ wusoo ǹ zɛnaa ǹ siin kio, ǹ sonbore dɔ̃.
55002026	Sɛtaan nə kan mɛn koa ǹ nɛ, á ǹ kũ, á ǹ baa a din foo sii zɛnaalin lɛa, ǹ dɔn tá boe la ǹ yiri yɛ, ǹ nə n si bɛ la.
55003001	N yiri koa li n dɔ̃, mà biikoo giala‐nyɔmiɛ li, lɛawaa kakan tá re yii.
55003002	A giala, minbuiinin tá re zuũ‐bɔlen biɛ, ǹ ga màn li sii á re kaka koe. Ǹ tá re n dinin laakalɛɛ, ǹ nə n dinin gole kɔ. Ǹ tá re Lawa tɔ ziziɛ̃, ǹ ba re ǹ yɛ wolen bɔlɔ miɛ wa, ǹ ba re bǐɛ̃ doɛ̃ wa. Ǹ tá re n yii we Lawa la,
55003003	ǹ tá re kakaarɛ koe, ǹ ba re min makara doɛ̃ wa. Ǹ tá re kɔn tɔ ziziɛ̃ wolen biɛ, ǹ ba re n dinin kuĩ wa. Ǹ tá re baraa koe, sii bǐɛ̃ a die kɔɔ̃n koe ǹ ganaa wa.
55003004	Ǹ tá re n boe kɔn li, ǹ foo á re goɛ̃ lon, din gole kɔ á re liɛ ǹ yii ni. Ǹ foo siin tá re kɔɔ̃n koe ǹ ganaa, ǹ la Lawa foo sii ni.
55003005	Ǹ tá re n dinin biɛ Lawa a zii tɔ‐wɔlen lɛa, sɛnɛ, màn mɛn bɛ́ a zii tɔ‐wɔ lɛ a pàã koe ǹ la, ǹ ba re bɛ sii wa. Haya, n bɔ bɛ miã minin kɛn wɔlɔ li ka lenlen!
55003006	Ǹ dinin kɛn lɛn tɛnɛn man nɛn bɛ̀ ǹ nə n dɔ lɔ yiri wɛɛnaan li kion, bɛ̀ ǹ nə ǹ bebele, ǹ nə ǹ kũ ka ǹ da ǹ boon ne. Sii baraa guĩ baa bɛa lɔn lɛn mìi ni. Maǹ bɔlɔ sɛ̀‐mui sii tɔrɔ tumaa kio.
55003007	Maǹ daraa gɔ́ɔ̃‐n biikoo tumaa li, sɛnɛ, ǹ ba tɔn boe la ǹ tá sonbore doɛ̃ wa.
55003008	Zanɛsi laanka Zanbrɛsi Muizu liere kɔ lɔn, bɛa minin kɛn lɛn dɔn man sonbore liere koe miɛ̃. Bɛ miã minin kɛn lɛn Lawa a zii tɔ‐we ziziɛ̃ á nya.
55003009	Sɛnɛ, ǹ zɛnaa ǹ sii lɛ a re woe nyɛɛn wa. Sii mɛn Zanɛsi laanka Zanbrɛsi yɛ, bɛ lɛ tɔrɔ á re ǹ dɔn yii: Min tumaa á die ǹ baãnaabaa lɛ doɛ̃.
55003010	Sɛnɛ, ma bɛ́ minin darɛɛ siin mɛnɛn ganaa, nsɛ Timote á bɛn doɛ̃. Maa tɔ wɔ ǹ gɔn nɛ, ka ma sii mɛn koa ma yɔrɔ‐a, n tá bɛ dɔ doɛ̃. N maa goleemali boo ma, maa foo‐kuĩ ni, ka maa kɔn‐narɛɛ laanka maa sii simaa nɛ.
55003011	Ǹ fuu mɛn nyaa ma nɛ, ma nɔmaa mɛn wɔ, n tá bɛ dɔ doɛ̃. Sii mɛn tumaa ma yɛ Antiɔsi kiwi, Ikoniɔmu ni, ka Listrə ne, n bɛn tumaa yɛ. Bɛ̀ ń pɛ mà fuu, má yɛ. Sɛnɛ, Dɛnaa ma bɔ a din tumaa gɔ́ɔ̃ nɛ.
55003012	Min mɛnɛn tumaa bɛ́ li dinin, ǹ nyɛ́ɛ baa Lawa nɛ, ǹ kɔ Yezu Krita lɛ, bɛn tumaa á re fuu yii.
55003013	Min babaraan kɛn laanka minin yiri‐sãlin kɛn, màn tá re miɛ bɛn baraabaa li. Ǹ tá re min kɔsɔn siɛ̃, ǹ dininmaan dɔn siɛ̃maa nɛ.
55003014	Sɛnɛ nsɛ, n bɛ́ n nə́ n daraa màn mɛn ganaa, ń si taãn lɛa, toa n bɛ kũ doɛ̃. Min mɛnɛn nə n daraa a ganaa, n tá ǹ dɛnan doɛ̃.
55003015	Haalɛ, n nɛnyaanbaa waáraa, n tá Lawa a sɛ́wɔ boo sonboren kɛn doɛ̃. Ǹ tá boe la ǹ yiri kɔ n la, n golee Yezu Krita li, màn mɛn bɛ́ toɛ, n kirisibaa yɛ.
55003016	Lawa a boo kiɛ̃ tumaa n boe Lawa din li. Bɛa boo lɛ a là n ka kɛ nɛ: a n min darɛɛ a sonbore a woo ǹ bǎã dɔ̃, a n piã ka soɛ nɛ, a n din doro, a na a zɛnaa ǹ sii tele.
55003017	Lawa a Boo lɛ n bɛ zɛnɛɛ, màn mɛn bɛ́ toɛ, Lawa a dí‐nyali a sii lɛ pã, a boo la a dí sonbore tumaa nya.
55004001	Man boo kɛ pii n ni, ma á laɛ n ganaa Lawa laanka Yezu Krita yɔrɔ‐a, Yezu mɛn bɛ́ re kiri kuri yiikoonaan laanka geren la. A din lɛ n wusii die kii lɛa.
55004002	Bɛ lɛ taman yii, n doa n Lawa a boo lɛ laakalaa, ta biikoo sonbore ne, ta biikoo sonbore bie wa. Minin sãn nyaa ǹ nɛ, n sɛ pɛ ǹ ganaa, n nə ǹ foo taã, n nə ǹ daraa ka sii simaa lɛ piɛ̃ nɛ.
55004003	A giala, biikoo kɔ́n tá re die, minin tɛnɛn ba re lɛ koe, ǹ nə n too kɔ daraa ǹ boo sonbore kɛ ganaa doo wa. Sɛnɛ, ǹ tá re n siɛ ǹ dinin foo sii baraa li, ǹ minin‐daraali gigiã lɛ sɔkɔn ǹ dinin li. Boo mɛn bɛ́ kɔɔ̃nɛ ǹ dinin too ne, bɛn tá re bɛ pii ǹ ni.
55004004	Ǹ tá re n too boe sonbore li, ǹ nə n too kɔ soɛ boon ganaa.
55004005	Sɛnɛ, nsɛ toa n boo n din la sii tumaa gɔ́ɔ̃ nɛ, n nɔmaa si n ganaa, n Boo Tii Kɔɔ̃n kɛ pɛ, n nə n Lawa a dí nya a yɔrɔ li sɔnbɔraanɛ.
55004006	Masɛ dinmaa wɔ paǹ li, maa wúlu màn baa biikoo dɔ, maa gɛ̀ biikoo dɔ á nya.
55004007	Má n doa má yɔ bɔ sɔnbɔraanɛ. Má dɔ maa baa lɛ dan ganaa. Má bɔlɔgoondɛnaa baa.
55004008	Kanna kəni, gɔ̀lɔ̀baa ǹ saraa tá ma duĩ. Min mɛnɛn tɔ wɔ ǹ gɔn bɛ́ pepere, Lawa n die saraa lɛ koe bɛn la, Dɛnaa kiri pepere wɔle n die bɛa saraa lɛ koe ma la kiri‐kurii pinaa. A bie re koe ma din sɔɔ̃ la wa. Min mɛnɛn bɛ́ n yii diɛ a wusoo a daa la parsiini, a n die a din saraa goon lɛ koe bɛn dɔn la.
55004009	N doa n da ma li kànaa fufuu.
55004010	A giala, Demaasi nə́ n saa sisia a kanaa kɛ li, á woo á ma daa. A na á woo Tesaloniki kiwi. Kresan woo Galaasi gána nɛ, Tiiti woo Dalmaasi gána nɛ.
55004011	Luku din sɔɔ̃ n kun ma nɛ. Bɛ̀ n tá die, n Marki kũ ka da kun. A giala, á boe la a n dɔ ma lɛ maa di gɔ́ɔ̃ nɛ.
55004012	Má Tisiki dia Efɛɛzi kiwi.
55004013	Ma bɛ́ ma dɔnkɛ gole mɛn toa Karpuusu a kion Troasi, bɛ̀ n tá die n da ka bɛ nɛ, ka sɛ́wɔn kɛn dɔn nɛ. Ma laadoo n sɛ́wɔ muniin kɛn ganaa á la bɛn tumaa nɛ.
55004014	Fuũn giĩ Alɛksandrə kɛ sii baraa gigiã zɛnaa ma nɛ. Dɛnaa á re sarɛɛ, a kɔnpɛ ka a nya ǹ dín ni.
55004015	N dɔ yiri bɔ li, a giala, á wɔa da ǹ boon liere kɔ parsiini.
55004016	Ma bɛ́ n bɔlɔ pii kiri wɔ ǹ bǎã‐n bibinaanɛ, min kɔ́n bɔ ma lɛ‐a wa, ǹ tumaa ma toa. Lawa baran ǹ kũ bɛ li wa.
55004017	Sɛnɛ, Dɛnaa din nə́ n dɔ ma lɛ. Á pàã kɔ ma la, màn mɛn bɛ́ toɛ, ma boo lɛ tumaa laakalaa, tɔrɔ kɔsɔn tumaa ma. Dɛnaa ma si gɛ̀ la!
55004018	Dɛnaa din tá re ma sii sii baraa tumaa la, á re ma kirisibiɛ, a ma da a lon a kiibaa ǹ bǎã kɛ nɛ. Gugurubaa na a din wɔ lɛa biikoo tumaa li! A n miɛ̃.
55004019	Ma á fòo diɛ Prisili laanka Akilaasi ni, ka Onezifɔɔrɔ a kion minin ni.
55004020	Erasti giã Korɛnti kiwi. Má Trofimu toa Milee kiwi, a giala, a goã lon wa.
55004021	N doa n daa bɔ̀nɔn tɔn kɔ. Ebulusu laanka Pudansi tá fòo diɛ n nɛ, ka Linusu laanka Klodia nɛ. Dɔɔ̃nɔn gialakunun lɛn tumaa tá fòo diɛ n nɛ.
55004022	Lawa die a giã n li. Lawa a bǐɛ̃ die a goã kun ka tumaa nɛ.
56001001	Masɛ Pooli n Lawa a bɛ̀rɛ lɛa, Yezu Krita a dia dí‐a wole lɛa. Dí na á n kɔ ma la, mà Lawa min mɛnɛn bɔ, mà man dɔ bɛn lɛ ǹ goleemali yɛ. Wɔa Lawa a zii bɛ́ minin darɛɛ sonbore mɛn ganaa, mà ma bɛ nyaa ǹ nɛ,
56001002	ń giɛ yiri doa nyin nyabaã ganaa kɛ á goɛ̃ ǹ li. Lawa mɛn bɛ́ a soɛ boe wa, a din na á lɛ kɔ wɔ la ka bɛa nyin nyabaã kɛ lɛ nɛ, bɛ̀ kanaa tɔn nə n giala kɔ wa.
56001003	Sɛnɛ, a biikoo bɛ́ á dɔ kanna, a na á nyaa wɔ nɛ, ka a din a boo ne. Bɛa boo lɛ n ke á n kɔ masɛ Pooli la, wɔ Kirisibaali Lawa din ma dia a laakalɛɛ.
56001004	Tiiti, goleemali bɛ́ wɔa lɛ kaa kun màn lɛa, n nə́ maa nɛ sonbore lɛa a gɔ́ɔ̃ nɛ, man sɛ́wɔ kɛ diɛ n la. Wɔ Di Lawa laanka wɔ Nyin‐sili Yezu Krita a bǐɛ̃ die a dɔ n ganaa, ǹ là nyantoro kɔ n la.
56001005	Man má n toa Krɛti gána nɛ, ń giɛ, dí gialakun mɛn goã, n bɛ yɔrɔ bɔ sɔnbɔraanɛ. Ń giɛ, n ga Lawa a sɔmɔ walan wolen dɔn bɔ, n nə ǹ koa kiwi gogoonmaa nɛ. Ma yiri mɛn kɔ n la, n die n nə n yiri koa bɛ li.
56001006	Ga Lawa a sɔmɔ walan wole doamaa nɛ, a goã lɛ pɔrɔ ǹ bǎã ná a ba a ganaa wa. A goã lɔ goon toto zuũ lɛa, a nɛnyaanan doamaa nɛ, ǹ goã golee sii li wolen lɛa, ǹ tɔ baran goã ziziɛ̃‐n wa, ǹ lɛ‐silin baa.
56001007	Lawa a sɔmɔ nyɛɛnaan‐bɔle doamaa nɛ, a ga Lawa a sɔmɔ mànan walan. Bɛ lɛ n toɛ, a doamaa bie lɛ pɔrɔ ǹ bǎã kɔ́n yɛ a wɔ paǹ li wa. A nyan din gole‐kɔle baa wa, a nyan foo yoo fufuu wole baa wa, a nyan yɔ‐mili baraa baa wa, a nyan zia‐dali baa wa, a nyan ga là babaraa li wole baa wa.
56001008	Yǎa ǹ dɛnaa goɛ̃ tiin kũ doɛ̃ wole lɛa, á n sii sonbore narɛ. Yǎa á goɛ̃ mìiwedɛnaa lɛa, min pepere lɛa, Lawa wɔ lɛa, a boo la a n din kũ doɛ̃.
56001009	Boo taãn mɛn bɛ́ kɔnpii ka wɔa daraa ǹ yiri kɛ nɛ, a doamaa nɛ a n paraa bɛ ganaa taãn‐taãnɛ. Bɛa yɔrɔ kɛ la, á re boe la, a min kɔsɔn foo taã ka minin daraa ǹ yiri taãn kɛ nɛ, min mɛnɛn bɛ́ a liere koe, a bɛn sã nyaa ǹ nɛ.
56001010	Sonbore, min mɛnɛn bɛ́ ǹ ba bɔlɔ sii wa, ǹ nə́ boo kooro‐dalin lɛa, ka minin yiri‐sãlin ni, bɛn tá mɔnaa nɛ, sanparɛ Zuifun dinin bii kəni.
56001011	N doa n nə ǹ lɛ tã. A giala, mà ǹ tá sumu tumun lɔlɛkɔn, ka ǹ daraan nɛ, ǹ ga wɔrɔ li ǹ gɔn kɔkɔrɔ kɛ a lɛa.
56001012	Ǹ dinin Krɛtin bɛ́ min mɛnɛn bíi Lawa a boo gii dalin, bɛn goon na á pɛ mà Krɛtin man soɛ‐bɔlen lɛa lɛlɛndun, ǹ nə́ don màn babaraan lɛa. Mà maǹ yoobaalin lɛa, ǹ nə́ n taasɛ màn‐bii din sɔɔ̃ ganaa.
56001013	A boo mɛn da ke, sonbore ne. Bɛ lɛ a lɛa, boo woɛ̃ ǹ ganaa ka n parsii ni, ń giɛ ǹ tá goleemali pepere yii.
56001014	Màn mɛn bɛ́ toɛ, ǹ nə n na, ǹ nə n bɔ kɔn ka Zuifun boo zizin ni, min mɛnɛn bɛ́ ǹ nə́ n dɔ̀ɔ̃ kɔ sonbore ne, ǹ bɛn dɔn dí‐pɛn toa walan.
56001015	Min mɛnɛn bɛ́ yoreen ne, màn tumaa n yoreen bɛn gɔn. Sɛnɛ, min mɛnɛn bɛ́ gɔgɔrɛ, ǹ nə́ ǹ ba lɛ koe goleemali dɔ ganaa wa, màn kɔ́n ba yoreen bɛn gɔn wa. A giala, mà gɔgɔrɛbaa nə́ ǹ yiri tã, á ǹ taasiɛ dɔ si.
56001016	Maǹ pii mà ǹsɛn tá Lawa doɛ̃, sɛnɛ, ǹ sii‐zɛnaan man piã ka Lawa nɛ ǹ siin lɛa. Ǹ tìĩ n boe ne, maǹ piã wolen lɛa, ǹ ba boe la ǹ tá sii sonbore kɔ́n zɛnɛɛ wa.
56002001	Sɛnɛ, nsɛ toa n minin daraa, a kɔnpɛ ka daraa ǹ yiri pepere kɛ nɛ.
56002002	A pɛ giĩ zizin manɛ, mà ǹ toa ǹ boo ǹ dinin la, ǹ gugurubaa yɛ, ǹ nə́ mìiwedɛnan lɛa. Ǹ toa ǹ goã piɛ̃‐n ka goleemali sonbore ne, ka minin‐narɛɛ nɛ, ka foo‐kũ ni.
56002003	A din goon ne, a pɛ lɔ zizin dɔn manɛ, mà ǹ nə n dinin kũ ka min sonboren wɔ bɛ́ lɔn. Ǹ doamaa bie ǹ minin yiri ziziɛ̃ ǹ boon pɛsɛ̃ wa, ǹ nyan duvɛ̃ a bɛ̀rɛn baa wa. Ǹ doamaa nɛ, ǹ yiri sonbore kɔ ǹ miãn la,
56002004	ń giɛ ǹ tá lɔ tenən darɛɛ ǹ zuũn narɛɛ ganaa ka ǹ nɛnyaanan nɛ.
56002005	Ń giɛ dɔn ǹ tá boe la ǹ goã mìiwedɛnan lɛa, ǹ nə́ yoreen ne, ǹ lɔ baa ǹ dí‐nyali sonboren baa kion, ǹ sii n siĩni, ǹ nə ǹ zuũn lɛ si. Màn mɛn bɛ́ toɛ, min kɔ́n baran boo ziziɛ̃ da Lawa a boo wɔ paǹ li wa.
56002006	A din goon ne, nɛ tenən dɔn foo taã, ǹ goã mìiwedɛnan lɛa.
56002007	N dinmaa lɛ kəni, n doamaa nɛ, n goã dí sonboren giala‐nyaali lɛa sii tumaa gɔ́ɔ̃ nɛ. N goã parsiidɛnaa lɛa, n boo ná a giala la, n minin‐daraa gɔ́ɔ̃ nɛ.
56002008	Boo peperen da, ǹ nə́ ǹ ba boe la ǹ lɛ pɔrɔ ǹ ganaa wa. Ń giɛ n zɔ́ɔn tá goɛ̃ ka sìi ni, ǹ yii ná a ba baraa kɔ́n ganaa, ǹ tá diɛ wɔa wɔ paǹ li wa.
56002009	Bɛ̀rɛn dɔn doamaa nɛ, ǹ nə ǹ mìinaan lɛ si sii din tumaa gɔ́ɔ̃ nɛ. Ǹ toa ǹ sii kɔɔ̃n kɔ ǹ ganaa bɛ̀ ǹ nə́ ǹ ba ǹ lɛn boboe wa.
56002010	Ǹ doamaa bie ǹ nə ǹ mìinaan màn kɔ́n koã wa. Ǹ doamaa nɛ ǹ nə n dinin nyaa min sonboren lɛa, bɔlɔgoondɛnan lɛa, biikoo tumaa li. Bɛa yɔrɔ kɛ lɛ la, daraa ǹ yɔrɔ mɛn bɛ́ wɔ Kirisibaali Lawa wɔ gɔn la, ǹ tá re gugurubaa koe bɛ la sii tumaa gɔ́ɔ̃ nɛ.
56002011	A giala, Lawa ná a bǐɛ̃ nyaa mà minbuiin din tumaa a kirisibaa bɔ a nɛ.
56002012	Bɛa bǐɛ̃ kɛ lɛ n wɔ darɛɛ, mà wɔ piã ka Lawa‐n tii, ka kanaa dùũ sii babaraan kɛn nɛ, ń giɛ wɔ á goɛ̃ kanaa kɛ nɛ, mìiwedɛnan lɛa, min peperen lɛa, wɔ n bɔlɔgoondɛnan lɛa Lawa nɛ.
56002013	A n wɔ darɛɛ mà wɔ goã miɛ̃, wɔ nə́ n yii diɛ foo kɔɔ̃n kɛ la, wɔ foo n doa‐n a ganaa, wɔa Lawa gole Minin Nyin‐sili Yezu Krita a wusoo a daa pinaa kɛ lɛ, a gugurubaa gɔ́ɔ̃ nɛ.
56002014	A na á n din kɔ wɔa lɛa, mà a wɔ si sii baraa tumaa la. A na á bɛ zɛnaa mà a wɔ baa zaman yoreen lɛa, wɔ na a din sɔɔ̃ wɔn lɛa, wɔ goã din kɔ sii ganaa wolen lɛa, wɔ dí sonboren nya nɛ.
56002015	N doamaa nɛ n minin daraa bɛa yɔrɔ kɛ lɛ la. N nə ǹ foo taã, n zɛ̀rɛdɛnan zɛ̀rɛ baa. Bɛ zɛnaa ka n parsii din tumaa nɛ. Min kɔ́n dɔ nyan sàn kɔ n nɛ wa.
56003001	Lawa nyankɔlen tumaa yiri da a nɛ, mà ǹ doamaa nɛ, ǹ nə n doro nyɛɛnaan‐bɔlen laanka pàãdɛnan manɛ. Mà ǹ doamaa nɛ ǹ nə ǹ lɛ si, ǹ goã dí sonbore tumaa nya a lɛa.
56003002	Mà ǹ nyan boo baraa da min kɔ́n ganaa wa, ǹ nə n bɔ zia wɔlɔ li. A pɛ ǹ nɛ, mà ǹ nə n dinin nyaa yiri koa minin li wolen lɛa, ǹ nə ǹ min basiɛ̃baa nyaa min tumaa wɔ paǹ li biikoo tumaa li.
56003003	A giala, lɛlɛ, wɔsɛn dɔn man wɔ goã yiri wɛɛnaan lɛa, lɛ‐tiilin lɛa, sã wolen lɛa. Wɔ dɔn man wɔ́ goã taasiɛn laanka foo sii baraa tɔrɔ gigiã a bɛ̀rɛn lɛa. Wɔ ǹ wɔ́ goã wɔa yiikoonaabaa zɛnɛɛ baraabaa gɔ́ɔ̃ nɛ, ka yiri koa sii ganaa nɛ. Wɔ goã bɔnɛɛ taãn‐taãnɛ, wɔ n kɔn biɛ zɔ́ɔ.
56003004	Sɛnɛ, wɔ Kirisibaali Lawa bɛ́ a ná a sonborebaa laanka a minin narɛ ǹ sii zɛnaa minbuiinin ni,
56003005	a na á wɔ kirisibaa ka bɛ nɛ. A bie á zɛnaa mà wɔ ǹ wɔ́ dí peperen nya wa, sɛnɛ, a na á zɛnaa a giala, mà wɔ makara na á bɔ a ganaa. Wɔ bɛ́ wɔ́ batɛmu mɛn yɛ, Lawa a Yiri Fu bɛ́ n toɛ bɛ gɔ́ɔ̃ nɛ, a wusoo a yɛ ka nyin dii‐n mɛn kɔ wɔ la, a na á wɔ kirisibaa bɛ a lɛa.
56003006	Lawa na á bɛa Yiri Fu lɛ gisĩ wɔ la gigiã, wɔ Nyin‐sili Yezu Krita barka nɛ.
56003007	Bɛ na á n zɛnaa, màn mɛn bɛ́ toɛ, a bǐɛ̃ kɛ wɔ baa min peperen lɛa a din yɔrɔ‐a. Wɔ bɛ́ n yiri koɛ nyin‐nyabaã wole mɛn ganaa, wɔ boo la wɔ bɛ yɛ.
56003008	Bɛ lɛ n boo taãn lɛa, min nə́ boe la, a n foo doa a ganaa. Man giɛ li, máa n bɛ lɛ pɛ n laa parsiini, ń giɛ golee Lawa li wolen tá n tele, ǹ dí sonboren nyali taãnan baa. Màn mɛn bɛ́ siĩni, a là n minbuiinin ganaa, bɛ lɛ n ka bɛ nɛ.
56003009	Sɛnɛ, ga sii giala li kooron kɛn, ka digolo damata boo diɛ nɛ, ka zian nɛ, ka yɔ‐bɔ landa siin lɛa nɛ, n die n nə n bɔ bɛn tumaa wɔlɔ li. Bɛn kɔ́n là banban, sii kooron manɛ.
56003010	Min mɛn bɛ́ na kɔn‐a ǹ dí nyɛɛ, n nə n dan da bɛ nɛ a dɔ gunyin paa, n tɔn yɛ n toa.
56003011	N tá doɛ̃, mà bɛa min kɛ lɛ miã na á n dɔ̀ɔ̃ kɔ zii pepere ne, mà a n sii baraa zɛnaali lɛa, mà a n dɔlɔ diɛ a din mìi ni.
56003012	Bɛ̀ má Artemaasi hinlaa Tisiki dia n li biikoo mɛn li, n doa, n da ma yaa Nikopolisi kiwi. Sonbore má n yɔrɔ bɔ, man die bɔ̀nɔn zɛnɛɛ walan.
56003013	N doa, n nə n dɔ boo da minin lɛa wole Zenaasi lɛ ka Apolɔɔsi ni, ǹ zii tɔ wɔ kɛ a lɛa, ń giɛ màn kɔ́n baran nyaabaa ǹ ganaa wa.
56003014	Wɔ dɔn Lawa nyankɔlen lɛn doamaa nɛ ǹ nə n daraa dí sonbore nyali taãn baa lɛ ganaa. Màn mɛn bɛ́ toɛ, ǹ boo la ǹ laadoo taãnan saa ǹ bɔ kɔn la. Bɛa yɔrɔ kɛ la, ǹ tá kanaa ba re goɛ̃ là ná a ba a ganaa wa.
56003015	Min mɛnɛn tumaa bɛ́ kun ka ma nɛ, ǹ tá fòo diɛ n nɛ. Min mɛnɛn bɛ́ wɔa giaáran lɛa goleemali gɔ́ɔ̃ nɛ, n dɔ maa fòo da bɛn manɛ. Lawa a bǐɛ̃ die a goã ka tumaa li.
57001001	Masɛ Pooli mɛn bɛ́ kòso‐n Yezu Krita a Boo Tii Kɔɔ̃n kɛ a pɛ a lɛa, ma laanka ma dɔɔ̃n giĩ Timote n sɛ́wɔ kɛ diɛ n la, nsɛ Filemɔn mɛn bɛ́ wɔa giaára lɛa, n nə́ wɔ miã dí‐nyali lɛa Lawa nɛ.
57001002	Wɔ á fòo diɛ n nɛ. Lawa a sɔmɔ minin mɛnɛn tumaa bɛ́ n lɛ soekɔn n kion, wɔ á fòo diɛ bɛn tumaa nɛ, ka wɔ dɔɔ̃n lɔ Apiya nɛ, ka wɔ dɔɔ̃n giĩ Arsipu mɛn dɔ bɛ́ wɔ miã dí‐nyali lɛa, zia biɛ kun wɔ nɛ Lawa a lɛa.
57001003	Wɔ Di Lawa laanka wɔa Dɛnaa Yezu Krita die ǹ bǐɛ̃ zɛnaa ka nɛ, ǹ là nyantoro kɔ ka la.
57001004	Filemɔn, n foo bɛ́ doa‐n Dɛnaa Yezu ganaa lɔn, n bɛ́ kɔn narɛɛ mɛn dɔ nyɛɛ Lawa a minin tumaa nɛ, má bɛn boo ma, bɛ lɛ nɛ, ma á barka diɛ maa Lawa nɛ. Biikoo woo biikoo, bɛ̀ ma á Lawa nyankoe, ma na a nyankoe n lɛa.
57001006	Man Lawa nyankoe, golee Lawa li mɛn bɛ́ n laanka Lawa nyankɔlen tumaa lon, bɛ pàã yɛ n foo ne, màn mɛn bɛ́ toɛ, wɔ bɛ́ boe la wɔ bǐɛ̃ mɛn tumaa zɛnaa, wɔ Krita tɔ bɔ nɛ, n bɛ dɔ̃ n zɛnaa.
57001007	Ma dɔɔ̃n giĩ Filemɔn, n dɔɔ̃nɔn narɛɛ lɛ foo kɔɔ̃nbaa gole laanka foo tãbaa sonbore kɔ ma la. Bɛa kɔn narɛɛ lɛ na á dɔɔ̃nɔn lɛn tumaa foo kɔɔ̃n kɔ.
57001008	Wɔa dɔɔ̃nbaa lɛ taman yii Krita a lɛa, n doamaa bɛ́ nɛ n dí mɛn nya, ma á boe la ma bɛ pɛ n nɛ, ma laa n ganaa dɔn dinin.
57001009	Sɛnɛ, ma a re zɛnɛɛ miɛ̃ wa, màn mɛn bɛ́ sóɛ, man die n nyankoe ka sii goon ne, wɔ bii gɔ́ɔ̃ ǹ kɔn narɛɛ kɛ a lɛa. Masɛ Pooli nə n nyankoe, masɛ mɛn bɛ́ giĩ gole lɛa, ka bɛ dɔ nɛ, man kòso‐n sisia Yezu Krita a lɛa,
57001010	ma nə n nyankoe Onezimu wɔ gɔn la. Onezimu mɛn bɛ́, ma bɛ́ kòso‐n kànaa, má Lawa a boo pɛ nɛ, á si á golee Lawa li, á n ka maa nɛ bɛ́ lɔn sisia.
57001011	Onezimu lɛ kaa, a laanɛ lɛlɛ a là goã n ganaa wa, sisia masɛ máa a là tá wɔ ganaa, wɔ dinin min paa, nsɛ laanka masɛ nɛ.
57001012	Man wusii diɛ n la. Onezimu kooro bie ma á diɛ n la wa, sɛnɛ, Onezimu mɛn bɛ́ goon kanna ka ma din gɔ̀nɔn siĩ paǹ kɔ́n nɛ.
57001013	Yezu a boo kɔɔ̃n kɛ lɛ a pɛ a lɛa nɛ, ma tá kòso‐n, á kɔɔ̃n ma ganaa, ma Onezimu lɛ toa ma li kànaa, a n dɔ ma lɛ, n dòo.
57001014	Sɛnɛ, ma a giɛ li ma sii kɔ́n zɛnaa a wɔ gɔn la, bɛ̀ n nə́ n lɛ kɔ wa. Maa taasiɛ n ka kɛ nɛ, bɛa bǐɛ̃ kɛ lɛ, man giɛ li n zɛnaa ma nɛ, a baran pàã sii baa wa, sɛnɛ, a bɔ n din foo ganaa.
57001015	N ba taasɛ, mà Lawa din na á toa Onezimu nə́ n na á n bɔ n ganaa, biikoo boɛɛn gɔ́ɔ̃ nɛ, màn mɛn bɛ́ toɛ, ka wusoo ka kaa kun yǎa duduu wa?
57001016	A bie re goɛ̃ bɛ̀rɛ kooro lɛa doo wa, sɛnɛ, á re goɛ̃ màn mɛn lɛa sisia n gɔn, bɛ la bɛ̀rɛ‐n pasapasa, n dɔɔ̃n nɛ, ka n kɔn narɛ. A n bɛa dɔɔ̃n kɛ lɛ lɛa masɛ gɔn taãn‐taãnɛ. Ma á doɛ̃ máa a n die goɛ̃ bɛ lɛ lɛa n dɔ gɔn, n wɔ din tá re liɛ masɛ wɔ nɛ, a giala n tá re kuĩ minbuiin nɛ lɛa, n tá re kuĩ Lawa nyankɔle dɔ lɛa.
57001017	Filemɔn, bɛ̀ n tá giɛ ma ganaa sonbore, n miã dí‐nyali lɛa Yezu Krita nɛ, Onezimu lɛ kũ ka n pɛ mà masɛ Pooli ni.
57001018	Bɛ̀ á daa yaa Onezimu lɛ sã á wɔ n lon, hinlaa ta n giɔ̀mɔ kɔ́n na a ganaa, bɛa giɔ̀mɔ lɛ toa masɛ bɔlɔ‐a.
57001019	Masɛ dinmaa Pooli n bǎã kɛ kiɛ̃, ka ma din gɔn nɛ, ma á nyɛɛ n nɛ, máa ma á re sarɛɛ. Mìi ba la, masɛ nyaa n nɛ, mà maa giɔ̀mɔ tá n ganaa wa, a giala bɛa giɔ̀mɔ lɛ, n dinmaa nɛ.
57001020	Ma dɔɔ̃n giĩ Filemɔn, sonbore, ma nə n nyankoe, n Dɛnaa Yezu lɛ taman yii, bǐɛ̃ kɛ zɛnaa ma nɛ. Ma foo kɔɔ̃n kɔ Yezu Krita a lɛa.
57001021	Ma bɛ́ sɛ́wɔ kɛ kiɛ̃, ma á waa‐n la taãn‐taãnɛ, máa ma bɛ́ n nyankoe ka sii mɛn nɛ, máa n tá re bɛ zɛnɛɛ ma nɛ. Ma á doɛ̃ dinin máa n tá re zɛnɛɛ, a kiɛ̃ maa taasiɛ la.
57001022	Ma nə n nyankoe dɔn gɔrɔ, n kion yɔrɔ bɔ n koa ma nɛ, a giala ma á taasɛ, máa Lawa á re kaa nyankɔ lɛ sii, a toa ǹ ma bɔ kòso‐n, ǹ ma da, màn mɛn bɛ́ toɛ, ma da ka li.
57001023	Epafrasi mɛn dɔ bɛ́ kòso‐n, kun ma‐n kànaa Yezu Krita a lɛa, a dɔ á fòo diɛ ka nɛ.
57001024	Ma miã dí nya kun wolen dɔn tá fòo diɛ n nɛ: Marki ni, Aristarki ni, Demaasi ni, ka Luku ni.
57001025	Dɛnaa Yezu Krita din a bǐɛ̃ die a goã kun ka nɛ.
58001001	Lɛlɛ, Lawa na á boo da wɔ digolon ne, gunyin damata ka yɔrɔ gigiã nɛ, ka a din a boo gii‐dalin barka nɛ.
58001002	Sɛnɛ sisia, giala‐nyɔmiɛ biikoo kɛ li, Lawa na á boo da wɔ nɛ, ka a din a Nɛgiĩ kɛ barka nɛ. Lawa na á kanaa da ka bɛa Nɛgiĩ kɛ lɛ pàã nɛ, a na a ná a din dɔ bɔ á koa, mà a màn din tumaa a dɛnaa baa.
58001003	Bɛa Nɛgiĩ kɛ lɛ n Lawa a gugurubaa tɛ‐pɛle kɛ nyɛɛ, a din nə Lawa a Lawabaa nyɛɛ taãn‐taãnɛ. A din nə kanaa kɛ kuĩ á golee ne, ka a boo pàãdɛnaa kɛ barka nɛ. A bɛ́ á kanaa minin sii baraa pii á nya ǹ mɛn waáraa, á woo giã Lawa pàãdɛnaa gusin lon.
58001004	Lawa tɔ mɛn kɔ a ganaa, bɛ bɛ́ gole lɔn á la lon a dia dí‐a wolen wɔ nɛ, Nɛgiĩ lɛ dinmaa dɔ n gole miɛ̃ á la lon a dia dí‐a wolen manɛ.
58001005	Sonbore, Lawa bini boo kɛ miã pɛ lon a dia dí‐a wole kɛ kɔ́n nɛ wa: “Ma n masɛ a Nɛgiĩ lɛa, a kũ pelo ganaa, masɛ nə n Díi lɛa.” Lawa bini kɛ miã pɛ ǹ kɔ́n dɔ‐n wa: “Masɛ n die n biɛ a Díi lɛa, a dɔ n die n biɛ masɛ a Nɛgiĩ lɛa.”
58001006	Sɛnɛ, Lawa a Nɛgiĩ bibinaa dia kanaa biikoo li, Lawa pɛ: “Lon a dia dí‐a wolen tumaa die ǹ na a guguru kɔ.”
58001007	Màn mɛn nə n pɛ lon a dia dí‐a wolen wɔ gɔn la, bɛ n ka kɛ nɛ: “Lawa na a lon a dia dí‐a wolen biɛ ka piɛ̃ bɛ́ lɔn, a na a dí‐nyalin biɛ ka tɛ lɛwɔn bɛ́ lɔn.”
58001008	Sɛnɛ, Lawa màn mɛn pɛ a Nɛgiĩ ni, bɛ á ke: “N kiibaa lɛ n Lawa wɔ kɛ miã lɛa yǎa duduu. N din nə n minin lɛn nyɛɛnaan boe ka peperebaa nɛ.
58001009	Peperebaa n kɔɔ̃nɛ n ganaa, n ba sii baraa li wa. Bɛ lɛ na á toa, Lawa lɛ, n Lawa lɛa, bɛ nə́ n soɛ kɔ n miãn tumaa nɛ. Á zɔ́n nyɔɔ kaa n mìi ni, á n bɔ á n koa kii lɛa” Bǎã kɔsɔ dɔ n pii:
58001010	”Dɛnaa, n din lɛ nə́ n kanaa da lɛlɛ‐lɛlɛ. Lon dɔ nə́ n din gɔn a màn zɛnaa lɛa.
58001011	Bɛn lɛn yii á re nyɛɛ, sɛnɛ, nsɛ n goɛ̃ yǎa duduu. Ǹ tumaa á re zizi koe ka mɔnaa bɛ́ lɔn.
58001012	N tá re ǹ muni ka dɔnkɛ bɛ́ lɔn, n tá re ǹ lonkoe ka mɔnaa bɛ́ lɔn. Sɛnɛ, nsɛ n die goɛ̃ miɛ̃ n din lɛa, n nyin ba re nyɛɛ wa.”
58001013	Lawa bini boo kɛ miã pɛ lon a dia dí‐a wole kɔ́n nɛ wa: “Giã ma gusin, yǎa ma gɔ̀lɔ̀baa lɛ piɛ̃ koe n la, n zɔ́ɔn nə die kiɛ tán n gòãn giulun.”
58001014	Lon a dia dí‐a wolen kɛn tumaa n yirin dinin sɔɔ̃nɔn lɛa, dí nyɛɛ Lawa nɛ, ǹ nə́ n doe kirisibaa‐yɛlen kɛn lɛ.
58002001	Bɛ lɛ na á toa, wɔ sonboren mɛnɛn ma, ka daa wɔ n gɔn paraa bɛn ganaa ka kaka, màn mɛn bɛ́ toɛ, wɔ baran wusoo wɔ papaã wa.
58002002	Lawa a lon a dia dí‐a wolen nə dí‐pɛ mɛn kɔ wɔ digolon la, bɛ ná a dí nya. Sii baraa doamaa bɛ́‐n ka dɔlɔ mɛn nɛ, bɛ̀ á daa yaa bɛ nə́ n bɔ bɔlɔ‐tii tɔrɔ tumaa a lɛa,
58002003	wɔsɛn dɔn kəni, wɔ ǹ die liɛ lɔn, bɛ̀ wɔ́ sàn kɔ ka kirisibaa gole kɛ nɛ? Kirisibaa mɛn bɛ́ Dɛnaa din ná a boo da bɔrɔ, bɛ kio min mɛnɛn na a boo ma ka ǹ too ne, bɛn dɔn nə́ wusoo ǹ ná a sonborebaa pɛ.
58002004	Lawa din na á goã dí nyɛɛ, a n pàã we ǹ siére lɛ nɛ, ka sii nyaa ǹ siin dadaran laanka kaãbaa ǹ sii tɔrɔ tumaa nɛ. A na á goã Yiri Fu a bǐɛ̃ mànan dɔn koe minin la, á n kɔnpii a din dùũ ni.
58002005	Sonbore, kanaa mɛn bɛ́ die wɔ ná a boo diɛ, Lawa bie re bɛ diɛ lon a dia dí‐a wolen pàã giulun wa.
58002006	Sɛnɛ, min pɛ Lawa a boo sɛ́wɔ paǹ kɔ́n nɛ kɛnɛn: “Minbuiin nɛ kɛ n wàa lɛa kəni, n tá n yiri koɛ nɛ? A n wàa lɛa, n tá giɛ a walan?
58002007	Ń ná a kiɛɛrɛ kɔ á la lon a dia dí‐a wolen manɛ, ń gugurubaa laanka siĩnbaa kɔ la,
58002008	n màn din tumaa da a pàã giulun.” Sonbore, Lawa bɛ́ á "màn din tumaa da a pàã giulun" ke, a màn kɔ́n lɛ bɔ á da wa. Haalɛ ka bɛ yii ni, wɔ a doɛ̃ bɔrɔ wáa màn din tumaa tá a pàã giulun wa.
58002009	Sɛnɛ, wɔ yii n kɛ ganaa Yezu lɛ wɔ paǹ li: “Biikoo boɛɛn gɔ́ɔ̃ nɛ, Lawa ná a kiɛɛrɛ kɔ, á la lon a dia dí‐a wolen manɛ,” màn mɛn bɛ́ toɛ, Lawa a bǐɛ̃baa barka nɛ, a gã minbuiin nɛ tumaa a lɛa. Sɛnɛ kanna, wɔ yii na a ganaa doo, wáa Lawa “gugurubaa laanka zín kɔ la” a gɛ̀‐wɔ lɛ a lɛa.
58002010	Sonbore, Lawa din na á màn tumaa zɛnaa, a din dɔ n màn tumaa tamaɛ. A na á goã giɛ li, mà a nɛnyaan gigiã dɔ a din a kiibaa guguru bǎã kɛ nɛ. Bɛ lɛ nɛ á zɛnaa, Yezu mɛn nə ǹ nyɛɛnaan bɔ kirisibaa ǹ zii lɛ la, bɛa sii tumaa lɛ pã fuu gɔ́ɔ̃ nɛ. Bɛ na á kɔnpɛ ka Lawa din sɔ̀n nɛ.
58002011	A giala, Yezu mɛn bɛ́ gɔ̀ boe minin‐a, ka min mɛnɛn bɛ́ gɔ̀ nə́ n bɔ ǹ ganaa, bɛn tumaa n boe Díi goon ne. Bɛ lɛ na á toa, a ba sìi lɛa Yezu lɛ ganaa, a kɛn lɛn bíi mà asɛ dɔɔ̃nɔn wa.
58002012	A din na á pɛ Lawa nɛ: “Man die n boo diɛ ma dɔɔ̃nɔn manɛ, man die n tɔ boe zaman bii.”
58002013	Á pɛ doo: “Man die n foo doɛ Lawa din ganaa.” Ka bɛ dɔ‐n doo: “Ma á ke, n din Lawa minin mɛnɛn kɔ ma la, ma laanka bɛn manɛ.”
58002014	Bɛa yɔrɔ kɛ la, mà laanka gɔ̀nɔn siĩ bɛ́ minin kɛn lɛn lon lɔn, a na á n zɛnaa Yezu dɔ‐n miɛ̃, á daa yɛ a din minbuiin nɛbaa kɛ lɛ nɛ. Yezu na á bɛ lɛ zɛnaa, màn mɛn bɛ́ toɛ, a gɛ̀ barka nɛ, Sɛtaan mɛn bɛ́ gɛ̀ a pàã ná a gɔn, a bɛ pàã ziziɛ̃,
58002015	min mɛnɛn bɛ́ ǹ tá kanaa din tumaa zɛnɛɛ, nyɛ́ɛ baa gɛ̀ nɛ a bɛ̀rɛbaa nɛ, a bɛn si a ǹ kaa.
58002016	Sonbore, Yezu lɛ bie á daa lon a di‐a wolen lɛa wa, a na á daa n dɔ "Abrahamu a nɛnyaanan" kɛn lɛ, ka Lawa a boo bɛ́ á pɛ lɔn.
58002017	Bɛ lɛ na á toa, á n din baa ka n dɔɔ̃n minbuiin nɛn bɛ́ lɔn yɔrɔ tumaa la, màn mɛn bɛ́ toɛ, a n baa wúlu‐bɔlen kiã lɛa, á n makara doɛ̃ a dí kɛ nɛ Lawa yɔrɔ‐a, a minin sii baraa tuturu.
58002018	Bɛ lɛ tɔ ganaa, a din bɛ́ á fuu yɛ lɔn damagɔ́ɔ̃li siin gɔn, min mɛnɛn dɔn bɛ́ damagɔ́ɔ̃li siin gɔn, á boe la a n dɔ bɛn lɛ.
58003001	Bɛ lɛ taman yii, ma dɔɔ̃nɔn lɛn, ka ǹ Lawa wɔn lɛa, a din na á ka dɔn bíi. Ka ga Yezu lɛ ganaa, Lawa min mɛn dia, á daa n baa wɔa goleemali lɛ a wúlu‐bɔlen kiã lɛa, wɔ bɛ́ pii wáa wɔ́ lɛ kɔ goleemali mɛn ganaa ke lɛn.
58003002	Lawa mɛn din bɔ á koa bɛa dí kɛ lɛ a lɛa, á bɔlɔgoondɛnaa baa bɛ li, ka Muizu bɛ́ lɔn “á bɔlɔgoondɛnaa baa a dí din tumaa nɛ, Lawa a tɔrɔ minin bii”, ka Lawa a boo pɛ lɔn.
58003003	Sonbore, gugurubaa tá a wɔ lɛa á la Muizu ni, ka gugurubaa bɛ́ kion‐dɔle wɔ lɛa lɔn, á la kion lɛ dinmaa nɛ.
58003004	Sonbore ne, kion gogoonmaa a dɔle na a tan, sɛnɛ, Lawa n màn din tumaa zɛnaali lɛa.
58003005	Muizu sɛ na á dí‐nyali bɔlɔgoondɛnaa baa, Lawa a tɔrɔ minin bii, Lawa bɛ́ re boo mɛn diɛ, á bɛ pɛ.
58003006	Sɛnɛ, Krita sɛ na á Nɛgiĩ bɔlɔgoondɛnaa baa, Lawa a tɔrɔ minin mìi la. Wɔ dinin man a tɔrɔ minin lɛn lɛa, bɛ̀ wɔ gòãn tá we‐n tán wɔ a foo doa ǹ màn kɛ lɛ la, wɔ nə n nyɛnyɛɛ a wɔ gɔn la ka foo tãbaa nɛ.
58003007	Bɛ lɛ na á toa, ka Yiri Fu bɛ́ pii lɔn: “Pelo, bɛ̀ ka Lawa a lɛ‐dia ma,
58003008	ka baran n too kaka kɔ, ka ka digolon bɛ́ ǹ nə́ n piã ka Lawa‐n lɔn, ǹ nə́ ga a lɛ li don bii wa.
58003009	Lawa pɛ: Ma dí mɛn din tumaa nya lɛ̀ pusi gɔ́ɔ̃ nɛ, a laanɛ ǹ nə́ bɛ tumaa yɛ, ka digolon nə́ n da ma gɔ́ɔ̃ li, ǹ nə́ ga ma lɛ li.
58003010	Bɛ lɛ nɛ ma foo yoo ǹ li, má pɛ: Minin kɛn taasiɛn manə ǹ siɛ̃ biikoo tumaa li, ǹ ba maa ziin doɛ̃ wa.
58003011	Bɛ lɛ na á toa, maa foo‐yoo gɔ́ɔ̃ nɛ, má n liɛ máa ǹ ba re we maa susu ǹ gána kɛ‐n wa.”
58003012	Dɔɔ̃nɔn lɛn, ka yiri bɔ ka dinin li, min kɔ́n baran yɛ ka bii a foo n baraa, yǎa golee Lawa li baã niɛ, a boe Lawa yiikoonaa kɛ ganaa wa.
58003013	Sɛnɛ, Lawa bɛ́ tɔn boo diɛ ka‐n "pelo" ke, a n mà ka kɔ́n baran toa sii baraa sã, a na a too kaka kɔ wa. Ka n gɔn waa kɔn nɛ baraabaraa.
58003014	Sonbore ne, wɔ ǹ wɔ́ n baa Krita a koakun wolen lɛa, wɔ goleemali mɛn wɔ a giala‐koe li, bɛ̀ wɔ́ bɛ tamaa yǎa á woo kaa a giala‐nyɔmiɛ lɛ.
58003015	Lawa a boo n pii: “Pelo, bɛ̀ ka Lawa a lɛ‐dia ma, ka baran n too kaka kɔ, ka ka digolon bɛ́ ǹ nə́ n piã ka Lawa‐n lɔn wa.”
58003016	Dien man nə́ Lawa lɛ lɛ ma, ǹ nə́ n piã‐n dɔn? Muizu min mɛnɛn tumaa nyɛɛnaan bɔ, á soo ǹ ne Ezipti gána nɛ, bɛn lɛn manɛ.
58003017	Lawa foo na á yoo dien li lɛ̀ pusi gɔ́ɔ̃ nɛ? Min mɛnɛn nə sii baraa zɛnaa, bɛn lɛn manɛ, min mɛnɛn nə mɛnaa ǹ nə́ gã don bii ke lɛn.
58003018	Lawa na á n liɛ dien li, mà asɛ susui yɔrɔ bɔ á koa ǹ nɛ gána mɛn nɛ, mà ǹ ba re we bɛ‐n duduu wa? A na á n liɛ bɔlɔ tii wolen kɛn lɛn li.
58003019	Wɔ́ yɛ dɔn, wáa ǹ dinin golee Lawa li baã a lɛa, ǹ boo la ǹ nə́ wɔ gána lɛ‐n wa.
58004001	Lawa a lɛ‐kɔ lɛ n wɔ dɔn wɔ lɛa, wɔ á re boe la, wɔ wɔ bɛa bǎã lɛ nɛ wɔ n susu. Ka daa wɔ n dinin kũ, màn mɛn bɛ́ toɛ, kaa min kɔ́n baran fɔ̃ bɛa susui kɛ lɛ li wa.
58004002	A giala, wɔ dɔn man wɔ́ Boo Tii Kɔɔ̃n lɛ ma, ka bɛa minin kɛn lɛn wɔ bɛ́ lɔn. Sɛnɛ, bɛa boo kɛ lɛ ǹ nə́ ma, a là goon yɛ ǹ ganaa wa, a giala, ǹ bɛ́ ǹ nə́ ma, ǹ lɛ kɔ a ganaa ka goleemali‐n wa.
58004003	Wɔsɛn mɛnɛn bɛ́ wɔ́ golee Lawa li, wɔsɛn man we susui lɛ nɛ. Lawa din na á boo kɛ pɛ taãn‐taãnɛ susui lɛ wɔ gɔn la: “Bɛ lɛ na á toa, maa foo‐yoo gɔ́ɔ̃ nɛ, má n liɛ máa ǹ ba re we maa susu ǹ gána kɛ‐n wa.” Lawa a dí na a nya kanaa diɛ waáraa wa? Á nya.
58004004	A tá kiɛ̃ nɛ taãn‐taãnɛ, kanaa a diɛ lɛawaa sɔbaabaa ǹ wɔ lɛ a paǹ li: “Lɛawaa sɔbaabaa ǹ wɔ pinaa, Lawa nə́ n susu a dí lɛ tumaa a nya kio.”
58004005	Sɛnɛ, Lawa pɛ a boo‐n gɔrɔ: “Ǹ ba re we maa susu ǹ gána kɛ‐n wa.”
58004006	Bɛ n nyɛɛ mà ǹ tɛnɛn gii ba bɛa susui kɛ lɛ‐n wa, ǹ dinin Lawa bɔlɔ tii a lɛa, haalɛ ta ǹ nə́ Lawa a lɛ kɔ ǹ boo lɛ ma dinin. Sɛnɛ, a n nyɛɛ dɔn mà gialakunun tá re we a nɛ.
58004007	Bɛ lɛ taman yii ni, Lawa lɛawaa goon bɔ á koa, an bíi “pelo”, sɛ́wɔ paǹ kɛ lɛ nɛ wɔ́ yɛ gɔrɔ, Davida nə ǹ mɛn kiɛ̃ nyɔɔbaa ke lɛn. “Pelo, bɛ̀ ka Lawa a lɛ‐dia ma, ka baran n foo laa wa.”
58004008	Sonbore, bɛ̀ Zozoe na á zaman lɛ kaa susui li, bɛ̀ Lawa a re lɛawaa kɔsɔ boo diɛ doo wɔ susui ni ǹ lɛawaa lɛa wa.
58004009	Bɛ̀ á miɛ̃, Lawa a minin lɛn susui biikoo n tɔn nyɛɛn die.
58004010	Min mɛn wɔ a susui lɛ nɛ, bɛ dɔ a dɛnaa nə n susui a dí a nya kio, ka Lawa din bɛ́ á n susu lɔn lɛawaa sɔbaabaa ǹ wɔ pinaa kɛ nɛ, a dí a nya kio.
58004011	Ka daa wɔ n doa wɔ wɔ bɛa susui kɛ nɛ, màn mɛn bɛ́ toɛ, lɛlɛdɛnan Lawa bɔlɔ tii kɛ miã baran wɔa min kɔ́n daa, a na a bɔ̀nbaa wa.
58004012	Sonbore, Lawa a boo lɛ n boo yiikoonaa lɛa, pàã dɔ tá a nɛ, á lɛ boe á la gɔya paǹan paanan lɛbɔle tumaa nɛ. A n we min ni taãn‐taãnɛ, yǎa a telenboen laanka yiri toɛ̃ kɔn, yǎa a gù koron laanka sɛwɔ toɛ̃ kɔn. A n min dùũ laanka a taasiɛ bǐɛ̃ boe kɔn lɛ ka a baraa nɛ.
58004013	Màn kɔ́n din ba durii‐n Lawa la wa. Màn din tumaa na a yɔrɔ‐a panparaanɛ, a yii nə́ ǹ ganaa. Wɔ tumaa n die n bɔlɔ pii a din yɔrɔ‐a.
58004014	Wúlu‐bɔlen kiã gole gole tá wɔ lon, á lon bii kuru á kiɛ̃ yǎa Lawa yɔrɔ‐a: Lawa a Nɛgiĩ Yezu lɛ nɛ. Bɛ lɛ nɛ, wɔ bɛ́ pii wáa wɔ lɛ kɔ goleemali mɛn ganaa, ka daa wɔ n gɔn paraa bɛ ganaa parsiini.
58004015	Wúlu‐bɔlen kiã mɛn bɛ́ a ba wɔa pàã wɛɛnaabaa doɛ̃ wa, bɛ bie wɔ lon wa. Wɔa wúlu‐bɔlen kiã lɛ damagɔ́ɔ̃li ǹ siin fuu yɛ, yɔrɔ din tumaa la ka wɔ dɔn bɛ́ lɔn, sɛnɛ, asɛ sii baraa zɛnaa wa.
58004016	Bɛ lɛ taman yii, ka daa wɔ n tá nyɛɛnɛ ka foo‐doa nɛ, wɔ n mɔrɔ Lawa a kii dankan lɛ ganaa, màn mɛn bɛ́ toɛ, Bǐɛ̃dɛnaa lɛ makara bɔ wɔ ganaa, a bǐɛ̃ zɛnaa wɔ nɛ, bǐɛ̃ mɛn bɛ́ re n doe wɔ lɛ wɔ laadoo biikoo li.
58005001	Sonbore, maǹ wúlu‐bɔlen kiã tumaa boe minbuiin nɛn bii, ǹ koa mà a dí nya Lawa nɛ minbuiin nɛn bǐɛ̃ a lɛa. A dí n ka kɛ nɛ, a gɔ ǹ mànan laanka wúlu mànan kɔ Lawa la, sii baraan taman yii.
58005002	Minin mɛnɛn bɛ́ ǹ nə́ sii baraa zɛnaa, ǹ sii‐doɛ̃baã gɔ́ɔ̃ nɛ, wúlu‐bɔlen kiã lɛ á boe la, a bɛn sii lɛ giala ma, a giala, a dinmaa lɛ dɔ n pàã wɛɛnaa lɛa a paǹ din tumaa ganaa.
58005003	Bɛa pàã wɛɛnaabaa kɛ lɛ taman yii, a doamaa nɛ a sii baraa toa ǹ wúlu mànan bɔ, a ǹ kɔ Lawa la a din a lɛa, zaman lɛ dɔ a lɛa.
58005004	Min kɔ́n ba boe la, a wúlu‐bɔlen kiãbaa lɛ a gugurubaa kɛ kɔ a din la wa. Lawa a bíi‐wɔ n biɛ a lɛa, ka a bɛ́ á n zɛnaa Aarɔn nɛ lɔn.
58005005	A din goon ne, Krita lɛ dɔ bie á wúlu‐bɔlen kiã baa ǹ gugurubaa kɛ lɛ wɔ a din ganaa wa. Lawa na á kɔ la, Lawa mɛn pɛ nɛ: “Ma n masɛ a Nɛgiĩ lɛa, a kũ pelo ganaa, masɛ nə n Díi lɛa.”
58005006	Á pɛ‐n doo sɛ́wɔ bǎã kɔsɔ nɛ: “Ma n wúlu‐bɔle lɛa yǎa duduu ka Mɛlkizedɛki wɔ bɛ́ lɔn.”
58005007	Yezu lɛ bɛ́ kanaa ǹ mɛn waáraa, Lawa mɛn bɛ́ boe la, a na a kirisibaa gɛ̀ ganaa, a na á bɛ lɛ nyankɔ ka lɛn gole ne, ka yii mu ni. Lawa ná a lɛ si a doroo Lawa‐n lɛ a lɛa.
58005008	A laanɛ á goã Lawa a Nɛ lɛa, a na á n daraa Lawa bɔlɔ sii ganaa a nɔmaa ǹ siin gɔ́ɔ̃ nɛ.
58005009	A daraa fuu gɔ́ɔ̃‐n lɛ bɛ́ á nya, Yezu a sii tumaa lɛ pã, á n baa kirisibaa nyabaã wole kɛ a kɔle lɛa, a bɔlɔ‐silin tumaa nɛ.
58005010	Lawa na á pɛ, mà a n wúlu‐bɔlen kiã lɛa, ka Mɛlkizedɛki wɔ bɛ́ lɔn.
58005011	Yezu a wúlu‐bɔlen kiãbaa kɛ lɛ wɔ gɔn la, boo gigiã tá wɔ lon wɔ pɛ ka nɛ, sɛnɛ, ǹ giala pɛ n die kaka koe, a giala, ka á nyantoto sii giala ma li.
58005012	Bɛ̀ ka doamaa‐n kanna ka minin‐daraalin baa, sɛnɛ, ka laadoo n tɔ́n na a ganaa, ǹ Lawa a boo lɛ a daraa giala kɔ ǹ bǎã siin nyaa ka nɛ. A dɔ bǎã mɛn nɛ, ka doamaa‐n ka màn‐bii ni, sɛnɛ ka laadoo‐n tɔn nyɔ ganaa.
58005013	Min mɛn laadoo bɛ́ tɔn nyɔ ganaa, bɛa dɛnaa n ka nɛnyaan boɛɛn bɛ́ lɔn, a boe la, a sii pepere laanka a baraa bɔkɔnlɛ dɔ̃ wa.
58005014	Sɛnɛ, min golen sɛn, màn‐bii kaka nə ǹsɛn wɔ lɛa. Baraabaraa a sii‐zɛnaa nə́ ǹsɛn daraa, sii bǐɛ̃ laanka a baraa dɔ̃ a bɔkɔnlɛ ganaa.
58006001	Haya, ka daa, daraa giala kɔ ǹ bǎã siin kɛn Krita wɔ gɔn la, wɔ bɛn na wɔ wo nyɛɛnɛ, wɔ dɔ daraa ǹ sii dadaran ganaa. Ka daa wɔ baran golee giala wɔ ǹ siin kɛn daraa la doo wa: Wusoo zɛnaa ǹ sii kooron kio n golee Lawa li ni,
58006002	Batɛmun kɛn nɛ, gɔn da min mìi‐n a Lawa nyankɔ nɛ, ka geren yii kaa laanka dɔlɔ nyabaã kɛ a boo diɛ nɛ.
58006003	Ka daa wɔ wo nyɛɛnɛ! Bɛ lɛ‐n wɔ á re zɛnɛɛ bɛ̀ Lawa ná a lɛ kɔ.
58006004	Min mɛnɛn nə goleemali wɔ, ǹ nə́ wusoo ǹ nə́ n piã ka goleemali ni, bɛn ba boe la, ǹ wusoo ǹ sii baraan kio doo wa. Ǹ nə́ goã ǹ nə́ wɔ wɔlɔ fúlu li, ǹ nə́ Lawa a lon a bǐɛ̃baa ǹ màn kɛ nɛ̀n da, ǹ nə́ Yiri Fu yɛ.
58006005	Ǹ nə́ yɛ ǹ dinin foo ne, mà Lawa a boo á kɔɔ̃nɛ, mà pàã tá Lawa a kiibaa lɛ nɛ.
58006006	Bɛ̀ ǹ nə́ ǹ goleemali daa kanna, ǹ ba boe la ǹ yɛ doo wa. A n ka maǹ Lawa a Nɛgiĩ lɛ dere gɔn ganaa doo, ǹ nə́ sìi diɛ a ganaa zaman tumaa yɔrɔ‐a.
58006007	La mɛn bɛ́ nɛn bɛ̀ a kaa, bɛ̀ tán mɛn tá bɛa mu kɛ mii, á n da sonboren boe koe a kɔsiɛ wolen la, Lawa n barka we bɛa tán lɛ nɛ.
58006008	Sɛnɛ, bɛ̀ á nyan laanka koronkoron boe, là ba a ganaa wa. Lawa á re barka boe a nɛ, ǹ tá re tɛ diɛ a ganaa.
58006009	Sɛnɛ, dɔɔ̃n sonboren lɛn, ta wɔ á boo diɛ kɛnɛn, kasɛn wɔ gɔn la wɔ á waa‐n la, wáa ka tá zii lɛ a sonbore kɛ la, kirisibaa ǹ wɔ lɛ.
58006010	Sonbore, Lawa a kɔkɔrɔ wa. A yiri a boe la a bɔ ka kaa nya ǹ dín ni wa. Ká Lawa din tɔ kɛ narɛ, ká dí nya ka dɔɔ̃n Lawa nyankɔlen man lɛlɛ. Ka n tɔn nyɛɛ miɛ̃ ka pelo yii ni, Lawa lɛ yiri a boe bɛ dɔ‐n wa.
58006011	Sɛnɛ, wɔ bɛ́ giɛ màn mɛn li, bɛ ǹ ka kɛ nɛ, wáa ka gogoonmaa nə n doa, ka wo nyɛɛnɛ ka bɛa gù we yii kɛ lɛ nɛ, yǎa giala‐nyɔmiɛ ganaa, màn mɛn bɛ́ toɛ, kaa foo doa ǹ sii lɛ nə n zɛnaa.
58006012	Wɔ ba li yoobaa ka kũ wa. Sɛnɛ, min mɛnɛn bɛ́ golee Lawa li, ǹ nə́ sii sii ǹ ganaa, yǎa ǹ Lawa a lɛ kɔ ǹ mànan kɛn yii, ka tɔ lɛ wɔ ka bɛn bɛ́ lɔn.
58006013	Lawa bɛ́ n lɛ koe Abrahamu la ǹ mɛn waáraa, min bɛ́ a banban, á n gole á la a din ni wa, a na á n liɛ ka a din ni.
58006014	Á pɛ: “Hiĩ, ma á re barka gigiã we n ne, ma á re n tɔrɔ mɔnɛɛ.”
58006015	Abrahamu bɛ́ á n foo kũ, á sii si a ganaa, á yɛ Lawa ná a lɛ kɔ ǹ sii lɛ zɛnaa, a ná a lɛ pã.
58006016	Màn mɛn bɛ́ gole á la minbuiin nɛ nɛ, a nə n liɛ ka bɛ nɛ, bɛa liɛ lɛ nə ǹ boo lɛ doa ǹ bǎã lɛa, a n liere nyɛɛ ǹ biin ni.
58006017	Bɛa yɔrɔ kɛ lɛ la, Lawa na á goã giɛ li a nyaa foaãnɛ, a lɛ kɔ ǹ bǐɛ̃ kɛ lɛ a yɛlen ne, mà asɛ ba n lɛ boe doo wa. Bɛ lɛ nɛ, á liɛ da lɛ‐kɔ lɛ li.
58006018	A na á ga li, mà a foo doa ǹ sii màn paa zɛnaa wɔ nɛ, a lɛ‐kɔ kɛ laanka a liɛ kɛ nɛ. Lawa a boe la, a soɛ bɔ bɛa sii paa kɛ lɛ gɔ́ɔ̃‐n wa. Wɔsɛn mɛnɛn bɛ́ kiɛ Lawa yele, wɔ nə́ n gɔn parɛɛ Lawa din a foo doa ǹ màn kɛ ganaa á kɔ wɔ la, bɛa sii paa kɛ lɛ n wɔ foo taɛ̃ parsiini.
58006019	Bɛa foo‐doa kɛ lɛ n wɔ kuĩ, á golee wɔ‐n sɔnbɔraanɛ. A na á Lawa a kion bii kuru kɔn‐a ǹ mɔnaa kɛ bii wɔsɔ lon gɔ́ɔ̃ nɛ, á kiɛ̃ á wɔ kion nyɛɛnaan sonbore kɛ nɛ.
58006020	Yezu na á woo walan, wɔ nyɛɛnɛ, wɔ dinin lɛa. A din na á wúlu‐bɔlen kiã baa yǎa duduu, a ná a lɛa ka Mɛlkizedɛki bɛ́ lɔn.
58007001	Mɛlkizedɛki lɛ na á goã Salɛmu kiwi a kii lɛa, a na á goã Lon a Lawa Gole a wúlu‐bɔle lɛa. Abrahamu bɛ́ á woo zia da kiin ganaa á boo ǹ la, a bɛ́ n bɔyɛɛ, Mɛlkizedɛki lɛ na á woo n da lɛ, á Lawa bǐɛ̃ bíi li.
58007002	Abrahamu màn mɛn tumaa yɛ zia la, a na á bɛ a talɛɛ fùbaa ǹ wɔ bɔ, á kɔ a din lɛ la. Mɛlkizedɛki tɔ lɛ giala, mà "Kii Sii Pepere Zɛnaali". Ka bɛ dɔ‐n doo, a n Salɛmu kii lɛa, bɛ giala, mà "Kii Là Nyantoro Kɔle".
58007003	Bɛa Mɛlkizedɛki lɛ, Lawa a boo ba màn kɔ́n diɛ a díi wɔ gɔn la wa, ká a náa nɛ, ká ǹ digolon ne, a màn kɔ́n diɛ a giala‐koe laanka a giala‐nyɔmiɛ pinaa wɔ gɔn la wa. A n kɔnboe ka Lawa a Nɛgiĩ lɛ nɛ, a n wúlu‐bɔle lɛa yǎa duduu.
58007004	Ee! Bɛa giĩ kɛ dɔ á min yii guguru‐a lɛa dɛ! Ka ga, Abrahamu mɛn bɛ́ wɔ digolo lɛa, bɛ màn mɛn yii yɛ zia la, á bɛ tumaa a talɛɛ fùbaa ǹ wɔ bɔ, á kɔ giĩ kɛ lɛ la.
58007005	Wɔ á doɛ̃ wáa Levii tɔrɔ minin kɛn man wúlu‐bɔlen lɛa. Wɔ á doɛ̃ wáa Lawa a dí‐pɛn man nə́ zii kɔ bɛn la, mà ǹ màn tumaa a talɛɛ fùbaa ǹ wɔ si Izirayeli tɔrɔ minin la. Bɛa tɔrɔ minin kɛn lɛn manə ǹ dinin dɔɔ̃nɔn lɛa, ǹ dɔn nə́ Abrahamu a nɛnyaanan lɛa.
58007006	Mɛlkizedɛki goã Levii tɔrɔ lɛa wa, sɛnɛ, Abrahamu màn mɛn tumaa si zia la, a na á bɛ a talɛɛ fùbaa ǹ wɔ kɔ la. A dɔ́ Lawa bǐɛ̃ bíi Abrahamu li, Abrahamu mɛn bɛ́ Lawa nə́ n lɛ kɔ la ke lɛn.
58007007	Wɔ á doɛ̃ dɔn, liere ná a ba a‐n wa, wáa min mɛn bɛ́ Lawa bǐɛ̃ bíi min li, bɛ á gole á la min kɛ lɛ sɛ nɛ, ǹ nə́ Lawa bǐɛ̃ lɛ bíi li.
58007008	Levii tɔrɔ minin mɛnɛn nə goã màn tumaa a talɛɛ fùbaa ǹ wɔ yii, bɛn man minin lɛa ǹ nə́ giɛ̃. Sɛnɛ, Mɛlkizedɛki lɛ sɛ, Lawa a boo na á pɛ a wɔ gɔn la, mà a yii n koo miɛ̃.
58007009	Wɔ á boe la wɔ pɛ, wáa Abrahamu bɛ́ a gɔn màn tumaa a talɛɛ fùbaa ǹ wɔ boe ke, màn tumaa a talɛɛ fùbaa ǹ wɔ bɛ́ n koe Levii mɛn tɔrɔn la, bɛ dɔ na á màn tumaa a talɛɛ fùbaa ǹ wɔ bɔ bɛa biikoo lɛ li.
58007010	A giala, Mɛlkizedɛki lɛ bɛ́ woe n diɛ Abrahamu lɛ, a laan Levii tɔn yɛ bɛ a biikoo li wa, a n goon a na á goã ǹ digolo Abrahamu mà li gɔrɔ.
58007011	Lawa na a dí‐pɛn mɛnɛn kɔ Izirayeli tɔrɔ minin la, bɛn giala wɔ ǹ bǎã na á goã ka Levii tɔrɔn wúlu‐bɔlebaa nɛ. Sii mɛn doamaa bɛ́ nɛ a n zɛnaa, bɛ̀ Levii tɔrɔn wúlu bɔ lɛ na á boo la, á bɛ zɛnaa yǎa a lɛ pã, Bɛ̀ a na á baa miɛ̃, bɛ̀ mìi ba wúlu‐bɔle tɔrɔ kɔsɔ a daa la wa. Wúlu‐bɔle mɛn bɛ́ ka Mɛlkizedɛki bɛ́ lɔn, a ná a ba kɔnboe ka Aarɔn nɛ wa.
58007012	A giala, bɛ̀ wúlu‐bɔlebaa nə́ n bɔyaa, Lawa a dí‐pɛn mɛnɛn dɔn bɛ́ boo diɛ wúlu‐bɔlebaa lɛ wɔ gɔn la, bɛn dɔn doamaa‐n ka bɔyaa nɛ.
58007013	Wɔ á doɛ̃, wɔa Dɛnaa mɛn bɛ́ Lawa a sɛ́wɔ n boo diɛ a wɔ gɔn la kɛnɛn, bɛ n boe tɔrɔ kɔsɔ nɛ, tɔrɔ mɛn bɛ́ wúlu bɔ ǹ dí ná a n kɔ la wa.
58007014	Min tumaa á doɛ̃, mà wɔa Dɛnaa lɛ na á yɛ Zudaa tɔrɔn bii. Muizu boon mɛnɛn da a sɛ́wɔn nɛ, wúlu‐bɔlen wɔ paǹ li, bɛn ba màn kɔ́n diɛ bɛa tɔrɔ kɛ lɛ wɔ gɔn la wa.
58007015	A n foaãnɛ, mà Levii tɔrɔn wúlu‐bɔ lɛ na a sii lɛ lɛ pã wa. Bɛ lɛ nɛ, wúlu‐bɔle tɔrɔ kɔsɔ daa, bɛ n kɔnboe ka Mɛlkizedɛki ni.
58007016	Asɛ a wúlu‐bɔlebaa lɛ bie á n zɛnaa, á kɔnpɛ ka tɔrɔbaa sii‐n wa, sɛnɛ, nyin nyabaã pàãdɛnaa mɛn bɛ́ a lon, a wɔ lɛ na á bɔ bɛ nɛ.
58007017	Sonbore, Lawa a boo n pii a wɔ gɔn la: “Ma n wúlu‐bɔle lɛa yǎa duduu ka Mɛlkizedɛki wɔ bɛ́ lɔn.”
58007018	Bɛa yɔrɔ kɛ la, sii zɛnaa ǹ gɔn zizi kɛ nya, a giala, pàã goã a‐n wa, là dɔ goã a ganaa wa.
58007019	Sonbore, Muizu a Dí‐pɛn lɛn nə pàã kɔ minin la, ǹ nə́ sii kɔ́n zɛnaa, ǹ ná a lɛ pã wa. Sɛnɛ, wɔa foo‐doa yɔrɔ bɛ́ dia‐n màn mɛn la kanna, bɛ á sóɛ wɔa lɛlɛ a foo doa ǹ wɔ kɛ nɛ. Wɔ ǹ boe la, wɔ n mɔrɔ Lawa ganaa ka bɛ barka nɛ.
58007020	Ka bɛ dɔ‐n doo, Lawa din na á n liɛ, bɛa sii lɛ a zɛnaa gɔ́ɔ̃ nɛ. Gialakunun kɛn bɛ́ wúlu‐bɔlen biɛ, bɛ miã liɛ kɛ yɛ wa.
58007021	Sɛnɛ, Yezu sɛ bɛ́ biɛ, Lawa din na á n liɛ, Lawa mɛn pɛ a wɔ gɔn la: Dɛnaa Lawa din na á n liɛ, a re n lɛ boe dɔn wa, “Ma n wúlu‐bɔle lɛa yǎa duduu.”
58007022	Bɛa yɔrɔ kɛ la, lɛ kɔ kɔn la mɛn bɛ́ soɛ lɛlɛ wɔ nɛ, á n Lawa laanka minbuiin nɛ bii ni, Yezu n bɛ a yɔrɔ bɔ lɛ a tamaali lɛa wɔsɛn nɛ.
58007023	Sii lɛ a tɔtɔbaa kɔsɔ dɔ tan: min mɛnɛn nə wúlu lɛ bɔ lɛlɛ, bɛn nə́ mɔnaa, a giala, gɛ̀ goã toɛ ǹ tá ǹ dí nyɛɛ, ǹ nə́ woe‐n nyɛɛn wa.
58007024	Sɛnɛ, Yezu sɛ a wúlu‐bɔlebaa kɛ miã banban, a wɔ lɛ a boe la, a n kɔ min kɔ́n la wa, a giala, a dinmaa lɛ na a tan yǎa duduu.
58007025	Bɛ lɛ taman yii ni, min mɛnɛn bɛ́ n mɔrɛ Lawa ganaa a din barka nɛ, á boe la, a bɛn kirisibaa yǎa a giala‐nyɔmiɛ ganaa, a giala, a dinmaa lɛ yii n koo yǎa duduu, á n Lawa nyankoe ǹ lɛa.
58007026	Wɔ laadoo bɛ́ wúlu‐bɔlen kiã mɛn ganaa, bɛ n ka Yezu ni. A n siĩni; zɛ̀rɛ laanka sii baraa kɔ́n ba a ganaa wa. A sii kɔ́n dɔ ba kun ka sii baraa zɛnaalin wɔ‐n wa. Lawa saa lon a ná a gole kɔ, á la lon màn tumaa nɛ.
58007027	Yezu lɛ laadoo ba a ganaa, a wúlu bɔ baraabaraa, ka wúlu‐bɔlen kiã gialakunun kɛn bɛ́ ǹ nə́ goã zɛnɛɛ lɔn, bibinaa nɛ a din a sii baraan lɛa, bɛ kio zaman dɔ wɔn lɛa wa. Yezu na á wúlu bɔ gunyin goon din sɔɔ̃, bɛ̀ a bɛ́ á n din kɔ gɛ̀ la wɔ a lɛa, kɔsɔ ba n zɛnɛɛ doo wa.
58007028	Muizu a Dí‐pɛn lɛn man minbuiin nɛn koɛ wúlu‐bɔlen kiãn lɛa. Wɔ á doɛ̃ minbuiin nɛ n sã wole lɛa. Sɛnɛ, Lawa din na a liɛ ǹ boo mɛn da Dí‐pɛn lɛn kɔ kio, bɛ na a ná a din a Nɛgiĩ koa wúlu‐bɔlen kiã lɛa. Bɛa Nɛgiĩ lɛ na á sii din tumaa zɛnaa a lɛ‐pã wole baa yǎa duduu.
58008001	Ma bɛ́ boo mɛn diɛ, a gugurubaa ǹ bǎã n ka kɛ nɛ: Bɛa wúlu‐bɔlen kiã kɛ lɛ tɔrɔ n wɔ lon, á n giã‐n Lawa gole siĩn kɛ a kii dankan gusin lon gɔ́ɔ̃ nɛ.
58008002	A n wúlu bɔ ǹ dí nyɛɛ wúlu bɔ ǹ bǎã nɛ, bɛ giala, mà Lawa a kion taãn kɛ nɛ. Lawa din na á bɛa kion lɛ dɔ, min bie á dɔ wa.
58008003	Wúlu‐bɔlen kiã tumaa na á n koa, mà a gɔ ǹ mànan laanka wúlu mànan kɔ Lawa la. Bɛ lɛ nɛ, wɔ dɔn wúlu‐bɔlen kiã lɛ doamaa nɛ, a màn kɔ́n yɛ a kɔ Lawa la.
58008004	Bɛ̀ Krita lɛ na á goã kanaa, bɛ̀ a ba wúlu‐bɔle biɛ dinin wa. A giala, wúlu‐bɔlen tan, ǹ nə́ gɔ ǹ mànan lɛn koe Lawa la, á kɔnpii ka Muizu a Dí‐pɛn nɛ.
58008005	Bɛn bɛ́ wúlu bɔ ǹ dí mɛn nyɛɛ ke, bɛ n lon gɔ́ɔ̃‐n wɔ kɛ a kɔnboe lɛa, a nyin ni. Bɛ na á kɔnpɛ ka sii kɛ nɛ, á n zɛnaa Muizu ni. A bɛ́ re mɔnaa kion lɛ doe, Lawa na á pɛ nɛ: “Toa n sii lɛ tumaa zɛnaa, ká a yɔrɔ bɛ́ á n nyaa n nɛ lɔn kele lɛ la.”
58008006	Sonbore, dí mɛn nə n kɔ Yezu lɛ sɛ la, bɛ á gole á la kɛ‐n lenlen. A giala, a din na á lɛ kɔ kɔn la sonbore sonbore kɛ a zɛlɛ baa, wɔ laanka Lawa bii ni, lɛ kɔ kɔn la mɛn giala bɛ́ we‐n Lawa a lɛ kɔ ǹ boo sonbore sonboren la.
58008007	Sonbore, bɛ̀ gɔ̀ boɛɛn na a yɛ lɛ kɔ kɔn la bibinaa lɛ ganaa wa, bɛ̀ mìi ba goɛ̃ la, ǹ kɔsɔ da a bǎã‐n wa.
58008008	Sɛnɛ, Lawa ná a din a tɔrɔ lɛ a sãn pɛ kɛnɛn: “Lɛawaan tá die, ma din Dɛnaa n pii, ma á re lɛ kɔ kɔn la dii we, ka Izirayeli tɔrɔ minin kɛn nɛ, ka Zudaa tɔrɔ minin kɛn dɔn nɛ.
58008009	Bɛa lɛ kɔ kɔn la dii kɛ lɛ a re goɛ̃ ka a zizi kɛ bɛ́ lɔn wa, ma a zizi mɛn wɔ ka ǹ digolon ne, bɛ̀ ma bɛ́ ma soo ǹ ne, má ǹ bɔ bɛ̀rɛbaa nɛ Ezipti gána nɛ. Ǹ dinin man nə́ maa lɛ kɔ kɔn la lɛ ziziɛ̃, bɛ lɛ nɛ, ma dɔ́ tɔ́n nə ǹ toa walan.
58008010	Ma bɛ́ re lɛ kɔ kɔn la dii mɛn we ka Izirayeli tɔrɔ minin kɛn nɛ, bɛ á ke: Ma din Dɛnaa n pii, máa bɛa lɛawaan kɛn lɛn kiɛ̃ kio, man die maa dí‐pɛn we ǹ yiri ni, man die ǹ kiɛ̃ ǹ foo ganaa. Ma á re goɛ̃ ǹ Lawa lɛa, ǹ dɔn tá re goɛ̃ ma din a tɔrɔ lɛa.
58008011	Ǹ min kɔ́n ba re a din tɔrɔ min hinlaa n dɔɔ̃n darɛɛ doo a pɛ nɛ, mà a Dɛnaa Lawa dɔ̃ wa. A giala, ǹ tumaa á re ma doɛ̃, a kũ ǹ bɔbɔnboɛɛn ganaa a wo ǹ gole yaa.
58008012	Ma á re ǹ sãn toɛ ǹ nɛ, ma a re n yiri koɛ ǹ sii baraan nɛ doo duduu wa.”
58008013	Lawa bɛ́ lɛ kɔ kɔn la dii boo diɛ, wɔ dɔ̃ mà a n nyɛɛ, mà a bibinaa kɛ zizi kɔ. A da yaa, màn mɛn bɛ́ á zizi kɔ a biikoo kiɛ̃, bɛ n woe papaã ganaa.
58009001	Lɛ kɔ kɔn la bibinaa lɛ nɛ, Lawa guguru kɔ ǹ siin laanka Lawa guguru kɔ ǹ bǎã mɛn goã, bɛn man nə́ goã kanaa wɔn lɛa.
58009002	Sonbore, ǹ nə́ goã ǹ nə́ Mɔnaa Kion dɔ. A gɔ́ɔ̃ bibinaa kɛ tɔ na á goã Bǎã Sonbore. Bólon da ǹ bǎã kɛ na á goã walan, ka tabala mɛn bɛ́ ǹ nə́ buurun kiɛ la, ǹ buurun mɛnɛn kɔ Lawa la.
58009003	Kion gɔ́ɔ̃ lɛ a mɛn bɛ́, á goã kion bii kuru kɔn‐a ǹ mɔnaa paabaa ǹ wɔ kɛ kio, bɛ tɔ na á goã Bǎã Sonbore Sonbore.
58009004	Nyɔɔ gìĩ kɔɔ̃n tã ǹ bǎã sanadɛnaa kɛ na á goã walan, ka lɛ kɔ kɔn la ǹ Goo kɛ nɛ. Maǹ nə́ sana yo, ǹ nə́ kaa bɛa Goo lɛ paǹ tumaa la. Bɛa Goo lɛ gɔ́ɔ̃ nɛ, sana donkolon na a tan, Lawa goã á màn‐bii mɛn kɔ Izirayeli minin la don bii, a tɔ n “maanə”, bɛ ná a nɛ. Aarɔn a bàlà mɛn goã á luu pã, bɛ dɔ n Goo lɛ nɛ, ka kɔlɔ sɛlɛɛn mɛnɛn bɛ́, Lawa a lɛ kɔ kɔn la ǹ boon kɛn nə́ kiɛ̃ nɛ ǹ ganaa.
58009005	Lon màn yiikoonaan nyinin man Goo lɛ lalan, nyɛɛ mà Lawa tan walan. Ǹ bɛ́ wúlu boe bǎã mɛn nɛ sii baraan toa a lɛa, bɛa mànan lɛn man nə́ ǹ nyàa kan lɛ bɔ, ǹ nə́ ǹ kɔ bɛa bǎã lɛ lɛ. Sɛnɛ, bɛa siin kɛn lɛn tumaa a yɔrɔ pɛ biikoo bie ka sisia‐n wa.
58009006	Mɔnaa Kion lɛ laanka a gɔ́ɔ̃gɔ́ɔ̃ ǹ mànan tumaa a zɛnaa kɛnɛn gɔ́ɔ̃ nɛ, wúlu‐bɔlen lɛn man we baraabaraa a gɔ́ɔ̃ bibinaa kɛ nɛ, ǹ nə ǹ wúlu bɔ ǹ dí nya.
58009007	Sɛnɛ, wúlu‐bɔlen kiã kɛ din sɔɔ̃ n we kion lɛ a gɔ́ɔ̃ paabaa ǹ wɔ kɛ nɛ, a n bɛ zɛnɛɛ gunyin goon din sɔɔ̃ lɛ̀ goon gɔ́ɔ̃ nɛ. A doamaa nɛ a wɔ ka tɔɔ mà nɛ, a kɔ Lawa la wúlu màn lɛa, a dinmaa a sã ǹ siin lɛa, ka zaman lɛ dɔ wɔn nɛ.
58009008	Lawa a Yiri Fu n nyɛɛ bɛa yɔrɔ kɛ la, mà bɛ̀ bɛa Mɔnaa Kion bibinaa kɛ lɛ tan, mà Bǎã Sonbore Sonbore kɛ a zii na a tɔn nə n bũ min tumaa‐n wa.
58009009	Bɛ n sii a kɔnboe lɛa, á n boo diɛ sisia a biikoo kɛ wɔ gɔn la. Bɛ giala, mà ǹ bɛ́ Lawa gɔ ǹ mànan kɛn laanka wúlu mànan mɛnɛn dii, ǹ tá ǹ koe Lawa la, mà bɛn ba boe la, ǹ tá a zɛnaali foo wɛɛ ǹ tá a lɛ piɛ̃ wa.
58009010	Bɛa Lawa guguru kɔ ǹ siin kɛn lɛn man doa‐n màn‐biin ganaa, ka màn‐miin ni, ka zoo a gɔ̀ bɔmaganaa tɔrɔ gigiã nɛ, Landa wɔ paǹ li. Bɛn man nə́ goã minin yɔrɔ‐a siin lɛa, ǹ nə́ goã n zɛnɛɛ, yǎa Lawa din a wusoo a sii tumaa giala kɔ dii lɛa kɛ a biikoo dɔ.
58009011	Sɛnɛ, sisia kəni, Krita na á daa. Ǹ goã n yii diɛ bǐɛ̃n mɛnɛn la, asɛ n bɛn wúlu‐bɔlen kiã lɛa. Asɛ a wúlu‐bɔlebaa ǹ mɔnaa kion lɛ barka á gole, a lɛ‐piɛ̃maa dɔ nɛ, á la lɛlɛ wɔ kɛ nɛ. Minbuiin nɛ gɔn bie á dɔ wa, a ba kanaa kɛ dɔ wɔ lɛa wa.
58009012	Krita bɛ́ á kiɛ̃ mɔnaa kion lɛ nɛ, a na á wɔ Bǎã Sonbore Sonbore kɛ lɛ nɛ gunyin goon toto, a ba kɔsɔ zɛnɛɛ doo wa. A bie á wɔ ka butumun laanka diin nɛn mà nɛ, á kɔ wa, a na á n din mà kɔ. Bɛa yɔrɔ kɛ lɛ la, a na á wɔ si wɔa sii baraan la yǎa duduu.
58009013	Lɛlɛ, min mɛnɛn nə goã gɔ̀dɛnan lɛa, landa wɔ paǹ li, wúlu‐bɔlen lɛn nə́ butuũn laanka dii gɔ̀lɔ̀n mà pɛpɛsɛ̃ bɛn ganaa, ka dii tiɛ̃ ton ne, màn mɛn bɛ́ toɛ, ǹ yoreen kɔ, ǹ gɔ̀nɔn a gɔ̀ bɔ.
58009014	Sanparɛ Krita mà ke kəni! Krita mɛn bɛ́ á n din kɔ Lawa la, wúlu màn yoreen lɛa, ka Yiri Fu nyabaã wole barka nɛ, bɛ á boe la, a wɔ foon pii, a wɔ si bɔ̀nbaa ǹ sii zɛnaan la, màn mɛn bɛ́ toɛ, wɔ dí nya Lawa Yiikoonaa kɛ nɛ.
58009015	Bɛ lɛ taman yii ni, Krita lɛ á lɛ kɔ kɔn la dii a zɛlɛ lɛa. Sii baraan mɛnɛn nə n zɛnaa lɛ kɔ kɔn la zizi a biikoo li, asɛ na á gã á minin si bɛn la, màn mɛn bɛ́ toɛ, Lawa din min mɛnɛn bíi, á n lɛ kɔ ǹ la ka bǐɛ̃ nyabaã wole ne, bɛn nə bɛ yɛ.
58009016	Sonbore, bɛ̀ kíɛ̃ gii ǹ sɛ́wɔ tan, a n siĩni a n dɔ̃ foaãnɛ, mà bɛa sɛ́wɔ lɛ a dɛnaa gã.
58009017	A giala, bɛa sɛ́wɔ lɛ a boo‐pɛn zɛnaa ba giala yii, bɛ̀ sɛ́wɔdɛnaa lɛ din yii á koo wa. Pàã n bɛa sɛ́wɔ lɛ nɛ ǹ dɛnaa a gɛ̀ kio.
58009018	Bɛ lɛ nɛ, lɛ kɔ kɔn la bibinaa lɛ dɔ na á n zɛnaa, ka mà gòɛ̃ ná a nɛ.
58009019	Muizu bɛ́ á Dí‐pɛn lɛn gogoonmaa pɛ minin lɛn manɛ ǹ mɛn waáraa, a na á diin nɛn laanka butumun mà saa, á mu kaa li, izopi luu mɛn bɛ́ yii‐n ka gɛ̀sɛ tã nɛ, á bɛ sã li, á pɛpɛsɛ̃ Lawa a Boo Sɛ́wɔ lɛ laanka zaman lɛ ganaa.
58009020	Á tɔ́n pɛ: “Lawa pɛ ka nɛ, mà ka goã bɔlɔgoondɛnan lɛa lɛ kɔ kɔn la mɛn gɔ́ɔ̃ nɛ, bɛ lɛ a mà n ka kɛ nɛ.”
58009021	Muizu mà lɛ pɛpɛsɛ̃ miɛ̃ Mɔnaa Kion lɛ dɔ ganaa, ka Lawa guguru kɔ ǹ mànan mɛnɛn tumaa bɛ́ a nɛ.
58009022	A kɔnpɛ ka Dí‐pɛ nɛ, a n goon ka màn din tumaa n yoreen koe, ka mà nɛ. Bɛ̀ mà kaa wa, sii baraa toa ba yii wa.
58009023	Bɛ̀ lon mànan kɛn nyinin tá yoreen koe, ka bɛa landa siin kɛn barka nɛ, a doamaa nɛ, lon mànan dininmaan lɛn dɔn nə yoreen kɔ, ka wúlu mànan kɔsɔn barka nɛ, wúlu mànan mɛnɛn bɛ́ soɛ gialakun kɛ tumaa nɛ.
58009024	Sonbore, Krita bie á wɔ minbuiinin bǎã sonbore zɛnaa kɛ‐n wa, bɛa minbuiinin wɔ a zɛnaa kɛ lɛ na á goã a taãn kɛ nyin kooro lɛa. Sɛnɛ, a na á wɔ lon dinmaa gɔ́ɔ̃ nɛ, màn mɛn bɛ́ toɛ, a n din nyaa kanna Lawa yɔrɔ‐a wɔsɛn lɛa.
58009025	Wúlu‐bɔlen kiã na á goã we lɛ̀ woo lɛ̀, Bǎã Sonbore Sonbore kɛ nɛ ka tɔɔ mà nɛ. Krita bie á zɛnaa miɛ̃ wa, a bie á wɔ gunyin damata, á n din kɔ wúlu màn lɛa wa.
58009026	Bɛ̀ Krita na á baa miɛ̃, bɛ̀ a kũ kanaa giala‐koe ganaa, bɛ̀ a doamaa nɛ a fuu yɛ gunyin damata. Sonbore, Krita na á zɛnaa gunyin goon toto, giala‐nyɔmiɛ biikoo kɛ li, á daa, á sii baraa nya ka a din kɔ wúlu màn lɛa barka nɛ.
58009027	A n minbuiin nɛ gogoonmaa mìi ni, a gã gunyin goon toto, bɛ kio kiri dɔ a ganaa.
58009028	Bɛa yɔrɔ kɛ lɛ dɔ la, Krita na á n din kɔ gunyin goon toto, màn mɛn bɛ́ toɛ, a min tumaa a sii baraan nya. A bɛ́ re wusii a daa doo ke, a bie re sii kɔ́n zɛnɛɛ sii baraa wɔ gɔn la doo wa. Min mɛnɛn bɛ́ n yii diɛ la kirisibaa a lɛa, a n die bɛn lɛa
58010001	Ǹ goã n yii diɛ bǐɛ̃n mɛnɛn la, di‐pɛ lɛ n bɛa kɔnboe nuùnàa nyɛɛ, a bie bɛa sii lɛ din taãn kɛ lɛa wa. Lɛ̀ woo lɛ̀, wúlu mànan manə n boe. Min mɛnɛn bɛ́ n mɔrɛ Lawa ganaa, di‐pɛ lɛ n boe la, a bɛn baa min lɛ‐piɛ̃n lɛa lɔn ka wúlu mànan kɛn barka nɛ?
58010002	Bɛ̀ maǹ nə́ min lɛ‐piɛ̃n baa, bɛ̀ wúlu‐bɔ nə́ n lɛ da. A giala, mà Lawa guguru‐kɔlen nə́ yoreen kɔ gunyin goon din sɔɔ̃, bɛ̀ ǹ foo dɔ ba ǹ zɛ̀rɛ biɛ doo ka sii baraa kɔ́n nɛ wa.
58010003	Sɛnɛ, bɛa wúlu‐bɔn kɛn lɛn man nə́ goã, minin yiri gisĩ ǹ sii baraan nɛ lɛ̀ woo lɛ̀.
58010004	A giala, dii gɔ̀lɔ̀n laanka butumu mà a boe la, a sii baraan nya duduu wa.
58010005	Bɛ lɛ nɛ, Krita bɛ́ die kanaa, á pɛ Lawa nɛ: N goã giɛ wúlu mànan laanka gɔ ǹ mànan li wa, sɛnɛ, ma nə ń gɔ̀nɔn siĩ kɔ ma la.
58010006	Wúlu màn tiɛ̃n laanka sii baraan toa ǹ wúlu mànan nə kaa n foo la wa.
58010007	Bɛ lɛ nɛ, masɛ Krita pɛ: “Lawa! Ma á ke,man die n foo sii zɛnɛɛ”, a n kiɛ̃‐n miɛ̃ Lawa a Boo Sɛ́wɔ nɛ maa wɔ gɔn la.
58010008	Krita na á pɛ bibinaanɛ: “Wúlu mànan laanka gɔ ǹ mànan nɛ, wúlu màn tiɛ̃n laanka sii baraan toa ǹ wúlu mànan kɛn nɛ, Lawa a giɛ bɛn li wa, ǹ kaa a foo la wa,” a laanɛ ǹ nə́ goã n zɛnɛɛ, á kɔnpii ka Dí‐pɛn nɛ.
58010009	Á tɔ́n pɛ doo: “Lawa! Ma á ke, man die n din lɛ foo sii zɛnɛɛ.” Bɛa yɔrɔ kɛ lɛ la, Lawa na á lɛlɛ a wúlu zizin kɛn tumaa papaã, á Krita a wúlu mànbaa kɛ da ǹ bǎã nɛ.
58010010	Yezu Krita na á Lawa foo sii kɛ lɛ zɛnaa, a ná a din gɔ̀nɔn kɛ kɔ, mà a n baa wúlu màn kɛ lɛa, ǹ mɛn bɛ́ á n zɛnaa gunyin goon toto, bɛ lɛ nɛ, á wɔ yoreen koe.
58010011	Wúlu‐bɔle gogoonmaa na á goã a dí nyɛɛ baraabaraa, a ná a din wúlu tɔrɔ goon lɛ boe gunyin damata. Bɛn nə goã boe la ǹ tá sii baraan nyɛɛ yǎa duduu wa.
58010012	Sɛnɛ, Krita sɛ na á n din kɔ, wúlu màn goon toto lɛa sii baraan lɛa, bɛ kio á giã Lawa gusin lon yǎa duduu,
58010013	a nə n yii diɛ, yǎa Lawa sìi diɛ a zɔ́ɔn ganaa.
58010014	A min mɛnɛn yoreen kɔ, a na á bɛn baa min lɛ‐piɛ̃n lɛa yǎa duduu, a din kɔ wúlu màn lɛa gunyin goon toto kɛ lɛ barka nɛ.
58010015	Yiri Fu dɔ tá bɛa sii kɛ lɛ a siére biɛ wɔ nɛ.
58010016	Á pɛ: “Ma bɛ́ re lɛ kɔ kɔn la mɛn we kɔn‐a ǹ nɛ, bɛ á ke: ma din Dɛnaa n pii, máa bɛa lɛawaan kɛn lɛn kiɛ̃ kio, man die maa dí‐pɛn lɛn we ǹ foo ne, man die ǹ kiɛ̃ ǹ yiri ni.”
58010017	Á pɛ doo: “Ma a re n yiri koɛ ǹ sii baraan laanka ǹ kɔkɔrɔbaa siin ni doo duduu wa.”
58010018	Haya, bɛ̀ sii baraa nə́ n toa, sii baraa toa ǹ wúlu ba n boe doo wa.
58010019	Bɛ lɛ taman yii, dɔɔ̃nɔn lɛn, foo‐doa tá wɔ lon, wɔ wɔ Bǎã Sonbore Sonbore kɛ nɛ ka Yezu mà kɛ barka nɛ, mà kɛ á kaa wúlu màn lɛa.
58010020	Yezu na á zii dii lɛ bũ wɔ nɛ, yiikoonaabaa ǹ zii ni. Bɛ n kiɛ̃ kion bii kuru kɔn‐a mɔnaa kɛ nɛ, bɛ giala, mà a ná a n din gɔ̀nɔn kɛ kɔ.
58010021	Wúlu‐bɔlen kiã tá wɔ lon, a n giã‐n lon, Lawa a kion mìi la.
58010022	Bɛ lɛ tɔ ganaa, ka daa wɔ n mɔrɔ Lawa ganaa ka foo sonbore ne, ka golee Lawa li taãn‐taãn nɛ, wɔ foo n yoreen ne, gɔ́ɔ̃gɔ́ɔ̃ ǹ zɛ̀rɛ kɔ́n ná a ba wɔ ganaa wa, wɔ́ gɔ̀nɔn dɔ n pii‐n ka mu sonbore ne.
58010023	Wɔ baran talaa wa, wɔ bɛ́ pii wáa wɔ́ lɛ kɔ foo‐doa mɛn ganaa, ka daa wɔ wo nyɛɛn bɛ gɔ́ɔ̃ nɛ, a giala, Lawa mɛn nə n lɛ kɔ, bɛ á bɔlɔgoondɛnaa lɛa.
58010024	Ka daa wɔ n yiri kɔ kɔn li, wɔ kɔn da kɔn‐narɛɛ ganaa ka dí sonboren nyɛɛ nɛ.
58010025	Min tɛnɛn lɛ mui ka wusu lɛsɔkɔn bǎã‐n nɛ. Bɛ a siĩn wa. Ka daa wɔ n doa wɔ kɔn foo taã lɛsɔkɔn gɔ́ɔ̃ nɛ, sanparɛ ka yii bɛ́ Dɛnaa a lɛawaa lɛ ganaa dirii.
58010026	Wɔa sonbore doɛ̃ taãn‐taãn kio, bɛ̀ wɔ á tɔn nə n tiɛ̃ sii baraa zɛnɛɛ, sii baraa toa ǹ wúlu kɔ́n banban doo wa.
58010027	Sɛnɛ, yii da kiri‐kurii laanka tɛ la din sɔɔ̃ na a tan, bɛ n nyɛ́ɛ sii gole lɛa. Bɛa tɛ lɛ n die Lawa bɔlɔ tii wolen kuĩ ka lenlen.
58010028	Min mɛn bɛ́ Muizu a Dí‐pɛ lɛ ziziɛ̃, bɛ̀ min paa hinlaa min sɔɔ yɛ, ǹ nə́ bɛa sii lɛ a siéren baa, bɛ nə n dii a gã, makara bɔ ba a‐n wa.
58010029	Sɛnɛ, min mɛn bɛ́ Lawa a Nɛgiĩ kɛ puusə koe, á n giɛ Lawa a lɛ kɔ kɔn la ǹ mà kɛ lɛ ganaa sàn kɔ ǹ màn lɛa, mà mɛn bɛ́ a ná a yoreen kɔ, á n boo baraa diɛ Lawa a bǐɛ̃baa ǹ Yiri Fu kɛ ganaa, ka a taasɛ mà bɛ doamaa‐n ka dɔlɔ baraa‐n wa?
58010030	Sonbore, Lawa mɛn boo kɛ da, wɔ á bɛ doɛ̃: “Ma din nə gɛ̀ dòo boe, ma din nə dòo sarɛɛ.” Á pɛ doo: “Ma din Dɛnaa á re kiri kuri maa zaman la.”
58010031	Min mɛnaa Lawa yiikoonaa kɛ gɔn dɔlɔ a lɛa, bɛ á baraa taãn‐taãnɛ.
58010032	Ka n yiri gisĩ kaa giala kɔ nɛ. Bɛa biikoon li, kaa Lawa a wɔlɔ fúlu yɛ lɛ kio, ka fuu gigiã yɛ, ka sii si ka ganaa.
58010033	Paǹ kɔ́n li, ǹ nə́ ka da yaa lɛa minin yɔrɔ‐a, ka sɔ nɛ ka fuun ni. Paǹ kɔsɔ dɔ li, ká kaa dɔɔ̃nbaa nyaa nɔmaa‐wɔlen kɛn lɛn manɛ.
58010034	Sonbore, ká kaa wɔ gii yɛ kòso nɛn fuu ni. Ǹ nə́ ka gɔn mànan si ka la, ká lɛ kɔ bɛa mànan kɛn lɛn woo ganaa ka nyɛnyɛɛ nɛ, a giala, ká dɔ̃ mà naforo sonbore nyabaã wolen tá ka lon.
58010035	Haya, ka baran toa ka n gɔn bɔ kaa foo‐doa kɛ ganaa wa, a saraa ǹ màn tá gole.
58010036	Sonbore, ka laadoo tá sii simaa ganaa, ka boo la ka Lawa dùũ lɛ zɛnaa ka a lɛ pã, ka tɔn a lɛ kɔ ǹ sii lɛ a zɛnaa yɛ.
58010037	A giala, Lawa a boo n pii: “Kànaa ka biikoo boɛɛn nɛ, min mɛn bɛ́ die, bɛ á re doe, a re beleboe wa.
58010038	Sɛnɛ, maa min mɛn bɛ́, ma din Lawa foo sii zɛnɛɛ ka goleemali ni, bɛ tá re nyin nyabaã yii. Sɛnɛ, bɛ̀ á kanaa á zii da, a sii a re kɔɔ̃n koe ma ganaa doo wa.”
58010039	Min mɛnɛn bɛ́ kanɛɛ bɛ̀ ǹ papaã, wɔsɛn ba bɛn kɔnɔn lɛa doo wa. Sɛnɛ, wɔsɛn man golee Lawa li, wɔ á kirisibiɛ bɛa yɔrɔ kɛ lɛ la.
58011001	Wɔ foo bɛ́ doa‐n mànan mɛnɛn ganaa ke, wɔa waa bɛn la lɛ n golee Lawa li lɛa. Yii bɛ́ a ba mànan mɛnɛn ganaa wa, golee Lawa li n bɛn nyɛɛ wɔ nɛ.
58011002	Bɛa golee Lawa li lɛ na á toa, Lawa siére sonbore pɛ lɛlɛdɛnan wɔ gɔn la.
58011003	Golee Lawa li n toɛ, wɔ á doɛ̃ wáa Lawa na á kanaa da ka a boo ne. Bɛ lɛ nɛ, wɔ yii bɛ́ kanaa mɛn ganaa, bɛ bie á n zɛnaa ka màn yɛ ka yii‐n wole‐n wa.
58011004	Golee Lawa li na á toa, Abeli wúlu màn mɛn bɔ á kɔ Lawa la, bɛ́ siĩn kɔ á la Kanyɛ wɔ nɛ. Bɛa golee Lawa li lɛ a lɛa nɛ, Lawa siére pɛ a wɔ gɔn la, mà min pepere ne, a giala, a din na á lɛ kɔ a bǐɛ̃ mànan lɛn ganaa. A golee Lawa li lɛ taman yii, a laanɛ á gã, a n tɔn boo diɛ.
58011005	Golee Lawa li na á toa, Lawa Enɔɔki saa, a ná a gã wa. Min yii yɛ doo wa, a giala, Lawa na á saa. Lawa laan bɛ̀ a n siɛ, Lawa a boo siére pɛ a wɔ gɔn la, mà á kɔɔ̃n kɔ Lawa ganaa.
58011006	A da yaa, bɛ̀ golee Lawa li bie wa, min kɔ́n ba boe la, a kɔɔ̃n kɔ Lawa ganaa wa. Sonbore, bɛ̀ min mɛn tá n mɔrɛ Lawa ganaa, bɛ doamaa nɛ a dɔ̃, mà Lawa lɛ tan, mà a n toɛ a gamali wolen nə yɛ.
58011007	Golee Lawa li na á toa, Nowee Lawa a gɔn waaman kɛ si parsii lɛa. Yii bɛ́ a tɔn sii mɛn yɛ wa, Lawa na á n gɔn waa‐n ka bɛ nɛ. Á goo zɛnaa a ná a kion minin kirisibaa nɛ. Dɔlɔ nə́ n bɔ kanaa ganaa, sɛnɛ, Lawa ga Nowee ganaa min pepere lɛa, a goleemali a lɛa.
58011008	Golee Lawa li na á toa, Lawa bɛ́ á Abrahamu bíi ǹ mɛn waáraa, á Lawa bɔlɔ si. Lawa bɛ́ gána mɛn koe la a wɔ lɛa, á soo a ná a din a gána toa walan, á bɛ a zii kũ, a da yaa a ba a woo ǹ bǎã doɛ̃ wa.
58011009	Golee Lawa li na á toa, Lawa nə n lɛ kɔ la ka gána mɛn nɛ, á giã bɛ nɛ ka tii bɛ́ lɔn. Abrahamu giã mɔnaa kionən ne, kun Izaaki ni ka Zakɔba nɛ, Lawa a lɛ kɔ ǹ sii goon kɛ lɛ bɛ́ bɛn mɛnɛn dɔn wɔ lɛa.
58011010	A giala, Abrahamu na á goã n yii diɛ, mà a golee a giã duduu ǹ kiwi yɛ, Lawa dinmaa bɛ́ kiwi mɛn a sii‐zɔɔ̃li laanka a dɔle lɛa.
58011011	Golee Lawa li na á toa, Abrahamu boo la á nɛ yɛ, a laanɛ á zizi kɔ, a lɔ Saaraa dɔ ná a ba boe la, a nɛ yɛ doo wa. A na á waa la, mà Lawa nə n lɛ kɔ la ka sii mɛn nɛ, mà á re bɛ zɛnɛɛ.
58011012	Bɛ lɛ na á toa, Abrahamu goon toto mɛn bɛ́ gɛ̀ dɔ a ganaa á nya, tɔrɔ gigiã bɔ a nɛ, gigiã ka lon a leeren bɛ́ lɔn, lɛ ná a ba la wa, ka yìsi mu lɛ‐a ǹ nyɔɔsɔ̃ bɛ́ lɔn.
58011013	Min sɔɔ kɛ tumaa na á gã golee Lawa li gɔ́ɔ̃ nɛ. Ǹ bɛa lɛ kɔ ǹ siin lɛn zɛnaa yɛ ǹ yii‐n wa. Sɛnɛ, maǹ nə́ ǹ yɛ ǹ nə́ fòo da ǹ nɛ sɔsɔɔ, ǹ nə́ pɛ mà ǹsɛn man gùlin laanka zii tɔ‐wɔlen lɛa kanaa kɛ nɛ.
58011014	Min mɛnɛn bɛ́ boo diɛ kɛnɛn, bɛn nə́ nyaa foaãnɛ mà ǹsɛn man giɛ dikion kɔ́n li.
58011015	Ǹ soo ǹ nə́ n bɔ ǹ mɛn nɛ, bɛ̀ maǹ nə́ bɛ koa ǹ yiri ni, bɛ̀ ǹ nə́ biikoo yɛ ǹ nə́ wusoo ǹ nə́ woo a nɛ.
58011016	Sonbore, maǹ nə́ goã giɛ dikion li, màn mɛn bɛ́ sóɛ ǹ miãn manɛ, bɛ giala, mà lon wɔ ke. Bɛ lɛ nɛ, bɛ̀ bɛa minin kɛn lɛn tá Lawa bíi, mà ǹsɛn Lawa, a ba sìi lɛa a ganaa wa. Á kiwi zɛnaa ǹ nɛ dinin.
58011017	Golee Lawa li na á toa, Lawa bɛ́ á n da Abrahamu gɔ́ɔ̃ li ke, Abrahamu lɛ kɔ á Izaaki kɔ wúlu màn lɛa. A na á n din zɛnaa á die a nɛgiĩ goon toto lɛ koe, a da yaa Lawa na á n lɛ kɔ a din lɛ wɔ gɔn la,
58011018	á pɛ: “Tɔrɔ n die boe n nɛ ka Izaaki barka nɛ.”
58011019	Abrahamu na á pɛ a din gɔ́ɔ̃ nɛ, mà pàã tá Lawa lon, a boo la a gere dɔ din yii kaa. Bɛ lɛ na á toa, a nɛ lɛ wusoo a ná a wɔ baa, ka n pɛ mà a yii na á kaa á n bɔ geren bii.
58011020	Golee Lawa li na á toa, Izaaki dɔ́ Lawa bǐɛ̃ bíi Zakɔba laanka Ezawu li nyɛɛnaan sii wɔ gɔn la.
58011021	Golee Lawa li na á toa, Zakɔba bɛ́ re giɛ̃, á Lawa bǐɛ̃ bíi Zozɛfu a nɛnyaanan li. A na á Lawa nyankɔ, bɛ̀ a n doa‐n a bàlà ganaa.
58011022	Golee Lawa li na á toa, Zozɛfu bɛ́ doe a giala‐nyɔmiɛ ganaa, á Izirayeli minin soo Ezipti gána‐n boo da, á dí kɔ ǹ la a din wen wɔ gɔn la.
58011023	Golee Lawa li na á toa, Muizu a yɛ kio, a yɛ wolen nə́ duru yǎa mui sɔɔ. A giala, ǹ nə́ ǹ nɛ lɛ a siĩnbaa yɛ, ǹ nyɛ́ɛ baa kii a dí‐pɛ kɛ‐n wa.
58011024	Golee Lawa li na á toa, Muizu bɛ́ á gole kɔ, á n piã ka kii a nɛlɔ a nɛbaa nɛ.
58011025	A din na á bɔ, mà asɛ fuu yɛ kun ka Lawa a zaman kɛ nɛ, mà bɛ á soɛ asɛ nə n nyɛnyɛɛ sii baraa nɛ, biikoo boɛɛn gɔ́ɔ̃ nɛ.
58011026	Lawa bɛ́ re a din a min mɛn boe diɛ, Muizu ga a ganaa, mà asɛ tɔ ziziɛ̃ bɛ a lɛa, mà bɛ á naforo gole lɛa á la Ezipti gána a naforon kɛn manɛ, a giala, a yii na á goã doa‐n saraa kɛ la.
58011027	Golee Lawa li na á toa, á soo Ezipti gána nɛ, a ná a nyɛ́ɛ baa kii a foo‐yoo kɛ‐n wa. Á n foo kaka kɔ, ka n pɛ mà yii bɛ́ a Lawa mɛn yii wa, mà asɛ yii n bɛ ganaa.
58011028	Golee Lawa li na á toa, á Kiɛ̃mala ǹ Zɔ́n kɛ a zɛnaa giala kɔ. Á pɛ mà ǹ mà pɛpɛsɛ̃ kiɛnlɛn ganaa, màn mɛn bɛ́ toɛ, Lawa a bɔ̀n‐dali kɛ baran n gɔn da Izirayeli minin nɛgiĩ bibinaa kɔ́n ganaa wa.
58011029	Golee Lawa li na á toa, ǹ nə́ sawɛɛ tà kɛ kuru, ka maǹ tɔ we tán gere la, a da yaa Ezipti minin bɛ́ ǹ nə́ daa, ǹ ná a lɛn zɔɔ̃, mu bɛn kũ.
58011030	Golee Lawa li na á toa, Izirayeli minin bɛ́ ǹ nə́ Zerikoo kiwi lɛnpɛnɛ lɛawaa sɔbaa gɔ́ɔ̃ nɛ, a kungɔnɔn nə́ kaa.
58011031	Golee Lawa li na á toa, Rahabu, lɔ kɔrɔ kɛ lɛ bɔ̀n baa kun ka Lawa bɔlɔ‐tiilin ni wa. A giala, á duru a ga gána ganaa wolen kɛn lɛn kũ doɛ̃.
58011032	Man die pii mà wàa doo kəni? Biikoo ba re yii ma lon ma boo da ma a yii gɔsɛ Zeediɔn wɔ gɔn la wa, ka Baraaki ni, Sansɔn nɛ, Zɛfte ne, Davida nɛ, Samayeli ni ka Lawa a boo gii‐dalin kɛn nɛ.
58011033	Ǹsɛn mɛnɛn bɛ́, ǹ nə́ yɔ bɔ kɔn ka gána tumun ni, golee Lawa li a lɛa, ǹ nə́ gɔ̀lɔ̀baa yɛ. Ǹ nə́ peperebaa ǹ dín nya, ǹ nə́ Lawa a lɛ kɔ ǹ siin yɛ n zɛnɛɛ. Ǹ nə́ yàran lɛ tã,
58011034	ǹ nə́ tɛ dadaran pàã nya, ǹ nə́ kirisibaa gɔya gɛ̀ ganaa. Ǹ nə́ goã pàã wɛɛnaan lɛa, ǹ pàã gole kɔ. Ǹ nə́ giĩbaa nyaa zia la, ǹ nə́ gána kɔsɔn zia‐baalin loo.
58011035	Golee Lawa li na á toa, lɔn tɛnɛn nə́ ǹ geren yɛ ǹ yii kaa, ǹ nə́ wusoo ǹ nə́ ǹ kɔ ǹ la. Sɛnɛ, gialakunun nə́ dɛ yɛ yǎa á woo dɔ gɛ̀ ganaa, ǹ nə́ n piã ka si a diɛ nɛ, mà ǹsɛn tá re yii kaa sonbore yii.
58011036	Gialakunun dɔn nə́ nɔmaa da‐yaa lɛa gɔn, ka sɛ̌n nɛ, ka fɔlɔ biɛn kaamaa nɛ, ka da kòso‐n ne.
58011037	Ǹ nə́ ǹ dɛ kɔlɔn nɛ, ǹ nə́ ǹ wɔsɔ ka kàka nɛ, ǹ nə́ ǹ yayawaa ka gɔya nɛ ǹ nə́ gã. Maǹ nə́ goã bibiə́ la, sère ki hinlaa bòe ki dɔnkɛn man nə́ goã ǹ ganaa, doobaabaa goã ǹ mìi ni, ǹ nə́ goã fuu yii, ǹ nə́ nɔmiɛ.
58011038	Kanaa lɛ goã kɔnboe bɛa minin kɛn lɛn nə goã a‐n wa. Maǹ nə́ goã n bibiĩ don biin ni, kelen la ka yala kɔrɔ gɔ́ɔ̃n nɛ.
58011039	Lawa siére sonbore pɛ, bɛa minin kɛn lɛn dinin tumaa wɔ gɔn la, ǹ golee Lawa li a lɛa. Sɛnɛ, ǹ lɛ kɔ ǹ siin lɛn sɛn zɛnaa yɛ ka ǹ yii‐n wa.
58011040	A giala, Lawa na á màn sonbore kɔ́n yɔrɔ bɔ wɔsɛn wɔ lɛa. A goã giɛ li, mà bɛa minin kɛn lɛn nə min lɛ‐piɛ̃n baa wɔsɛn baã wa.
58012001	Bɛa siére zaman gole kɛ lɛ tá wɔ lɛnpɛnɛ, ǹ nə́ ǹ golee Lawa li sii nyɛɛ wɔ nɛ. Bɛ lɛ‐n kəni, màn mɛn tumaa bɛ́ wɔa tɔ‐wɔ sàabiɛ, ka daa wɔ n piã bɛ nɛ, ka sii baraa kɛ dɔ nɛ n pɛnɛ wɔ ganaa fufuu. Ka daa, baa si a kɔn daa mɛn nə n nyaa wɔ nɛ, wɔ bɛ si ka sii simaa nɛ.
58012002	Ka daa wɔ ga Yezu ganaa, a din nə golee Lawa li lɛ a giala‐kɔle laanka a lɛ pã wole lɛa wɔ foo ne. Nyɛnyɛɛ mɛn bɛ́ koa‐n nɛ, á n yii doa bɛ la, á gɛ̀ wɔ gɔn ganaa kɛ si a ganaa, a ga‐a sìi lɛa wa. Bɛ kio, á giã gugurubaa ǹ bǎã nɛ Lawa a kii dankan gusin.
58012003	Sonbore, ka n taasɛ a din lɛ nɛ, màn mɛn bɛ́ toɛ, ka foo baran ziziɛ̃ ka gù gã wa. Á min baraan piãman si a ganaa.
58012004	Ka dɔn ziabaa lɛ gɔ́ɔ̃ nɛ, sii baraa zɛnaalin ganaa, ka tɔn yɔ bɔ á woo dɔ gɛ̀ ganaa wa.
58012005	Táa ka á n yiri koɛ ka doroo kɛ nɛ, Lawa n koe ka la ka a nɛnyaanan bɛ́ lɔn: “Maa nɛ, Dɛnaa bɛ́ n dii a nə́ n doree ke, n baran ga bɛ ganaa sii kiɛɛrɛ lɛa wa. Bɛ̀ a tá n zɛ̀rɛ biɛ, n foo baran ziziɛ̃ wa.
58012006	A giala, Dɛnaa bɛ́ min mɛn narɛ, a n bɛ lɛ dii a doroo, a bɛ́ lɛ koe nɛ mɛn ganaa, a n dɔlɔ boe bɛ lɛ ganaa.”
58012007	Ka ka doroo ǹ dɛ kɛ lɛ si ka ganaa, a giala, Lawa n ka kuĩ ka a nɛnyaanan bɛ́ lɔn. Sonbore, nɛ mɛn nɛ mà ǹ di na a ba dii a doroo wa?
58012008	Min tumaa wɔ gii bɛ́ dɛ a doroo mɛn nɛ, bɛ̀ kasɛn ba bɛ yii wa, haya, ka n min kɔsɔ a nɛnyaanan lɛa le, ka a Lawa wɔn lɛa wa.
58012009	Gɔ̀nɔn siĩ a díin nə́ yɛ wɔ lon, ǹ nə́ wɔ dɛ ǹ nə́ wɔ doroo, wɔ ǹ lɛ dɔ si. Sanparɛ ka Lawa mɛn bɛ́ lon a Díi lɛa, wɔ a re n doree bɛ nɛ, wɔ yiikoonaabaa taãn‐taãn yɛ wa?
58012010	Sonbore, wɔa gɔ̀nɔn siĩ a díin lɛn man nə́ wɔ dɛ, ǹ nə́ wɔ doroo, á kɔnpɛ ǹ dinin dùũ ni biikoo boɛɛn gɔ́ɔ̃ nɛ. Lawa lɛ sɛ n zɛnɛɛ wɔ dinin là a lɛa, á n die wɔ biɛ siĩni ka a din bɛ́ lɔn.
58012011	Dɛ a doroo din tumaa, a bǎã nɛ, a nyɛnyɛɛ diɛ wa, a n yɔrɔ kɔsiɛ diɛ. Sɛnɛ bɛ kio, min mɛnɛn nə doroo lɛ yɛ, a là n goɛ̃ ka là nyantoro laanka peperebaa nɛ bɛn ganaa.
58012012	Ka wusoo ka n gù wen yii, ka ǹ yii taãn‐taãnɛ.
58012013	Ka ga zii sonboren li ka kɔ ǹ lɛ, màn mɛn bɛ́ toɛ, kaa talaa wolen baran mɛnaa wa, sɛnɛ, ǹ wusoo ǹ zii saa.
58012014	Ka n doa ka ga là nyantoro li ka bii ni, ka min din tumaa nɛ, ka yoreenbaa nɛ. Bɛ̀ bɛ goɛ̃ ba a‐n wa, min kɔ́n ba Dɛnaa yii wa.
58012015	Ka n yiri kɔ ka dinin li, min kɔ́n baran da ka bɔ Lawa a bǐɛ̃baa kɛ li wa, min kɔ́n baran n baa da kɔɔsɛ lɛa, a bɔ tán a yoo, a minin tumaa lɔlɔkɔn, a ǹ ziziɛ̃ wa.
58012016	Ka n yiri kɔ, min kɔ́n baran naarɛbaali baa wa, hinlaa sàn kɔ Lawa‐n wole, ka Ezawu bɛ́ lɔn wa. Asɛ mɛn bɛ́ a ná a kiãbaa sã bǎã goon màn‐bii ganaa.
58012017	Ka á doɛ̃, bɛ kio, a bɛ́ mà á n giɛ li ǹ mɛn waáraa, mà ǹ di Izaaki Lawa bǐɛ̃ bíi asɛ li, ǹ di nə́ n piã nɛ. A boo la doo duduu, á bɛa sii kɛ lɛ bɔyaa wa, a laanɛ a ná a nyankɔ ka yii mu ni.
58012018	Min bɛ́ boe la, a n gɔn da Sinayii kele mɛn ganaa, kasɛn bie ka n mɔrɔ bɛ ganaa, ka Izirayeli minin wɔ bɛ́ lɔn wa. Ǹsɛn man nə́ n mɔrɔ bɛa kele lɛ ganaa, bɛ̀ tɛ gole n la, ka wɔlɔ tì gole ne, ka piɛ̃ gole ne,
58012019	ka lɛn gole dɔ nɛ, kaka ka bɛn wuu bɛ́ lɔn. Min mɛnɛn nə bɛ ma, bɛn ná a nyankɔ, mà ǹ ba n too koe boo lɛ ganaa, ǹ wo‐n nyɛɛn wa.
58012020	A giala, dí mɛn nə n pɛ ǹ nɛ, ǹ boo bɛa pàã la wa: “Min woo min, haalɛ ta tɔɔ dɔ din ni, a n die n gɔn diɛ kele kɛ lɛ ganaa, ǹ kɔlɔ kaã bɔ a ganaa.”
58012021	Ǹ màn mɛn yɛ, bɛ na á goã nyɛ́ɛ da ǹ màn gole lɛa taãn‐taãnɛ, yǎa Muizu din pɛ kɛnɛn: “Nyɛ́ɛ n ma ganaa, man bìn diɛ.”
58012022	Sɛnɛ, kasɛn man ká n mɔrɔ Siɔn kele kɛ ganaa, ka Lawa yiikoonaa a kiwi kɛ nɛ, Lon a Zeruzalɛmu ke, ka a lon a dia dí‐a wole duu damata kɛ nɛ.
58012023	Ka n ká n mɔrɔ zaman kɛ ganaa zɔ́n zɛnɛɛ, bɛn man ka Lawa a nɛgiĩ bibinaan bɛ́ lɔn, ǹ tɔn nə́ kiɛ̃ nɛ lon gɔ́ɔ̃ nɛ. Ká n mɔrɔ Lawa ganaa, a din mɛn bɛ́ min tumaa a kiri‐kuruli lɛa. Ká n mɔrɔ min sonboren telenboenən ganaa, min mɛnɛn lɛn lɛ bɛ́ piɛ̃ nɛ.
58012024	Ká n mɔrɔ Yezu ganaa, asɛ mɛn bɛ́ á lɛ kɔ kɔn la dii lɛ a zɛlɛ baa. Ka ǹ ká n mɔrɔ a mà kɛ ganaa min pii, mà mɛn bɛ́ dí gole nyɛɛ á la Abeli wɔ nɛ.
58012025	Ka n yiri kɔ ka dinin li, ka baran n piã mà ka a n too koe Lawa kɛ lon, boo diɛ ka‐n wa. A giala, Izirayeli minin lɛn bɛ́ Sinayii kele li, ǹ nə n too kɔ ǹ gɔn waaman wole lɛ lon wa. Ǹ kirisibaa dɔlɔ lɛ ganaa wa. Sanparɛ ka wɔsɛn nɛ, bɛ̀ wɔ n piã wɔ n too kɔ lon a Lawa kɛ lon boo diɛ wɔ‐n wa, wɔ dɔn ba kirisibiɛ dɔlɔ lɛ ganaa wa,
58012026	Asɛ mɛn bɛ́ a lɛn bìn da tán ganaa, a din lɛ n boo kɛ pii wɔ‐n kanna: “Masɛ n die wusii ma bìn da tán lɛ ganaa gunyin goon doo. Bɛ din sɔɔ̃ bie wa, ma á re bìn diɛ lon dɔ ganaa.”
58012027	Bɛa "gunyin goon doo" kɛ lɛ n nyɛɛ, mà kanaa diɛ kɛ lɛ a màn bìn‐dali tumaa á re papaɛ̃, mà a bìn‐dali baãnaa n die goɛ̃.
58012028	Wɔ dinin man wɔ gána yɛ, a kiɛ̃ duduu wa. Ka daa wɔ barka da Lawa nɛ. Ka daa wɔ dí nya nɛ ka yɔrɔ kɛ nɛ, kɔɔ̃n a ganaa, bɛ n ka a guguru kɔ nɛ, ka a nyɛ́ɛ baaman nɛ.
58012029	Sonbore, wɔa Lawa lɛ n ka tɛ bɛ́ lɔn, á n màn kuĩ lenlen.
58013001	Ka toa dɔɔ̃nbaa ǹ kɔn‐narɛɛ goã ka bii.
58013002	Ka yiri baran bɔ tiin kũ doɛ̃‐n wa. Bɛ a zɛnaa barka nɛ, min tɛnɛn nə́ lon a dia dí‐a wolen tiibaa kũ, ǹ nə́ ǹ dɔ̃ wa.
58013003	Ka n yiri kɔ ka kòso nɛn nɛ, ka n pɛ mà ka dɔn man kòso‐n kunun ǹ ni. Ka n yiri kɔ nɔmaa‐wɔlen kɛn dɔn nɛ, a giala, ka tá ǹ sii giala miɛ.
58013004	Min tumaa zín wɔ kɔn‐wɔ nɛ. Giĩ laanka lɔ goã bɔlɔgoondɛnan lɛa. A giala, mà Lawa á re kiri kuri naarɛbaalin laanka min kɔrɔn la.
58013005	Wɔrɔ‐narɛɛ baran goã kaa sii tumaa zɛnaa mìi lɛa wa. Màn mɛn bɛ́ ka lon, ka toa bɛ ka yii kã. A giala, Dɛnaa din na á pɛ: “Haayii! Ma a re n gɔn boe n ganaa duduu wa, ma a re n toɛ walan wa.”
58013006	Bɛ lɛ taman yii, wɔ á boe la wɔ pɛ ka foo tãbaa nɛ: “Dɛnaa n maa dɔmalɛ wole lɛa, ma a re nyɛ́ɛ biɛ màn kɔ́n nɛ wa. Minbuiin nɛ n boe la a wàa zɛnaa ma nɛ?”
58013007	Ka n yiri kɔ kaa lɛlɛ a nyɛɛnaandɛnan kɛn nɛ, ǹ mɛnɛn nə Lawa a boo lɛ pɛ ka nɛ. Ka ga ǹ tá kanaa a tɔ wɔ ǹ gɔn kɛ laanka ǹ gɛ̀ wɔ ǹ gɔn kɛ ganaa, ka toa ka ǹ golee Lawa li lɛn zɔɔ̃.
58013008	Yezu Krita bɛ́ lɔn gunun, a n miɛ̃ pelo, a n die goɛ̃ miɛ̃ yǎa duduu.
58013009	Ka baran toa ǹ ka yiri sã ka daraa tɔrɔ diin ni wa. A giala, a n siĩni min foo tã kɔ Lawa a bǐɛ̃baa barka nɛ. A baran tã kɔ màn‐biin bɔkɔnlɛ gɔn wa. A giala, min mɛnɛn nə n saa bɛn li, ǹ là kɔ́n yɛ a‐n wa.
58013010	Wɔsɛn wúlu màn tan, Lawa guguru kɔ ǹ wɔ nɛ. Min mɛnɛn bɛ́ tɔn dí nyɛɛ Lawa a kion zizi kɛ nɛ, bɛn ba boe la ǹ saa ǹ sɔ̃ wa.
58013011	Wúlu‐bɔlen kiã n we nyɛɛnaan bǎã sonbore kɛ nɛ ka tɔɔn mà nɛ, sii baraan nya a lɛa, sɛnɛ, ǹ siĩn manə n tiɛ̃ kiwi lɛ kio.
58013012	Bɛ lɛ a lɛa nɛ, Yezu dɔ́ gɛ̀ wɔ kiwi lɛ kio, á zaman lɛ yoreen kɔ ka a din mà nɛ.
58013013	Ka daa wɔ dɔn nə soo, wɔ wo a li kiwi lɛ kio, wɔ dɔn na a din sìi kɛ lɛ si wɔ ganaa.
58013014	A giala, kiwi ba wɔ lon kanaa kɛ nɛ, wɔ n die giɛ̃ a nɛ duduu wa, wɔ n giɛ biɛ̃ ǹ wɔ kɛ li.
58013015	Ka daa, Yezu din barka nɛ, wɔ Lawa guguru kɔ, bɛ goã wɔa wúlu mànan lɛa, bɛ giala, mà wɔ a tɔ bɔ ka wɔ lɛ nɛ.
58013016	Ka yiri baran bɔ bǐɛ̃ zɛnaa kɔn nɛ laanka dɔkɔnlɛ‐n wa. A giala, bɛ miã siin lɛn zɛnaa á kɔɔ̃n Lawa ganaa, maǹ ka wúlu mànan bɛ́ lɔn.
58013017	Ka kaa nyɛɛnaandɛnan bɔlɔ si, ka goã doroo ne ǹ ne. Sonbore, maǹ giɛ ka telenboenən walan, a giala, ǹ tá re n bɔlɔ pii Lawa yɔrɔ‐a bɛ a lɛa. Bɛ̀ ka á ǹ bɔlɔ sii, ǹ tá re dí nyɛɛ ka nyɛnyɛɛ nɛ. Bɛ̀ ka a ǹ bɔlɔ sii wa, ǹ tá re nyɛɛ ka yɔrɔ kɔsiɛ nɛ. Bɛ̀ á yɔrɔ kɔsiɛ baa, ka dɔn dinin là ba a‐n wa.
58013018	Ka Lawa nyankɔ wɔ a lɛa, a giala, wɔ á waa‐n la, wáa wɔ foo ba wɔ zɛ̀rɛ biɛ wa, wɔ ǹ giɛ li, wɔ tɔ sonbore wɔ biikoo tumaa li.
58013019	Man ka nyankoe ka ma foo din tumaa nɛ, máa ka bɛ zɛnaa, màn mɛn bɛ́ toɛ, Lawa ma dia ka li fufuu.
58013020	Lawa din na á wɔa Dɛnaa Yezu, Sèren Lɛduuə́li gole kɛ yii kaa, á bɔ geren bii. A din na á lɛ kɔ duduu wɔ ka minbuiin nɛ nɛ, á bɛ a sonborebaa nyaa ka Yezu a gɛ̀ barka nɛ. Man bɛa Là Nyantoro Kɔle Lawa kɛ lɛ nyankoe,
58013021	máa a die a pàã kɔ ka la, ka boo la ka a din dùũ sii sonbore kɛ yii zɛnaa. A din die a na a din dùũ siin zɛnaa wɔsɛn ganaa, ka Yezu Krita barka nɛ. Gugurubaa goã a din wɔ lɛa yǎa duduu! A n miɛ̃.
58013022	Dɔɔ̃nɔn lɛn, man ka nyankoe, ka doroo ǹ boon kɛn si ka ganaa. Kɛ din nə boo nɛ paa kooro lɛa ma á diɛ ka la.
58013023	Ka dɔ̃ mà ǹ nə́ wɔ dɔɔ̃n Timote da. Bɛ̀ á daa fufuu, ma á re die n yii koe ka li kun ni.
58013024	Ma á fòo diɛ kaa nyɛɛnaandɛnan tumaa nɛ, ka Lawa nyankɔlen tumaa nɛ. Italii minin tá fòo diɛ ka nɛ.
58013025	Lawa a bǐɛ̃ die a goã kun ka tumaa nɛ!
59001001	Masɛ Zaaki, Lawa laanka Dɛnaa Yezu Krita a bɛ̀rɛ n sɛ́wɔ kɛ diɛ. Lawa a minin mɛnɛn bɛ́ pɛsiɛ̃‐n kanaa paǹ tumaa nɛ, ka Izirayeli tɔrɔ fulupaa kɛ bɛ́ lɔn, ma á fòo diɛ ka tumaa nɛ.
59001002	Ma dɔɔ̃nɔn lɛn, ka bɛ́ nɔmaa tɔrɔ mɛn tumaa we, ka toa ka n nyɛnyɛɛ bɛ gɔ́ɔ̃ nɛ.
59001003	A giala, ka á doɛ̃, bɛ̀ kaa golee Lawa li nə́ n si nɔmaa la, bɛ lɛ n die ka sii simaa nɛ.
59001004	Sɛnɛ, ka toa kaa sii simaa yɛ foaãnɛ, màn mɛn bɛ́ toɛ, kaa sii lɛ pã a dɔ a lɛ dan ganaa, sii kɔ́n baran ka bɔ a ka daa wa.
59001005	Bɛ̀ sii‐doɛ̃ nyaabaa min mɛn ganaa, ǹ dɛnaa na a nyankɔ Lawa la, á die koe la. A giala, Lawa n boe a din ni, bɛ̀ a bǐɛ̃ baa min tumaa la miɛ̃, a min sɔ̀n pii a tɔn gɔ wa.
59001006	Sɛnɛ, ǹ dɛnaa na a nyankɔ ka goleemali ni, a baran n gɔ́ɔ̃ baa paa wa. A giala, bɛ̀ min mɛn tá n gɔ́ɔ̃ biɛ paa, bɛa dɛnaa yiri nə n penpelen diɛ, ka piɛ̃ bɛ́ kɔ̀ mu siɛ, bɛ̀ a na a penpelen da lɔn.
59001007	Bɛ miã min kɛ baran n yiri koa a ganaa, mà Dɛnaa á die màn kɔ́n koe la wa,
59001008	a giala, a gɔ́ɔ̃ n paa, a sii kɔ́n ba a giala la wa.
59001009	Bɛ̀ Lawa dɔɔ̃n doobaa mɛn saa á da lon, bɛa dɛnaa nə n nyɛnyɛɛ a saa a da lon lɛ taman yii.
59001010	Bɛ̀ pàãma dɔ mɛnaa, a dɔ nə n nyɛnyɛɛ a mɛnaa lɛ taman yii. A giala, da buu bɛ́ papaɛ̃ fufuu lɔn, pàãma dɔ n die papaɛ̃ miɛ̃.
59001011	Bɛ̀ wasa bɔ ka a sɛ̀ fuu kakaarɛ kɛ nɛ, a n da lɛ laɛ. A buu n kiɛ, a siĩnbaa n papaɛ̃. Pàãma dɔ n die papaɛ̃ a nya ǹ dín bii miɛ̃.
59001012	Min mɛn bɛ́ nɔmaa sii a ganaa, bɛa dɛnaa wɔ á re bǐɛ̃ koe. A giala, bɛ̀ a bɔ a‐n ka bǐɛ̃ nɛ, á re yiikoonaabaa yii. Min mɛnɛn bɛ́ Dɛnaa narɛ, a na á n lɛ kɔ, mà á die bɛ lɛ koe ǹ la.
59001013	Bɛ̀ da ma gɔ́ɔ̃ li min yɛ, ǹ dɛnaa baran pɛ mà Lawa sii‐n wa. A giala, min ba boe la a n da Lawa gɔ́ɔ̃ li wa, Lawa dɔ a die n diɛ min gɔ́ɔ̃ li wa.
59001014	Bɛ̀ min yii bɔ sii mɛn li, bɛ lɛ n bebele a kũ ka kan bɛ́ lɔn, a da sii ni.
59001015	Bɛ̀ yii bɔ sii li dɔ wɔ foo ne á nya, bɛ lɛ n die ka sii baraa nɛ. Bɛ̀ sii baraa dɔ nə́ n din yɛ, bɛ lɛ n die ka gɛ̀ nɛ.
59001016	Ka baran ka dinin bebele wa, ma dɔɔ̃n narɛɛ wolen lɛn.
59001017	Lawa bɛ́ wɔ goe ka màn mɛn tumaa nɛ, màn sonbore ne, a lɛ piɛ̃maa nɛ. A din na á folo‐kaalin zɛnaa á ǹ kaa lon. Lawa ba n bɔyɛɛ ka bɛa mànan lɛn bɛ́ lɔn, bɛ̀ a fulu a wusoo a tii wa; bɔyaa ǹ gɔn ba a ganaa paǹ kɔ́n li wa.
59001018	A na á kɔɔ̃n kɔ Lawa ganaa, a yiikoonaabaa dii kɔ wɔ la ka a boo sonbore kɛ barka nɛ, màn mɛn bɛ́ toɛ, a bɛ́ re min kɔsɔn mɛnɛn dɔn yii miɛ̃, wɔ bɛn nyɛɛnaandɛnan baa.
59001019	Ka dɔ̃, ma dɔɔ̃n narɛɛ wolen lɛn, didie doamaa nɛ a n too kɔ doɛ̃, min kɔ́n baran n lɛ fuu kɔ a boo da wa, min kɔ́n foo baran yoo fufuu wa.
59001020	A giala, bɛ̀ min foo yoo, a bɛ́ sii mɛn zɛnɛɛ bɛ gɔ́ɔ̃ nɛ, bɛ a boe la a goã pepere Lawa yɔrɔ‐a wa.
59001021	Bɛ lɛ taman yii, sii mɛn tumaa bɛ́ gɔ̀ loe min ganaa, ka n bɔ bɛ wɔlɔ li, ka nya ǹ dí babaraa tumaa nɛ. Lawa na a boo mɛn wɔ ka foo ne, ka lɛ kɔ bɛ ganaa ka din gisiĩ ni, a giala, á boe la a ka kirisibaa.
59001022	Ka toa ka tɔ wɔ, a kɔnpɛ ka Lawa a boo lɛ‐n ka tɛrɛɛnɛ. Ka baran n too kɔ a ganaa kooro, ka ka dinin bebele wa.
59001023	A giala, bɛ̀ min tá n too koe Lawa a boo lɛ ganaa, a ná a tɔ we á kɔnpii‐n wa, bɛa dɛnaa n kɔnboe ka giĩ kɔ́n nɛ, giɛ a din a minbuiinbaa ǹ yɔrɔ kɛ ganaa damalon ne.
59001024	A bɛ́ á ga a din ganaa á nya á woo, a bɛ́ lɔn, a yiri bɔ gɔrɔ.
59001025	Sɛnɛ, bɛ̀ min mɛn nə́ n yii wɔ Lawa a minin doroo ǹ boo lɛ piɛ̃ kɛ‐n taãn‐taãnɛ, bɛ mɛn bɛ́ wɔ boe sii ni, bɛ̀ n dɛnaa nə́ n doa a ganaa ka a parsiini, a bɛ́ boo mɛn miɛ, bɛ̀ a yiri á goɛ̃ bɛ nɛ, á n tɔ we á kɔnpii ni, Lawa n die barka we bɛa dɛnaa nɛ a nya ǹ dín gɔ́ɔ̃ nɛ.
59001026	Bɛ̀ min pɛ mà a n Lawa a zii tɔ we, a lɛ dɔ ná a kuĩ wa, bɛa dɛnaa na a din bebele, a Lawa a zii tɔ we lɛ n kooro lɛa.
59001027	Zii mɛn bɛ́ siĩni, á n pepere dɔn Díi Lawa yɔrɔ‐a, bɛ n ka kɛ nɛ: N nə n dɔ nɛ‐toenən laanka lɔ giɔɔrɔn lɛ ǹ nɔmaa gɔ́ɔ̃ nɛ, n nə n parabaa ka kanaa siin ni, màn mɛn bɛ́ toɛ, n baran gɔ̀ lɔ n din ganaa wa.
59002001	Ma dɔɔ̃nɔn lɛn, goleemali mɛn bɛ́ ka lon wɔa Dɛnaa Yezu Krita nɛ, gugurubaa bɛ́ asɛ mɛn nɛ, ka baran n toa bɛ gɔ́ɔ̃ nɛ, ka minin bɔkɔnlɛ wɔ wa.
59002002	Bɛ̀ min na á daa wɔ ka bii kaa lɛsɔkɔn bǎã nɛ, a gòon ganaa ǹ kaaranan nə́ sana lɛa, a wɔ ǹ dɔnkɛ n siĩni; min doobaa kɔ́n dɔ́ daa ka dɔnkɛ kun ná a ganaa,
59002003	bɛ̀ n yaa ka dɔnkɛ sonbore wɔle lɛ bɔ ka yii ni, ka n yɔrɔ bǐɛ̃ da bɛ la, ka pɛ nɛ: «Da giã tán bǎã sonbore kɛ nɛ,» bɛ̀ ka pɛ doobaa lɛ sɛ nɛ: «Giã lon, hinlaa, da giã tán furu‐n wɔa dankan li»;
59002004	bɛ gɔ́ɔ̃ nɛ, ka bie ka bɔkɔnlɛ wɔ ka dinin bii wa? Ka bie ka kiri kuru ka taasiɛ babaraa‐n wa?
59002005	Ka n too kɔ, ma dɔɔ̃n narɛɛ wolen lɛn. Min mɛnɛn bɛ́ doobaan lɛa kanaa minin yii li, Lawa na á bɛn lɛn bɔ, mà ǹ pàãman baa goleemali gɔ́ɔ̃ nɛ, ǹ Lawa a piɛ dɔ yɛ. Lawa na á n lɛ kɔ, mà á die bɛ lɛ koe a narɛɛ wolen la.
59002006	Sɛnɛ, kasɛn bɛ́ ka doobaa yii puusə kɔ! A da yaa paãman lɛn man fuu nyɛɛ ka nɛ, bɛ̀ ǹ ka bíi, ǹ wo kiri wɔ ka ganaa, ta mà lɔn?
59002007	Ǹ bɛ́ ka bíi ka tɔ sonbore mɛn nɛ, táa ǹ dinin lɛn man bɛ lɛ dɔ ziziɛ̃?
59002008	Sonbore, kii Lawa dí‐pɛ mɛn kɔ, bɛ̀ ka á bɛ tamaɛ á kɔnpii ka a boo ne, sii sonbore n ka bɛ nɛ ka á zɛnɛɛ. «N nə n miã kɔsɔ narɛ ka n bɛ́ n din narɛ lɔn.»
59002009	Sɛnɛ, bɛ̀ ka á bɔkɔnlɛ we, sii baraa nɛ ka á zɛnɛɛ. Lawa a dí‐pɛ dɔ n ka zɛ̀rɛ biɛ, a giala, ka ǹ bɔlɔ tii wolen lɛa.
59002010	Sonbore ne, bɛ̀ min mɛn Lawa a dí‐pɛn kɛn goon din sɔɔ̃ ziziɛ̃, a zɛ̀rɛ n ka ǹ tumaa nɛ, haalɛ ta a ná a gialakunun kɛn tumaa tamaa.
59002011	A giala, Lawa mɛn bɛ́ á pɛ mà n baran naarɛ baa wa, a din lɛ dɔ na á pɛ mà n baran gɛ̀ dɛ wa. Bɛ̀ n ba naarɛ biɛ wa, sɛnɛ, bɛ̀ n tá gɛ̀ dii, ma nə n Lawa a dí‐pɛn bɔlɔ tii.
59002012	Ka toa kaa boo da ǹ gɔn laanka kaa tɔ wɔ ǹ gɔn kɔnpɛ ka Lawa a dí‐pɛn lɛn nɛ, bɛn mɛnɛn bɛ́ wɔ boe sii ni. A giala, Lawa n die kiri kuri ka la, a kɔnpɛ ka bɛn lɛn nɛ.
59002013	Min mɛnɛn bɛ́ ǹ nə ǹ miãn makara dɔ̃ wa, bɛ̀ Lawa á die kiri kuri bɛn la ǹ mɛn pinaa, a die ǹ dɔn makara doɛ̃ wa. Makara doɛ̃ á kiri siɛ a bɔ min la.
59002014	Ma dɔɔ̃nɔn lɛn, bɛ̀ min pɛ mà goleemali tá asɛ nɛ, bɛ̀ a ba n doɛ̃ a zɛnaa ǹ sii li wa, bɛ n wàa bǐɛ̃ koe? Bɛ miã goleemali kɛ á boe la a min kirisibaa?
59002015	Ká bɛ̀ wɔ ǹ mɔnaa wɛɛ n ka dɔɔ̃ngiĩ, hinlaa ka dɔɔ̃nlɔ mɛn ganaa, màn‐bii dɔ ná a ba a lon á n die bii babaraa wa,
59002016	bɛ̀ kaa min goon pɛ ǹ nɛ: «Ka wo ka bǐɛ̃ nɛ, ka wɔ ǹ mɔnaa yɛ ka nyan kurəə ne, ka màn bii ka kã.» Ǹ laadoo bɛ́ màn mɛn ganaa, bɛ̀ ka bɛ kɔ ǹ la wa, boo kɛ n wàa bǐɛ̃ koe?
59002017	Goleemali lɛ dɔ n miɛ̃. A din sɔɔ̃, bɛ̀ a ba yii zɛnaa ǹ sii li wa, goleemali gere ne.
59002018	Sɛnɛ, min tá boe la a pɛ: «Goleemali tá min kɛ nɛ, a zɛnaa ǹ siin man masɛ dɔ lon.» Masɛ n pii bɛa dɛnaa nɛ: «N goleemali lɛ nyaa ma nɛ, zɛnaa ǹ siin goɛ̃ ná a ba n wa. Bɛ kio, ma dɔ tɔ́n maa goleemali nyaa n nɛ ka zɛnaa ǹ siin ni.»
59002019	Táa n waa la mà Lawa n goon toto? Bɛ á siĩni! N dɔ bɛ́ n waa la lɔn, nɔ̀ɔnɔn dɔn man nə́ waa la miɛ̃, ǹ gɔ̀nɔn yii n bìn diɛ nyɛ́ɛ gɔn.
59002020	Baãnaa nɛɛ! N tá li n dɔ̃ mà bɛ̀ zɛnaa ǹ sii ba goleemali‐n wa, mà a là banban?
59002021	Bɛ̀ ń yaa Lawa wɔ digolo Abrahamu kũ min peperen lɛa, wàa a lɛa nɛ? A zɛnaa ǹ siin lɛa nɛ. A giala, á Lawa bɔlɔ si, mà a tá a nɛgiĩ Izaaki biɛ wúlu bɔ ǹ màn lɛa.
59002022	Táa ń yɛ: Goleemali laanka a zɛnaa ǹ siin lɛn man nə́ goã dí nyɛɛ kun. Zɛnaa ǹ siin lɛn man nə́ goleemali lɛ lɛ pã.
59002023	Ká Lawa a boo bɛ́ á pɛ lɔn: «Abrahamu nə́ n foo doa Lawa ganaa. Bɛ lɛ na á toa Lawa kũ min pepere lɛa», á bíi mà a din a giaára.
59002024	Ká yɛ kəni! Goleemali din sɔɔ̃ bie toɛ Lawa lɛ kɔ min ganaa wa, yǎa zɛnaa ǹ siin lɛn nə goɛ̃ kun ni.
59002025	Lɔ kɔrɔ Rahabu kɛ dɔ wɔ na á n baa miɛ̃. A zɛnaa ǹ siin lɛn man nə́ toa Lawa lɛ kɔ a ganaa. A giala, á lɛ kɔ á Izirayeli minin dia dí‐a wolen kũ, á ǹ tamaa doɛ̃, á ǹ kaa zii kɔsɔ la, ǹ nə́ la ǹ nə́ woo.
59002026	Sonbore ne, bɛ̀ fɔfoã ba min ni wa, a bɛ́ gere lɛa lɔn; goleemali dɔ n miɛ̃, bɛ̀ zɛnaa ǹ siin ba kun ni wa, goleemali gere ne.
59003001	Ma dɔɔ̃nɔn lɛn, ka tumaa baran n gɛlɛ minin daraa li wa. A giala, ka á doɛ̃, wɔsɛn mɛnɛn bɛ́ minin darɛɛ, wɔa kiri á die kaka koe á la min gialakunun kɛn wɔ nɛ.
59003002	Wɔ tumaa á siɛ̃ yɔrɔ gigiã la. Min mɛn bɛ́ a siɛ̃ a da ǹ boo gɔ́ɔ̃‐n wa, bɛa dɛnaa a minbuiinbaa lɛ na á pã, á boe la a n din kũ ka sii tumaa nɛ.
59003003	Bɛ̀ ń yaa wɔ tá karafɔ we sùi lɛ‐n, wɔ n giɛ li wáa a wɔ bɔlɔ ma. Wɔ n doree wɔ dinin ni ka bɛa yɔrɔ lɛ nɛ, wɔ wo ne wɔ dinin dùũ bǎã nɛ.
59003004	Ka ga mu la ǹ goo kɛ dɔ ganaa: A laanka a golebaa tumaa nɛ, a dabaali bɛ́ li a wo bǎã mɛn nɛ, a n diɛ baa ganaa ka màn bɔbɔnboɛɛn nɛ a wo‐n walan, haalɛ ta piɛ̃ n boe n diɛ lɛ lɔn.
59003005	Minbuiin nɛ lɛwɔn dɔ n miɛ̃. Gɔ̀nɔn siĩ paǹ boɛɛn nɛ, sɛnɛ, a da ǹ boon nə́ la a din ni. Tɛ boɛɛn bɛ́ boe la a daã gole kũ lɔn, ka n yiri koa bɛ nɛ!
59003006	Lɛwɔn nə goon ka tɛ nɛ. Màn baraa nɛ. Wɔ gɔ̀nɔn paǹ goon ne, a din lɛ dɔ n gɔ̀nɔn gialakun kɛ tumaa diɛ sii ni, bɛa tɛ lɛ n bɔ̀n da ǹ tɛ gole lɛa.
59003007	Minbuiin nɛ a foɛ̃ màn tɔrɔ kɔ́n a doroo li wa: don mànan nɛ, bàanan nɛ, màn nɔ̀ giɛraa tán‐a wolen laanka zɔ̀nɔn nɛ, minbuiin nɛ boo la á ǹ tumaa doroo a din ni.
59003008	Sɛnɛ lɛwɔn sɛ, min kɔ́n ba boe la a lɛwɔn doroo a din ni wa. Màn babaraa nɛ, a giɛ̃ kiĩn doɛ̃ wa. A bɛ́ piɛ̃‐n ka sèwò mɛn nɛ, bɛ á gɛ̀ dii!
59003009	A din lɛ‐n wɔ tá wɔa Díi Lawa tɔ boe ne. A din lɛ dɔ nɛ, wɔ tá lɛn pɛpiã bíi minbuiinin li ni, Lawa nə ǹ mɛnɛn lɛn zɛnaa a din a kɔnboen lɛa.
59003010	Boo bǐɛ̃ laanka a baraa nɛ, ǹ tumaa n boe a din lɛ goon kɛ lɛ nɛ. Ma dɔɔ̃nɔn lɛn, a siĩni a n baa miɛ̃ wa.
59003011	Mu yala goon ba boe la a mu kɔɔ̃n bɔ, a na a kɔɔsɛ dɔ bɔ ka a din yala lɛ goon kɛ lɛ‐n wa.
59003012	Ma dɔɔ̃nɔn lɛn, gɔ́rɔ da a boe la a nɛ kɔ olivie nɛ lɛa wa, rezɛ̃ da a boe la a nɛ kɔ gɔ́rɔ nɛ lɛa wa. Mu yala mɛn bɛ́ yìsi mu boe, a din kɛ lɛ a boe la a mu kɔɔ̃n dɔ bɔ wa.
59003013	Die n sii doɛ̃ ka bii, yiri ná a lon? Bɛa dɛnaa na a sii‐doɛ̃ lɛ nyaa ka a tɔ wɔ ǹ gɔn sonbore ne, ka din‐gisiĩ ni a zɛnaa ǹ siin gɔ́ɔ̃ nɛ.
59003014	Sɛnɛ, bɛ̀ foo a wuu pɛ babaraa laanka zɔɔ̃ kɔn‐a ǹ taasiɛ ka gɔ́ɔ̃ pã, ka nyan soɛ bɔ ka n dinin baa sii doɛ̃ wolen lɛa, a da yaa sonbore ná a ba ka lon wa.
59003015	Bɛa sii‐doɛ̃ kɛ tɔrɔ bie boe lon a Lawa li wa: kanaa minbuiinin dinin sii‐doɛ̃ n ka bɛ nɛ, Sɛtaan nə́ koe ǹ la.
59003016	A giala, foo a wuu pɛ laanka zɔɔ̃ kɔn‐a bɛ́ bǎã mɛn nɛ, sii lɔlɔkɔn‐a laanka sii bɔnɛɛ tɔrɔ tumaa dɔ n walan.
59003017	Sɛnɛ, Lawa bɛ́ sii‐doɛ̃ mɛn koe, bɛ̀ bɛ tá min mɛn lon, bibinaa nɛ, a bɛ miã sii gɔgɔrɛ kɛ zɛnɛɛ wa, bɛa sii‐doɛ̃ lɛ n die ka là nyantoro ne. Ǹ dɛnaa a sii n basiɛ̃ nɛ, a n giɛ minin lɛ kaa kun li. Ǹ dɛnaa a makara doɛ̃ n gole, a n sii sonbore zɛnɛɛ parsiini. Ǹ dɛnaa ba n gɔ́ɔ̃ lonlankoe wa, a bɔlɔ paa pii min ni wa.
59003018	Min mɛnɛn bɛ́ giɛ là nyatoro li, bɛn man peperebaa a là yii là nyantoro gɔ́ɔ̃ nɛ.
59004001	Wàa mɛn nə ka kiɛ kɔn, á n toɛ dɔn ka á kɔn lɛ babaɛ̃? Kaa bɔlɔ sɛ̀ mui siin mɛnɛn bɛ́ ka gialaa, táa bɛn lɛn manɛ!
59004002	Ka yii bɛ́ boe màn mɛn li, bɛ̀ ka á yii wa, ka ǹ gɛ̀ dii. Ka foo bɛ́ wuu pii màn mɛn li, bɛ̀ a boe la á kaa wɔ biɛ wa, ka ǹ zia diɛ, bɛ̀ ka kɔn dɛ. Màn mɛn sii bɛ́ ka ganaa, bɛ̀ ń yaa ka a yii wa, ka n ka ba a nyankoe Lawa lon wa.
59004003	Ta ka a nyan dɔ din kɔ ka a yii wa, a giala, kaa taasiɛn ba siĩn wa. Ka bɛ́ màn mɛn nyankoe, ka n giɛ li ka ka dinin foo sii zɛnaa nɛ.
59004004	Ka min naarɛn kɛn! Ka a doɛ̃ mà bɛ̀ min kanaa baa giaára lɛa, mà a na á Lawa baa zɔ́ɔ wa? Min mɛn bɛ́ giɛ li mà a kanaa a giaára baa sɛn, bɛa dɛnaa nə n din biɛ Lawa a zɔ́ɔ lɛa.
59004005	Lawa a boo na á pɛ: «Lawa yiikoonaabaa ǹ fɔfoã mɛn da wɔ nɛ, a n zuũ boe bɛ la.» Ka n taasɛ mà boo kooro na á diɛ kən le?
59004006	Sɛnɛ, Lawa din nə pàã koe wɔ la doo, wɔ boo la wɔ n dinin si wɔa taasiɛ baraan la. Bɛ lɛ na á toa a boo á pii: «Lawa n zia diɛ din gole kɔlen ganaa, sɛnɛ, a na a sonborebaa nyɛɛ din gisĩ wolen manɛ.»
59004007	A bɛ́ miɛ̃, ka n dinin boɛɛn kɔ Lawa nɛ. Sɛnɛ, ka golee Sɛtaan yɔrɔ‐a ka n gòãn doa a ganaa. Bɛ̀ ka bɛ zɛnaa, á die woe sɔsɔɔ a n bɔ ka li.
59004008	Ka n mɔrɔ Lawa ganaa, a dɔ á die n mɔrɛ ka dɔn ganaa. Sii baraa zɛnaalin lɛn, ka n gɔn pii ka bɔ sii baraa nɛ. Gɔ́ɔ̃ paa dɛnan lɛn, ka n gɔ́ɔ̃ kaa dɛ!
59004009	Ka toa kaa zɛnaa ǹ siin lɛn nə foo ziziɛ̃ da ka dinin ganaa, ka wuu pɛ, ka n lala da. Ka nyan pɛ mà ka n yaa we wa dɛ, ka doamaa‐n ka wuu pɛ! Ka nyan pɛ mà ka nə n nyɛnyɛɛ wa dɛ, ka foo doamaa nɛ a ziziɛ̃!
59004010	Ka n dinin gisĩ Dɛnaa giulun, á die ka mìi siɛ lon.
59004011	Dɔɔ̃nɔn lɛn, ka nyan lɛ pɔrɔ kɔn ganaa wa. Bɛ̀ min mɛn tá lɛ pɔrɛɛ ǹ miã ganaa, hinlaa bɛ̀ á zɛ̀rɛ koɛ a ganaa, bɛa dɛnaa n lɛ pɔrɛɛ Lawa a dí‐pɛ ganaa, á n zɛ̀rɛ koɛ a ganaa. A da yaa, bɛ̀ n tá zɛ̀rɛ koɛ Lawa a dí‐pɛ ganaa, n bie a tamaali lɛa doo wa, sɛnɛ, a zɛ̀rɛbaali nə n ne.
59004012	Lawa goon toto din sɔɔ̃ na á dí‐pɛn lɛn koa, a din nə kiri‐kuruli lɛa. A din nə boe la a min kirisibaa, á boe la dɔn a na a bɔ̀n baa. Sɛnɛ, nsɛ mɛn bɛ́ zɛ̀rɛ koɛ n miã ganaa, nsɛ nə n din biɛ wàa lɛa?
59004013	Haya! Kasɛn mɛnɛn bɛ́ pii: «Pelo hinlaa biɛ̃, wɔ n woe kiwi gole kɛ nɛ, wɔ lɛ̀ goon zɛnaa walan, wɔ pii kɔ, wɔ wɔrɔ yɛ.»
59004014	A da yaa, ka a màn kɔ́n dɔ doɛ̃ ka dinin wɔ gɔn la biɛ̃ ǹ sii gɔ́ɔ̃‐n wa! A giala, ka a beleboe wa. Ka n ka furumə bɛ́ lɔn, bɛ̀ á bɔ, boɛɛn nɛ gɔrɔ, a n papaɛ̃.
59004015	Ka doamaa‐n ka pɛ: «Bɛ̀ Dɛnaa golee li, wɔ yii á re goɛ̃ koo, wɔ á re kɛ laanka kɛ zɛnɛɛ.»
59004016	Sɛnɛ, bɛ̀ ka a bɛ pii wa, ka nə n dinin gole koe ka ka dinin laakalaa ǹ boon kɛn nɛ. Bɛ miã din gole kɔ kɛ bɛ́ a siĩn wa.
59004017	Bɛ gɔ́ɔ̃ nɛ, bɛ̀ min mɛn tá sii sonbore zɛnaa ǹ gɔn doɛ̃, a ná a ba zɛnɛɛ wa, bɛa dɛnaa n sii baraa diɛ a din mìi ni.
59005001	Ka pàãman lɛn, bɔ̀n gigiã mɛn bɛ́ re ka yii, ka dɔ ka dinin ganaa ka wuu pɛ kɔsɛkɔsɛ!
59005002	Ka dɔ̃ gɔrɔ mà kaa naforo lɛ bɔɔ̃, nimii dɔ kaa wɔ ǹ mɔnaan kũ,
59005003	soe kaa sana laanka kaa wɔrɔ kũ. Bɛa soe lɛ n die ka gɔ̀nɔn siĩ kuĩ ka tɛ bɛ́ màn kuĩ lɔn, a kaa nya ǹ dí baraa nyaa. Ka ǹ ká naforo lɛ sɔkɔn‐a biikoo giala‐nyɔmiɛn kɛn gɔ́ɔ̃‐n ka koa!
59005004	A da yaa, ka dí‐nyalin mɛnɛn goa ka ǹ kaa kaa wuru dí ganaa, bɛn saraa ǹ giɔ̀mɔ á ka bɔlɔ‐a. Bɛ lɛ nɛ ǹ tá n lɛ dii ka ganaa. Kaa belee‐kurulin lɛn lɛ dɛ kaa Dɛnaa Lawa Pàãyiidɛnaa too ne.
59005005	Ka kaa pàãmabaa lɛ zɛnaa kanaa ka a la kaa, siin mɛnɛn bɛ́ kɔɔ̃n ka ganaa, ka bɛn zɛnaa. N bɛ́ tɔɔ toe lɔn a nyɔɔ kɔ bɛ̀ ǹ tɔn dɛ, ka dɔn man ka ka dinin too miɛ̃, ka á kaa wɔ a pinaa duĩ.
59005006	Min mɛnɛn bɛ́ ǹ sii la wa, ka dɔlɔ da bɛn mìi ni, ka ǹ dɛ ǹ nə́ gã, ǹ zia dɔ baa ka ganaa wa.
59005007	Bɛ lɛ taman yii, ma dɔɔ̃nɔn lɛn, ka si ka ganaa yǎa Dɛnaa a daa pinaa. Ka ga buu‐kɔsɔli ganaa. A màn tɔrɔ mɛn da tán, a nə n yii diɛ bɛ la yǎa a miɛ sɔnbɔraanɛ. Bɛ gɔ́ɔ̃ nɛ, a n sii sii a ganaa, yǎa la bibinaa laanka a nyɔɔbaa nə kiɛ.
59005008	Ka dɔn nə si ka ganaa miɛ̃, ka n foo kũ, a giala, Dɛnaa a daa diri.
59005009	Ma dɔɔ̃nɔn lɛn, ka nyan kiri da kɔn la wa, màn mɛn bɛ́ toɛ Lawa baran kiri wɔ ka ganaa wa. Min mɛn bɛ́ kiri kuri, bɛ a daa dɔ á nya.
59005010	Ma dɔɔ̃nɔn lɛn, Lawa a boo gii‐dalin mɛnɛn nə boo da ka Dɛnaa tɔ nɛ, ka dɔn nə nɔmaa si ka ganaa ka bɛn wɔ bɛ́ lɔn.
59005011	Wɔ nə ǹ laakalɛɛ, a giala, ǹ nə́ sii si ǹ ganaa. Táa ka Zɔbu a sii simaa boo ma. Dɛnaa màn mɛn kɔ la bɛ kio, táa ka á bɛ dɔ doɛ̃. A giala, Dɛnaa a bǐɛ̃baa laanka a makara‐doɛ̃ á gole.
59005012	Sɛnɛ, bɛ din tumaa woo a n tilə́, ma dɔɔ̃nɔn, ta ka sii la wa, ka baran n liɛ wa: Ka baran n liɛ ka lon ne wa, ka baran n liɛ ka tán nɛ wa, ka baran n liɛ ka yɔrɔ kɔsɔ kɔ́n nɛ wa. Ka toa kaa «hiĩ» goã hiĩ lɛa, kaa «haayii» goã haayii lɛa, màn mɛn bɛ́ toɛ, Dɛnaa baran kiri wɔ ka ganaa wa.
59005013	Bɛ̀ kaa min mɛn tá nɔmaa nɛ, ǹ dɛnaa Lawa nyankɔ. Bɛ̀ kaa min mɛn foo á kɔɔ̃nɛ, ǹ dɛnaa loe lɔ a Lawa tɔ bɔ nɛ.
59005014	Bɛ̀ kaa min mɛn ba lon wa, ǹ dɛnaa Lawa a sɔmɔ nyɛɛnaandɛnan bíi, bɛn nə nyɔɔ lɔ a ganaa ka Dɛnaa tɔ nɛ, ǹ Lawa nyankɔ a lɛa.
59005015	Bɛa Lawa nyan kɛ lɛ á n kɔ ka goleemali ni, bɛ á die busulə lɛ kirisibiɛ. Dɛnaa á die kakabaa koe la. Bɛ̀ sii baraa dɔ tá a mìi ni, á die bɛ dɔ toɛ nɛ.
59005016	Bɛ lɛ taman yii, ka kaa sii baraan pɛ kɔn nɛ, ka Lawa nyankɔ kɔn a lɛa, màn mɛn bɛ́ toɛ, ka kakabaa yɛ. Min mɛn bɛ́ Lawa bɔlɔ sii, pàã tá bɛa dɛnaa a Lawa nyankɔ nɛ.
59005017	Yilii na á goã minbuiin nɛ lɛa ka wɔ dɔn bɛ́ lɔn. Á n doa á Lawa nyankɔ, màn mɛn bɛ́ toɛ, la baran da wa. La lɛ golee lɛ̀ sɔɔ ka mui sɔrɔ.
59005018	Bɛ kio doo á Lawa nyankɔ, la kaa parsiini, tán màn din tumaa bǐɛ̃ kɔ.
59005019	Ma dɔɔ̃nɔn lɛn, bɛ̀ min mɛn sonbore zii da, bɛ̀ min kɔsɔ nə́ ǹ dɛnaa da zii sonbore la,
59005020	ka dɔ̃ mà min mɛn bɛ́ á da zii sonbore la, mà bɛa dɛnaa lɛ n toɛ a telenboen tá re kirisibiɛ, sii baraa gigiã dɔ á re n toɛ nɛ.
60001001	Masɛ Piɛrɛ mɛn bɛ́ Yezu Krita a dia dí‐a wole lɛa, masɛ n sɛ́wɔ kɛ kiɛ̃. Man diɛ Lawa din a min boen kɛn la, giã‐n gùlibaa nɛ, ǹ nə́ pɛpɛsiɛ̃‐n Pɔn gána laanka Galaasi gána nɛ, Kapadɔɔsi laanka Azii ni ka Bitinii gánan nɛ.
60001002	Díi Lawa din na á ka bɔ, á kɔnpɛ ka a din a saa lɛlɛ a sii yɔrɔ bɔ nɛ, á ka bɔ á ka koa ka gɔrɔn, a Yiri barka nɛ, màn mɛn bɛ́ toɛ, ka Yezu Krita bɔlɔ si, a mà lɛ gɔ̀ bɔ ka ganaa. Lawa die a bǐɛ̃ gigiã zɛnaa ka nɛ, a là nyantoro gigiã dɔ kɔ ka la.
60001003	Ka daa wɔ barka da Lawa nɛ, wɔa Dɛnaa Yezu Krita n Di Lawa nɛ! Lawa din a bǐɛ̃baa gole kɛ taman yii, á yiikoonaabaa dii kɔ wɔ la, a n foo‐doa sonbore dɔ koe wɔ la. Bɛa foo‐doa kɛ lɛ giala n we‐n Yezu Krita a yii kaa a bɔ geren bii kɛ ganaa.
60001004	A n yii‐n kɔn‐a ka bǐɛ̃n kɛn dɔn nɛ, Lawa nə́ ǹ zɛnaa, á ǹ koa lon gɔrɔ a din a zaman kɛ nɛ, mà ǹ na a wɔn baa. Bɛa bǐɛ̃n kɛn lɛn ba boe la ǹ ziziɛ̃ wa, ǹ ba tii wa, ǹ siĩnbaa dɔ a nyɛɛ wa.
60001005	Maǹ koa‐n ka dinin manɛ. Bɛ̀ ka á golee‐n Lawa li, a din tá re ka tamaɛ ká a din pàã nɛ, màn mɛn bɛ́ toɛ, ka kirisibaa yɛ giala‐nyɔmiɛ biikoo li, giala‐nyɔmiɛ biikoo mɛn bɛ́ die kànaa ka boɛɛn nɛ.
60001006	Bɛ lɛ tɔ ganaa, ka n nyɛnyɛɛ, haalɛ ta á daa yaa ka á fuu tɔrɔ tumaa yii biikoo boɛɛn kooro gɔ́ɔ̃ nɛ kanna.
60001007	Bɛa fuun kɛn lɛn mìi n ke: Lawa n giɛ kaa golee a din li lɛ pàã lɛ ganaa. Sana n màn lɛa á n nyɛɛ, sɛnɛ, maǹ diɛ tɛ‐n, ǹ ga a sanabaa ganaa. A da yaa kaa golee Lawa li lɛ a soɛ sana‐n lenlen. Bɛa yɔrɔ kɛ lɛ la, bɛ̀ Lawa ga ka dɔn golee a din li lɛ ganaa, á woo yaa a taãn lɛa, Krita bɛ́ re die ǹ mɛn pinaa, Lawa á re toɛ ka tɔ‐bɔ yɛ, ka gugurubaa nɛ, ka zín ni.
60001008	A laan ka bini Krita yɛ ka yii‐n wa, ka n narɛ; a laan ka yii ba a ganaa kanna dɔn dinin wa, ka n golee‐n li. Bɛ lɛ tɔ ganaa, nyɛnyɛɛ tá ka lon, á n guguru, lɛ dɔ ná a pii doɛ̃ wa,
60001009	a giala, kaa golee Krita li lɛ n die kirisibaa koe ka la.
60001010	Lawa bǐɛ̃ mɛn yɔrɔ bɔ á koa ka nɛ, a boo gii dalin nə́ boo da bɛ wɔ gɔn la. Ǹ nə́ ga kirisibaa kɛ lɛ a sii giala li, ǹ nə́ gɔgɔsɛ mà ǹ na a giala ma.
60001011	Krita Yiri mɛn goã Lawa a boo gii‐dalin lɛn li, bɛ na á saa lɛlɛ á nyaa ǹ nɛ, mà Krita lɛ á re fuu yii, mà bɛa fuun lɛn kio, mà á re wusii a gugurubaa yɛ. Lawa a boo gii‐dalin lɛn man nə́ goã giɛ li ǹ dɔ̃, Krita Yiri bɛ́ á boon mɛnɛn nyaa ǹ nɛ, mà bɛn man die n zɛnɛɛ wàa biikoo laanka wàa siin li.
60001012	Lawa nyaa a boo gii‐dalin lɛn manɛ, mà boo kɛ lɛ ǹ tá diɛ, mà a bie ǹsɛn wɔ lɛa wa, sɛnɛ, mà kasɛn wɔ nɛ. Kanna, Boo Tii Kɔɔ̃n pɛlen kɛn man nə́ bɛa boo kɛ lɛ saa, ǹ nə́ pɛ ka nɛ ka Yiri Fu pàã nɛ, Lawa Yiri Fu mɛn dia á bɔ lon ke lɛn. Haalɛ lon a dia dí‐a wolen dinin man giɛ li, ǹ nə n yii wɔ bɛa boo kɛ lɛ gɔ́ɔ̃ nɛ, ǹ na a giala ma.
60001013	Bɛ lɛ tɔ ganaa, ka n yiri toa bǎã goon ne, dí nyɛɛ a lɛa. Ka n yii dɔraa, ka n foo tumaa doa Lawa a bǐɛ̃baa ǹ màn kɛ ganaa, á n die koe ka la, Yezu Krita a daa pinaa.
60001014	Ka goã Lawa bɔlɔ‐silin lɛa, ka baran ka dinin kɔ kaa lɛlɛ a dùũ sii babaraan kɛn la wa, ka bɛ́ ká goã dùũ siin mɛnɛn zɛnɛɛ kaa Lawa doɛ̃baã biikoo li.
60001015	Sɛnɛ, kaa bíi wole lɛ bɛ́ yoreen lɔn, ka dɔn nə toa ka goã min yoreenən lɛa miɛ̃ kaa sii tumaa zɛnaa gɔ́ɔ̃ nɛ.
60001016	A giala, a tá kiɛ̃‐n Lawa a sɛ́wɔ nɛ: “Ka goã min yoreen lɛa ka ma dinmaa bɛ́ yoreen lɔn.”
60001017	Ka n Lawa bíi Díi bɛ̀ ka tá a nyankoe, sɛnɛ, ka n yiri koa a nɛ, mà a n kiri kuri min gogoonmaa la, á kɔnpii ka a nya ǹ dí ni, a bɔkɔnlɛ we wa. Bɛ lɛ taman yii, biikoo gialakun mɛn bɛ́ tɔn ka gɔn, ka n zɛnɛɛ kanaa, ka tɔ wɔ ka nyɛ́ɛbaa a yii‐n ni.
60001018	Ka á doɛ̃ mà ka tɔ wɔ ǹ gɔn mɛn saa ka digolon la, mà Lawa bie á ka bɔ bɛa tɔ wɔ ǹ gɔn kooro kɛ lɛ nɛ ka màn nya wolen ne wa. Kaa bɔ ǹ giɔ̀mɔ lɛ bie wɔrɔ lɛa wa, sana dɔ bie wa.
60001019	Sɛnɛ, Lawa na á ka bɔ bɛ nɛ ka Krita mà kɛ barka nɛ, mà mɛn bɛ́ soɛ màn tumaa nɛ. Bɛa Krita lɛ na á gã ka sère nɛ bɛ́ lɔn, wɔ̀lɔ̀ laanka gɔ̀ ná a ba‐a wa, bɛ̀ ǹ dɛ wúlu màn lɛa.
60001020	Lawa na a ná a din lɛ bɔ, á koa bɛ a lɛa, bɛ̀ kanaa bɛ́ a tɔn nə n da wa. A na á nyaa kanna a biikoo kɛ li biikoo giala‐nyɔmiɛ lɛa, ka dinin bǐɛ̃ taman yii.
60001021	Asɛ lɛ barka nɛ ka á golee‐n Lawa li, Lawa mɛn bɛ́ a ná a yii kaa á bɔ geren bii, á gugurubaa kɔ la. Bɛa yɔrɔ kɛ la, kaa goleemali laanka kaa foo‐doa giala n doa‐n Lawa ganaa.
60001022	Kasɛn mɛnɛn bɛ́ ka lɛ kɔ Lawa a sonbore boo kɛ ganaa, ka yoreen kɔ ka bɛ nɛ, sisia kəni, ka á boe la sonbore, ka ka dɔɔ̃nɔn narɛ. Ka kɔn narɛ taãn‐taãn ka ka foo din tumaa nɛ.
60001023	Sonbore, ka ǹ ká yɛ gunyin paa, ka bie ka yɛ díi gã wolen la doo wa, ka ǹ ká yɛ díi kɔ́n la, a n màn tɔrɔ gãbaã wole lɛa, bɛ n ka Lawa a boo yiikoonaa kɛ nɛ, a kiɛ̃ duduu wa.
60001024	Ká Lawa a boo bɛ́ pii lɔn: Buu n laɛ, da buu n bɛbɛnɛ. Sonbore, minbuiin nɛn man ka buu bɛ́ lɔn.
60001025	Sɛnɛ, Dɛnaa Lawa a boo kɛ n goɛ̃ a tan yǎa duduu. Bɛa boo kɛ lɛ na á goã á n pɛ ka nɛ, ka Boo Tii Kɔɔ̃n bɛ́ lɔn.
60002001	Haya, ka baraabaa tɔrɔ tumaa kaa, ka soɛ tɔrɔ tumaa nɛ, ká bɔlɔ paa pɛ tɔrɔ tumaa nɛ. Ka foo wuu pɛ kaa, ká kɔn tɔ ziziɛ̃ nɛ.
60002002	Ka n baa ka nɛnyaan tiɛɛ̃nɛn bɛ́ lɔn, ǹ bɛ́ giɛ nyɔ li lɔn, ka dɔn nə ga Lawa a boo sonbore kɛ li miɛ̃, màn mɛn bɛ́ toɛ, ka gole kɔ bɛa boo lɛ barka nɛ, ka wo dɔ kirisibaa ganaa.
60002003	A giala, Lawa a boo kiɛ̃ kɛ n pii: “Ká yɛ mà Dɛnaa lɛ á siĩn sonbore.”
60002004	Ka n mɔrɔ Dɛnaa lɛ ganaa. A din lɛ n kɔlɔ yiikoonaa lɛ lɛa, minin nə́ n piã nɛ, sɛnɛ, a din lɛ‐n Lawa bɔ, á n soɛ kɔlɔ tumaa nɛ a yɔrɔ‐a.
60002005	Bɛ̀ ka á n mɔrɛ bɛa kɔlɔ kɛ ganaa, ka dɔn man die goɛ̃ ka kɔlɔ yiikoonaan bɛ́ lɔn. Ǹ bɛ́ kɔlɔn kiɛ kɔn mìi‐n lɔn a kion baa, ka dɔn man die goɛ̃ kun miɛ̃, Yiri Fu ka baa Lawa a kion lɛa. Ka á re goɛ̃ Lawa a wúlu‐bɔlen zaman lɛa, kɔɔ̃n Lawa ganaa.
60002006	A giala, Lawa a boo n pii: “Bɛ lɛ nɛ man kion gòã daa ǹ kɔlɔ diɛ tán Siɔn. Kɔlɔ barkadɛnaa nɛ, doa‐n tán kaka. Min woo min nə́ n foo doa a ganaa, bɛa dɛnaa a re bìn diɛ wa.”
60002007	Haya kəni, kasɛn golee Lawa li wolen lɛn, kɔlɔ kɛ lɛ a barka n kasɛn wɔ lɛa. Sɛnɛ, golee Lawa li baãnaan kɛn, bɛn wɔ á ke: “Kion‐dɔlen nə n piã ka kɔlɔ mɛn nɛ, bɛ lɛ na á kɛ gùrù dɔ ǹ kɔlɔ baa.
60002008	Ka bɛ dɔ‐n doo, gòã na ma ganaa ǹ kɔlɔ nɛ, minin daa ǹ gɛ̀fu ni.” Golee Lawa li baãnaan lɛn manə n gòã niɛ a ganaa, a giala, ǹ nə́ n piã, ǹ ba golee Lawa a boo li wa. Lawa na á bɛ lɛ yɔrɔ bɔ ǹ lɛa lɛlɛndun.
60002009	Sɛnɛ, kasɛn man Lawa a tɔrɔ boe lɛa, tɔrɔ mɛn bɛ́ Kii Lawa a wúlu‐bɔlen lɛa. Kasɛn man tɔrɔ lɛa, Lawa koa a gɔrɔn a din wɔ lɛa, tɔrɔ mɛn a minin bɛ́ Lawa wɔn lɛa. A na á ka bíi á ka bɔ wɔlɔ tì li, á daa ka nɛ a din a wɔlɔ fúlu sonbore kɛ li, mà ka a din a sii sonboren kɛn laakalaa.
60002010	Ka goã Lawa a tɔrɔ minin lɛa lɛlɛ wa, sɛnɛ kanna, ka na a tɔrɔ minin lɛa; kasɛn mɛnɛn bɛ́, Lawa makara bɔ ka ganaa lɛlɛ wa, sɛnɛ kanna, á makara bɔ ka ganaa.
60002011	Ma dɔɔ̃n narɛɛ wolen lɛn, kasɛn mɛnɛn bɛ́ gùlin laanka tiin lɛa kanaa kɛ nɛ, man ka nyankoe, ka ka dinin kũ dùũ sii babaraan kɛn ganaa, dùũ siin mɛnɛn bɛ́ zia biɛ biikoo tumaa li telenboen ganaa.
60002012	Ka toa kaa tɔ wɔ ǹ gɔn siĩn kɔ Lawa nyankɔle baãnaan bii, màn mɛn bɛ́ toɛ, tà maǹ ka tɔ ziziɛ̃, mà ka n baraa zɛnaalin lɛa ka sii mɛn nɛ, kaa nya ǹ dí sonboren kɛn doɛ̃ nə n baa pàã lɛa ǹ ganaa, ǹ boo la ǹ Lawa guguru kɔ a din nyaa ǹ nɛ pinaa.
60002013	Ka minbuiinin pàã tumaa bɔlɔ si Dɛnaa lɛ a lɛa. Ka Kii Gole kɛ bɔlɔ si, asɛ lɛ n pàã lɛ a mìi gole lɛa.
60002014	Ka bɛ dɔ kio wɔ a kiin kɛn bɔlɔ si, maǹ Kii Gole lɛ a dia dí‐a wolen lɛa, ǹ nə́ dɔlɔ boe sii babaraa zɛnaalin ganaa, ǹ nə́ sii bǐɛ̃ zɛnaalin para pii.
60002015	A giala, a n Lawa dùũ lɛa, ka bǐɛ̃ zɛnaa, ka baãnaanan sii doɛ̃baã kɛ kii yiɛ nɛ.
60002016	Ka ǹ ka dinin gɔn wìi a lɛa, sɛnɛ, ka baran taasɛ mà ka bɛ́ ka dinin gɔn wìi a lɛa ke, mà ka á boe la ka sii baraa zɛnaa, bɛ̀ a ná a ba n doɛ̃ wa. Ka tɔ wɔ ka n pɛ mà ka ǹ Lawa a bɛ̀rɛn lɛa.
60002017	Ka min din tumaa guguru kɔ, ka ka dɔɔ̃n Lawa nyankɔlen narɛ, ka nyɛ́ɛ baa Lawa nɛ, ka Kii Gole kɛ guguru kɔ.
60002018	Bɛ̀rɛn lɛn, ka kaa dɛnaagiĩn bɔlɔ si ka nyɛ́ɛbaa ma yii‐n gole ne. Ka baran a sonboren laanka a basiɛ̃ wolen dinin sɔɔ̃nɔn bɔlɔ si wa, ka a kakaarɛn dɔn bɔlɔ si.
60002019	Sonbore, bɛ̀ n tá fuun yii, a da yaa n sii zɛnaa, á n bɛa fuun kɛn lɛn da ma mìi‐n boe wa, bɛ̀ n dɔ̃ mà Lawa dùũ ni, n si n ganaa, bɛ n bǐɛ̃ lɛa.
60002020	Sonbore, bɛ̀ min sii la, a ná a fuu yii, ta a bɛa fuu lɛ si a ganaa, là goon ba a‐n wa. Sɛnɛ, bǐɛ̃ zɛnaa kio, bɛ̀ n tá fuu yii, n nə́ sii n ganaa, bɛ lɛ n bǐɛ̃ lɛa Lawa yii li.
60002021	Lawa na á ka bíi bɛ lɛ a lɛa, a giala, Krita lɛ dɔ na á fuu yɛ ka a lɛa, á bɛ nyaa ka nɛ sii zɛnaa ǹ gɔn lɛa, màn mɛn bɛ́ toɛ, ka kɔ a gòɛ̃ lɛ.
60002022	Asɛ sii baraa zɛnaa wa, boo kɔkɔrɔ kɔ́n bɔ a lɛ‐n wa.
60002023	Maǹ nə́ goã sɔ kiɛ la, a ba a dòo koe wa. A bɛ́ fuu yii ke, a boo baraa da min‐a wa, sɛnɛ, a na á goã a din a sii toɛ Lawa kiri pepere wɔle kɛ gɔn.
60002024	Krita na á n din kɔ, á wɔa sii baraan gũ gɔn ganaa, màn mɛn bɛ́ toɛ, wɔsɛn mɛnɛn dɔn bɛ́ ka geren bɛ́ lɔn kanna, sii baraan wɔ a paǹ li, wɔ boo la wɔ peperebaa ǹ dí nya. Asɛ a màbɔmaa busulɛn man nə́ wɔsɛn wɔn nya.
60002025	A giala, ka n ká goã papaã‐n lɛlɛ ka sèren bɛ́ lɔn, sɛnɛ kanna, kaa Gamawalan wole lɛ laanka ka Lɛduuə́li lɛ ka yɔrɔ bɔyaa, a daa ka‐n a din li.
60003001	Kasɛn dɔn lɔn lɛn, ka dɔn nə ka zuũn bɔlɔ si a din yɔrɔ kɛ lɛ la, màn mɛn bɛ́ toɛ, ta ǹ tɛnɛn manə n piɛ̃, mà ǹ ba golee Lawa a boo li wa, ǹ lɔn tɔ wɔ ǹ gɔn din sɔɔ̃ nə ǹ kũ, bɛ̀ boo diɛ ná a ba a‐n dinin wa.
60003002	A giala, ǹ tá re kaa tɔ wɔ ǹ gɔn sonbore kɛ yii, ka ǹ dininmaan lɛn dɔn guguru kɔ ǹ gɔn kɛ nɛ.
60003003	Ka baran ga gɔ̀nɔn ganaa wɔ a siĩnbaa kɛ li wa: bɛ mɛn bɛ́ ka mìi‐tiɛ̃ kakan nɛ, ka sana laanka mɔnaa dadaran wɔ nɛ.
60003004	Sɛnɛ, kaa siĩnbaa lɛ goã foo wɔ kɛ lɛa, bɛa siĩnbaa kɛ lɛ a kiɛ̃ wa, a n boe foo‐basiɛ̃ laanka ga là nyantoro li ǹ taasiɛ nɛ, bɛ lɛ n soɛ màn tumaa nɛ Lawa yɔrɔ‐a.
60003005	Lɛlɛ‐lɛlɛ a lɔ sonboren mɛnɛn bɛ́ ǹ nə́ goã n foo doɛ Lawa ganaa, bɛn man nə́ goã giɛ bɛa siĩnbaa kɛ li ka ǹ zuũn bɔlɔ si ni.
60003006	Saaraa na á goã zɛnɛɛ miɛ̃, a na á goã n zuũ Abrahamu bɔlɔ sii, a n bíi mà "Asɛ a dɛnaagiĩ". Kasɛn man bɛa Saaraa lɛ a nɛlɔn lɛa pelo, bɛ̀ ka á bǐɛ̃ zɛnɛɛ miɛ̃, ka n ka a toɛ màn kɔ́n tá nyɛ́ɛ diɛ ka ganaa wa.
60003007	Kasɛn dɔn, giĩn lɛn, a din yɔrɔ kɛ lɛ la, ka dɔn nə goã kun kaa lɔn nɛ, ka n doɛ̃ mà pàã ba ǹ lon ka kaa wɔ bɛ́ lɔn wa. Ka ǹ guguru kɔ, a giala, ǹ dɔn doamaa nɛ, ǹ Lawa a bǐɛ̃baa ǹ nyin nyabaã kɛ lɛ yɛ kun ka nɛ. Ka zɛnaa miɛ̃, màn mɛn bɛ́ toɛ, màn kɔ́n baran ka sàabaa Lawa nyankɔ ganaa wa.
60003008	Bɛ din tumaa kio, ka toa kaa taasiɛn nə goã goon, ka toa ka sii dɔ̃ kɔn la. Ka kɔn narɛ ka Lawa a minin bɛ́ zɛnɛɛ lɔn dɔɔ̃nbaa gɔ́ɔ̃ nɛ. Ka makara bɔ kɔn ganaa, ka ka dinin boɛɛn kɔ kɔn nɛ.
60003009	Bɛ̀ min sii baraa zɛnaa ka nɛ ka baran a dòo saraa ka baraa‐n wa. Bɛ̀ min sɔ kɔ ka ganaa, ka baran a dòo saraa ka sɔ‐n wa. Sɛnɛ, Lawa na á ka bíi, mà ka Lawa bǐɛ̃ bíi ǹ li, bɛ kio kəni, a din tá re bǐɛ̃ zɛnɛɛ ka nɛ.
60003010	Sonbore, Lawa a boo n pii: “Bɛ̀ min mɛn tá li a tá kanaa bǐɛ̃ kɔ, a nyin sasa yɛ là nyantoro gɔ́ɔ̃ nɛ, yǎa ǹ dɛnaa nə n lɛ kuĩ boo baraa diɛ ganaa, a n nyɛnɛɛ soɛ nɛ.
60003011	A n bɔ sii baraa zɛnaa wɔlɔ li, a sii bǐɛ̃ zɛnaa. A ga là nyantoro li, a baa si a kio.
60003012	A giala, Dɛnaa n giɛ sii pepere zɛnaalin walan, a too n koo ǹ nyankɔ li, sɛnɛ, Dɛnaa nə n piɛ̃ ka baraa‐zɛnaalin ni.”
60003013	Die n die boe la a baraa zɛnaa ka nɛ, bɛ̀ á daa yaa ka gù n kaa‐n bǐɛ̃ zɛnaa li?
60003014	Sɛnɛ, bɛ̀ ka á fuu yii sii pepere zɛnaa a lɛa, Lawa á re barka diɛ ka ganaa. Ka baran nyɛ́ɛ baa min kɔ́n yii‐n wa, ka baran toa ka yiri dɔ nə n lɔlɔkɔn wa.
60003015	Sɛnɛ, ka toa Krita goã kaa Dɛnaa lɛa, ka bǎã kɔ a din sɔɔ̃ la ka foo ne. Ka n yɔrɔ bɔ biikoo tumaa li ka koa, foo‐doa mɛn bɛ́ ka lon, bɛ̀ minin tá nɔ̀n diɛ ka la bɛ wɔ gɔn la, ka toa ka a yɔrɔ sonbore nyaa ǹ nɛ.
60003016	Sɛnɛ, ka bɛ zɛnaa ka foo‐basiɛ̃ nɛ, ka min kɔsɔ guguru kɔ nɛ. Ka baran toa ka foo ka zɛ̀rɛ baa ka sii kɔ́n nɛ wa, màn mɛn bɛ́ toɛ, ta maǹ ka tɔ ziziɛ̃ ka sii kɔ́n nɛ, min mɛnɛn dinin bɛ́ boo baraa diɛ ka ganaa, kaa tɔ wɔ ǹ gɔn sonbore kɛ a lɛa kun ka Krita nɛ, sìi wusoo a bɛn kũ.
60003017	Sɛnɛ, bɛ̀ Lawa dùũ ni ka á fuu yii, a goã bǐɛ̃ zɛnaa a lɛa, a baran goã baraa zɛnaa a lɛa wa.
60003018	Sonbore, Krita dinmaa lɛ na á gã minbuiinin sii baraan lɛa, gunyin goon toto. Asɛ pepere lɛ gã, ka minbuiin bɛ́ lɔn, min pepere baãnaan lɛa, sɛnɛ, a yii wusoo á kaa á n bɔ geren bii ka Yiri Fu barka nɛ, màn mɛn bɛ́ toɛ, a ka nyaa Lawa nɛ.
60003019	Yiri Fu lɛ pàã ganaa, Krita lɛ na á woo boo da telenboenən kɛn dɔn dinin ni kòso‐n geren piɛ,
60003020	minin mɛnɛn nə́ n piã lɛlɛ ka bɔlɔ si ni, bɛ̀ Lawa bɛ́ ǹ sii sii a ganaa, Nowee a mu la ǹ goo zɛnaa biikoo lɛ li. Zaman boɛɛn din sɔɔ̃ na á kirisibaa bɛa goo kɛ lɛ gɔ́ɔ̃ nɛ, mu gole kɛ lɛ din dɔ barka nɛ, bɛ giala mà min kiwisi din sɔɔ̃.
60003021	Bɛa sii lɛ na á goã batɛmu kɛ a kɔnboe lɛa. Bɛa batɛmu kɛ lɛ bie gɔ̀nɔn ganaa ǹ gɔ̀ boe min‐a wa, a n din kɔ Lawa la ka foo sonbore‐n sii nyɛɛ. Lawa bɛ́ á Yezu Krita yii kaa á bɔ geren bii ke, a na á barka wɔ batɛmu kɛ nɛ, á n ka kirisibiɛ nɛ kanna.
60003022	Yezu Krita lɛ woo lon dɔn, á giã‐n Lawa gusin. Lon a dia dí‐a wolen ne, ka lon màn goledɛnan laanka a pàãdɛnan tumaa na a din lɛ bɔlɔ sii.
60004001	Krita lɛ bɛ́ á fuu yɛ a din gɔ̀nɔn nɛ, ka dɔn doamaa nɛ ka ka dinin yɔrɔ bɔ bɛ a lɛa. A giala, min mɛn bɛ́ fuu yii a din gɔ̀nɔn nɛ, bɛa dɛnaa nə n dɔ̀ɔ̃ we sii baraa nɛ.
60004002	Biikoo gialakun mɛn bɛ́ ka gɔn, ka n die zɛnɛɛ kanaa, ka baran bɛ zɛnaa doo a kɔnpɛ ka minbuiinin dùũ sii babaraan kɛn nɛ wa, sɛnɛ, ka zɛnaa a kɔnpɛ ka Lawa dùũ ni.
60004003	Sonbore, ka biikoo gigiã saa lɛlɛ, ka kaa sii din tumaa zɛnaa, á kɔnpɛ ka min kooron sii zɛnaan nɛ. Ka ǹ ká goã naarɛ biɛ, ka goã dùũ sii babaraan zɛnɛɛ, ka ǹ ká goã yɔ‐mili baraan lɛa: Ka ǹ ká goã n lɛ soe kɔn ka n mii baraabaraa, ka n mii bɛ̀ ka n zɔɔ̃ kɔn. Ka dì wúlu‐bɔ bɔnɛɛn dɔn zɛnaa.
60004004	Kanna kəni, Lawa‐doɛ̃ baãnaan lɛn manə n kaãbiɛ ka ganaa, ka bɛ́ ka a koe ǹ lɛ, ka á kɔrɔbaa a la yii‐n kɛ zɛnɛɛ kunun ǹ ni doo wa, bɛ lɛ nɛ, ǹ tá sɔ kiɛ ka la.
60004005	Sɛnɛ, ǹ tá re n bɔlɔ pii kànaa ka boɛɛn nɛ Lawa yɔrɔ‐a, a kiri wɔ yiikoonaan laanka geren ganaa biikoo li.
60004006	Bɛ lɛ nɛ Boo Tii Kɔɔ̃n nə́ n pɛ geren manɛ. Kiri nə́ n wɔ ǹ ganaa á kɔnpɛ ka ǹ yiikoonaabaa nɛ tán la. Kanna ǹ yii n koo Lawa wɔ paǹ li, Yiri Fu barka nɛ.
60004007	Màn din tumaa a giala‐nyɔmiɛ biikoo diri. Ka ka dinin yiri kũ, ka n yii dɔraa, màn mɛn bɛ́ toɛ, ka boo la ka Lawa nyankɔ.
60004008	Sii mɛn bɛ́ ka doamaa‐n ka da sii tumaa nyɛɛnɛ, bɛ n ka kɛ nɛ: Ka kɔn narɛ ka ka foo din tumaa nɛ. A giala, kɔn‐narɛɛ á pii koe sii baraa gigiã lɛ.
60004009	Ka kɔn a tiibaa kũ bɛ̀ ka n ka a zùũzùũ sii wa.
60004010	Lawa bǐɛ̃baa ǹ màn tɔtɔ mɛn kɔ ka gogoonmaa la, didie nə n doa a n dɔ ǹ miãn lɛ ka a wɔ nɛ, ka goã dí sonboren nyalin lɛa ka Lawa a bǐɛ̃baa ǹ màn tɔtɔ lɛ nɛ.
60004011	Bɛ̀ ka mɛn nə boo‐laakalaali lɛa, ǹ dɛnaa toa a Lawa a boo kɛ laakalaa. Bɛ̀ min mɛn dɔ n dí yɔrɔ boe, a toa a zɛnaa ka pàã kɛ nɛ Lawa n koe la. A n zɛnaa miɛ̃, màn mɛn bɛ́ toɛ, sii din tumaa gɔ́ɔ̃ nɛ, tɔ‐bɔ goã Lawa nɛ ka Yezu Krita barka nɛ. Gugurubaa laanka mìinaabaa n bɛa Lawa lɛ wɔ lɛa yǎa duduu. A n miɛ̃!
60004012	Maa giaáran lɛn! Ka baran n kaãbaa kaa fuu‐yɛ baraa kɛ ganaa, ka n pɛ mà sii ni ka n ka ba a giala miɛ wa.
60004013	Sɛnɛ, ka n nyɛnyɛɛ kaa fuu yɛ kun Krita‐n kɛ lɛ a lɛa, màn mɛn bɛ́ toɛ, ka foo dɔ kɔɔ̃n kɔ parsiini a din a da ka gugurubaa‐n kɛ a pinaa.
60004014	Bɛ̀ ǹ tá sɔ koe ka ganaa Krita tɔ kɛ a lɛa, Lawa á re barka diɛ ka ganaa, a giala, Lawa din Yiri kɛ lɛ guguru ke lɛn, bɛ n ka li.
60004015	Ma nyin siére ka nɛ, ka kɔn baran fuu yɛ gɛ̀‐dɛ a lɛa wa, ka wurumubaa hinlaa basaã‐kɔlebaa a lɛa‐n wa, hinlaa wɔ min kɔsɔ a sii ni a lɛa wa.
60004016	Sɛnɛ, bɛ̀ Krita a minbaa a lɛa nɛ min tá fuu yii, a baran sìi da ǹ dɛnaa ganaa wa, ǹ dɛnaa Lawa tɔ bɔ bɛa Krita a minbaa ǹ tɔ kɛ lɛ a lɛa.
60004017	Sonbore, kiri lɛ a wɔ giala‐kɔ biikoo dɔ, a n die n giala koe Lawa a zaman lɛ din ganaa. Haya, bɛ̀ á re n giala koe wɔ dinin ganaa, minin mɛnɛn bɛ́ n piɛ̃ ka Lawa a Boo Tii Kɔɔ̃n lɛ nɛ, ǹ nə́ ǹ ba golee li wa, bɛn wɔa giala‐nyɔmiɛ á die baraa koe!
60004018	Lawa a boo n pii: “Lawa bɛ́ lɛ koe min mɛn din ganaa min pepere lɛa, bɛ̀ bɛ a kirisibaa kɔɔ̃‐a‐pɛsiɛ̃ sii baa, sii baraa zɛnaali piã ka Lawa‐n wole ke, bɛ wɔ n die n biɛ lɔn kəni?”
60004019	Bɛa yɔrɔ kɛ lɛ la, min mɛnɛn bɛ́ fuu yii Lawa din dùũ a lɛa, bɛn nə wo nyɛɛnɛ ka ǹ bǐɛ̃ zɛnaa nɛ, ǹ nə ǹ sii din tumaa toa ǹ zɛnaa wole Lawa gɔn, Lawa mɛn bɛ́ bɔlɔgoondɛnaa lɛa.
60005001	Min mɛnɛn bɛ́ ka bii, ǹ nə́ Lawa a sɔmɔ lɛ a minin nyɛɛnaandɛnan lɛa, man kɔn ka bɛn nɛ sisia. Ma dɔ dinmaa lɛ n nyɛɛnaandɛnaa lɛa. Krita fuun mɛnɛn yɛ, ma bɛn yɛ ma yii ni, ma nə ǹ siére lɛa. Krita lɛ bɛ́ re die ǹ mɛn pinaa, ma á re maa wɔ gii yii a gugurubaa kɛ nɛ. Ma á màn mɛn nyankoe bɛa nyɛɛnaandɛnan lɛn lon, bɛ n ka kɛ nɛ:
60005002	Lawa ka bɔ á ka koa a zaman mɛn nyɛɛn ke, ka ga bɛa zaman lɛ walan, ka tɔɔn‐lɛduə̃li bɛ́ giɛ a tɔɔn walan lɔn. Ka ga zaman lɛ walan ka foo kɔɔ̃n nɛ, a kɔnpɛ Lawa dùũ ni, a baran n baa ka n pɛ mà pàã sii‐n wa. Ka baran zɛnaa ga màn li ǹ dí dɔ lɛa wa, ka toa a goã din kɔ ǹ dí lɛa.
60005003	Lawa min mɛnɛn kɔ ka la mà ka ǹ nyɛɛnaan bɔ, ka baran pàã nyaa bɛn man wa, sɛnɛ, ka n baa tɔ wɔ ǹ gɔn sonbore nyaa ǹ minin lɛa zaman lɛ nyɛɛnɛ.
60005004	Bɛ̀ Ga Zaman Walan Wole gole lɛ din daa ǹ mɛn pinaa, á re gɔ̀lɔ̀baa ǹ kii bafolo koe ka la, kii bafolo mɛn a siĩnbaa bɛ́ a nyɛɛ duduu wa.
60005005	A din yɔrɔ lɛ la, nɛnyaanan lɛn, ka min golen bɔlɔ si. Ka dinin tumaa, kaa tá kun gɔ́ɔ̃ nɛ, didie din boɛɛn kɔ ǹ sii zɛnaa, a giala, Lawa a boo n pii: “Lawa nə n piɛ̃ ka din gole‐kɔlen ne, sɛnɛ, a n bǐɛ̃ zɛnɛɛ din boɛɛn‐kɔlen manɛ.”
60005006	Bɛ lɛ taman yii, ka ka dinin boɛɛn kɔ Lawa pàãdɛnaa lɛ giulun, màn mɛn bɛ́ toɛ, a ka saa lon a kɔnpɛ a biikoo ne.
60005007	Ka kaa gɔ́ɔ̃ bii ǹ siin dinin tumaa doa Lawa ganaa, a giala, a din nə giɛ ka walan.
60005008	Ka n yii dɔraa, ka ka dinin kũ. Kaa zɔ́ɔ Sɛtaan lɛ n kɔɔ̃nɛɛ, ka yàra wɔɔsaa‐wɔle bɛ́ lɔn. A n giɛ, a bɛ́ re doe min mɛn‐a a kũ.
60005009	Ka goã golee Lawa li gɔ́ɔ̃ nɛ, ka n gòãn doa ka yɔ bɔ a ganaa, a giala, ka á doɛ̃ mà ka dɔɔ̃nɔn mɛnɛn bɛ́ giã‐n kanaa paǹ tumaa ganaa, mà ǹ dɔn man bɛa fuun lɛn yii.
60005010	Sɛnɛ, ka bɛ́ fuu yii biikoo boɛɛn kɛ gɔ́ɔ̃‐n ke, bɛ kio, bǐɛ̃ tumaa zɛnaali Lawa mɛn bɛ́ á ka bíi, mà ka kaa wɔ gii yɛ a din a gugurubaa nyabaã wole kɛ nɛ, kaa kaa‐kun Krita‐n lɛ barka nɛ, bɛa Lawa lɛ dinmaa n die ka gòãn doɛ doo, a ka foo taã, a pàã kɔ ka la, a ka kaa gòãn koa ǹ bǎã sonbore ne.
60005011	Mìinaabaa na a din wɔ lɛa yǎa duduu. A n miɛ̃!
60005012	Boo nɛ paa ke má n die diɛ ka la, Silaasi na á n dɔ ma lɛ, á ǹ kiɛ̃, Silaasi mɛn bɛ́, man kuĩ ma dɔɔ̃n Lawa nyankɔle bɔlɔgoondɛnaa lɛa. Man sɛ́wɔ kɛ diɛ ma á ka foo taɛ̃. Man maa siérebaa ǹ boo kɛ pii ka nɛ, máa Lawa a bǐɛ̃baa kɛ n sonbore lɛa, máa ka goã bɛ lɛ gɔ́ɔ̃ nɛ.
60005013	Lawa a sɔmɔ minin mɛnɛn bɛ́ Baabilonii kiwi, Lawa nə́ ǹ bɔ ka a bɛ́ á ka dɔn bɔ lɔn, bɛn tá fòo diɛ ka nɛ. Maa nɛgiĩ Marki dɔ á fòo diɛ ka nɛ.
60005014	Ka fòo da kɔn nɛ ka kɔn narɛ ǹ fòo sonbore ne. Ka mɛnɛn tumaa bɛ́ kaa‐n kun ka Krita nɛ, Lawa a là nyantoro die a goã ka tumaa li.
61001001	Masɛ Simɔn Piɛrɛ mɛn bɛ́ Yezu Krita a bɛ̀rɛ laanka a dia dí‐a wole lɛa, man sɛ́wɔ kɛ diɛ ka la, kasɛn mɛnɛn bɛ́ kaa goleemali n goon ka wɔsɛn wɔ nɛ, wɔa Lawa laanka wɔ Nyin‐sili Yezu Krita a peperebaa barka nɛ.
61001002	Lawa á re bǐɛ̃ gigiã zɛnɛɛ ka nɛ, a là nyantoro gigiã kɔ ka la. Bɛ á re n zɛnɛɛ, bɛ̀ ka á Lawa laanka wɔa Dɛnaa Yezu kɛ doɛ̃, ka á woe nyɛɛnɛ.
61001003	Sonbore ne, wɔ laadoo bɛ́ màn mɛn tumaa ganaa, wɔ boo la wɔ tɔ wɔ ka nyɛ́ɛbaa Lawa yii‐n ni, Dɛnaa na á bɛ kɔ wɔ la ka a din pàã nɛ. Wɔ n bɛ tumaa yii, bɛ̀ wɔ á Dɛnaa doɛ̃, asɛ mɛn bɛ́ á wɔ bíi, wɔ́ daa a ganaa, ka a din a gugurubaa laanka a sonborebaa barka nɛ.
61001004	A din lɛ barka nɛ, wɔ́ naforo laanka bǐɛ̃baa sonboren yɛ, a n lɛ kɔ wɔ la ka ǹ mɛnɛn lɛn nɛ, mà asɛ á re wɔ sii kanaa gɔ́ɔ̃ nɛ ǹ dùũ sii babaraan kɛn laanka bɔnɛɛbaa kɛ la, á wɔ bɔyaa wɔ sɔ̀n nə́ n baa ka a din wɔ bɛ́ lɔn.
61001005	Bɛ lɛ taman yii‐n dinin ma á pii ka nɛ, máa ka n wen waa parsiini, ka tɔ wɔ ǹ gɔn sonbore naa kaa golee Lawa li lɛ ganaa, ka doɛ̃ naa tɔ wɔ ǹ gɔn sonbore kɛ dɔ ganaa.
61001006	Ka n doa dɔn ka boo ma din la naa doɛ̃ ganaa, ka sii simaa naa boo ma din la ganaa, ka tɔn nyɛ́ɛ baa Lawa‐n naa sii simaa kɛ ganaa.
61001007	Ka dɔɔ̃nbaa a kɔn kũ doɛ̃ naa nyɛ́ɛ baa Lawa‐n lɛ ganaa. Bɛ din tumaa kio kəni, ka kɔn‐narɛɛ naa dɔɔ̃nbaa a kɔn kũ doɛ̃ kɛ ganaa.
61001008	A giala, bɛa para pɛ ǹ siin kɛn lɛn, bɛ̀ bɛn tá ka lon gigiã, ǹ ba toɛ ka goã dí‐nyali baãnaan lɛa wa, ǹ ba toɛ dɔn ka fɔ̃ wɔa Dɛnaa Yezu Krita doɛ̃ li wa.
61001009	Sonbore, bɛ̀ bɛa para pɛ ǹ siin kɛn lɛn ba min mɛn lon wa, ǹ dɛnaa n goon ka yii tere‐a nɛ, á n tatalɛɛ. A yiri n boe mà Lawa ná a lɛlɛ a sii baraan pii, á ǹ bɔ a ganaa.
61001010	Bɛ lɛ nɛ, dɔɔ̃nɔn lɛn, Yezu Krita bɛ́ á ka bíi á ka yii gɔgɔɔ̃ ke, ka n doa ka n gù wen yii, ka kaa bíi wɔ kɛ lɛ laanka kaa yii‐gɔgɔɔ̃ kɛ lɛ tamaa. Bɛ̀ ka á bɛ zɛnɛɛ, ka a re mɛnɛɛ duduu wa.
61001011	Sonbore, wɔa Dɛnaa laanka wɔ Nyin‐sili Yezu Krita a kiibaa ǹ bǎã kɛ a kiɛnlɛ á re n buĩ ka nɛ. Kiibaa ǹ bǎã mɛn bɛ́ a nyɛɛ duduu wa, ka á re we bɛ nɛ, a ka kũ doɛ̃ sɔnbɔraanɛ.
61001012	Bɛ lɛ a lɛa‐n ma á giɛ li biikoo tumaa li, ma ka yiri gisĩ kɛ nɛ, a laanɛ ka á doɛ̃ gɔrɔ, ka n tɔ dɔ din we sɔnbɔraanɛ ke sonbore la, ka sonbore mɛn si ke lɛn.
61001013	Sɛnɛ, má yɛ máa á pepere, a ma toa maa tá kanaa kɛ gɔ́ɔ̃ nɛ, ma boo da ka nɛ, ma ka yiri gisĩ bɛa siin kɛn lɛn nɛ, màn mɛn bɛ́ toɛ, ka n yii dɔraa.
61001014	Masɛ á doɛ̃ máa maa kanaa toa biikoo diri, ka wɔa Dɛnaa Yezu Krita din bɛ́ á nyaa ma‐n lɔn.
61001015	Sɛnɛ, ma á re n doɛ sɔnbɔraanɛ, màn mɛn bɛ́ toɛ, maa woo kio, ka boo la sii din tumaa gɔ́ɔ̃ nɛ, ka daraan kɛn tamaa ka yiri ni.
61001016	Sonbore, wɔ bie wɔ n gòãn koa minbuiinin yiridɛnaabaa ǹ lɛlɛ boon la, wɔ wɔa Dɛnaa Yezu Krita a wusoo a da ka pàã‐n kɛ boo da ka‐n wa. Wɔ n wɔ́ n gòãn koa wɔ dinin wɔa yɛ ka wɔ yii‐n kɛ la. Wɔ́ yɛ ka wɔ yii ni a golebaa kɛ nɛ,
61001017	bɛ̀ Díi Lawa din bɛ́ zín laanka gugurubaa koe la. Bɛ na á n zɛnaa wɔ yii ni, bɛ̀ Lawa din bɛ́ á n toa a din a gugurubaa gole kɛ nɛ, á pɛ: «Kɛ n maa Nɛgiĩ narɛɛ wole lɛa, a na á kɔɔ̃n kɔ ma din ni má bɔ.»
61001018	Bɛa boo diɛ lɛn kɛ lɛ, wɔsɛn dininmaan nə́ ma boe lon, bɛ̀ wɔ bɛ́ kun Yezu Krita lɛ nɛ kele sonbore kɛ la.
61001019	Ka bɛ din tumaa nɛ, Lawa a boo gii‐dalin nə màn mɛn da, wɔ foo á doa‐n bɛ ganaa dinin. Á soɛ ka ga bɛ ganaa, a giala, a n goon ka bólon ne, kuĩ wɔlɔ tì bǎã nɛ yǎa lɛ̀ wɛɛ, Yezu Krita n baayɛlɛ a leere kɛ lɛa, die wɔlɔ fúlu kiɛ ka foon ne.
61001020	Bibinaa nɛ, ka dɔ̃, mà min kɔn ba boe la a Lawa a boo gii yɔrɔ pɛ a din li wa.
61001021	A giala, Lawa a boo gii kɛ lɛ kɔ́n bie boe minbuiin nɛ dùũ‐n wa. Sɛnɛ, Yiri Fu na á minin nyɛɛnaan bɔ, ǹ nə́ Lawa wɔ gii lɛ da.
61002001	Lawa a boo gii‐dali soɛ‐bɔlen nə́ yɛ lɛlɛ zaman lɛ bii. A din yɔrɔ goon lɛ la, minin‐daraali soɛ‐bɔlen tá re yii ka dɔn bii, ǹ tá re die ka durii ni, ǹ minin papaã ǹ soɛ boon da ka bii. Á woe dinin ǹ tá re n piɛ̃ ka Mìinaa lɛ nɛ, Mìinaa mɛn din nə ǹ kirisibaa. Maǹ die bɔ̀n baɛ̃ ǹ da ǹ dinin mìi ni, bɔ̀n mɛn dɔ din a daa a die beleboe wa.
61002002	Min gigiã á re koe ǹ lɛ ǹ naarɛbaa gɔ́ɔ̃ nɛ. Ǹ dinin lɛn lɛa nɛ, minin tá re sonbore zii kɛ tɔ ziziɛ̃.
61002003	Ǹ ga màn li baraa lɛ dɔ n die toɛ, ǹ ka bebele ka boo wɔwɔkɔnlɛn nɛ kun ni, ǹ màn si ka la. Lawa bɛa minin kɛn lɛn kiri yɔrɔ bɔ gɔrɔ, á n die diɛ ǹ la, ǹ bɔ̀nbaa kànaa ka boɛɛn nɛ.
61002004	Lon a dia dí‐a wolen mɛnɛn nə sii baraa zɛnaa, Lawa bɛn dinin toa wa. A na á ǹ kaa papaã ǹ bǎã wɔlɔ tì kɛ li, ǹ nə́ kòso‐n walan, ǹ nə́ n yii diɛ kiri‐kurii pinaa kɛ la.
61002005	Lawa lɛlɛ a kanaa minin kɛn dɔn toa wa, sɛnɛ, a bɛ́ piã Lawa‐n wolen kɛn bii ka mu gole ne, a na á Nowee laanka min sɔbaa kɔsɔ kanbaa bɛ ganaa, Nowee mɛn goã peperebaa boo laakalɛɛ.
61002006	Lawa tɛ da Sodɔmu laanka Gomɔɔrɔ kiwi babaraan kɛn ganaa, ǹ nə́ kũ, ǹ nə́ ton baa. Bɛ na á n zɛnaa yiri kɔmala ǹ sii lɛa, á n nyaa piã wolen kɛn manɛ, mà bɛ lɛ miã á die ǹ dɔn yii.
61002007	Lawa din lɛ kɔ Lɔti mɛn ganaa min pepere lɛa, á bɛ bɔ bɛa bɔ̀n kɛ lɛ nɛ. Lɔti lɛ goã nɔmaa nɛ bɛa min babaraan kɛn lɛn naarɛbaan lɛa.
61002008	A giala, a bɛ́ pepere, á n kunun ǹ ni ke, á goã ǹ sii zɛnaa ǹ gɔn yii, á goã ǹ da ǹ boon dɔn miɛ. Baraabaraa, a peperebaa lɛ a lɛa, a na á goã nɔmaa nɛ ǹ sìi siin kɛn zɛnaa taman yii.
61002009	Bɛ n nyɛɛ, mà Dɛnaa din lɛ kɔ min mɛnɛn ganaa min peperen lɛa, mà pàã tá a lon sonbore a bɛn bɔ fuu ni, sɛnɛ, a babaraan kɛn, a n bɛn koɛ á n die dɔlɔ boe ǹ ganaa kiri kurii pinaa.
61002010	Sɛnɛ, min mɛnɛn dɔlɔ bɛ́ re baraa koe taãn‐taãnɛ, bɛn man ka min mɛnɛn bɛ́ giɛ gɔ̀nɔn foo sii kɛn li, ǹ nə́ sɔ koe Lawa pàã gole kɛ ganaa. Bɛa minin‐daraali soɛ‐bɔlen kɛn lɛn foo n doa nɛ ǹ dinin ganaa á la yii ni, maǹ nə n dinin gole koe, ǹ ba nyɛ́ɛ biɛ sɔ kɔ lon màn pàãdɛnan ganaa din ni wa.
61002011	Haalɛ lon a dia dí‐a wolen mɛnɛn dinin pàã bɛ́ gole bɛa lon màn pàãdɛnan kɛn lɛn wɔ nɛ, bɛn dinin ba ǹ zɛ̀rɛ biɛ ka sɔ nɛ Lawa yɔrɔ‐a wa.
61002012	Sɛnɛ, minin kɛn lɛn manə ǹ sii tumaa zɛnɛɛ ka baãnaabaa nɛ, ka tɔɔn bɛ́ lɔn, tɔɔn mɛnɛn bɛ́ ǹ tan kũ a dɛ a lɛa. Ǹ ba màn mɛn giala miɛ wa, maǹ sɔ koe bɛ ganaa. Maǹ die ǹ dɔn dii ka ǹ bɛ́ tɔɔn dii lɔn.
61002013	Ǹ nɔmaan mɛnɛn da ǹ miãn mìi ni, bɛn saraa ǹ dɔlɔn man die wusii, ǹ dɔ ǹ dinin ganaa. A n kɔɔ̃nɛ ǹ ganaa, ǹ nə ǹ dùũ sii babaraan kɛn zɛnaa penleen tiɛɛ̃n nɛ. Bɛ̀ ǹ tá kun ka nɛ kaa màn bii ǹ bǎã nɛ, manə ǹ sii kɔkɔrɔn lɛn zɛnɛɛ. Ǹ tá ka bii lɛ din nə́ gɔ̀ laanka wɔ̀lɔ̀ lɛa.
61002014	Yii bɔ lɔn li nə ǹ dí lɛa; sii baraa zɛnaa ba ǹ gɔ̀nɔn boe wa. Maǹ gɔn diɛ min pàã wɛɛnaan ganaa n tá ǹ kuĩ. Ǹ la yii n kakaɛ̃ ka ga màn li baraa nɛ. Bɔ̀n minin manɛ Lawa yɔrɔ‐a.
61002015	Ǹ nə́ zii sonbore toa walan, ǹ nə́ ǹ dinin papaã ǹ wɔ saa. Maǹ nə́ Bozɔɔrɔ a nɛ Balaamu a sii zɛnaa ǹ gɔn saa, bɛ mɛn bɛ́ á lɛ kɔ sii baraa zɛnaa ganaa wɔrɔ a lɛa.
61002016	Sɛnɛ, á doroo yɛ a bɔlɔ tii lɛ a lɛa. Dii mala ǹ tɔɔ mɛn bɛ́ a boo diɛ doɛ̃ wa, bɛ́ minbuiin nɛ lɛn bɔ, á Lawa a boo gii‐dali kɛ a baãnaabaa nyaa nɛ.
61002017	Bɛa minin‐daraali soɛ‐bɔlen kɛn lɛn man goon ka mu yalan nɛ, mu ba ǹ nɛ wa. Maǹ ka labaran mɛnɛn bɛ́ piɛ̃ nə́ ǹ goɛ kiɛ̃ ǹ nɛ. Nɔmaa ǹ bǎãn mɛnɛn bɛ́ wɔlɔ tì lɛa taãn‐taãnɛ, Lawa n bɛn koɛ ǹ nɛ.
61002018	Sonbore, maǹ din gole kɔ laanka baãnaabaa ǹ boon diɛ. Min mɛnɛn soo a bɔ min yiri siɛ̃ wolen bii bɛ́ a tɔn belebɔ wa, maǹ gɔn diɛ bɛn ganaa, ǹ tá ǹ kuĩ ka ǹ dinin naarɛbaa ǹ dùũ sii babaraan nɛ.
61002019	Maǹ pii bɛa minin kɛn lɛn manɛ, mà ǹ tá re yii‐nyɛɛ yii, a da yaa ǹ dinin dɔn man bɛ̀rɛn lɛa lɛ‐mui siin gɔn, ǹ mɛnɛn bɛ́ woe ǹ kiɛ gɛ̀ nɛ. A giala, sii mɛn bɛ́ á min kũ á yii ka kaka, ma n bɛa sii lɛ a bɛ̀rɛ lɛa.
61002020	Sonbore, min mɛnɛn bɛ́ ǹ nə́ n si kanaa a sii gɔgɔrɛ zɛnaan kɛn la, wɔa Dɛnaa laanka wɔ Nyin‐sili Yezu Krita kɛ a doɛ̃ barka nɛ, bɛ̀ bɛn nə́ toa bɛa siin kɛn lɛn nə́ boo ǹ la, ǹ nə́ ǹ kũ doo, bɛn sisiamaa n baraa koe a la ǹ lɛlɛmaa nɛ.
61002021	A giala, bɛ̀ minin kɛn lɛn manə ǹ zii pepere kɛ dɔ̃ wa, bɛ̀ bɛ á soɛ ǹ ganaa á la a doɛ̃ a wusoo a kio kɛ nɛ, Lawa a dí‐pɛ sonbore mɛn nə n kɔ ǹ la, ǹ nə́ n dɔ̀ɔ̃ wɔ bɛ nɛ.
61002022	Boo gimə́ kɛ bɛ́ màn mɛn pii, bɛ na á n zɛnaa ǹ nɛ: «Gin na á wusoo á woo a pisə́ goa á bii.» Ka bɛ dɔ‐n doo: «Birii a zoo a nyamaa nɛ, á wusoo á woo n dɔ bɛrɛɛ nɛ.»
61003001	Maa giaáran lɛn, maa sɛ́wɔ lɛ a paabaa ǹ wɔ n ka kɛ nɛ, ma á kiɛ̃ diɛ ka la. Bɛa sɛ́wɔ màn paa lɛ din tumaa gɔ́ɔ̃ nɛ, man má ga li, máa man dɔ ka lɛ, ma ka yiri gisĩ daraan kɛn nɛ ká yɛ, màn mɛn bɛ́ toɛ, ka taasiɛ peperen wɔ.
61003002	Man giɛ li, ka n yiri gisĩ boon kɛn nɛ, Lawa a boo gii dali sonboren kɛn nə́ ǹ pɛ lɛlɛ, ka Dɛnaa Minin Nyin‐sili a dí‐pɛ kɛ nɛ, dia dí‐a wolen nə́ ka daraa a ganaa.
61003003	Ka dɔ̃ dinin bɔrɔ, mà giala‐nyɔmiɛ biikoo li, yaa‐wɔlen tá re yii, ǹ nə́ tɔ we á kɔnpii ǹ dinin dùũ sii babaraan nɛ. Maǹ die ka diɛ yaa lɛa,
61003004	ǹ pɛ: «Táa Dɛnaa lɛ pɛ mà á die! Á maa die dɔn kəni? A giala, wɔsɛn díin nə́ gã, sɛnɛ, màn kɔ́n tɔn nə n bɔyaa wa, màn tumaa na á tan, ká a bɛ́ á goã kanaa diɛ waáraa lɔn.»
61003005	Bɛ̀ ǹ tá bɛ pii, maǹ nə n dinin yiri boe woone, mà Lawa na á lon laanka kanaa da lɛlɛ ka a boo barka nɛ. A na á kanaa bɔ mu bii, á tamaa mu bii.
61003006	A na á wusoo doo ka a din mu lɛ nɛ, mu gole gole ke, á lɛlɛ a kanaa kɛ nya.
61003007	Lawa a boo lɛ n lon laanka sisia a kanaa kɛ tamaɛ, á koɛ kiri pinaa nɛ, ka piã wolen papaã pinaa kɛ nɛ.
61003008	Maa giaáran lɛn, sii goon sɛ kɔ́n tan, ka yiri doamaa bie a bɔ bɛ‐n wa, á ke: Dɛnaa gɔn, lɛawaa goon nə ka lɛ̀ duu goon bɛ́ lɔn, lɛ̀ duu goon dɔ n ka lɛawaa goon bɛ́ lɔn.
61003009	Dɛnaa nə n lɛ kɔ ka a daa boo mɛn nɛ, a bie n nyɔnyoɛ bɛ a zɛnaa li, ka min tɛnɛn bɛ́ taasɛ lɔn wa. Sɛnɛ, a nə́ n foo kuĩ, á ka dinin sii sii a ganaa, a giala, a giɛ li mà min kɔ́n bɔ̀n baa wa, sɛnɛ, a n giɛ li minin tumaa wusoo ǹ sii baraan kio, ǹ da Lawa ganaa.
61003010	Dɛnaa a lɛawaa lɛ a daa n die goɛ̃ ka wurumu wɔ bɛ́ lɔn, min yiri ná a ba li wa. Bɛa pinaa kɛ nɛ, lon nə die nyɛɛ ka nyɛ́ɛ da ǹ màn wuu gole ne, a màn tumaa n die kuĩ ǹ papaã. Kanaa laanka a gɔ́ɔ̃gɔ́ɔ̃ ǹ mànan tumaa á re nyɛɛ.
61003011	Ka bɛ́ doɛ̃, mà màn tumaa á re papaɛ̃ bɛa yɔrɔ kɛ lɛ la, ka doamaa nɛ ka n doa, ka tɔ sonbore wɔ, ka nyɛ́ɛ baa Lawa yii ni.
61003012	Ka doamaa nɛ ka n yii da lɛawaa kɛ la, Lawa bɛ́ re lon papaɛ̃ ǹ mɛn pinaa ka tɛ nɛ, a lon mànan kɛn yo tɛ‐n. Ka n doa ka n wen waa, màn mɛn bɛ́ toɛ, bɛa lɛawaa kɛ lɛ da fufuu.
61003013	Lawa nə́ n lɛ kɔ wɔ la ka lon laanka kanaa dii ni, sii kɔkɔrɔ bɛ́ a re goɛ̃ màn mɛnɛn nɛ wa. Wɔ nə n yii diɛ bɛn lɛn la.
61003014	Bɛ lɛ nɛ, maa giaáran lɛn, ka bɛ́ n yii diɛ ke, ka n doa, màn mɛn bɛ́ toɛ, Dɛnaa lɛ da ka yaa ka bii n kɔɔ̃n kɔ ka a din ni, ka n yoreen ne, zɛ̀rɛ ná a ba ka ganaa wa.
61003015	Ka dɔ̃ sonbore, mà Dɛnaa lɛ bɛ́ n foo kuĩ, á n lɔloɛ a daa lɛ li ke, mà ka dinin nyin a lɛa nɛ. Wɔ dɔɔ̃ngiĩ laanka wɔa giaáragiĩ Pooli na á sɛ́wɔ kiɛ̃, á dia ka la bɛ lɛ wɔ gɔn la, á kɔnpɛ ka sii‐doɛ̃ kɛ nɛ Lawa kɔ la.
61003016	A n bɛ lɛ pii a sɛ́wɔn tumaa nɛ bɛa siin lɛn wɔ gɔn la. Sonbore, a sɛ́wɔn lɛn nɛ, bǎã kakan tɛnɛn tan minin kɔnɔn nə́ ǹ boo giala kɔkɔrɔ. Bɛa minin kɛn lɛn man sii giala ma baãnaan lɛa ka foo doa baãnaan nɛ. Maǹ bɛa dí kɛ lɛ nyɛɛ Lawa a boo lɛ a paǹ gialakunun kɛn dɔn ganaa. Ǹ dinin bɔ̀n baa ǹ dí ni.
61003017	Haya, maa giaáran lɛn, dan bɛ́ á n da ka nɛ! Ka ka dinin kũ doɛ̃, piã dí‐pɛn nɛ wolen mɛnɛn bɛ́ papaã nɛ, ka baran toa ǹ ka yiri sã ǹ ka papaã wa. Gòãn doa ǹ bǎã sonbore mɛn bɛ́ ka lon, ka nyan toa min ka nyanaa a ka bɔ bɛ la wa.
61003018	Sɛnɛ, wɔa Dɛnaa laanka wɔ Nyin‐sili Yezu Krita bɛ́ bǐɛ̃ mɛn zɛnɛɛ ka nɛ, ka toa ka wo nyɛɛn bɛ gɔ́ɔ̃ nɛ, ka wo nyɛɛnɛ a dinmaa doɛ̃ dɔ gɔ́ɔ̃ nɛ. Gugurubaa na a din wɔ lɛa kanna yǎa duduu. A n miɛ̃.
62001001	Wɔ n sɛ́wɔ kɛ diɛ ka la Boo kɛ a lɛa, Boo mɛn bɛ́ yiikoonaabaa koe. Á goã a tan, bɛ̀ màn kɔ́n tɔn nə n giala kɔ bɔrɔ wa. Wɔ́ Boo lɛ ma, wɔ́ yɛ ka wɔ yii ni, wɔ́ ga a ganaa, wɔ n gɔn da a ganaa.
62001002	A giala, yiikoonaabaa kɛ na á n din nyaa, wɔsɛn nə́ yɛ. Wɔ na a siéren lɛa, wɔ́ n bɛa yiikoonaabaa nyabaã wole kɛ lɛ boo diɛ ka nɛ, asɛ mɛn bɛ́ á goã Díi Lawa li, á tɔ́n nə n din nyaa wɔsɛn nɛ kanaa.
62001003	Wɔ màn mɛn ma, wɔ́ yɛ dɔn, wɔ ǹ bɛ lɛ pii ka dɔn nɛ, ń giɛ kaa‐kun mɛn bɛ́ wɔ bii ni ka Díi Lawa nɛ, ka a Nɛgiĩ Yezu Krita nɛ, ka dɔn nə goã kun ka wɔ nɛ bɛ gɔ́ɔ̃ nɛ.
62001004	Wɔ ǹ bɛ kiɛ̃ diɛ ka la, ń giɛ wɔa nyɛnyaa lɛ á piɛ̃.
62001005	Wɔ boo mɛn ma Yezu Krita li, bɛ n ke wɔ á pii toɛ̃ ka nɛ: Lawa n wɔlɔ fúlu lɛa, wɔlɔ tì kɔ́n ba a li wa.
62001006	Bɛ̀ wɔ́ pɛ wáa wɔ n kaa‐n kun ni, wɔ́ n tɔ we wɔlɔ tì dɔ li, wɔ ǹ soɛ boe ka wɔa boon ne, ka wɔa siin ni.
62001007	Sɛnɛ, bɛ̀ wɔ á tɔ we wɔlɔ fúlu li, ka Lawa din bɛ́ wɔlɔ fúlu li lɔn, wɔ á re kaa‐kun sonbore yii ka wɔ miãn nɛ. A Nɛgiĩ Yezu mà kɛ n wɔ yoreen koe, a wɔ bɔ wɔa sii baraa tumaa nɛ.
62001008	Bɛ̀ wɔ́ pɛ wáa sii baraa ba wɔ li wa, wɔ nə n dinin yiri siɛ̃, sonbore ba wɔ gɔ́ɔ̃‐n wa.
62001009	Sɛnɛ, bɛ̀ wɔ á wɔa sii baraan pii Lawa nɛ, a din nə bɔlɔgoondɛnaa lɛa, a n pepere dɔn. Á re wɔa sii baraan toɛ wɔ nɛ, a wɔ yoreen kɔ sii baraa tumaa ganaa.
62001010	Bɛ̀ wɔ́ pɛ wáa wɔ ba sii baraa zɛnaalin lɛa wa, wɔ ǹ Lawa biɛ soɛ‐bɔle lɛa, a boo kɛ ba wɔ gɔ́ɔ̃‐n wa.
62002001	Maa nɛnyaanan lɛn, man sɛ́wɔ kɛ diɛ ka la, máa ka baran sii baraa zɛnaa wa. Sɛnɛ, ta min mɛn na á sii baraa zɛnaa dinin, min mɛn bɛ́ boo diɛ wɔ a lɛa wɔ Di Lawa li, bɛ tan, Yezu Krita pepere kɛ nɛ.
62002002	A din na á n din baa wúlu màn lɛa, ń giɛ, wɔsɛn sii baraan tá n toɛ wɔ nɛ. Wɔsɛn dinin sɔɔ̃nɔn wɔn lɛa bie wa, sɛnɛ kanaa din tumaa wɔn lɛa nɛ.
62002003	Bɛ̀ wɔ á Lawa a dí‐pɛn lɛ sii, wɔ ǹ doɛ̃ ka bɛ nɛ, wáa wɔ á Lawa doɛ̃.
62002004	Bɛ̀ min mɛn pɛ, mà asɛ á doɛ̃, sɛnɛ a ná a ba a dí‐pɛn lɛ sii wa, soɛ‐bɔle n ka ǹ dɛnaa nɛ, sonbore ba a gɔ́ɔ̃‐n wa.
62002005	Sɛnɛ, min mɛn bɛ́ a boo sii, bɛa dɛnaa n Lawa narɛ taãn‐taãnɛ, a giala yii li. Wɔ ǹ wɔa doa‐kɔn ka Lawa‐n doɛ̃ ka bɛa yɔrɔ kɛ nɛ.
62002006	Min mɛn bɛ́ pii mà asɛ á kun ka Lawa nɛ, bɛ doamaa nɛ a Yezu gòɛ̃ saa.
62002007	Maa giaáran lɛn, ma bie dí‐pɛ dii diɛ ka la wa, sɛnɛ dí‐pɛ zizi ni. Ka ǹ mɛn lɛ ma kaa Boo Tii Kɔɔ̃n ma pinaa.
62002008	Sɛnɛ, a n dí‐pɛ dii dɔ lɛa man diɛ ka la, a taãnbaa n yii Krita nɛ, ka kasɛn dɔn nɛ. A giala, wɔlɔ tì n kiɛ̃ wɔlɔ fúlu taãn nə tɛ pii gɔrɔ.
62002009	Min mɛn bɛ́ pii, mà asɛ n wɔlɔ fúlu li, ǹ dɔɔ̃n tìĩ n tɔn boe‐n a nyin ni, bɛ n tɔn wɔlɔ tì li.
62002010	Min mɛn bɛ́ ǹ dɔɔ̃n narɛ, bɛ n wɔlɔ fúlu li, ka bɛ nɛ, sii kɔ́n ba a li, a n boe la a min kɔsɔ da sii baraa‐n wa.
62002011	Sɛnɛ, bɛ̀ min mɛn dɔɔ̃n tìĩ á boe‐n a nyin ni, bɛ n tɔn wɔlɔ tì li, a n tɔ we wɔlɔ tì li. A bɛ́ woe bǎã mɛn nɛ, a bɛ doɛ̃ wa, a giala, wɔlɔ tì na á baa yii tere‐a lɛa.
62002012	Maa nɛnyaanan lɛn, man sɛ́wɔ diɛ ka la, a giala, kaa sii baraan nə́ n toa ka nɛ Krita tɔ ganaa.
62002013	Díin lɛn, man sɛ́wɔ diɛ ka la, a giala, min mɛn bɛ́ á goã a tan giala kɔ waáraa, ka á bɛ doɛ̃. Tɔntɔraan lɛn, man sɛ́wɔ diɛ ka la, a giala, mà ka boo Min Baraa la.
62002014	Nɛnyaanan lɛn, man sɛ́wɔ kɛ diɛ ka la, a giala, ka á Díi Lawa lɛ doɛ̃. Díin lɛn, man sɛ́wɔ kɛ diɛ ka la, a giala, min mɛn bɛ́ á goã a tan giala‐kɔ waáraa, ka á bɛ doɛ̃. Tɔntɔraan lɛn, man sɛ́wɔ kɛ diɛ ka la, a giala, ka á kaka, Lawa a boo tá ka gɔ́ɔ̃ nɛ, ká boo Min Baraa dɔ la.
62002015	Ka nyan kanaa laanka a gɔn‐màn kɔ́n narɛ wa. Bɛ̀ min mɛn tá kanaa narɛ, Díi Lawa narɛɛ ba ǹ dɛnaa gɔ́ɔ̃‐n wa.
62002016	A giala, màn mɛn tumaa bɛ́ kanaa wɔ lɛa, yii bɔ màn li ni, gɔ̀nɔn foo‐sii baraan manɛ, ka din koa kanaa siin la nɛ. Bɛn kɔ́n bie boe Díi Lawa li wa, sɛnɛ maǹ kanaa wɔn lɛa.
62002017	A da yaa, kanaa kɛ n kiɛ̃ ka a yii bɔ màn li kɛ nɛ. Sɛnɛ, bɛ̀ min mɛn tá Lawa foo‐sii zɛnɛɛ, bɛ n goɛ̃ yǎa duduu.
62002018	Maa nɛnyaanan lɛn, kanaa a nya dirii! Ká ma mà Krita a zɔ́ɔ doamaa nɛ a daa. Sɛnɛ, ka ga sisia gɔrɔ, Krita lɛ a zɔ́ɔ gigiã nə́ n din nyaa. Wɔ ǹ doɛ̃ ka bɛ nɛ, wáa kanaa lɛ a nya dirii.
62002019	Bɛa minin kɛn lɛn man nə́ soo wɔ dinin li, sɛnɛ ǹ bie ǹ nə́ goã wɔa wɔn lɛa wa. Taãn nɛ, bɛ̀ maǹ nə́ goã wɔa wɔn lɛa, bɛ̀ ǹ nə́ goã kun ka wɔ nɛ. Sɛnɛ, ǹ na a bɔ wɔ ganaa kɛ lɛ na á nyaa foaãnɛ, mà ǹ kɔ́n ba wɔa wɔ lɛa sonbore wa.
62002020	Kasɛn wɔ paǹ li, Krita Yiri Fu mɛn kɔ ka la, bɛ lɛ n toɛ ka tumaa á sonbore doɛ̃.
62002021	Ma bie sɛ́wɔ kɛ diɛ ka la, mà ka n ka a sonbore lɛ doɛ̃ wa. Ma á doɛ̃ máa ka á sonbore lɛ doɛ̃, ka á doɛ̃ dɔn, mà soɛ kɔ́n ba boe la, a bɔ sonbore lɛ‐n wa.
62002022	Die n soɛ‐bɔle lɛ lɛa kəni? Min mɛn bɛ́ pii, mà Yezu bie Minin Nyin‐sili lɛa wa. Bɛa dɛnaa kɛ lɛ n Krita a zɔ́ɔ lɛ lɛa. A na á Díi Lawa laanka a Nɛgiĩ lɛ tii.
62002023	A giala, bɛ̀ min mɛn Nɛgiĩ tii, a na á Díi dɔ tii miɛ̃. Bɛ̀ min mɛn tá Nɛgiĩ lɛ doɛ̃, a n Díi dɔ doɛ̃ miɛ̃.
62002024	Kasɛn wɔ paǹ li, a saa giala kɔ waáraa ganaa, boo mɛn nə n da, ká ma, ka toa bɛ goã ka foo ne. Boo mɛn nə n da, ká ma a saa giala‐kɔ waáraa ganaa, bɛ̀ bɛ́ goã ka foo ne, ka dɔn tá re goɛ̃ kun ka Nɛgiĩ laanka Díi ni.
62002025	Krita lɛ kɔ ka màn mɛn nɛ, mà asɛ á re koe wɔ la, bɛ n ka nyin nyabaã nɛ.
62002026	Min mɛnɛn bɛ́ zoɛ̃ mà ǹ ka yiri sã, man boo kɛ lɛ kiɛ̃ diɛ ka la bɛn wɔ paǹ li.
62002027	Sɛnɛ, Krita na a ná a Yiri kaa kasɛn la. A Yiri bɛ́ ka nɛ, ka laadoo ba min a daraa ganaa wa. A Yiri lɛ din nə ka darɛɛ màn tumaa ganaa. A bɛ́ ka darɛɛ màn mɛn ganaa, sonbore ne, soɛ bie wa. Bɛ lɛ a lɛa, ka a daraa lɛ lɛ si, ka goã kun ka Krita nɛ.
62002028	A bɛ́ miɛ̃ kəni, maa nɛnyaanan lɛn, ka toa ka goã kun ka Krita nɛ, ń giɛ, wɔ á goɛ̃ piɛ̃‐n ka foo‐doa nɛ, a din nyaa biikoo li, sìi baran wɔ kũ a daa pinaa, wɔ wɔlɔ lui a ganaa wa.
62002029	Ka á doɛ̃ mà Krita n pepere. Ka dɔ̃ dɔn mà min mɛn dɔ bɛ́ sii pepere zɛnɛɛ, mà bɛ n Lawa a nɛ lɛa.
62003001	Díi Lawa lɛ bɛ́ wɔ narɛ á la yii‐n lɔn, ka ga bɛ ganaa! Maǹ wɔ bíi Lawa a nɛnyaanan. Taãn nɛ, wɔ n Lawa a nɛnyaanan dɔn lɛa sonbore. Bɛ lɛ n ke, kanaa kɛ a wɔ doɛ̃ wa, a giala, mà a Lawa dɔ̃ wa.
62003002	Maa giaáran lɛn, wɔ n Lawa a nɛnyaanan lɛa gɔrɔ. Wɔ bɛ́ re màn mɛn biɛ, wɔ tɔn bɛ a foaãbaa yɛ bɔrɔ wa. Bɛ tun kio, wɔ á doɛ̃ wáa bɛ̀ Krita daa biikoo mɛn li, wɔ n die kɔnboe ka a din ni, wɔ ǹ die yii, ka a bɛ́ lɔn.
62003003	Bɛa foo‐doa kɛ miã bɛ́ min mɛn nɛ Krita a lɛa, bɛ nə n din yoreen koe, ka Krita bɛ́ yoreen lɔn.
62003004	Min mɛn bɛ́ sii baraa zɛnɛɛ, a n Lawa a landa lɛ tii, a giala, sii baraa n landa lɛ tii ǹ sii lɛa.
62003005	Sɛnɛ, ka á doɛ̃, mà Krita na á daa minbuiinin sii baraan bɔ ǹ ganaa, sii baraa kɔ́n ná a ba a din li wa.
62003006	Bɛa yɔrɔ kɛ la, bɛ̀ min mɛn tá kun ka Krita nɛ, bɛ n sii baraa zɛnaa toɛ walan duduu. Bɛ̀ min mɛn tá tɔn sii baraa zɛnɛɛ woe ne, bɛa dɛnaa ba yii wa, a doɛ̃ dɔn ma.
62003007	Maa nɛnyaanan lɛn, ka baran toa min kɔ́n ka yiri sã wa. N mɛn bɛ́ sii pepere zɛnɛɛ, n dinmaa dɔ n pepere, ka Krita bɛ́ pepere lɔn.
62003008	N mɛn bɛ́ n tɔn sii baraa zɛnaa lɛ da wa, ma n Sɛtaan wɔ lɛa. A giala, a saa giala‐kɔ waáraa ganaa, Sɛtaan na á sii baraa zɛnaa. Lawa a Nɛgiĩ na á daa bɛ lɛ a lɛa, mà a Sɛtaan a nya ǹ dín ziziɛ̃.
62003009	Min mɛn bɛ́ Lawa a nɛ lɛa, bɛ sii baraa zɛnaa lɛ da, a giala yiikoonaabaa ǹ pàã mɛn bɛ́ boe Lawa li, bɛ tá a nɛ. A bɛ́ n Lawa a nɛ lɛa, a boe la a sii baraa zɛnaa a wo‐n ma.
62003010	Màn mɛn bɛ́ Lawa a nɛnyaanan laanka Sɛtaan a nɛnyaanan boe kɔn lɛ panparaanɛ, bɛ á ke: Min mɛn bɛ́ a ba sii pepere zɛnɛɛ wa, a ná a ba ǹ dɔɔ̃n narɛ wa, bɛ bie Lawa a nɛ lɛa wa.
62003011	Ka dí‐pɛ mɛn boo ma, a saa giala kɔ waáraa ganaa, bɛ n ka wɔa kɔn‐narɛɛ nɛ.
62003012	Kanyɛ mɛn bɛ́ á goã Sɛtaan Baraa kɛ wɔ lɛa, wɔ doamaa bie wɔ goã ka bɛ bɛ́ lɔn wa. Asɛ lɛ na á ǹ diɛ̃ dɛ á gã. A na á ǹ diɛ̃ lɛ dɛ wàa mɛn a lɛa? A giala, a din a nya ǹ dín nə́ goã babaraa, ǹ diɛ̃ lɛ wɔn nə́ pepere.
62003013	Bɛ̀ ka tìĩ á boe‐n kanaa kɛ a minin nyin ni, bɛ baran ka tɔwaa wa, ma dɔɔ̃nɔn lɛn.
62003014	Wɔ á doɛ̃, wáa wɔ́ n bɔ gɛ̀ nɛ, wɔ́ wɔ yiikoonaabaa nɛ. Wɔ ǹ bɛ doɛ̃, a giala, mà wɔ n wɔ dɔɔ̃nɔn narɛ. Min mɛn bɛ́ a min narɛ wa, bɛ n tɔn gɛ̀ gɔ́ɔ̃ nɛ.
62003015	Bɛ̀ min mɛn dɔɔ̃n tìĩ á boe‐n a nyin ni, bɛ n gɛ̀‐dɛle lɛa. Ka á doɛ̃ dɔn, mà nyin nyabaã ba gɛ̀‐dɛle kɔ́n lon ma.
62003016	Kɔn‐narɛɛ bɛ́ màn mɛn lɛa, wɔ ǹ doɛ̃ kɛ lɛ li: Krita na á n din nyin kɔ wɔa lɛa. Wɔ dɔn doamaa nɛ wɔ n nyin kɔ wɔ dɔɔ̃nɔn lɛa.
62003017	Bɛ̀ min pàãma goon yii nə ǹ dɔɔ̃n ganaa laadoo dɛnaa lɛa, a nə́ n tiɛ̃ a ganaa a din gɔ́ɔ̃ nɛ, a n siɛ lɔn a pɛ mà Lawa narɛɛ tá asɛ foo ne?
62003018	Maa nɛnyaanan lɛn, a kɔnboe wɔa kɔn‐narɛɛ lɛ goã lɛ gɔ́ɔ̃ ǹ boon dinin sɔɔ̃nɔn lɛa wa, a n siĩni, a goã kɔn‐narɛɛ taãn lɛa, n nyɛɛ ka sii zɛnaan nɛ.
62003019	Wɔ ǹ die doɛ̃ kɛ li, wáa wɔ ǹ sonbore wɔn lɛa, wɔ foo dɔ boo la a goã doa‐n Lawa yɔrɔ‐a.
62003020	Taãn nɛ, bɛ̀ wɔ gɔ́ɔ̃ á wɔ zɛ̀rɛ biɛ, wɔ á doɛ̃ wáa Lawa á gole á la wɔ gɔ́ɔ̃gɔ́ɔ̃ ǹ wɔ kɛ nɛ, wáa á màn tumaa dɔ doɛ̃.
62003021	A n miɛ̃, maa giaáran lɛn, bɛ̀ wɔ gɔ́ɔ̃ a wɔ zɛ̀rɛ biɛ wa, wɔ ǹ doɛ̃ wáa foo‐doa gole tá wɔ nɛ Lawa yɔrɔ‐a.
62003022	Wɔ bɛ́ màn mɛn nyankoe la, wɔ n bɛ yii. A giala, mà wɔ tá a dí‐pɛn lɛ sii, wɔ ná a foo kɔɔ̃n kɔ ǹ sii zɛnɛɛ.
62003023	A bɛ́ màn mɛn pii wɔ‐n dí lɛa, bɛ á ke: Wɔ golee a Nɛgiĩ Yezu Krita tɔ li, wɔ kɔn narɛ, ka Krita bɛ́ á pɛ wɔ‐n dí lɛa lɔn.
62003024	Min mɛn bɛ́ Lawa a dí‐pɛn lɛ sii, bɛa dɛnaa n goɛ̃ kun ka Lawa nɛ, Lawa n goɛ̃ kun ka a dɔ nɛ. Màn mɛn bɛ́ toɛ wɔ dɔ̃, mà Lawa tá kun wɔ nɛ, a bɛ́ á n din Yiri mɛn kɔ wɔ la, bɛ lɛ a lɛa nɛ.
62004001	Maa giaáran lɛn, minin mɛnɛn bɛ́ n dinin biɛ Lawa Yiri kɛ a dɛnan lɛa, ka nyan golee bɛn tumaa li wa. Ka n da ǹ gɔ́ɔ̃ li bɔrɔ ka ga ǹ ganaa, bɛ̀ ǹ yiri lɛ n boe Lawa li. A giala, Lawa a boo gii‐dali soɛ‐bɔlen nə́ mɔnaa kanaa lɛ gɔ́ɔ̃ nɛ.
62004002	Bɛ̀ Lawa Yiri tá ǹ li, ka bɛ́ re doɛ̃ lɔn bɛ á ke: min mɛn bɛ́ pii, mà Yezu Krita na á daa minbuiin lɛa, Lawa Yiri tá bɛ lon.
62004003	Sɛnɛ, min mɛn bɛ́ n piɛ̃, mà asɛ a bɛ doɛ̃ Yezu wɔ paǹ li wa, bɛ yiri kɛ bie boe Lawa li wa. Yiri mɛn bɛ́ a li, Krita a Zɔ́ɔ yiri ni. Ká ma, mà a doamaa nɛ a daa, sɛnɛ, a tá kanaa dinin gɔrɔ.
62004004	Sɛnɛ, maa nɛnyaanan lɛn, kasɛn mɛnɛn bɛ́ Lawa wɔn lɛa, kasɛn nə́ boo Lawa a boo gii‐dali soɛ‐bɔlen kɛn la. A giala, Yiri mɛn bɛ́ ka lon, a pàã la kanaa kɛ a minin wɔ nɛ.
62004005	Ǹsɛn man boo diɛ kanaa wɔ gɔn la, kanaa nə n too koe ǹ lon, a giala, maǹ kanaa din wɔn lɛa.
62004006	Sɛnɛ, wɔsɛn man Lawa wɔn lɛa. Min mɛn bɛ́ n din koe Lawa doɛ̃ la, bɛ nə n too koe wɔ lon. Min mɛn bɛ́ a Lawa wɔ lɛa wa, bɛ ba n too koe wɔ lon wa. Yiri mɛn bɛ́ sonbore pii ka minin sã ǹ yiri ke, wɔ ǹ bɛn bɔkɔnlɛ doɛ̃ bɛ li.
62004007	Maa giaáran lɛn, ka daa wɔ kɔn narɛ, a giala kɔn‐narɛɛ n boe Lawa li. Min mɛn bɛ́ ǹ miã narɛ, bɛ n Lawa a nɛ lɛa, a n Lawa doɛ̃.
62004008	Bɛ̀ min mɛn ba ǹ miã narɛ wa, bɛ a Lawa doɛ̃ wa, a giala, Lawa n minin‐narɛli lɛa.
62004009	Lawa na a minin narɛ ǹ sii zɛnaa wɔ bii lɔn, bɛ á ke: a ná a Nɛgiĩ goon toto dia kanaa lɛ nɛ, ń giɛ, wɔ á yiikoonaabaa yii a pàã ganaa.
62004010	Minin narɛɛ lɛ n ka kɛ nɛ: a bie ka wɔsɛn man wɔ Lawa narɛ wa, sɛnɛ, asɛ na á wɔsɛn narɛ, a ná a Nɛgiĩ dia, wɔa sii baraan sawaa ǹ wúlu‐màn lɛa.
62004011	Maa giaáran lɛn, bɛ̀ Lawa wɔ narɛ miɛ̃, wɔ dɔn doamaa nɛ wɔ kɔn narɛ.
62004012	Min kɔ́n yii tɔn Lawa yɛ wa. Sɛnɛ, bɛ̀ wɔ á kɔn narɛ, Lawa n goɛ̃ kun wɔ nɛ, a minin narɛ ǹ sii dɔ nə n zɛnɛɛ wɔ nɛ a giala yii li.
62004013	Wɔ bɛ́ siɛ lɔn wɔ dɔ̃, mà wɔ tá kun Lawa nɛ, a dɔ n kun wɔ dɔn nɛ, bɛ á ke: a na a ná a Yiri kɔ wɔ la.
62004014	Wɔsɛn yii yɛ, wɔ na a siére pii, wáa Díi Lawa na a ná a Nɛgiĩ dia, mà a kanaa kirisibaali baa.
62004015	Min mɛn bɛ́ pii mà Yezu n Lawa a Nɛgiĩ lɛa, Lawa n kun bɛa dɛnaa nɛ, ǹ dɛnaa dɔ n kun Lawa nɛ.
62004016	Lawa bɛ́ wɔ narɛ ka yɔrɔ mɛn nɛ, wɔsɛn tá bɛ doɛ̃, a giala wɔ́ golee li. Minin‐narɛli n ka Lawa nɛ. Bɛ̀ min mɛn dɔ minin‐narɛli baa, ǹ dɛnaa n goɛ̃ kun ka Lawa nɛ, Lawa dɔ n goɛ̃ kun ka a dɔ nɛ.
62004017	Bɛ̀ kɔn‐narɛɛ tá wɔ li a giala yii li, wɔ foo á re goɛ̃ doa‐n kiri kurii pinaa. A giala, wɔ goã kanaa kun ka Lawa nɛ, ka Krita bɛ́ á zɛnaa lɔn.
62004018	Nyɛ́ɛ ba kɔn‐narɛɛ‐n wa, kɔn‐narɛɛ sonbore n nyɛ́ɛ boe wɔ ganaa. Bɛ̀ wɔ á nyɛ́ɛ biɛ mà min tá re dɔlɔ boe wɔ ganaa, bɛ n nyɛɛ mà wɔ ba ǹ dɛnaa narɛ a giala yii li wa.
62004019	Wɔsɛn wɔ paǹ li, wɔ ǹ Lawa narɛ, a giala, Lawa na á wɔ narɛ bibinaanɛ.
62004020	Bɛ̀ min pɛ, mà asɛ á Lawa narɛ, ǹ dɔɔ̃n dɔ tìĩ n boe‐n a nyin ni, soɛ‐bɔle ne. Lawa mɛn bɛ́ a yii ba a ganaa wa, a boe la a bɛ narɛ, bɛ̀ ǹ dɔɔ̃n mɛn bɛ́ a yii ná a ganaa, bɛ̀ a ná a bɛ narɛ wa.
62004021	Krita dí‐pɛ mɛn kɔ wɔ la, bɛ n ka kɛ nɛ: Min mɛn bɛ́ Lawa narɛ, a doamaa nɛ a ǹ dɔɔ̃n dɔ narɛ.
62005001	Min mɛn bɛ́ golee li, mà Yezu n Minin Nyin‐sili lɛa, bɛ n Lawa a nɛ lɛa. Bɛ̀ n tá min di narɛ, ma na a nɛnyaanan dɔn narɛ.
62005002	Bɛ lɛ n ke, bɛ̀ wɔ á Lawa narɛ, wɔ ná a dí‐pɛn siin zɛnɛɛ, wɔ ǹ doɛ̃ ka bɛ nɛ, wáa wɔ doamaa‐n wɔ Lawa a nɛnyaanan dɔn narɛ.
62005003	A giala, bɛ̀ wɔ á Lawa a dí‐pɛn lɛn lɛ sii, wɔ n Lawa narɛ ka bɛ nɛ. A dí‐pɛn lɛn dɔn ba kaka wɔsɛn ganaa wa,
62005004	a giala, Lawa a nɛ tumaa á boe la a boo kanaa la. Màn mɛn dɔ bɛ́ toɛ wɔ boo kanaa la, bɛ n ka wɔa goleemali ni.
62005005	Die n boe kanaa la? Min mɛn bɛ́ golee li, mà Lawa a Nɛgiĩ n ka Yezu ni, yǎa bɛ din sɔɔ̃.
62005006	Min mɛn da wɔ li, bɛ n ka Yezu Krita nɛ. A na á daa ka a batɛmu yɛ ǹ mu ni, ka a gɛ̀ wɔ ǹ mà nɛ. A bie á daa ka mu din sɔɔ̃‐n wa, sɛnɛ, a na á daa ka mu ni, ka mà nɛ. Yiri Fu din nə bɛa siére pii, a giala, a n sonbore lɛa.
62005007	Siére sɔɔ na a tan:
62005008	Yiri Fu ni, mu ni, ka mà nɛ. Ǹ dinin sɔɔnɔn dɔn lɛ n kun siére goon toto kɛ lɛ nɛ.
62005009	Bɛ̀ wɔ á lɛ koe minbuiinin siérebaa ǹ boo ganaa, wɔ dɔ̃ mà Lawa a siére baa ǹ boo kɛ á gole á la bɛ nɛ. Lawa din na á bɛa siére baa ǹ boo lɛ pɛ a Nɛgiĩ wɔ gɔn la.
62005010	Bɛ̀ min mɛn tá golee Lawa a Nɛgiĩ li, bɛa siérebaa ǹ boo kɛ lɛ tá ǹ dɛnaa nɛ. Sɛnɛ, bɛ̀ min mɛn ba golee Lawa li wa, bɛa dɛnaa n Lawa biɛ soɛ‐bɔle lɛa. A giala, Lawa siérebaa ǹ boo mɛn kɔ a Nɛgiĩ wɔ paǹ li, a golee bɛ li wa.
62005011	Bɛa siérebaa ǹ boo lɛ á ke: Nyin nyabaã mɛn bɛ́ a din a Nɛgiĩ ni, Lawa na á bɛ lɛ kɔ wɔ la.
62005012	Bɛ̀ Lawa a Nɛgiĩ lɛ tá min mɛn li, nyin nyabaã wole dɔ na a li. Bɛ̀ Lawa a Nɛgiĩ lɛ ba min mɛn li wa, nyin nyabaã dɔ ba a li wa.
62005013	Kasɛn mɛnɛn bɛ́ ka golee Lawa a Nɛgiĩ tɔ li, ma n boo kɛ kiɛ̃ diɛ ka la, màn mɛn bɛ́ toɛ ka dɔ̃, mà nyin nyabaã tá ka li.
62005014	Wɔ á doɛ̃, wáa bɛ̀ wɔ màn mɛn nyankɔ la, á n woe a din foo sii li, á re n too koe wɔ lon. Bɛ lɛ n toɛ, foo‐doa gole tá wɔ lon Lawa yɔrɔ‐a.
62005015	Wɔ bɛ́ doɛ̃, wáa bɛ̀ wɔ́ màn woo màn nyankɔ la, wáa a tá n too koe wɔ lon, bɛ lɛ dɔ n toɛ wɔ á doɛ̃, wáa bɛ̀ wɔ màn mɛn nyankɔ la, wáa bɛ n wɔa wɔ lɛa.
62005016	Sii baraa mɛn bɛ́ a woe ka min ni gɛ̀‐n wa, bɛ̀ min nə́ ǹ dɔɔ̃n yɛ bɛ zɛnɛɛ, a Lawa nyankɔ, Lawa á re yiikoonaabaa koe ǹ dɔɔ̃n kɛ lɛ la, bɛ̀ á daa yaa sonbore, sii baraa kɛ lɛ á zɛnaa, bɛ̀ a ba woe‐n gɛ̀‐n wa. Sɛnɛ, sii baraa goon tan, a n woe ka min ni gɛ̀ nɛ, ma bie máa ka Lawa nyankɔ bɛa sii baraa kɛ miã a lɛa wa.
62005017	Landa lɛ tii ǹ sii tumaa n sii baraa lɛa, sɛnɛ, sii baraan tan ǹ nə́ ǹ ba woe ka min ni gɛ̀‐n wa.
62005018	Wɔ á doɛ̃, wáa Lawa a nɛ kɔ́n ba sii baraa zɛnɛɛ a wo‐n wa, a giala, Lawa a Nɛgiĩ kɛ tá a lɛduĩ, Màn Baraa kɛ a boe la a màn kɔ́n zɛnaa‐n wa.
62005019	Wɔ á doɛ̃, wáa wɔ n Lawa wɔn lɛa, sɛnɛ, kanaa kɛ tumu n Sɛtaan Baraa kɛ pàã giulun.
62005020	Wɔ á doɛ̃, wáa Lawa a Nɛgiĩ na á daa, á yiri kɔ wɔ la, mà wɔ Lawa Taãn kɛ dɔ̃. Wɔ ǹ goɛ̃ kun ka Lawa Taãn kɛ nɛ, a din a Nɛgiĩ Yezu Krita pàã ganaa. A din Yezu lɛ n Lawa Taãn lɛ lɛa, a din dɔ n nyin nyabaã dɔ lɛa.
62005021	Maa nɛnyaanan lɛn, ka n dinin kũ dì mànan ganaa.
63001001	Masɛ min gole lɛ n sɛ́wɔ kɛ diɛ "lɔ kɛ la Lawa bɔ á koa ka a nɛnyaanan nɛ". Man ka narɛ taãn‐taãnɛ. Masɛ din sɔɔ̃ bie ka narɛ wa, min mɛnɛn tumaa bɛ́ sonbore doɛ̃, bɛn dɔn man ka narɛ miɛ̃.
63001002	Sonbore mɛn bɛ́ wɔ nɛ, a n die goɛ̃ wɔ li yǎa duduu, man ka narɛ bɛ lɛ a lɛa.
63001003	Díi Lawa nɛ, ka Yezu Krita mɛn bɛ́ Díi lɛ a Nɛgiĩ lɛa, ǹ bǐɛ̃ die a dɔ wɔ ganaa, ka makara‐doɛ̃ nɛ, ka là nyantoro ne. Bǐɛ̃n kɛn die ǹ goã wɔ li, sonbore laanka kɔn‐narɛɛ gɔ́ɔ̃ nɛ.
63001004	Má yɛ kaa Lawa a sɔmɔ nɛnyaanan tɛnɛn tá tɔ we sonbore zii la, ka Díi Lawa pɛ wɔ‐n dí lɛa lɔn, bɛ́ kɔɔ̃n kɔ ma ganaa parsiini.
63001005	Kanna kəni, Lawa a sɔmɔ minin lɛn, man ka nyankoe, máa ka daa wɔ kɔn narɛ. Bɛ bie dí dii lɛa ma á koe ka la wa, dí mɛn nə n pɛ wɔ nɛ, a saa giala kɔ waáraa ganaa, bɛ lɛ nɛ.
63001006	Ma bɛ́ kɔn‐narɛɛ mɛn boo diɛ, bɛ n ka kɛ nɛ, wɔ toa wɔa giã ǹ gɔn kɔnpɛ ka Lawa a dí‐pɛn nɛ. Dí‐pɛ mɛn lɛ bɛ́ wɔ́ n daraa a ganaa, a saa giala‐kɔ waáraa ganaa, a n mà wɔa giã ǹ gɔn goã kɔn narɛ ǹ zii la.
63001007	Soɛ‐bɔle gigiã nə́ n da kanaa la. Maǹ nə́ n piɛ̃ ǹ ba golee li, mà Yezu Krita daa minbuiin nɛ taãn lɛa wa. Min mɛn bɛ́ zɛnɛɛ miɛ̀, bɛ lɛ n soɛ‐bɔle lɛ lɛa, Krita a Zɔ́ɔ dɔ nɛ.
63001008	Ka n yiri kɔ ka dinin li, màn mɛn bɛ́ toɛ kaa tɛfuu giɔ̀mɔ baran papaã wa, sɛnɛ, ka kaa saraa lɛ piɛ̃maa yɛ.
63001009	Daraa mɛn bɛ́ n we Krita wɔ gɔn la, bɛ̀ min woo min soo á n bɔ bɛ nɛ, á woo para li, Lawa a kun ni wa. Min mɛn bɛ́ goɛ̃ bɛa daraa kɛ gɔ́ɔ̃ nɛ, Díi Lawa laanka a Nɛgiĩ tá kun ka bɛa dɛnaa nɛ.
63001010	Bɛ̀ min daa ka ganaa, a ná a da ka bɛa daraa ǹ gɔn kɛ‐n wa, ka baran n yɔrɔ da la wa, ka baran fòo din da‐n wa.
63001011	A giala, bɛ̀ min mɛn fòo da nɛ, ǹ dɛnaa na á n din kaa kun ka a zɛnaa ǹ sii bɔnɛɛn kɛn nɛ.
63001012	Boo gigiã tá ma li, má n zoɛ̃ máa ma ǹ pɛ ka nɛ, sɛnɛ, ma ba li ma kiɛ̃ sɛ́wɔ‐n ma dia ka la wa. Man zoɛ̃ máa ma da kaa piɛ, ma din pɛ ka nɛ ka ma lɛ nɛ, màn mɛn bɛ́ toɛ, wɔa foo kɔɔ̃n kɔ lɛ pã.
63001013	Lawa a sɔmɔ mɛn dɔ bɛ kànaa, ka ka miãnɛn bɛ́ lɔn, a laanka a nɛnyaanan tá fòo diɛ ka nɛ.
64001001	Masɛ min gole kɛ n sɛ́wɔ kɛ diɛ maa giaára Gayusu la, ma n narɛ taãn‐taãnɛ.
64001002	Maa giaára sonbore, man Lawa nyankoe, máa n sii tumaa bǐɛ̃ kɔ, n goã gɔ̀nɔn nyantoro la, ka n telenboen bɛ́ la lɔn.
64001003	Ma foo kɔɔ̃n kɔ parsiini, bɛ̀ wɔ dɔɔ̃nɔn kɔnɔn bɛ́ ǹ nə́ daa, ǹ nə́ pɛ ma nɛ, mà n tá bɔlɔgoondɛnaa lɛa sonbore wɔ paǹ li. A n miɛ̃ dɔn, n tá tɔ we sonbore gɔ́ɔ̃ nɛ.
64001004	Bɛ̀ ma á miɛ, mà maa nɛnyaanan tá sonbore gɔ́ɔ̃ nɛ, màn kɔ́n ba kɔɔ̃n ma ganaa á dɔ bɛ li wa.
64001005	Maa giaára sonbore, n tá dɔmalɛ we ka bɔlɔgoondɛnaabaa nɛ, n dɔɔ̃n Lawa nyankɔlen manɛ, haalɛ ǹ mɛnɛn bɛ́ tiin lɛa.
64001006	Ǹ nə́ n minin‐narɛɛ kɛ boo da wɔa Lawa a sɔmɔ minin yɔrɔ‐a. Ma nə n nyankoe, n dɔ ǹ lɛ ǹ zii tɔ‐wɔ kɛ gɔ́ɔ̃ nɛ, a kɔnpɛ ka Lawa foo sii ni.
64001007	A giala, mà maǹ nə́ zii saa ǹ tá Krita a dí la, ǹ lɛ kɔ min kooron dɔmalɛ kɔn ganaa wa.
64001008	Wɔsɛn Lawa nyankɔlen man siĩn kəni, wɔ n dɔ bɛa minin kɛn miãn lɛ, ń giɛ, wɔ dɔn tá n gii we ǹ dí kɛ lɛ nɛ, ǹ nə́ nyɛɛ sonbore a lɛa.
64001009	Má boo boɛɛn kiɛ̃ má dia kaa Lawa a sɔmɔ la. Sɛnɛ, Diotrɛfu mɛn bɛ́ zoɛ̃ ǹ kiibaa li, bɛ nə́ n piã, ma boo mɛn da, a baa boo lɛa wa.
64001010	Bɛ lɛ nɛ, bɛ̀ má daa walan, a sii bɔnɛɛ mɛn tumaa zɛnaa, a boo baraan mɛnɛn da, ka soɛn mɛnɛn nɛ wɔsɛn wɔ paǹ li, ma á re a tumaa nyɛɛ. Sɛnɛ, bɛ kɔ́n dɔ a yii li wa: wɔ dɔɔ̃nɔn mɛnɛn bɛ́ die walan, a nə n piɛ̃ doo mà ǹ baran bɛn dɔn si wa. Min mɛnɛn dɔn dinin bɛ́ zoɛ̃ mà ǹ nə ǹ si, a n bɛn dɔn kurii mà ǹ baran ǹ si wa, a n giɛ li mà a ǹ loo dinin, a ǹ bɔ Lawa a sɔmɔ‐n.
64001011	Maa giaára sonbore, sii mɛn bɛ́ baraa, n baran bɛ lɛn zɔɔ̃ wa, sɛnɛ sii mɛn bɛ́ siĩni, bɛ lɛn zɔɔ̃. Min mɛn bɛ́ sii bǐɛ̃ zɛnɛɛ, bɛa dɛnaa n Lawa wɔ lɛa; min mɛn bɛ́ sii baraa zɛnɛɛ, bɛa dɛnaa Lawa yɛ wa.
64001012	Demetriyusu wɔ paǹ li, min tumaa na a tɔ bǐɛ̃ pii. Taãn dɔ nɛ ǹ tá pii. Wɔsɛn dɔn dinin tá a siéren biɛ. N tá doɛ̃ mà bɛ̀ wɔ siére mɛn pɛ, mà a n taãn lɛa.
64001013	Boo gigiã tá ma li, man zoɛ̃ máa ma ǹ pɛ n nɛ, sɛnɛ, ma ba li, ma kiɛ̃ ka sɛ́wɔ kiɛ̃ ǹ màn nɛ ma dia n la wa.
64001014	Man zoɛ̃ máa ma da n yii kɔ n li, kànaa ka boɛɛn nɛ, wɔ dininmaan tá re boo diɛ kɔn nɛ ka wɔ lɛ nɛ.
64001015	Là nyantoro die a goã n li. N giaáran tá fòo diɛ n nɛ. Maa fòo da wɔa giaára gogoonmaa nɛ.
65001001	Masɛ Zude mɛn bɛ́ Yezu Krita a bɛ̀rɛ lɛa, man Zaaki n diɛ̃giĩ lɛa, masɛ n sɛ́wɔ kɛ kiɛ̃. Díi Lawa min mɛnɛn bíi, a nə́ ǹ narɛ, Yezu Krita nə́ ǹ tamaɛ, man sɛ́wɔ lɛ diɛ bɛn la.
65001002	Lawa die a ka makara dɔ̃ parsiini, a là nyantoro laanka kɔn‐narɛɛ gigiã kɔ ka la!
65001003	Maa giaára sonboren lɛn, kirisibaa mɛn bɛ́ wɔ tumaa wɔ lɛa kun, man má goã giɛ li parsiini, ma sɛ́wɔ kiɛ̃ ma dia ka la bɛ wɔ gɔn la. Sɛnɛ, má yɛ máa a na á pàã baa ma ganaa sisia, ma sɛ́wɔ lɛ kiɛ̃, màn mɛn bɛ́ toɛ, ma ka foo taã ka n doa, ka yɔ bɔ golee Lawa li gɔ́ɔ̃ nɛ, golee Lawa li mɛn bɛ́ Lawa din kɔ wɔ la gunyin goon din sɔɔ̃, kɔsɔ ná a ba kio wa, wɔsɛn mɛnɛn tumaa bɛ́ a din wɔn lɛa.
65001004	Sonbore, min baraan kɔnɔn nə́ wɔ ka bii ka durii ni, ǹ nə́ wɔa Lawa a bǐɛ̃baa ǹ boo kɛ kɔkɔrɛ, ǹ nə́ sonbore koe ǹ dinin la, ǹ naarɛbaa siin kɛn zɛnaa gɔ́ɔ̃ nɛ. Maǹ nə́ n piɛ̃ ka wɔ Mìinaa laanka wɔa Dɛnaa Yezu Krita dɔ nɛ. Bɛa minin kɛn lɛn, ǹ dɔlɔ bɔ ma ganaa boo nə́ n da haalɛ bibi.
65001005	A laan ka á bɛ doɛ̃ taãn‐taãn gɔrɔ, man giɛ li, ma ka yiri gisĩ a nɛ, máa Dɛnaa bɛ́ a ná a din a minin kɛn si, á ǹ bɔ Ezipti minin pàã giulun ǹ mɛn waáraa, ǹ mɛnɛn nə n piã bɛ kio, ǹ nə́ ǹ golee li wa, Lawa toa bɛn nə́ gã.
65001006	Ka n yiri kɔ kɛ dɔ nɛ, lon a dia dí‐a wolen mɛnɛn bɛ́ ǹ giã ǹ dia dí‐a wolebaa‐n wa, ǹ nə́ ǹ bǎã toa walan, Lawa na á bɛn gisĩ á ǹ kaa wɔlɔ tì li, á fɔlɔ biɛn kaa ǹ ganaa. Maǹ die goɛ̃ bɛ‐n duduu yǎa kiri kuru ǹ lɛawaa gole kɛ a pinaa.
65001007	Doo, Sodɔmu laanka Gomɔɔrɔ kiwi babaraan kɛn, ka ǹ lɛ‐a ǹ kiwin dɔn nə́ zɛnaa, ka lon a dia dí‐a wolen lɛn wɔ bɛ́ lɔn. Ǹ nə́ n dinin kɔ naarɛbaa la, siin mɛnɛn bɛ́ ǹ ba kɔnboe ka zɛnaa‐n wa, maǹ nə́ goã giɛ li ǹ bɛn zɛnaa. Pelo, tɛ nyabaã wole nə ǹ mìi‐n dɔlɔ lɛa, bɛ n sii lɛa a nə́ n gɔn wɛɛ min tumaa nɛ.
65001008	Ka bɛ din tumaa nɛ, bɛa min baraan kɛn lɛn man sii zɛnɛɛ ka bɛa yɔrɔ kɛ lɛ nɛ. Maǹ soɛ boon taasɛ, ǹ nə́ gɔ̀ diɛ ǹ dinin ganaa, ǹ nə́ Lawa pàã gole kɛ puusə koe, ǹ nə́ sɔ koe lon màn pàãdɛnan kɛn ganaa.
65001009	Lon a dia dí‐a wolen goledɛnaa Miseli din bɛ zɛnaa wa. A laanka Sɛtaan bɛ́ zia diɛ ǹ mɛn waáraa, ǹ nə́ kɔn liere koe Muizu gere ganaa, Miseli lɛ kɔ, á dɔlɔ da Sɛtaan mìi ni, á sɔ kɔ Muizu ganaa kɛ a lɛa wa. A na á pɛ kooro mà «Dɛnaa Lawa die a dɔlɔ bɔ n ganaa!»
65001010	Sɛnɛ, soɛ‐bɔlen kɛn lɛn sɛn, ǹ bɛ́ ǹ ba màn mɛn giala miɛ wa, maǹ sɔ koe bɛ ganaa. Ǹ bɛ́ mànan mɛnɛn doɛ̃ ǹ dinin ganaa, baãnaabaa gɔ́ɔ̃ nɛ ka tɔɔn wɔ bɛ́ lɔn, bɛ lɛ nə ǹ papaɛ̃.
65001011	Bɔ̀n nə ǹ wɔ lɛa! A giala, maǹ nə́ Kanyɛ a baraabaa ǹ zii kɛ saa. Ǹ dɔn nə́ n dinin kɔ minin bebele a màn si ǹ dí kɛ la, ka Balaamu bɛ́ á goã zɛnɛɛ lɔn. Koore minin gɔ́ɔ̃ tii lɔn, ǹ tumaa bɔ̀n baa kun, ǹ dɔn man nə́ bɛa zii lɛ saa, ǹ nə́ woe bɔ̀n biɛ.
65001012	Biikoo mɛn waáraa, bɛ̀ ka á dɔɔ̃nbaa ǹ màn bii kun, soɛ‐bɔlen kɛn lɛn man wɔ̀lɔ̀ baraa lɛa kaa sii‐zɛnaa ganaa, a giala, ǹsɛn man sii lɛ zɛnɛɛ ka sìi doɛ̃baã nɛ, ǹ nə́ ǹ ba n yiri koɛ ǹ miãn nɛ wa, yǎa ǹ dinin. Maǹ kɔnboe ka labaran mɛnɛn bɛ́ piɛ̃ nə́ ǹ siɛ kiɛ̃ ǹ nɛ, ǹ nə́ ǹ ba la mu koe wa. Maǹ goon dɔn ka dan mɛnɛn bɛ́, ta ǹ nɛ‐kɔ waáraa nɛ, ǹ ba nɛ koe wa; dan manɛ, ǹ gòonən nə́ bɔyaa lenlen, ǹ nə́ gã ǹ nə́ laa.
65001013	Bɛa minin kɛn lɛn man ka yìsi mu a bìn diɛ gàãnaa bɛ́ lɔn, yìsi mu bɛ́ woe lɔn a kaã gɔgɔrɛ toa walan, ǹ nya ǹ dín là n ka ǹ dinin sìi ni. Maǹ goon ka leeren bibiə́ wolen kɛn nɛ, Lawa na á ǹ koa wɔlɔ tì biribiri kɛ wɔn lɛa yǎa duduu.
65001014	Enɔɔki mɛn bɛ́ á goã Aadã a nɔ̀ɔ fulupaa lɛa, bɛ́ Lawa a boo gii da lɛlɛ bɛa minin kɛn lɛn dɔlɔ wɔ gɔn la á pɛ: «Á ke! Dɛnaa n die ka lon a dia dí‐a wole duu damata kɛ nɛ,
65001015	màn mɛn bɛ́ toɛ, a kiri kuru min tumaa la. Á die dɔlɔ diɛ piã wolen mìi ni, ǹ gɔ́ɔ̃ tii Lawa ganaa siin kɛn lɛa, ka ǹ boo bɔnɛɛn kɛn tumaa nɛ, ǹ nə́ ǹ da Lawa gana.»
65001016	Biikoo tumaa waáraa, ǹ dinin lɛn man zùũzùũ sii, ǹ nə́ min kɔsɔn zɛ̀rɛ biɛ. Maǹ koe ǹ dinin dùũ sii babaraan kɛn dinin sɔɔ̃nɔn lɛ. Maǹ nə́ ǹ dinin gole kɔ ǹ boon diɛ. Maǹ min kɔsɔn bebele ǹ dinin là a lɛa.
65001017	Maa giaáran lɛn, wɔa Dɛnaa Yezu Krita a kialandɛnan lɛn nə wɔ daraa boon mɛnɛn ganaa lɛlɛ ke, ka n yiri gisĩ bɛn nɛ.
65001018	Ǹ nə́ goã ǹ nə́ pɛ ka nɛ, mà bɛ̀ giala nyɔmiɛ biikoon nə́ dɔ, mà minin tá re die, ǹ ka da yaa lɛa, ǹ tɔ wɔ a kɔnpɛ ǹ dinin dùũ sii babaraan kɛn nɛ.
65001019	Bɛa soɛ‐bɔlen kɛn lɛn man toɛ̃‐kɔn we minin bii. Ǹ dinin dùũ babaraa kɛ nə ǹ sii tumaa mìi la, Yiri Fu ba ǹ li wa.
65001020	Sɛnɛ, maa giaáran lɛn, kasɛn nə ga wo‐nyɛɛn li kaa goleemali sonbore kɛ gɔ́ɔ̃ nɛ. Ka Lawa nyankɔ ka Yiri Fu pàã nɛ.
65001021	Lawa bɛ́ ka narɛ ke, ka toa ka goã bɛ gɔ́ɔ̃ nɛ, ka n yii da, wɔa Dɛnaa Yezu Krita bɛ́ re die a bǐɛ̃baa gole kɛ gɔ́ɔ̃ nɛ, a n die nyin nyabaã koe ka la.
65001022	Ka makara bɔ gɔ́ɔ̃ lonlankɔ wolen kɛn ganaa,
65001023	ka ǹ kirisibaa, ka ǹ gòã bɔ biɛ̃ ǹ tɛ kɛ lɛ. Ka makara bɔ gialakunun kɛn dɔn ganaa. Sɛnɛ, ka zɛnaa ka nyɛ́ɛ‐n ka ganaa, màn mɛn bɛ́ toɛ, ka baran ǹ sɔ̀n bɔnɛɛ kɛ saa wa.
65001024	Barka tá Lawa ganaa, a giala á boe la a ka sàabaa mɛnaa ganaa, a ka tamaa. Á boe la a soo ka nɛ a din yɔrɔ‐a a gugurubaa ǹ bǎã kɛ nɛ, zɛ̀rɛ baãnaan lɛa, a ka foo kɔɔ̃n kɔ.
65001025	Lawa goon toto mɛn wɔ nyin si ka wɔa Dɛnaa Yezu Krita barka nɛ, gugurubaa laanka golebaa nɛ, pàãyiidɛnaabaa laanka màn tumaa mìilandɛnaabaa goã bɛ wɔ lɛa haalɛ lɛlɛ‐lɛlɛ, ka kanna nɛ, yǎa duduu. A n miɛ̃.
66001001	Yezu Krita siin mɛnɛn nyaa, bɛa sɛ́wɔ n ke. Lawa na á ǹ kɔ la, mà siin mɛnɛn bɛ́ re n zɛnɛɛ kànaa ka boɛɛn nɛ, mà a ǹ nyaa a bɛ̀rɛn manɛ. Yezu ná a lon a dia dí‐a wole dia a bɛ̀rɛ Zaã la, mà a bɛn nyaa nɛ.
66001002	Zaã bɛ́ á sii mɛn tumaa yɛ, a dɔ́ bɛ laakalaa. Boo mɛn bɔ Lawa li, ka Yezu Krita sonbore mɛn nyaa nɛ, a n bɛn pii kanna.
66001003	Min mɛn bɛ́ sɛ́wɔ kɛ pii minin ni, bɛa dɛnaa wɔ bǐɛ̃ kɔ! Minin mɛnɛn dɔn bɛ́ n too koe Lawa a boo dia ma li kɛ ganaa, ǹ ná a lɛ sii, bɛn dɔn wɔ na á bǐɛ̃ kɔ! A giala biikoo mɛn nə n koa siin kɛn lɛn zɛnaa a lɛa, á diri foɛɛ̃ nɛ.
66001004	Masɛ Zaã nə fòo kɛ diɛ Lawa a sɔmɔ sɔbaa kɛ nɛ Azii gána nɛ. Min mɛn bɛ́ a goã a tan, a ná a tan, a n die die dɔn, yiri sɔbaa kɛ nɛ a kii dankan yɔrɔ‐a, ka Yezu Krita nɛ, bɛn die ǹ bǐɛ̃ zɛnaa ka nɛ, ǹ là nyantoro kɔ ka la.
66001005	Yezu lɛ n siére sonbore lɛa, a din yii na á kaa bibinaa nɛ á n bɔ geren bii, a n kanaa a kiin tumaa mìi la. Min mɛn bɛ́ a wɔ narɛ, a din na á wɔ si wɔa sii baraan la ka a gɛ̀ nɛ.
66001006	Á wɔ bɔyaa á wɔ baa kiin lɛa, kun ka a din ni a kiibaa ǹ bǎã nɛ. Á wɔ baa Lawa a wúlu‐bɔlen dɔn lɛa, mà wɔ dí nya ǹ Di Lawa nɛ. Gugurubaa laanka pàãyiidɛnaabaa goã Yezu Krita wɔ lɛa baraabaraa yǎa duduu! A n miɛ̃!
66001007	Ka ga a ganaa! Yezu n die labaran bii! Min tumaa á re yii, haalɛ min mɛnɛn bɛ́ ǹ nə́ fɔ̃. Kanaa a tɔrɔn tumaa la á re paparɛ a lɛa. Hiĩ, a n miɛ̃!
66001008	Wɔa Dɛnaa Lawa mɛn bɛ́ á goã a tan, a na a tan, a n die die, a n Pàãyiidɛnaa lɛa, bɛ́ pɛ: “Ma din nə bibinaa lɛa, ma din nə giala‐nyɔmɔɔ dɔ lɛa.”
66001009	Masɛ Zaã, man ka dɔɔ̃n lɛa, man kun ka nɛ kaa fuun gɔ́ɔ̃ nɛ, ma nə́ n yii diɛ Lawa a kiibaa kɛ a daa la, ma nə foo kuĩ, a giala man doa kɔn Yezu ni kun ka nɛ. Man gùli lɛa Patmɔsi gána nɛ, mu nə ǹ mɛn lɛ da bii, a giala mà man Lawa a boo diɛ, ka taãn pɛ kɛ nɛ Yezu nyaa ma nɛ.
66001010	Dɛnaa a lɛawaa pinaaa, Lawa a Yiri Fu ma kũ, má lɛn gole goon ma ma kio, a wuu goã boe kaka ka bɛn lɛn bɛ́ lɔn.
66001011	Á goã pii: “N yii bɛ́ sii mɛn ganaa, a kiɛ̃ sɛ́wɔ nɛ, n dia Lawa a sɔmɔ sɔbaa kɛ la kiwin kɛn nɛ: Efɛɛzi kiwi ni ka Simirni kiwi ni, Pɛrgamu ni, Tiatiiri ni, Sardə ne, Filadɛlfii ni ka Lawodisee ne.”
66001012	Má n yɔrɔ bɔyaa má n giɛ boo lɛ a dali li. Má tɔ́n sana bólon tàan koa ǹ bǎã sɔbaa yɛ.
66001013	Màn goon goã ǹ bii ka minbuiin bɛ́ lɔn, á dɔnkɛ sasa wɔ yǎa a gòãn‐a tán, á sana mabɛlɛ yii a foo bii.
66001014	A mìi ka n fu ka sère fu paɛ̃paɛ̃ ka bɛ́ lɔn, a yii nànan man ka tɛ buə́ ne.
66001015	A gòãn man tɛ pii ka zan nɛ, ǹ nə́ yo tɛ‐a ǹ nə́ zɔnɔ. A lɛn wuu n boe, ka mu gole bɛ́ kiɛ tán lɔn.
66001016	Leere sɔbaa na a gusin a gɔn nɛ, gɔya sà lɛn paanan lɛbɔle n soe a lɛ‐n. A yɔrɔ goã tɛ pii ka penleen a wasa bɛ́ lɔn.
66001017	Ma bɛ́ má yɛ, má bɔ má mɛnaa a giulun ka gere bɛ́ lɔn. Á n gusin da ma la, á pɛ: “N nyan nyɛ́ɛ baa wa! Ma din nə bibinaa lɛa, ma din nə giala‐nyɔmɔɔ dɔ lɛa.
66001018	Ma din nə yiikoonaa lɛa. Má goã má gã, sɛnɛ, kanna man goɛ̃ ma yii n koo yǎa duduu. Gɛ̀ a lɛduə́ ǹ pàã n masɛ din gɔn, ka geren piɛ tumaa wɔ nɛ.
66001019	N yii bɛ́ á siin mɛnɛn yɛ, ka ǹ mɛnɛn bɛ́ n zɛnɛɛ sisia, ka ǹ mɛnɛn bɛ́ re n zɛnɛɛ bɛ kio, bɛn tumaa kiɛ̃.
66001020	Leere sɔbaa ke ń yɛ ma gusin ni, ka sana bólon koa ǹ bǎã sɔbaa kɛ nɛ, ǹ bɛ́ sii‐duriin mɛnɛn giala pii, ǹ nə́ ke: Leere sɔbaa kɛ n Lawa a sɔmɔ sɔbaan kɛn lon a dia dí‐a wolen lɛa, sana bólon koa ǹ bǎã sɔbaa kɛ n Lawa a sɔmɔ sɔbaa kɛ lɛa.”
66002001	Yezu pɛ ma nɛ: “Sɛ́wɔ kɛ kiɛ̃ n dia Efɛɛzin Lawa a sɔmɔ a lon a dia dí‐a wole la: Masɛ mɛn bɛ́ leere sɔbaa n ma gusin ni, má n tɔ we sana bólon koa ǹ bǎã sɔbaa bii, man pii ka nɛ:
66002002	N sii mɛn tumaa zɛnaa, má dɔ̃, n nə n doa ka yɔrɔ mɛn nɛ, má dɔ̃, n nə n foo kũ ka yɔrɔ mɛn nɛ, má bɛ dɔ dɔ̃. Ma á doɛ̃ máa n ba min baraan sii sii n ganaa doɛ̃ wa. Min mɛnɛn bɛ́ n dinin biɛ maa dia dí‐a wolen lɛa, n nə́ n da ǹ gɔ́ɔ̃ li, n dɔ̃ mà soɛ‐bɔlen manɛ.
66002003	N tá n foo kuĩ, n fuu yɛ masɛ tɔ a lɛa, a n gù basã wa.
66002004	Sɛnɛ, ma lɛ bɛ́ n li ka sii mɛn nɛ, bɛ á ke: N ba ma narɛ doo ka lɛlɛ wɔ bɛ́ lɔn wa.
66002005	N yiri koa n bɔ a mɛnaa ǹ bǎã kɛ li! N wusoo n sii baraan kio, ka n sii zɛnaa nɛ, ka n bɛ́ ń goã zɛnɛɛ lɔn lɛlɛ. Bɛ̀ bɛ bie wa, ma á re die n gialaa, ma n bólon koa ǹ bǎã kɛ saa ma bɔ a bǎã nɛ.
66002006	Ka bɛ tumaa nɛ, ma á sii kɛ doɛ̃ n wɔ paǹ li: Nikolayitin bɛ́ siin mɛnɛn zɛnɛɛ, bɛn sii tìĩ n boe‐n n nyin ni, ka a bɛ́ boe‐n masɛ dɔ nyin ni lɔn.
66002007	Too bɛ́ min mɛn lon, Lawa a Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma! Min mɛn bɛ́ re gɔ̀lɔ̀ biɛ, ma á re lɛ koe la, yiikoonaabaa ǹ da mɛn bɛ́ Lawa a piɛ, a bɛ a nɛ bii.
66002008	Sɛ́wɔ kɛ kiɛ̃ n dia Simirnin Lawa a sɔmɔ a lon a dia dí‐a wole la: Masɛ mɛn bɛ́ bibinaa lɛa, má n giala‐nyɔmɔɔ dɔ lɛa, má goã má gã, sɛnɛ, má wusoo má yiikoonaabaa yɛ, man pii ka nɛ:
66002009	Ma á n fuun doɛ̃, ma á n doobaabaa dɔ doɛ̃, sɛnɛ, ka boo taãn nɛ, n tá pàãma lɛa! Min mɛnɛn bɛ́ n dinin biɛ Zuifun lɛa, ǹ nə́ ǹ ba a lɛa dɔn wa, bɛn bɛ́ boo baraa mɛn diɛ n wɔ paǹ li, ma á doɛ̃. Maǹ Sɛtaan a lɛ‐kaakun minin lɛa!
66002010	Boɛɛnɛ, Sɛtaan lɛ á re n diɛ ka gɔ́ɔ̃ li. A n die kaa min tɛnɛn kuĩ a ǹ zũ kòso‐n. Ka á re fuu yii lɛawaa fù gɔ́ɔ̃ nɛ. Bɛa fuu kɛ lɛ nyan nyɛ́ɛ da n ganaa wa. Goã bɔlɔgoondɛnaa lɛa haalɛ ta a n doe gɛ̀ ganaa. Ma á re nyin nyabaã koe n la, ka a gɔ̀lɔ̀baa ǹ kii bafolo lɛa.
66002011	Too bɛ́ min mɛn lon, Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma! Min mɛn bɛ́ re gɔ̀lɔ̀ biɛ, gɛ̀ paabaa ǹ wɔ a re doe bɛ ganaa wa.
66002012	Sɛ́wɔ kɛ kiɛ̃ n dia Pɛrgamun Lawa a sɔmɔ a lon a dia dí‐a wole la: Masɛ mɛn bɛ́ gɔya sà lɛn paanan lɛbɔle n maa wɔ lɛa, man pii ka nɛ:
66002013	Ma á doɛ̃, n bɛ́ giã‐n bǎã mɛn nɛ, Sɛtaan dɔ a kii dankan nə doa‐n walan. Sɛnɛ, n tá doa‐n kɔn ka masɛ tɔ nɛ, n golee masɛ li daa wa, haalɛ ǹ bɛ́ ǹ nə́ maa siére bɔlɔgoondɛnaa Antipaasi dɛ á gã biikoo mɛn li ka li, Sɛtaan a giã ǹ bǎã kɛ lɛ nɛ.
66002014	Ka bɛ tumaa nɛ, ma lɛ tá n li ka sii tɛn nɛ: Minin tá n li, ǹ gɔn nə́ tɔn paraa‐n Balaamu a lɛlɛ a minin daraa ǹ yiri baraa kɛ ganaa. Balaamu na á goã kii Balaaki darɛɛ, mà a Izirayeli minin bebere, a ǹ kaa dì wúlu bɔ ǹ siĩ sɔ̃ ganaa, ǹ nə n dinin kɔ kɔrɔbaa la.
66002015	A din goon ne, minin tá n li, ǹ gɔn nə́ paraa‐n Nikolayitin minin daraa ǹ yiri baraa kɛ ganaa.
66002016	Wusoo n sii baraan kio. Bɛ̀ bɛ bie wa, ma á re die n tɔwɛɛ sisia, ma zia baa bɛa minin kɛn lɛn ganaa ka gɔya sà kɛ‐n soe ma lɛ‐n.
66002017	Too bɛ́ min mɛn lon, Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma! Min mɛn bɛ́ re gɔ̀lɔ̀ biɛ, Maánə mɛn bɛ́ durii‐n pelo, ma á re bɛ koe bɛ la. Ma á re kɔlɔ fu koe la, a tɔ soree n kiɛ̃ nɛ a ganaa, min kɔ́n na a doɛ̃ wa, yǎa a din.
66002018	Sɛ́wɔ kɛ kiɛ̃ n dia Tiatiirin Lawa a sɔmɔ a lon a dia dí‐a wole la: Masɛ Lawa a Nɛgiĩ a boo n ke, masɛ mɛn bɛ́ ma yii nànan nə́ ka tɛ buə́ bɛ́ lɔn, ma gòãn nə́ tɛ pii ka zan nɛ ǹ nə́ zɔnɔ, man pii n ni:
66002019	Ma á n sii‐zɛnaan doɛ̃, n kɔn narɛ nɛ, n foo doa Lawa ganaa nɛ, n dí nyɛɛ nɛ, n tá boe n foo la sii gigiã gɔ́ɔ̃ nɛ. Ma á doɛ̃ máa n nya ǹ dí gole kɔ kanna á la n lɛlɛ wɔ nɛ.
66002020	Sɛnɛ, ma lɛ bɛ́ n li ka sii mɛn nɛ, bɛ á ke: Lɔ kɔrɔ Zezabɛli a sii á kúu biɛ n nɛ, asɛ lɔ mɛn bɛ́ n din biɛ Lawa a boo gii‐dali lɛa. A din nə maa dí‐nyalin siɛ̃, mà ǹ nə n dinin kɔ kɔrɔbaa la, ǹ dì wúlu bɔ ǹ siĩn dɔn sɔ̃.
66002021	Má biikoo kɔ la máa a wusoo a sii baraan kio, sɛnɛ, a lɛ koe a tá a kɔrɔbaa ǹ siin lɛn kiɛ wa.
66002022	Bɛ lɛ n toɛ, ma á re busu diɛ a ganaa a piì ni. Min mɛnɛn dɔn bɛ́ ǹ nə́ naarɛbaa zɛnaa kun ka asɛ lɔ kɛ nɛ, ǹ sii bɔnɛɛn mɛnɛn zɛnaa kun ni, bɛ̀ ǹ wusoo ǹ kio‐n wa, ma á re fuu gole nyɛɛ ǹ dɔn nɛ.
66002023	Ma á re a nɛnyaanan tumaa dii. Ka bɛ nɛ, Lawa a sɔmɔ minin tumaa á re doɛ̃, mà min mɛn bɛ́ minbuiin tumaa a taasiɛn doɛ̃, ka ǹ foo sii duriin ni, mà bɛ n ka masɛ nɛ. Ma á re ka gogoonmaa sarɛɛ, a kɔnpɛ ka a din a sii‐zɛnaan nɛ.
66002024	Sɛnɛ, kasɛn Tiatiirin Lawa a sɔmɔ min gialakunun nə́ goã doa‐n kɔn ka minin daraa ǹ yiri baraa kɛ‐n wa. Minin kɛn bɛ́ mànan mɛnɛn bíi Sɛtaan a sii‐durii zuzulun, kasɛn nə n daraa bɛn ganaa wa. Man pii ka nɛ, máa ma a re sii kɔsɔ diɛ kasɛn mìi‐n doo wa.
66002025	Sɛnɛ, sii mɛn bɛ́ ka gɔn, ka kũ kaka parsiini, yǎa maa daa doe.
66002026	Min mɛn bɛ́ re gɔ̀lɔ̀ biɛ, a ma foo sii zɛnaa a dɔ a giala‐nyɔmɔɔ ganaa, maa Díi Lawa bɛ́ á pàã mɛn kɔ ma la, ma á re bɛ koe ǹ dɛnaa la: ma á re gánan tumaa a lɛduə́ ǹ pàã koe la, a á re ǹ lɛduĩ ka kiibaa ǹ fɔlɔ bàlà nɛ, a nə ǹ yɔyɔrɛ, ka ǹ bɛ́ tii dɔn yɔyɔrɛ lɔn.
66002028	A gɔ̀lɔ̀baa a lɛa, ma á re baayɛlɛ a leere dɔ koe la.
66002029	Too bɛ́ min mɛn lon, Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma!
66003001	Sɛ́wɔ kɛ kiɛ̃ n dia Sardən Lawa a sɔmɔ a lon a dia dí‐a wole la: Masɛ mɛn bɛ́ Lawa a yiri sɔbaa laanka a leere sɔbaa kɛ‐n ma gɔn, man pii ka nɛ: Ma tá n nya ǹ dí doɛ̃. Tɔ nə n ganaa mà n yii n koo, sɛnɛ, a taãnbaa li ń gã!
66003002	Nsɛn mɛn bɛ́ n tɔn gã wa, n gù kaa, gialakun mɛn bɛ́ zoɛ̃ mà a tá giɛ̃, n dɔ lɛ, a nyan gã wa. A giala má yɛ, n sii zɛnaan ba pepere maa Lawa yɔrɔ‐a wa.
66003003	N Boo Tii Kɔɔ̃n mɛn ma, a si ka n we ne, n nə n yiri koa bɛ li. N foo doa a ganaa, n wusoo n sii baraan kio. Bɛ̀ n nə n gù kaa wa, n ba re maa daa biikoo doɛ̃ wa, ma á re die n tɔwɛɛ tán ka wurumu wɔ bɛ́ lɔn.
66003004	Ka bɛ tumaa nɛ, min tɛnɛn tá tɔn Sardə, ǹ tɔ́n gɔ̀ sii kɔ́n zɛnaa ǹ nə́ n dinin tii‐n wa. Bɛn tá re goɛ̃ kun ka ma nɛ, biikoo tumaa li ka mɔnaa fufun ni ǹ ganaa, a giala mà ǹ tá kɔnboe ne.
66003005	Min mɛnɛn bɛ́ re gɔ̀lɔ̀ biɛ, ǹ tá re mɔnaa fufun we miɛ̃. Ma a re ǹ tɔ tuturi ma bɔ yiikoonaa baa ǹ sɛ́wɔ kɛ‐n wa. Ma á re pii maa Díi yɔrɔ‐a, ka a lon a dia dí‐a wolen ne, máa ma din wɔn manɛ.
66003006	Too bɛ́ min mɛn lon, Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma!
66003007	Sɛ́wɔ kɛ kiɛ̃ n dia Filadɛlfiin Lawa a sɔmɔ a lon a dia dí‐a wole la: Masɛ mɛn bɛ́ sonbore lɛa, man taãn lɛa, Davida a goo nɛ n ma gɔn, bɛ̀ má kiɛnlɛ tã, min kɔ́n ba boe la a bũ wa, bɛ̀ má bũ, min kɔ́n ba boe la a tã wa, ma bɛ́ màn mɛn pii, á ke:
66003008	Ma á n nya ǹ dí doɛ̃. Ma á doɛ̃ máa n pàã a tɛ wa, sɛnɛ, ń maa boo lɛ si, n nə n piã ka ma‐n wa. Ma á ke, má kiɛnlɛ bũ, má koa n nyɛɛnɛ, min kɔ́n ná a boe la a tã wa.
66003009	Min mɛnɛn bɛ́ n dinin biɛ Zuifun lɛa, ǹ nə́ ǹ ba a lɛa dɔn wa, maǹ soɛ boe, maǹ Sɛtaan a lɛ‐kaakun minin lɛa, ma á re ǹ kuĩ ka pàã nɛ, ǹ da kaa tán ka giulun. Ǹ tá re doɛ̃ ka bɛ nɛ, mà ma á ka narɛ.
66003010	A giala n nə́ n foo kũ, ń maa boo kɛ kũ doɛ̃. Bɛ lɛ nɛ, koe bɛ́ re boe kanaa tumaa ganaa biikoo mɛn li, a n fuu nyɛɛ ǹ nɛ, bɛa biikoo li, ma dɔ á re n lɛduĩ.
66003011	Ma á die sisia. Pàã boɛɛn mɛn bɛ́ n gɔn, a kũ ka parsii ni, min nyan gɔ̀lɔ̀baa ǹ kii bafolo kɛ si n la wa.
66003012	Min mɛn bɛ́ re gɔ̀lɔ̀ biɛ, bìbì bɛ́ Lawa a kion li lɔn, a tá re goɛ̃ Lawa a kion miɛ̃, a ba re soe a n bɔ a‐n duduu wa. Ma á re maa Lawa tɔ kiɛ̃ a ganaa. Ma á re ma din tɔ dii kɛ kiɛ̃ a ganaa. Ma á re Zeruzalɛmu dii kɛ tɔ kiɛ̃ a ganaa, asɛ kiwi mɛn bɛ́ maa Lawa a giã ǹ bǎã lɛa, á bɔ lon maa Lawa li á gisĩ tán.
66003013	Too bɛ́ min mɛn lon, Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma!
66003014	Sɛ́wɔ kɛ kiɛ̃ n dia Lawodiseen Lawa a sɔmɔ a lon a dia dí‐a wole la: Masɛ mɛn bɛ́ ǹ nə́ ma bíi “A n miɛ̃”, masɛ mɛn bɛ́ Lawa a siére bɔlɔgoondɛnaa taãn lɛa, masɛ mɛn bɛ́ Lawa a màn zɛnaan tumaa bɔ ma nɛ, man pii n ni:
66003015	Ma á n nya ǹ dí doɛ̃, n dí a nyantoto maa wɔ paǹ li wa, a wɛ̃‐n dɔ‐n wa. Man zoɛ̃ máa n dí goã nyantoto hinlaa wɛ̃ nɛ maa wɔ paǹ li.
66003016	Bɛ̀ á miɛ̃ n dí n suìi ni, a wɛ̃‐n wa, a nyantoto wa. Bɛ lɛ n toɛ, ma á re n pisii!
66003017	Ma n pii mà ma n pàãma lɛa, mà ń gɔn màn dɛnan baa, mà n laadoo ba màn kɔ́n ganaa doo wa. N ba doɛ̃ mà ma n yii koe yɛle lɛa, makara‐bɔle lɛa, doobaa lɛa, n nə́ yii tere‐a lɛa, n nə́ gɔ̀nɔn kooro‐a dɔ lɛa wa.
66003018	Bɛ lɛ nɛ, ma á yiri koe n la: Bɛ̀ n tá zoɛ̃ mà n pàãma baa min sonborebaa gɔ́ɔ̃ nɛ, sana mɛn bɛ́ ǹ ná a yoreen kɔ ka tɛ nɛ, da bɛ pii ma din lon n tɔn pàãman baa. Da mɔnaa fufun pii ma lon n wɔ n ganaa, n nə n tontoro a sìi kɛ duru ni. Dagòã pii n lɔ n yiin ganaa, ǹ tɔn wɔlɔ yɛ.
66003019	Min mɛn bɛ́ kɔɔ̃n ma ganaa, ma n doree ka ma we ne. N gù kaa, n wusoo n sii baraan kio.
66003020	N too kɔ, ma tá n kiɛnlɛ‐a, man dii. Bɛ̀ min mɛn ma lɛn ma, a ná a kiɛnlɛ bũ ma nɛ, ma á re we ǹ dɛnaa a kion, ma màn bii kun ni, wɔ dinin min paa.
66003021	Min mɛn bɛ́ re gɔ̀lɔ̀ biɛ, ma á re lɛ koe la, a giã kun ma nɛ maa kii dankan nɛ, ka ma dɔ bɛ́ má gɔ̀lɔ̀baa yɛ, má woo giã maa Díi li a kii dankan nɛ lɔn.
66003022	Too bɛ́ min mɛn lon,Yiri Fu bɛ́ boo mɛn pii Lawa a sɔmɔn manɛ, a n too kɔ doɛ̃ a bɛ ma!”
66004001	Bɛ kio, má kiɛnlɛ yɛ á n bũ lon. Ma goã má lɛn mɛn ma boe lɛlɛ ka bɛn wɔ bɛ́ lɔn, bɛ́ tɔ́n pɛ ma nɛ: “Da dii kànaa, sii mɛn bɛ́ re n zɛnɛɛ bɛ kio, ma á re nyɛɛ n nɛ.”
66004002	Bɛ lɛ ganaa gɔrɔ, Lawa a Yiri Fu ma kũ á woo ma‐n lon, má kii dankan goon yɛ tán, min kɔ́n nə́ giã‐n la.
66004003	Ǹ dɛnaa yɔrɔ n tɛ pii ka lɔn bɔlɔ‐a ǹ gii bɛ́ lɔn, a tãtãn nɛ ka a bɔlɔn dɛnan nɛ. Lamɛn bɔ á kii dankan lɛ lɛnpɛnɛ, a n tɛ pii ka gii bɛ́ lɔn, sɛnɛ, a gɔ̀nɔn nə ka buu buruu bɛ́ lɔn.
66004004	Kii dankan fuəwensii kɔsɔn nə́ dankan goon kɛ lɛ lɛnpɛnɛ, min gole fuəwensii n giã nɛ ǹ tumaa nɛ, ǹ nə́ mɔnaa fufun wɔ ka kii bafolon ne sana lɛa ǹ mìin ganaa.
66004005	La na á goã parɛɛ, a n tɛ pii kii dankan lɛ yɔrɔ‐a. Lɛn dɔ goã boe walan. Bólon sɔbaa goã kuĩ dankan lɛ yɔrɔ‐a, Lawa a Yiri sɔbaa kɛn ka bɛ nɛ.
66004006	Dankan lɛ yɔrɔ‐a, màn na á goã tán, pəmə ka yìsi mu bɛ́ lɔn, yii n wɔlɔ yii a nɛ ka damalon bɛ́ lɔn.Dankan lɛ genli foɛɛ̃nɛ, a paǹan paanan li, màn yiikoonaa pàãdɛnaa sii goã bii‐a, ǹ paǹ tumaa n yii nàn lɛa, ǹ yɔrɔ‐a nɛ ka ǹ kio ne.
66004007	Màn lɛ a bibinaa na á kɔnbɔ ka yàra nɛ, a paabaa ǹ wɔ n ka dii gɔ̀lɔ̀ ten bɛ́ lɔn, a sɔɔbaa ǹ wɔ na á kɔnbɔ ka minbuiin ni, a siibaa ǹ wɔ na á kɔnbɔ ka giogialatã mɛn bɛ́ á n nyàan nyɔmaa.
66004008	Màn yiikoonaa pàãdɛnaa sii lɛ gogoonmaa nyàan man sɔrɔ, yii nàn nə ǹ paǹ tumaa ganaa, ǹ nyàa giulun ni ka a kanaa nɛ. Maǹ loe loe baayɛlɛ ka tèlò tumaa nɛ ǹ nə́ pii: N tá sonbore, n tá sonbore, n tá sonbore, wɔa Dɛnaa Lawa Pàãyiidɛnaa mɛn bɛ́ á goã, a ná a tan, a n die die dɔn.
66004009	Min mɛn bɛ́ kii dankan nɛ, a yii n koo yǎa duduu, bɛ̀ màn yiikoonaa sii lɛ yoo, ǹ nə́ loe lɔ ǹ ná a tɔ bɔ, ǹ ná a guguru kɔ, ǹ nə́ barka da‐n lɔn,
66004010	min gole fuəwensii mɛnɛn bɛ́ ǹ tan, bɛn man yui ǹ kaa tán, kii dankan dɛnaa lɛ yɔrɔ‐a. Min mɛn bɛ́ a tan yǎa duduu, maǹ bɛ guguru koe. Maǹ nə́ ǹ kii bafolon waa ǹ nə́ ǹ zũ tán kii dankan lɛ yɔrɔ‐a, ǹ nə́ pii:
66004011	”Wɔa Dɛnaa Lawa, n kɔnbɔ min tumaa nə n tɔ bɔ, ǹ nə n tɔ gole kɔ, ǹ nə n pàãdɛnaabaa dɔ̃. A giala, n din nə n màn tumaa zɛnaa, n din foo sii na á toa ǹ tan, n din nə́ n yiikoonaabaa kɔ ǹ la.”
66005001	Min mɛn bɛ́ giã‐n tán kii dankan nɛ, má sɛ́wɔ yɛ a gusin a gɔn nɛ, sɛ́wɔ lɛ gɔ́ɔ̃ kiɛ̃maa nɛ, ka a dɔ̀ɔ̃ nɛ, ǹ ná a lɛ tã ka zoo gón ne wɔlɔ sɔbaa, ǹ nə́ n gòon bǎã da a nɛ.
66005002	Bɛ kio, má lon a dia dí‐a wole pàãdɛnaa goon yɛ, a n pii ka lɛn gole ne: “Die n kɔnboe, a sɛ́wɔ kɛ a lɛ tã ǹ bǎã kɛ bɔyaa a bɔ a ganaa, a na a lɛ bũ?”
66005003	Sɛnɛ, min kɔ́n yɛ lon, ka tán nɛ, ka tán giulun ni, a n boe la a sɛ́wɔ kɛ lɛ bũ, a n yii kɔ a‐n wa.
66005004	Ma foo ziziɛ̃ parsiini, a giala mà min kɔ́n yɛ, a n kɔnboe ka sɛ́wɔ kɛ a lɛ buĩ ni a n yii kɔ a‐n wa.
66005005	Min golen kɛn goon tɔ́n pɛ ma nɛ: “N nyan wuu pɛ wa! Á ke, Zudaa tɔrɔn Yàra kɛ n kii Davida a nɔɔn lɛa! Á gɔ̀lɔ̀baa yɛ lɛlɛ. Á re sɛ́wɔ kɛ a lɛ tã ǹ bǎã sɔbaa kɛ bɔyɛɛ á bɔ a ganaa, a na a lɛ bũ.”
66005006	Má tɔ́n Sère Nɛ yɛ, kii dankan kɛ genli, màn yiikoonaa sii kɛ laanka min golen kɛn ná a lɛnpɛnɛ. Bɛa Sère Nɛ lɛ n ka maǹ ná a bɔlɔ kuru. A bɛn nə sɔbaa, a yii nàn dɔ n sɔbaa, Lawa yiri sɔbaa mɛn dia tán tumaa la, bɛn man ka bɛ nɛ.
66005007	Min mɛn bɛ́ giã‐n kii dankan nɛ, ka sɛ́wɔ lɛ ná a gusin ni, Sère Nɛ lɛ nə́ n zɔ̃ á dɔ a li, á tɔ́n sɛ́wɔ lɛ kɔ la.
66005008	A bɛ́ á sɛ́wɔ lɛ si biikoo mɛn li, màn yiikoonaa pàãdɛnaa sii kɛ laanka min gole fuəwensii kɛ kaa tán Sère Nɛ lɛ giulun, tùtu n didie gɔn. Sana donkolon dɔ n didie tumaa gɔn, a piɛ̃maa‐n ka màn gìĩ kɔɔ̃n‐a nɛ. Bɛa màn gìĩ kɔɔ̃n‐a lɛ n Lawa a min sonboren Lawa nyankɔ giala pii.
66005009	Maǹ nə́ goã loe tii loe kɛnɛn: “Ń kɔnbɔ n sɛ́wɔ kɛ si, ń kɔnbɔ n na a lɛ tã ǹ bǎãn kɛn bũ, a giala, n din ni ǹ nə́ n baa wúlu màn lɛa. Ń minin pii ka n din mà nɛ, ń kɔ Lawa la, ǹ nə́ zaman gigiã lɛa, tɔrɔ tumaa lɛa, gána tumaa minin lɛa, ǹ nə́ bɔlɔ tumaa pii.
66005010	Kanna, ka bɛ nɛ, n nə́ ǹ tumaa bɔyaa duduu n nə́ ǹ baa wɔa Lawa a dí‐nyalin lɛa, n nə́ ǹ baa a wúlu‐bɔlen lɛa, n nə́ ǹ baa kii dadaran lɛa, ka boo taãnɛ, n nə ǹ baa kanaa tumaa a dɛnan lɛa.”
66005011	Ma bɛ́ giɛ doo, má lon a dia dí‐a wole gigiã lɛn ma, ǹ nə́ dɔ duu damata damata, min ná a boe la a ǹ nimi wa. Ǹ nə́ golee ǹ nə́ min golen laanka màn yiikoonaa pàãdɛnan kɛn giã ǹ bǎã lɛnpɛnɛ,
66005012	ǹ nə́ goã loe loe ka ǹ lɛn gole ne, ǹ nə́ pii: “Nsɛ Sère Nɛ mɛn bɛ́ ǹ nə́ Lawa a wúlu bɔ n nɛ lɛlɛ, ń kɔnbɔ ka pàãyiidɛnaabaa nɛ, ka pàãmabaa nɛ, ka sii‐doɛ̃ nɛ, ka kakabaa nɛ, ka tɔ golebaa nɛ, ka guguru kɔ nɛ, ka tɔ bɔ nɛ.”
66005013	Bɛ lɛ nɛ màn zɛnaa mɛn tumaa bɛ́ lon, ka tán nɛ, ka tán giulun ni, ka yìsi mu gole ne, ǹ nə́ piɛ̃‐silin lɛa kanaa paǹ din tumaa ganaa, má ǹ lɛn ma, ǹ nə́ loe loe ǹ nə́ pii: “Min mɛn bɛ́ giã‐n kii dankan nɛ, ka Sère Nɛ kɛ nɛ, tɔ bɔ n kaa wɔ lɛa, tɔ golebaa n kaa wɔ lɛa, gugurubaa n kaa wɔ lɛa, pàãyiidɛnaabaa n kaa wɔ lɛa,baraabaraa yǎa duduu.”
66005014	Màn yiikoonaa pàãdɛnaa sii kɛ na á goã ǹ lɛ sii: “Taarɛ. A n miɛ̃!” Min golen kɛn dɔn nə́ kaa tán‐a ǹ nə́ ǹ guguru koe.
66006001	Bɛ kio, má yɛ Sère Nɛ lɛ sɛ́wɔ lɛ tã ǹ bǎã sɔbaa lɛ a bibinaa kɛ bũ, má màn yiikoonaa pàãdɛnaa sii lɛ a bibinaa lɛ ma á n lɛ dɛ, a lɛn bɔ ka la a paraa bɛ́ lɔn, á pɛ: “Daa!”
66006002	Má tɔ́n sùi fu yɛ. Min mɛn bɛ́ á dii la, sa n lɔɔ nɛ a ganaa, ǹ nə́ tɔ́n gɔ̀lɔ̀baa ǹ kii bafolo kɔ la. Á woo ka gɔ̀lɔ̀baa nɛ, á wusoo a gɔ̀lɔ̀baa yɛ doo.
66006003	Sère Nɛ lɛ bɛ́ á sɛ́wɔ lɛ tã ǹ bǎã lɛ a paabaa ǹ wɔ bũ, má màn yiikoonaa lɛ a paabaa ǹ wɔ lɛn ma pii: “Daa!”
66006004	Sùi kɔsɔ soo gɔrɔ, a gɔ̀nɔn nə́ tã ka bonbon. Min mɛn bɛ́ á dii la, ǹ nə́ gɔya sà gole kɔ la, mà a boo la a wo zia pɛsɛ̃ tán la, ń giɛ minbuiinin tá kɔn dii ǹ gã.
66006005	Sère Nɛ lɛ bɛ́ á sɛ́wɔ lɛ tã ǹ bǎã lɛ a sɔɔbaa ǹ wɔ bũ, má màn yiikoonaa kɛ a sɔɔbaa ǹ wɔ lɛn ma pii: “Daa!” Ma bɛ́ giɛ, má tɔ́n sùi tì yɛ. Min mɛn bɛ́ á dii la, màn zɔɔ̃ ǹ kilo na a gɔn.
66006006	Má lɛn goon ma boe màn yiikoonaa pàãdɛnaa sii kɛ bii, a n pii: “Belee kilo goon kɔ pinin goon dí nyɛɛ tumaa a saraa lɛa, n ɔrzi kilo sɔɔ kɔ pinin goon dí nyɛɛ tumaa saraa lɛa. Sɛnɛ, n nyan nyɔɔ laanka duvɛ̃ giɔ̀mɔ bɔyaa wa.”
66006007	Sère Nɛ lɛ bɛ́ á sɛ́wɔ lɛ tã ǹ bǎã lɛ a siibaa ǹ wɔ bũ, má màn yiikoonaa lɛ a siibaa ǹ wɔ lɛn ma pii: “Daa!”
66006008	Ma bɛ́ giɛ, má sùi fu kəwuu yɛ. Min mɛn bɛ́ á dii la, maǹ bíi "Gɛ̀", min mɛn bɛ́ a kio, bɛ tɔ n "Geren Piɛ". Ǹ nə́ pàã kɔ ǹ la mà ǹ wo tán talakɔn siibaa ǹ wɔ a minbuiinin dɛ ka gɔya sà nɛ, ka bòo ne, ka busu ni ka don siĩ baraan mɛnɛn bɛ́ tán la.
66006009	Sère Nɛ lɛ bɛ́ á sɛ́wɔ lɛ tã ǹ bǎã lɛ a soorobaa ǹ wɔ bũ, min mɛnɛn bɛ́ ǹ nə́ ǹ dɛ, ǹ Lawa a boo diɛ a lɛa, ka ǹ siérebaa ka peperebaa‐n a lɛa nɛ, má ǹ telenboenən yɛ Lawa a wúlu bɔ ǹ bǎã giulun.
66006010	Ǹ nə́ n lɛ dii ka ǹ lɛn gole ne, ǹ nə́ pii: “Nsɛ mɛn bɛ́ Dɛnaa sonbore lɛa, ka taãn nɛ, ma nə n yii diɛ biĩ n tɔn kiri wɔ tán a minbuiinin lɛn ganaa, n wɔsɛn gɛ̀ dòo bɔ ǹ ganaa? A giala ǹ dinin man nə́ wɔsɛn dɛ wɔ gã.”
66006011	Ǹ nə́ tɔ́n dɔnkɛ fu kɔ ǹ gogoonmaa la, ǹ nə́ pɛ ǹ nɛ: “Ka golee ka n yii da boɛɛn bɔrɔ. Ǹ doamaa bɛ́ nɛ ǹ ka dɔɔ̃n dí nya kun wolen mɛnɛn dɛ ǹ gã ka ka dɔn wɔ bɛ́ lɔn, yǎa bɛn lɛ piɛ̃.”
66006012	Má yɛ, a bɛ́ á sɛ́wɔ lɛ tã ǹ bǎã lɛ a sɔrɔbaa ǹ wɔ bũ, tán bìn da gole gole. Wasa nə́ n bɔyaa á tì kɔ ka mɔnaa tì bɛ́ lɔn, mui tumumaa tã kɔ ka mà bɛ́ lɔn.
66006013	Leeren nə́ bɔ lon ǹ nə́ kaa, ka piɛ̃ gole bɛ́ gɔ́rɔ nɛ burun kiɛ lɔn.
66006014	Lon nə́ n munu kɔn, ka ǹ bɛ́ sɛ́wɔ muni kɔn lɔn. Kelen ne, ka tentenen mɛnɛn bɛ́ mu bii, ǹ tumaa papaã ǹ nə́ n bɔ ǹ bǎã nɛ.
66006015	Min mɛn tumaa bɛ́ tán la, ǹ nə́ n duru nyankɔrɔn nɛ, ka kelen gɛ̀fun biin ni: gánadɛnan nɛ ka nyɛɛnaandɛnan nɛ, sɔraasin goledɛnan nɛ, pàãman nɛ ka pàãdɛnan nɛ, bɛ̀rɛn nɛ ka tá ma din gɔn wìi a lɛa wolen tumaa nɛ.
66006016	Maǹ nə́ goã pii kelen lɛn manɛ ka gɛ̀fun lɛn nɛ: “Ka bɔ ka kaa wɔsɛn la, ka wɔsɛn duru, ń giɛ min mɛn bɛ́ giã‐n kii dankan nɛ, bɛ yii baran wɔ yɛ wa, Sère Nɛ kɛ dɔ a foo yoo baran dɔ wɔ ganaa wa.
66006017	A giala, ǹ minbuiinin zɛnaa ǹ sii yɔrɔ bɔ ǹ lɛawaa gole kɛ na á dɔ. Die n boe la a golee ǹ nyɛɛnɛ?”
66007001	Bɛ kio, má lon a dia dí‐a wole màn sii yɛ golee‐n tán gùrù sii kɛ ganaa. Ǹ nə́ tán a piɛ̃ màn sii kɛ kũ ǹ nə́ golee ne, ń giɛ piɛ̃ nyan bɔ tán la wa, a nyan bɔ yìsi mu gole la wa, a nyan kaa da kɔ́n ganaa wa.
66007002	Má tɔ́n lon a dia dí‐a wole goon yɛ doo, á n toa lɛ giala‐n á dii lon, Lawa yiikoonaa a nyaǹ kiɛ̃ ǹ màn kɛ ná a gɔn. Lawa pàã kɔ lon a dia dí‐a wole sii mɛn la, mà ǹ tán laanka yìsi mu gole nɔmaa, á n lɛn gole bɔ, á paraa bɛn li, á pɛ ǹ nɛ:
66007003	”Ka n dinin kũ. Tán nɛ, yìsi mu gole ne hinlaa dan nɛ, ka nyan sii kɔ́n zɛnaa bɛn man bɔrɔ wa, yǎa wɔsɛn nə nyaǹ kiɛ̃ wɔa Lawa a dí‐nyalin nyanlɛ ganaa wɔ nya.”
66007004	Ǹ nyaǹ kiɛ̃ min mɛnɛn ganaa ǹ nə́ tɔ́n bɛn lɛ pɛ, má ma: Minbuiin duu paabiɛ ka pusiwensii (144,000) ni, ǹ nə́ ǹ nyaǹ kiɛ̃, ǹ nə́ boe Izirayeli gána paǹ din tumaa nɛ.
66007005	Zudaa tɔrɔn li maǹ nə́ duu fulupaa (12,000) nyaǹ kiɛ̃, Rubɛn tɔrɔn li duu fulupaa, Gaadi tɔrɔn li duu fulupaa,
66007006	Asɛɛrɛ tɔrɔn li duu fulupaa, Nɛftaalii tɔrɔn li duu fulupaa, Manasee tɔrɔn li duu fulupaa,
66007007	Simiɔn tɔrɔn li duu fulupaa, Levii tɔrɔn li duu fulupaa, Isakaara tɔrɔn li duu fulupaa, Zabulɔn tɔrɔn li duu fulupaa,
66007008	Zozɛfu tɔrɔn li duu fulupaa, Bɛnzamɛɛ tɔrɔn li maǹ nə́ duu fulupaa nyaǹ kiɛ̃.
66007009	Bɛ kio, má zaman gole yɛ, min kɔ́n ná a boe la a tá ǹ nimii wa. Ǹ nə́ golee ǹ gòãn la, kii dankan kɛ yɔrɔ‐a ka Sère Nɛ kɛ nɛ, mɔnaa fufun ni ǹ ganaa ka gɔ̀lɔ̀baa ǹ da luun nə ǹ gɔn. Maǹ zaman gigiã lɛa, ǹ nə́ boe gána tumaa nɛ, ǹ nə́ tɔrɔ tumaa lɛa, ǹ nə́ bɔlɔ totoro tumaa pii.
66007010	Maǹ nə n lɛn siɛ lon ǹ nə́ pii: “Wɔa Lawa mɛn bɛ́ giã‐n kii dankan nɛ, ka Sère Nɛ kɛ nɛ, gɔ̀lɔ̀baa n bɛn wɔ lɛa.”
66007011	Lon a dia dí‐a wole mɛn tumaa goã soe‐n kɔn, ǹ nə́ kii dankan kɛ lɛnpɛnɛ, ka min golen kɛn nɛ, ka màn yiikoonaa pàãdɛnaa sii kɛ nɛ, ǹ nə́ kaa tán‐a kii dankan lɛ yɔrɔ‐a, ǹ nə́ n yɔrɔ kɔ tán lɛ, ǹ nə́ Lawa guguru kɔ.
66007012	Ǹ nə́ goã pii: “Taarɛ! A n miɛ̃! Tɔ‐bɔ nɛ, ka guguru‐kɔ nɛ, sii‐doɛ̃ nɛ, ka bǐɛ̃‐doɛ̃ nɛ, tɔ gole kɔ nɛ, pàãdɛnaabaa nɛ, ka kakabaa nɛ, bɛn man wɔa Lawa wɔn lɛa baraabaraa yǎa duduu! A n miɛ̃.”
66007013	Min golen lɛn goon tɔ́n boo saa á nɔ̀n da ma la: “Minin kɛn dɔnkɛ fufun ni ǹ ganaa dien manɛ? Maǹ boe maa?”
66007014	Má tɔ́n pɛ nɛ: “Giĩ gole, n din tá doɛ̃!” Á tɔ́n pɛ ma nɛ: “Maǹ boe damagɔ́ɔ̃li a fuu yɛ ǹ bǎã gole kɛ nɛ. Maǹ nə́ ǹ dɔnkɛn lɛn pii ka Sère Nɛ kɛ mà nɛ, ǹ nə́ fu kɔ.
66007015	Bɛ lɛ n toɛ ǹ tá golee ne, Lawa a kii dankan yɔrɔ‐a, ǹ nə́ Lawa guguru koe baayɛlɛ ka tèlò ne Lawa a Kion. Min mɛn bɛ́ kii dankan lɛ nɛ, bɛ á re a din a wúlu kumii ǹ la.
66007016	Bòo á re ǹ kuĩ doo wa, mu boro á re n kuĩ doo wa, wasa fuu kaka a re ǹ dii doo wa.
66007017	A giala, Sère Nɛ mɛn bɛ́ golee‐n kii dankanan kɛn bii, bɛ á re ǹ lɛduĩ, á re woe ǹ ne yiikoonaa baa ǹ mu yala lɛa. Lawa á re ǹ yii mu tumaa tuturi a bɔ ǹ yɔrɔ nɛ.”
66008001	Sère Nɛ bɛ́ á sɛ́wɔ lɛ tã ǹ bǎã lɛ a sɔbaabaa ǹ wɔ bũ ǹ mɛn waáraa, lon golee ka kiĩni á dɔ biikoo talɛɛ.
66008002	Bɛ kio, má lon a dia dí‐a wole sɔbaa kɛ yɛ golee‐n Lawa yɔrɔ‐a, ǹ nə́ bɛn gogoon kɔ ǹ tumaa la.
66008003	Lon a dia dí‐a wole goon kɔsɔ daa golee wúlu bɔ ǹ bǎã yɔrɔ‐a, ka da gón gìĩ kɔɔ̃n tã ǹ màn ná a gɔn, a n sana lɛa. Da gón gìĩ kɔɔ̃n gigiã nə́ n kɔ la, mà a kaa kun ka Lawa a min sonboren tumaa a Lawa nyankɔ nɛ, a ǹ kɔ Lawa la. Wúlu bɔ ǹ bǎã mɛn bɛ́ sana lɛa doa‐n kii dankan yɔrɔ‐a, mà a ǹ kaa bɛ la.
66008004	Da gón gìĩ kɔɔ̃n‐a tã ǹ màn mɛn goã lon a dia dí‐a wole lɛ gɔn, tɛmaa goã soe a nɛ, a n woe Lawa yɔrɔ‐a, kun ka Lawa a min sonboren Lawa nyankɔ kɛ nɛ.
66008005	Bɛ lɛ ganaa, lon a dia dí‐a wole lɛ gón gìĩ kɔɔ̃n‐a tã ǹ màn lɛ saa, tɛ mɛn bɛ́ wúlu bɔ ǹ bǎã lɛ nɛ, á bɛ bɔ á kaa a nɛ á pã, á zũ tán la. Bɛ nə́ n baa la a paraa wuun lɛa, la a tɛ pɛn lɛa, ka tán bìn diɛ nɛ. Bɛn pɛlen
66008006	Lon a dia dí‐a wole sɔbaa mɛn bɛ́ ka bɛn nɛ ǹ tumaa gɔn, ǹ nə́ n yɔrɔ bɔ ǹ nə́ re ǹ bɛnɛn lɛn pii.
66008007	Lon a dia dí‐a wole bibinaa bɛ́ a ná a bɛn pɛ, la gii bɔ a nɛ kun ka tɛ nɛ, lɔlɛ‐n kɔn ka mà nɛ, ǹ nə́ kaa tán la. Á tán talakɔn sɔɔbaa ǹ wɔ kũ ka lenlen, á dan talakɔn sɔɔbaa ǹ wɔ dɔ kũ, buu buruu mɛn tumaa bɛ́ tán la á bɛ dɔ kũ ka lenlen.
66008008	Lon a dia dí‐a wole paabaa ǹ wɔ tɔ́n a bɛn pɛ. Màn nɛ, ka kele gole bɛ́ lɔn, tɛ ná a ganaa, ǹ nə́ zũ yìsi mu li. Yìsi mu talakɔn sɔɔbaa ǹ wɔ nə́ n bɔyaa á mà baa.
66008009	Màn yiikoonaa mɛn tumaa bɛ́ yìsi mu li bɛn talakɔn sɔɔbaa ǹ wɔ gã, yìsi mu kuru ǹ goo mɛn tumaa bɛ́ yìsi mu la, bɛn talakɔn sɔɔbaa ǹ wɔ ziziɛ̃.
66008010	Lon a dia dí‐a wole sɔɔbaa ǹ wɔ tɔ́n a bɛn pɛ. Leere gole goon bɔ lon, a n kuĩ ka tɛ buə́ bɛ́ lɔn. Á mɛ tà mun laanka mu yalan talakɔn sɔɔbaa ǹ wɔ li.
66008011	Maǹ bɛa leere lɛ bíi "Kɔɔsɛ". Mun lɛn talakɔn sɔɔbaa ǹ wɔ nə́ n bɔyaa á kɔɔsɛ kɔ. Min gigiã gã mu lɛ a mi taman yii, a giala, mà á kɔɔsɛ kɔ á la yii ni.
66008012	Lon a dia dí‐a wole siibaa ǹ wɔ dɔ tɔ́n a bɛn pɛ. Wasa laanka mui ka leeren talakɔn sɔɔbaa ǹ wɔ gã, ǹ folon dɔ a talakɔn sɔɔbaa ǹ wɔ nimi. Bɛ tɔ́n toa baayɛlɛ ka tèlò a talakɔn sɔɔbaa ǹ wɔ́ goã wɔlɔ tì lɛa.
66008013	Ma bɛ́ giɛ, bɛ̀ giogialatã lɛn bɛ́ boe lon sɔsɔɔ a n pii ka lɛn gole ne: “Bɔ̀n woo bɔ̀n, tán minin lɛn! Bɛ̀ lon a dia dí‐a wole màn sɔɔ kɛ a bɛn wuu bɔ biikoo mɛn li, bɔ̀n gole á re ka yii!”
66009001	Lon a dia dí‐a wole soorobaa ǹ wɔ tɔ́n a bɛn pɛ. Má yɛ leere goon bɔ lon á mɛ tán. Ǹ nə́ nɔmaa ǹ nyankɔrɔ zuzulu kɛ a goo nɛ kɔ la.
66009002	Leere lɛ bɛ́ á bɛa nyankɔrɔ zuzulu kɛ lɛ lɛ bũ, tɛmaa soo a nɛ, a n kɔnboe ka kùsì kaara tɛmaa nɛ. Nyankɔrɔ lɛ a tɛmaa wasa kũ á baa tì ka lon tumaa nɛ.
66009003	Bisinin nə́ soo tɛmaa lɛ nɛ, ǹ nə́ n nyɔmaa tán la. Ǹ sɔn dɔ lɛ n we ka ton wɔ bɛ́ lɔn.
66009004	Ǹ nə́ pɛ ǹ nɛ, mà ǹ nyan toa ǹ basaã kɔ buu kɔ́n nɛ wa, ǹ nyan toa ǹ basaã kɔ da laanka màn zumii kɔ́n nɛ wa. Sɛnɛ, minin mɛnɛn bɛ́ Lawa a nyaǹ ná a kiɛ̃ nɛ ǹ nyanlɛ‐a wa, mà ǹ basaã kɔ bɛn nɛ.
66009005	Ǹ lɛ kɔ bisinin lɛn la mà ǹ minbuiinin dɛ ǹ gã wa, sɛnɛ, mà ǹ bɔ ǹ yii ni yǎa mui sooro. Ǹ bɛ̀ boe ǹ yii‐n ka yɔrɔ mɛn nɛ, a lɛ n busi ka ton na á sɔn dɔ min ganaa.
66009006	Bɛa mui sooro kɛ lɛ gɔ́ɔ̃ nɛ, minbuiinin tá re giɛ gɛ̀ li mà ǹ gã, sɛnɛ, ǹ ba re yii wa. Ǹ tá re n yiri koɛ gɛ̀ ganaa, sɛnɛ, gɛ̀ á re lɛ koe a n mɔrɔ ǹ ganaa wa.
66009007	Bɛa bisinin lɛn man nə́ kɔnbɔ ka sùin mɛnɛn bɛ́ ǹ nə́ ǹ yɔrɔ bɔ, ǹ nə́ re woe ǹ ne zia la. Mànan manə ǹ mìi ganaa ka sana kii bafolon bɛ́ lɔn, ǹ yɔrɔn dɔn man nə́ kɔnbɔ ka minbuiin yɔrɔ nɛ.
66009008	Ǹ mìi ka n sɔsɔrɔ ka lɔ mìi ka bɛ́ lɔn, ǹ sɔn man ka yàra sɔn bɛ́ lɔn.
66009009	Ǹ foobii n ka maǹ nə́ fɔlɔ dɔnkɛ wɔ a ganaa. Sùin bɛ́ ziabaa ǹ wotoro mɛn baɛ̃, bɛ̀ ǹ tá woe zia la, ǹ nyàa ka wuu n boe ka bɛ wuu bɛ́ lɔn.
66009010	Ǹ mui lɛwɔn na a tan pɛpɛnɛ ka ton wɔ bɛ́ lɔn, sèwò n bɛa muin kɛn lɛn nɛ, ń giɛ ǹ tá boe la ǹ bɔ minbuiin yii ni yǎa mui sooro.
66009011	Min mɛn bɛ́ nɔmaa ǹ nyankɔrɔ zuzulu lɛduĩ, bɛ nə ǹ kii lɛa, á ǹ nyɛɛnaan sa boe. Maǹ bíi "Minin‐Ziziɛ̃li", Ebrə́ bɔlɔ nɛ, maǹ bíi "Abadɔn", Grɛki bɔlɔ nɛ, maǹ bíi "Apoliɔn".
66009012	Bɔ̀n bibinaa kɛ kiɛ̃, sɛnɛ, bɔ̀n màn paa kɔsɔ doamaa nɛ a da bɛ kio.
66009013	Lon a dia dí‐a wole sɔrɔbaa ǹ wɔ tɔ́n a bɛn pɛ. Wúlu bɔ ǹ bǎã mɛn bɛ́ sana lɛa, a n doa‐n Lawa din yɔrɔ‐a, má lɛn goon ma boe bɛ kara sii din tumaa ganaa.
66009014	Lon a dia dí‐a wole sɔrɔbaa ǹ wɔ mɛn bɛ́ á golee ka a bɛn nɛ a gɔn, lɛn lɛ na á goã pii bɛ nɛ: “Lon a dia dí‐a wole màn sii mɛn bɛ́ ǹ nə́ ǹ yii Efrati tà gole lɛ‐a, wo ǹ fore n nə ǹ kaa.”
66009015	Ǹ nə́ lon a dia dí‐a wole màn sii lɛ kaa. Maǹ nə́ goã ǹ nə́ ǹ yɔrɔ bɔ lɛlɛndun bɛa biikoo kɛ lɛ a lɛa, bɛa lɛawaa lɛ a lɛa, bɛa mui lɛ a lɛa, bɛa lɛ̀ kɛ lɛ nɛ, ǹ doamaa nɛ ǹ minbuiinin talakɔn sɔɔbaa ǹ wɔ dɛ ǹ gã.
66009016	Sɔraasi sùidɛnan mɛnɛn bɛ́ woe zia lɛ biɛ kunun ǹ ni, má ma, mà min pùru biɛpaa (200,000,000) nɛ.
66009017	Ma sùidɛnan lɛn yɛ ka yɔrɔ mɛn nɛ, bɛ yɔrɔ n ke: Maǹ nə́ fɔlɔ dɔnkɛ tãtãn wɔ, bɔlɔn lɛa, ka kùsi ni. Ǹ sùin lɛn mìi n ka yàra mìi bɛ́ lɔn, ǹ lɛ n tɛ boe, ka kiribi wùsu ni ka tɛmaa nɛ.
66009018	Bɛa koe, bɔ̀n màn sɔɔ kɛ n soe ǹ lɛ‐n, tɛ nɛ, ka kiribi wùsu ni, ka tɛmaa nɛ, bɛn lɛn man nə́ minbuiin talakɔn sɔɔbaa ǹ wɔ dɛ ǹ nə́ gã.
66009019	Sùin lɛn koe bɔ ǹ pàã tumaa na á goã ǹ lɛn ka ǹ mui ni. Ǹ muin lɛn man nə́ goã ka miɛn bɛ́ lɔn, mìi nə́ ǹ ganaa ǹ nə́ min yawɛɛ nɛ.
66009020	Sɛnɛ, minbuiin gialakun mɛn goã, ǹ nə́ ǹ gã koen kɛn lɛn gɔ́ɔ̃‐n wa, bɛa minin kɛn lɛn nə wusoo ǹ nya ǹ dín kio wa. Ǹ nɔ̀ɔnɔn guguru koe laanka dì wúlu boe lɛ da wa. Ǹ dinin man nə́ bɛa dìn lɛn zɛnaa ka sana nɛ, ka wɔrɔ nɛ, ka zan nɛ, ka kɔlɔ nɛ, ka gɔn nɛ. Ǹ yii a wɔlɔ yii wa, ǹ too a boo miɛ wa, ǹ ba tɔ we doɛ̃ wa.
66009021	Ǹ nə n taasɛ ǹ nə́ wusoo ǹ gɛ̀ dɛn kio, dabara sii zɛnaa nɛ, naarɛbaa nɛ, ka wurumu baa‐n wa.
66010001	Má tɔ́n lon a dia dí‐a wole pàã goledɛnaa goon kɔsɔ yɛ boe lon gisĩ tán. Labara goon nə pɛnɛɛ nɛ a ganaa, lamɛn ná a mìi lalan. A yɔrɔ n tɛ pii ka wasa bɛ́ lɔn, a gòãn man kuĩ ka fɔlɔ bàbàla bɛ́ lɔn.
66010002	Á sɛ́wɔ boɛɛn lɛ buĩmaa kũ ká a gɔn nɛ. Á n gusin a gòã da yìsi mu gole la, á n gɔsɛ a gòã da tán la.
66010003	Á n lɛ dɛ ka lɛn gole ne, ka yàra bɛ́ parɛɛ lɔn. A bɛ́ á n lɛ dɛ á nya, la a paraa sɔbaa kɛ dɔ tɔ́n gini.
66010004	La a paraa sɔbaa lɛn nə gini, ǹ nə́ boo mɛn da, ma bɛ́ máa man kiɛ̃, má lɛn goon ma boe lon, á n pii ma nɛ: “La a paraa sɔbaa kɛ boo mɛn da, a gũ n gɔ́ɔ̃ nɛ, n nyan kiɛ̃ wa.”
66010005	Ma lon a dia dí‐a wole mɛn yɛ golee‐n lon yìsi mu gole la ka tán nɛ, bɛ tɔ́n nə n gusin saa á dia lon,
66010006	á n liɛ ka Lawa nɛ, Lawa mɛn bɛ́ a yii n koo baraabaraa yǎa duduu, lon mànan ka tán mànan laanka yìsi mu li ǹ mànan zɛnaali lɛa, á pɛ: “Biikoo kɔsɔ ba n koe doo wa.
66010007	Sɛnɛ, bɛ̀ lon a dia dí‐a wole sɔbaabaa ǹ wɔ ná a bɛn kɛ pɛ pin mɛn‐a, ka bɛ nɛ, Lawa bɛ́ a ná a sii‐duriin yɔrɔ bɔ, á kɔ a boo gii‐dalin la, mà ǹ pɛ lɔn, bɛa biikoo lɛ na á dɔ.”
66010008	Ma goã má lɛn mɛn ma lon, bɛ́ wusoo á pɛ ma‐n doo: “Lon a dia dí‐a wole mɛn bɛ́ golee‐n lon yìsi mu gole la ka tán nɛ, ka sɛ́wɔ boɛɛn lɛ buĩmaa nɛ a gɔn, wo sɛ́wɔ lɛ si la.”
66010009	Má n zɔ̃ má dɔ lon a dia dí‐a wole lɛ li, má a nyankɔ má a sɛ́wɔ boɛɛn lɛ kɔ ma la. Á tɔ́n pɛ ma nɛ: “A si n sɔ̃. Á re kɔɔsɛ koe n gɔ́ɔ̃ nɛ, sɛnɛ, a n die goɛ̃ paparɛ n lɛ‐n ka zoo bɛ́ lɔn.”
66010010	Má tɔ́n sɛ́wɔ boɛɛn lɛ bɔ a gɔn má sɔ̃. Á paparɛ kɔ ma lɛ‐n ka zoo bɛ́ lɔn, sɛnɛ, ma bɛ́ má mui a na á kɔɔsɛ kɔ ma gɔ́ɔ̃ nɛ.
66010011	Ǹ nə́ tɔ́n pɛ ma nɛ: “Yǎa n wusii n woe Lawa a boo gii diɛ gána gigiã minin ni, tɔrɔ gigiã nɛ, bɔlɔ totoro pɛle gigiã nɛ, ka kii gigiã nɛ.”
66011001	Ǹ nə́ tɔ́n kàwɔ buu kɔ ma la màn zɔɔ̃ ǹ màn lɛa, ǹ nə́ pɛ ma nɛ: “Yoo n Lawa a Kion kɛ laanka wúlu bɔ ǹ bǎã kɛ zɔɔ̃, n Lawa nyankɔlen tumaa nimi.
66011002	Sɛnɛ, Lawa a Kion lɛ a kanaa sumu gole ke, n nyan bɛ zɔɔ̃ wa, a giala, maǹ nə́ bɛ kɔ tɔrɔ kɔsɔn la, ǹsɛn mɛnɛn bɛ́ re Zeruzalɛmu kiwi sonbore kɛ tɔtɔrɛ yǎa mui pusiwenpaa.
66011003	Bɛa biikoo li ma á re maa Siére màn paa diɛ, ǹ wɔ ǹ mɔnaan yii n kokoro ka boroo bɛ́ lɔn, ǹ da Lawa a boo gii da yǎa lɛawaa duu goon biɛpaa ka pɔsɔrɔ (1,260) kɛ lɛ piɛ̃.”
66011004	Bɛa Siére màn paa lɛ n kɔnboe ka olivie da màn paa laanka bólon màn paa mɛn bɛ́ ǹ nə́ ǹ boo da, mà ǹ tá re golee tán a Dɛnaa yɔrɔ‐a.
66011005	Bɛ̀ min mɛn tá giɛ li mà a sii baraa zɛnaa ǹ nɛ, tɛ n soe ǹ lɛ‐n bɛ̀ a ǹ zɔ́ɔn kũkũ. Bɛ lɛ nɛ, bɛ̀ min mɛn ga ǹ lɛ li, bɛa dɛnaa n die giɛ̃ bɛa yɔrɔ kɛ lɛ la.
66011006	Pàã tá ǹ lon ǹ nə́ boe la ǹ lon lɛ tã, la ná a dóe tán ǹ Lawa a dí pɛ ǹ biikoo kɛ li wa. Pàã tá ǹ lon ǹ nə́ boe la ǹ mu tumaa bɔyaa ǹ baa mà lɛa. Bɛ̀ ǹ nə́ golee li, ǹ tá boe la ǹ koe tɔrɔ tumaa bɔ tán ganaa.
66011007	Sɛnɛ, bɛ̀ ǹ nə́ ǹ siérebaa ǹ dí pɛ ǹ nə́ nya, Tɔɔ mɛn soo nɔmaa ǹ nyankɔrɔ zuzulu ni, bɛ á re zia biɛ ǹ ganaa, á re boe ǹ la a ǹ dɛ ǹ gã.
66011008	Ǹ bɛ́ ǹ nə́ Dɛnaa dere gɔn ganaa kiwi gole mɛn nɛ, ǹ geren tá re goɛ̃ tán‐a bɛa kɔn yɛ ǹ bǎã nɛ. A din kiwi kɛ lɛ nɛ ǹ nə́ bíi ka tɔ gimə́ ne, mà "Sodɔmu", ka "Ezipti".
66011009	Zaman tumaa a minin ni, gánan tumaa nɛ, bɔlɔ tumaa pɛlen ne, tɔrɔ din tumaa nɛ, ǹ tá re die giɛ ǹ geren ganaa yǎa lɛawaa sɔɔ ka talɛɛ, ǹ ba re lɛ koe mà ǹ nə ǹ bĩ wa.
66011010	Tán min tumaa foo á re kɔɔ̃n koe ka min paa kɛ a gɛ̀ nɛ. Ǹ tá re ǹ nyɛnyɛɛ parsiini, ǹ kɔn gɔ ka màn nɛ kooro, a giala mà Lawa a boo gii‐dali màn paa kɛ bɔ tán minin yii‐n parsiini.
66011011	Sɛnɛ, lɛawaa sɔɔ ka talɛɛ lɛ kio, yiikoonaabaa kɔ ǹ piɛ̃ bɔ Lawa li, á daa kaa ǹ nɛ, ǹ nə́ yoo ǹ nə́ golee lon. Min mɛn tumaa nə́ ǹ yɛ, nyɛ́ɛ gole nə́ ǹ kũ.
66011012	Siéren lɛn paanan nə́ tɔ́n lɛn gole goon ma lon, a n pii ǹ ni: “Ka dii ka da kànaa!” Ǹ nə́ kaa labara goon ne ǹ nə́ dii lon, ǹ zɔ́ɔn lɛn yii ni.
66011013	A din biikoo goon kɛ lɛ li, tán bìn‐diɛ bɔbɔnɛɛ goon nə́ n zɛnaa. Á kiwi lɛ a talakɔn fùbaa ǹ wɔ dɛ á kaa. Min duu sɔbaa dɔ́ gã bɛa tán bìn‐diɛ kɛ lɛ gɔ́ɔ̃ nɛ. Min mɛnɛn nə n bɔ a nɛ, nyɛ́ɛ gole bɛn kũ, ǹ nə́ lon a Lawa tɔ guguru kɔ.
66011014	Koe lɛ a paabaa ǹ wɔ kiɛ̃, sɛnɛ, ka n yiri kɔ a sɔɔbaa ǹ wɔ dɔ á re die sisia.
66011015	Lon a dia dí‐a wole sɔbaabaa ǹ wɔ tɔ́n a bɛn pɛ, lɛn dadaran nə́ bɔ lon ǹ nə́ pii: “Kanaa a kiibaa lɛ n wɔa Dɛnaa Lawa wɔ lɛa kanna, ká Krita kɛ nɛ. A n die goɛ̃ pàã la baraabaraa yǎa duduu.”
66011016	Min gole fuəwensii mɛn bɛ́ ǹ kii dankanan nɛ Lawa yɔrɔ‐a, ǹ nə́ kaa tán-a ǹ lɛ la, ǹ nə́ Lawa guguru koe,
66011017	bɛ̀ ǹ nə́ pii: “Dɛnaa Lawa Pàãyiidɛnaa, nsɛ mɛn bɛ́ n tan, n goã n tan, wɔ a barka diɛ n nɛ. a giala n dí nya ka n pàãyiidɛnaabaa nɛ, n nə n kiibaa koa.
66011018	Tɔrɔn foo yoo, sɛnɛ, n din a foo yoo na á daa. Sisia, n geren kiri‐wɔ biikoo na á dɔ, n dí‐nyalin saraa biikoo dɔ na á dɔ, ǹ mɛnɛn bɛ́ n boo gii‐dalin lɛa ka ǹ mɛnɛn tumaa bɛ́ n din wɔn lɛa, ǹ nə́ nyɛ́ɛ biɛ n nɛ, ta a boɛɛn nɛ, ta a gole ne. Min mɛnɛn dɔn bɛ́ ǹ nə́ goã tán‐ziziɛ̃lin lɛa, ǹ dɔn ziziɛ̃ biikoo na á dɔ!”
66011019	Lawa a kion mɛn bɛ́ lon, bɛ nə́ n lɛ bũ, má lɛ kɔ kɔn la ǹ goo lɛ yɛ. Bɛ ganaa, la tɛ pɛpɛ, la gigini, la gii dadaran nə́ kaa, tán bìn da.
66012001	Kaãbaa ǹ sii gole nə́ n din nyaa lon: lɔ nɛ, á wasa wɔ a din ganaa dɔnkɛ lɛa, mui ná a gòãn giulun, leere fulupaa n pɛnɛɛ nɛ a mìi ganaa kii bafolo lɛa.
66012002	A na á goã nɔ̀ nɛ, a nə n lɛ dii a nɔɔ̀rɔ kɔ ǹ là paparɛ gunun.
66012003	Kaãbaa ǹ sii gole kɔsɔ dɔ nə́ n din nyaa lon doo: Tɔɔ babaraa piɛ̃ wole tã ganganbiɛ goon ne. A mìi n sɔbaa, a bɛn nə fù. Kiibaa ǹ bafolo n we‐n a mìi sɔbaa lɛ gogoonmaa ganaa.
66012004	Á leere talakɔn sɔɔbaa ǹ wɔ nɔɔ ka a mui ni, á kaa tán. Á daa golee lɔ nɛ‐yɛle lɛ yɔrɔ‐a, bɛ̀ a ná a nɛ lɛ yɛ lɔn gɔrɔ, a kũ a sɔ̃.
66012005	Lɔ lɛ ná a nɛ lɛ yɛ, nɛgiĩ lɛa, bɛa nɛgiĩ kɛ lɛ n die tɔrɔ din tumaa lɛduĩ ka fɔlɔ bàlà ná a gɔn. Ǹ nə́ nɛ lɛ saa ǹ nə́ woo koa Lawa li a kii dankan nɛ.
66012006	Lɔ lɛ baa si á woo don gɔ́ɔ̃ nɛ, Lawa din na á bɛa bǎã lɛ yɔrɔ bɔ á koa nɛ, mà ǹ die ǹ too walan, yǎa lɛawaa duu goon biɛpaa ka pɔsɔrɔ (1,260).
66012007	Bɛ na á n baa lon mànan kɔn‐dɛ á yoo lɛa. Lon a dia dí‐a wolen goledɛnaa Miseli, bɛ laanka lon a dia dí‐a wole gialakunun kɛn nə́ zia baa tɔɔ babaraa piɛ̃ wole lɛ ganaa. Tɔɔ babaraa piɛ̃ wole lɛ dɔ laanka a dia dí‐a wolen nə́ zia baa ǹ ganaa,
66012008	sɛnɛ, ǹ boo ǹ la wa. Ǹ giã ǹ bǎã dɔ yɛ lon doo wa.
66012009	Ǹ nə́ tɔɔ babaraa piɛ̃ wole gangabiɛ lɛ kũ ǹ nə́ zũ kanaa. A din ni lɛlɛ a miɛ̃ kɛ lɛ lɛa, ǹ nə́ bíi: “Nɔ̀ɔn Babaraa,” hinlaa “Sɛtaan,” a n kanaa min tumaa yiri siɛ̃. Ǹ nə́ zũ tán la kun ka a dia dí‐a wolen tumaa nɛ.
66012010	Má lɛn gole goon ma, boe lon, a n pii: “Sisia wɔa Lawa na á gɔ̀lɔ̀baa yɛ! A ná a din pàã nyaa, a ná a kiibaa saa. Sisia, a bɛ́ á min mɛn bɔ á baa kii lɛa, pàã n bɛ gɔn! A giala wɔ dɔɔ̃nɔn biɛ‐kɔle na á fɔ̃, asɛ mɛn bɛ́ á goã ǹ biɛ koe tèlò‐n ka baayɛlɛ nɛ, wɔa Lawa yɔrɔ‐a, ǹ nə́ bɔ lon ǹ nə́ zũ tán.
66012011	Wɔ dɔɔ̃nɔn nə́ gɔ̀lɔ̀baa yɛ ka Sère Nɛ mà kɛ pàã nɛ, ka ǹ siérebaa ǹ boo pàã nɛ. Haalɛ ta maǹ giɛ̃ bɛ a lɛa, ǹ tá lɛ koe bɛ ganaa á la ǹ yiikoonaabaa nɛ.
66012012	Bɛ lɛ a lɛa, kasɛn mɛnɛn bɛ́ lon, kaa bǎã ná a nɛ, ka n nyɛnyaa! Sɛnɛ, tán nɛ ka yìsi mu gole ne, bɔ̀n kasɛn yɛ! A giala Sɛtaan gisĩ ka li. A n doɛ̃ mà biikoo bǐɛ̃ ba a gɔn doo wa, a foo n yoo‐n parsiini.”
66012013	Tɔɔ babaraa piɛ̃ wole lɛ bɛ́ á dɔ̃ mà maǹ ná asɛ zũ tán, a na á kiɛ̃ gɔrɔ, a n lɔ nɛgiĩ‐yɛle kɛ kialan lui.
66012014	Sɛnɛ, ǹ nə́ giogialatã gole kɛ nyàan kɔ lɔ lɛ la, mà a yoo a wo a giã ǹ bǎã lɛ‐n don gɔ́ɔ̃ nɛ, maǹ die toe walan, yǎa lɛ̀ sɔɔ ka talɛɛ, a wɔlɔ á re sɔsɔɔ koe miɛ̃ kɛ ganaa.
66012015	Bɛ lɛ ganaa, miɛ̃ lɛ pisə́ ka mu ni, bɛ n baa sii tán ka tà mu bɛ́ lɔn, mà a boo la a lɔ lɛ saa a kiɛ̃ nɛ.
66012016	Sɛnɛ, tán daa lɔ lɛ a gu ganaa, á n lɛ bũ á tɔɔ babaraa piɛ̃ wole kɛ a tà mu kɛ piɛ̃ ka daɛn nɛ.
66012017	Bɛ lɛ ganaa, tɔɔ babaraa piɛ̃ wole lɛ foo yoo lɔ lɛ li parsiini, á kiɛ̃ á woo a nɛnyaan gialakunun gialaa, ǹsɛn mɛnɛn bɛ́ Lawa a dí‐pɛn lɛ sii, ǹ nə́ n foo doɛ Yezu a boo ganaa.
66012018	Tɔɔ babaraa piɛ̃ wole lɛ tɔ́n giã mu gole lɛkoro lɛ‐a.
66013001	Bɛ lɛ ganaa, má tɔ́n Tɔɔ goon yɛ soe yìsi mu gole lɛ li. A bɛn nə fù, a mìi n sɔbaa. Kiibaa ǹ bafolo n we ne a bɛn gogoonmaa tumaa ganaa, sɔ kɔ Lawa ganaa ǹ boo n kiɛ̃ nɛ a mìi gogoonmaa tumaa ganaa.
66013002	Ma Tɔɔ mɛn yɛ, a na á kɔnbɔ ka goe ne, a gòãn man nə́ kɔnbɔ ka gòon màn gole gòãn nɛ, a lɛ na á kɔnbɔ ka yàra lɛ nɛ. Tɔɔ babaraa piɛ̃‐wole kɛ ná a din pàã kɔ la, ka a kii dankan nɛ ka boo sii la gole ne.
66013003	A mìin lɛn goon ne ka maǹ nə mà bɔ a ganaa lɛlɛ ká a daa a gã, sɛnɛ, a busu lɛ lɛ nya. Tán min din tumaa goã giɛ a ganaa ka kaãbaa nɛ, bɛ̀ ǹ kɔ lɛ.
66013004	Ǹ tumaa yoo, ǹ nə́ tɔɔ babaraa piɛ̃ wole kɛ guguru koe, a giala a ná a din pàã kɔ Tɔɔ goon kɛ la. Maǹ bɛa Tɔɔ lɛ dɔ guguru koe ka a dɔ wɔ bɛ́ lɔn, ǹ nə́ pii: “Min kɔ́n ba n zoɛ̃ kɔn ka Tɔɔ kɛ‐n wa. Min kɔ́n dɔ a boe la a zia baa a ganaa wa.”
66013005	Tɔɔ babaraa piɛ̃ wole lɛ na á lɛ kɔ la, mà a din koa ǹ boon da, ka sɔ kaa Lawa la ǹ boon ne. Á pàã kɔ la, mà a goã la yǎa mui pusiwenpaa.
66013006	Bɛ lɛ ganaa gɔrɔ, á yoo a n sɔ kiɛ Lawa la, a n Lawa tɔ ziziɛ̃, a n boo baraa diɛ a giã ǹ bǎã kɛ ganaa, ka lon màn tumaa nɛ.
66013007	Lawa na á lɛ kɔ la, mà a zia baa a din a minin ganaa, a boo ǹ la. Gána tumaa, zaman tumaa, bɔlɔ totoro pɛle tumaa, tɔrɔ din tumaa ná a lɛ si.
66013008	Tán mànan tumaa tá re a guguru koe, a saa kanaa giala kɔ waáraa ganaa, min mɛnɛn tumaa bɛ́ ǹ tɔ goã kiɛ̃‐n Lawa a yiikoonaa baa ǹ sɛ́wɔ kɛ‐n wa, bɛn tumaa á re a guguru koe. Sère Nɛ mɛn bɛ́ ǹ nə́ dɛ lɛlɛ, bɛ wɔ‐n ka bɛa sɛ́wɔ kɛ lɛ nɛ.
66013009	Kasɛn mɛnɛn bɛ́ sii doɛ̃, ka n too kɔ ka boo kɛ ma.
66013010	Min mɛnɛn doamaa bɛ́ nɛ ǹ bɛ̀rɛn baa, bɛn tá re woe bɛ̀rɛ baa ǹ bǎã nɛ. Gɔya gɛ̀ doamaa bɛ́ nɛ a min mɛnɛn dɛ, bɛn tá re gɔya gɛ̀ we. Bɛ lɛ a lɛa nɛ, kasɛn mɛnɛn bɛ́ tɔn Lawa a minin lɛa, ka doamaa‐n ka n foo kũ, ka sii si ka ganaa.
66013011	Má tɔ́n wusoo doo, má Tɔɔ kɔsɔ yɛ soe tán. A bɛn nə paa ka sère nɛ wɔ bɛ́ lɔn, sɛnɛ, a n boo diɛ ka tɔɔ babaraa piɛ̃ wole kɛ wɔ bɛ́ lɔn.
66013012	Tɔɔ bibinaa lɛ na á pàã kɔ la, mà a sii tumaa zɛnaa ka asɛ din wɔ bɛ́ lɔn. Tɔɔ bibinaa mɛn bɛ́ ǹ ná a mìi yaga, ká a daa a gã, sɛnɛ, a busu lɛ lɛ nya, Tɔɔ paabaa ǹ wɔ kɛ lɛ na á goã tán minin tumaa kiɛ bɛ lɛ guguru kɔ ganaa ka pàã nɛ.
66013013	Bɛa Tɔɔ paabaa ǹ wɔ lɛ na á goã kaãbaa ǹ sii dadaran zɛnɛɛ, á goã tɛ gisĩ lon kiɛ tán la, min din tumaa yii ni.
66013014	Tɔɔ bibinaa lɛ pàã mɛn kɔ la, a na á goã tán minin yiri siɛ̃, ka bɛa kaãbaa ǹ siin lɛn nɛ, Tɔɔ lɛ yɔrɔ‐a. Á pɛ tán minin manɛ, mà Tɔɔ bibinaa mɛn bɛ́ ǹ ná a mìi yaga, sɛnɛ, a ná a gã wa, mà ǹ nyin goon zɛnaa ka bɛ tɔ nɛ.
66013015	Ǹ nə́ pàã din kɔ Tɔɔ paabaa ǹ wɔ lɛ la, mà a boo la a yiikoonaabaa ǹ piɛ̃ da Tɔɔ bibinaa lɛ nyin lɛ nɛ, ń giɛ nyin lɛ á boe la a boo da doɛ̃. Min mɛn tumaa bɛ́ a goã a nyin lɛ guguru koe wa, á pɛ, mà ǹ bɛ tumaa dɛ a gã.
66013016	Minbuiin din tumaa, a bɔnboɛɛnɛn laanka a dadaran nɛ, pàãman laanka doobaan nɛ, bɛ̀rɛn laanka tá ma din gɔn wìi a lɛa wolen ne, a na á goã bɛn tumaa kuĩ ka pàã nɛ, bɛ̀ a nyaǹ kiɛ̃ ǹ gusin a gɔn ganaa hinlaa ǹ nyanlɛ ganaa.
66013017	Bɛ̀ bɛa nyaǹ lɛ ba min woo min ganaa wa, a ba boe la a tá màn kɔ́n pii wa, a boe la a màn kɔ́n dɔ sã wa. Bɛa nyaǹ lɛ n Tɔɔ lɛ din tɔ lɛa, hinlaa màn‐nimii mɛn bɛ́ kɔnpii ka a tɔ lɛ nɛ.
66013018	Sii‐doɛ̃ sii n ke kanna. Bɛ̀ min mɛn yiri tan, bɛ n boe la a Tɔɔ lɛ a màn‐nimii lɛ lɛ dɔ̃. A giala bɛa màn‐nimii lɛ lɛ n kɔnpii ka min tɔ nɛ. A màn‐nimii lɛ lɛ n biɛsɔrɔ ka pɔsɔrɔwensɔrɔ (666).
66014001	Ma bɛ́ giɛ, má Sère Nɛ lɛ yɛ golee‐n Siɔn kele la, Zeruzalɛmu kiwi gɔ́ɔ̃ nɛ. Má minbuiin duu paabiɛ ka pusiwensii (144,000) kɛ dɔ yɛ kun ni, a din tɔ laanka ǹ Di Lawa tɔ n kiɛ̃ nɛ, didie tumaa nyanlɛ ganaa.
66014002	Má lɛn goon ma boe lon die, a wuu n boe ka mu gole a kiɛ̃ wuu bɛ́ lɔn, ka la a paraa gole wuu bɛ́ lɔn. Lɛn wuun lɛn kaa kun nə ka n pɛ mà tùtu‐dɛlen man loe loe ka tùtu ni.
66014003	Bɛa minbuiin duu damata kɛ lɛ na á golee Lawa a kii dankan yɔrɔ‐a, ka màn yiikoonaa pàãdɛnaa sii kɛ nɛ, ka min golen kɛn nɛ, ǹ nə́ loe soree loe. Min kɔ́n ba boe la, a n daraa bɛa loe kɛ lɛ ganaa wa, yǎa min duu paabiɛ ka pusiwensii mɛn bɛ́, ǹ nə́ kirisibaa tán la.
66014004	Ǹsɛn nə n dinin lɔlɔ gɔ̀‐n ka lɔn nɛ wa, ǹ nə́ goã yoreen ne. Ǹ nə́ goã koe Sère Nɛ kɛ kialan lɛ, ǹ nə́ woe bǎã din tumaa nɛ. Ǹ dinin man nə́ kirisibaa yɛ tán minbuiin tumaa bii, ǹ nə́ die màn tɔrɔ bibinaa biɛ, ǹ nə ǹ kɔ Lawa la ka Sère Nɛ kɛ nɛ.
66014005	Min kɔ́n nə ǹ yɛ soɛ boe haalɛ pinin goon wa, sɔ̀n baraa kɔ́n goã ǹ ganaa wa.
66014006	Bɛ kio, má lon a dia dí‐a wole goon kɔsɔ yɛ piɛ̃ lon sɔsɔɔ. Boo Tii Kɔɔ̃n mɛn bɛ́ a kɔɔ̃nbaa a nyɛɛ wa, bɛ na a gɔn, a n die pii tán minin manɛ, ǹ nə́ tɔrɔ tumaa lɛa, gána tumaa nɛ, bɔlɔ tɔrɔ totoro pɛlen lɛa, ka zaman tumaa nɛ.
66014007	Á goã pii ka a lɛn gole‐n kɛnɛn: “Ka nyɛ́ɛ baa Lawa nɛ, ka a guguru kɔ! A giala, a kiri wɔ minbuiinin ganaa biikoo dɔ. Lawa mɛn lon zɛnaa, ka tán nɛ, ka yìsi mu gole ne, ka mu yalan nɛ, ka bɛ guguru kɔ.”
66014008	Lon a dia dí‐a wole paabaa ǹ wɔ kɔ bibinaa lɛ kio lɛ, a n pii: “Baabilonii lɛ mɛnaa! Baabilonii kiwi gole lɛ mɛnaa ka bolobolo! Asɛ mɛn bɛ́ á tɔrɔn tumaa a minin bebele, a ǹ baa naarɛbaali taãn‐taãnan lɛa.”
66014009	Lon a dia dí‐a wole sɔɔbaa ǹ wɔ daa kɛn lɛn kio, a n pii ka lɛn gole ne: “Min mɛn tumaa bɛ́ Tɔɔ kɛ lɛ guguru koe, ka a nyin kɛ nɛ, a n lɛ koe ǹ na a nyaǹ kɛ kiɛ̃ a nyanlɛ‐a, hinlaa a gɔn ganaa,
66014010	bɛa dɛnaa á re Lawa a foo yoo ǹ duvɛ̃ mii, ǹ mɛn lɛ bɛ́ Lawa a foo yoo gole paan kɛ nɛ, á re fuu yii kiribi tɛ kɛ nɛ, lon a dia dí‐a wole sonboren kɛn laanka Sère Nɛ kɛ yɔrɔ‐a.
66014011	Ǹsɛn mɛnɛn bɛ́ Tɔɔ kɛ laanka a nyin guguru koe, a tɔ n kiɛ̃ nɛ ǹ ganaa, tèlò‐n ka baayɛlɛ nɛ, ǹ ba re susui yii wa. Tɛ mɛn bɛ́ re ǹ kuĩ, a tɛmaa á re yui yǎa duduu.”
66014012	Bɛ lɛ a lɛa nɛ, kasɛn mɛnɛn bɛ́ Lawa a minin lɛa, kasɛn mɛnɛn bɛ́ Lawa a dí‐pɛn lɛ sii, ka n golee‐n Yezu li, ka doamaa nɛ ka n foo kũ, ka sii si ka ganaa.
66014013	Má tɔ́n lɛn goon ma boe lon pii ma nɛ: “Kɛ kiɛ̃: A saa sisia ganaa, min mɛnɛn bɛ́ giɛ̃ Dɛnaa a dí nyɛɛ gɔ́ɔ̃ nɛ, bɛn foo á re kɔɔ̃n koe!” Lawa a Yiri Fu tɔ́n pɛ: “Hiĩ, taãnɛ. Ǹ tá re n susui ǹ dí kaka nyɛɛ kɛ a lɛa, a giala ǹ sii mɛn tumaa zɛnaa, á kɔ n lɛ.”
66014014	Ma bɛ́ giɛ doo, má minbuiin a kɔnboe yɛ, a n giã‐n labara fu lalan. Sana kii bafolo na a mìi‐a, sɛ̌n gɔya lɛbɔle‐a ná a gɔn.
66014015	Lon a dia dí‐a wole goon kɔsɔ soo Lawa a Kion, á n lɛ dɛ kaka, a n pii giã labara lalan wole lɛ nɛ: “N sɛ̌n gɔya lɛ kanaa, n màn kuru, a giala màn kurii biikoo dɔ. Tán mànan lɛn nə́ ma, ǹ nə́ kɔnbɔ ka kurii ni!”
66014016	Bɛ lɛ ganaa, min mɛn bɛ́ á goã giã‐n labara lalan, bɛ ná a sɛ̌n gɔya saa, á tán màn tumaa kuru á nya.
66014017	Lon a dia dí‐a wole goon kɔsɔ soo lon a Lawa a Kion. Sɛ̌n gɔya lɛbɔle‐a ná a dɔ gɔn.
66014018	Lon a dia dí‐a wole kɔsɔ dɔ‐n doo, tɛ da ǹ pàã ná a lon, á bɔ wúlu bɔ ǹ bǎã paǹ li á daa. Sɛ̌n gɔya lɛbɔle‐a bɛ́ ǹ miã mɛn gɔn, á paraa bɛ li: “N sɛ̌n gɔya lɛ kanaa, n tán a rezɛ̃ nɛ kɔ ǹ gɔnɔn kɛn tumaa kuru ni, a giala, rezɛ̃ nɛ lɛ ma.”
66014019	Lon a dia dí‐a wole lɛ ná a sɛ̌n gɔya lɛ saa, á lɔɔraa tán ganaa, á rezɛ̃ a nɛ kɔ ǹ gɔnɔn lɛn tumaa kuru, á kaa rezɛ̃ mu bɔ ǹ yala gole kɛ nɛ, bɛ n Lawa a dɔlɔ bɔ ǹ bǎã kɛ giala pii.
66014020	Bɛa yala lɛ n kiwi lɛkoro‐a, ǹ nə́ rezɛ̃ lɛ yɔyɔrɛ a nɛ. Mà na á soo yala lɛ nɛ ka mu tii bɛ́ lɔn, yǎa kilo biɛsɔɔ (300), a zuzulubaa dɔ mɛtɛrɛ goon ka talɛɛ.
66015001	Má wusoo má sii kɔsɔ yɛ á n din nyaa lon doo, a n foo biɛ na ǹ sii gole lɛa: Lon a dia dí‐a wole sɔbaa nɛ, ǹ nə́ koe sɔbaa kũ ǹ gunun. Koen lɛn, a giala‐nyɔmɔɔn man bɛn nɛ, a giala mà ǹ dinin man die Lawa foo yoo ǹ siin lɛn giala nyɔmiɛ.
66015002	Má tɔ́n bǎã goon yɛ ka yìsi mu gole bɛ́ lɔn, ǹ nə́ damalon kɔ lɛ, tɛ n lɔloɛ nɛ a ganaa. Min mɛnɛn nə gɔ̀lɔ̀baa si Tɔɔ lɛ la, má wusoo má bɛn yɛ, ǹsɛn lɛn man nə́ n piã ka a nyin guguru kɔ nɛ, ǹ nə́ n piã ka a tɔ kɛ dɔ nɛ, ǹ nə́ kiɛ̃ minin ganaa màn nimii lɛ lɛa. Ǹ nə́ goã golee‐n mu kɛ lɛ genli, ka Lawa a tùtun nə́ ǹ gɔn.
66015003	Maǹ nə́ goã Lawa a dí‐nyali Muizu a biikoo loe loe, ka Sère Nɛ kɛ a loe ne, ǹ nə́ pii: “Dɛnaa Lawa Pàãyiidɛnaa, n nya ǹ dín tá dadara, ǹ gamaa ba min boe wa. Tɔrɔ din tumaa a kii, n sii yɔrɔ bɔ n pepere, a n taãn dɔ lɛa.
66015004	Dɛnaa, die na a re nyɛ́ɛ biɛ n nɛ wa? Die na a re n guguru koe wa? A giala mà n din sɔɔ̃ n sonbore. Tɔrɔ din tumaa á re die n yɔrɔ‐a, ǹ tumaa á re n guguru koe. A giala mà n peperebaa nə́ n din nyaa foaã sisia.”
66015005	Bɛ kio, Lawa a mɔnaa zìã mɛn bɛ́ lon, má yɛ bɛ nə́ n lɛ bũ.
66015006	Lon a dia dí‐a wole sɔbaa mɛn bɛ́, ka koe bɔ ǹ màn sɔbaa nə́ ǹ gɔn, bɛn nə́ soo Lawa a Kion kɛ nɛ. Dɔnkɛ fufu tɛ‐pɛlen manə ǹ ganaa, ka sana maabɛlɛ‐n yii ni ǹ binbin ni.
66015007	Tɔɔ yiikoonaa pàãdɛnaa sii kɛ goon sana kaaran yii sɔbaa kɔ lon a dia dí‐a wole sɔbaa kɛ la, kaaranan lɛn piɛ̃maa nɛ, ka Lawa a foo yoo ne, asɛ mɛn bɛ́ a yii n koo baraabaraa yǎa duduu.
66015008	Bɛ ganaa, Lawa a Kion lɛ pã ka tɛmaa nɛ, Lawa a gugurubaa laanka a pàãyiidɛnaabaa a lɛa. Min kɔ́n boo la, á wɔ Lawa a kion lɛ‐n wa, yǎa lon a dia dí‐a wole sɔbaan kɛn, ǹ nə́ woo ǹ koe sɔbaa kɛ bɔ ǹ nə́ nya.
66016001	Má lɛn gole ma boe Lawa a kion, a n pii lon a dia dí‐a wole sɔbaa kɛ nɛ: “Ka wo Lawa a foo‐yoo paan sɔbaa kɛ binyə tán la.”
66016002	Lon a dia dí‐a wole lɛ a bibinaa woo a wɔ binyə tán. Bɛ ganaa, Tɔɔ lɛ a nyaǹ‐kiɛ̃ goã min mɛnɛn tumaa ganaa, ǹ na a nyin dɔ guguru koe, baayɛrɛ babaraa bɔ ǹ tumaa ganaa, a n busi taãn‐tãnɛ.
66016003	A paabaa ǹ wɔ ná a wɔ binyə yìsi mu gole li. Mu lɛ nə́ n baa ka gere mà bɛ́ lɔn, màn yiikoonaan mɛnɛn tumaa bɛ́ yìsi mu li, ǹ tumaa gã.
66016004	A sɔɔbaa ǹ wɔ woo a wɔ binyə tàn nɛ, ka mu yalan nɛ, ǹ mu nə́ n bɔyaa á mà baa.
66016005	Lon a dia dí‐a wole mɛn bɛ́ mun tumaa lɛduĩ, má tɔ́n bɛ lɛ ma pii: “Lawa sonbore, nsɛ mɛn bɛ́ n tan, n goã n tan, n kiri kuru ǹ gɔn kɛ á pepere.
66016006	Minin lɛn bɛ́ ǹ nə́ n min sonboren laanka n boo gii‐dalin mà kaa tán, bɛ lɛ nɛ, ma dɔ mà kɔ ǹ la, máa ǹ mi. Ǹ tá kɔnboe ka bɛ nɛ!”
66016007	Má lɛn goon ma boe wúlu bɔ Lawa ganaa ǹ bǎã genli, a n pii: “Hiĩ, Dɛnaa Lawa Pàãyiidɛnaa, n kiri kuru ǹ yɔrɔn kɛn tá taãnɛ, ǹ nə́ pepere dɔn!”
66016008	Lon a dia dí‐a wole siibaa ǹ wɔ tɔ́n a wɔ binyə wasa ganaa. Ǹ nə́ lɛ kɔ la, mà a tɛ bɔ a minbuiinin tã nɛ.
66016009	Tɛ fuu gole bɛ́ á minbuiinin tã, Lawa mɛn bɛ́ koe kɛ a bɔ ǹ pàã ná a lon, ǹ nə́ n tã la, ǹ nə́ sɔ kiɛ la, ǹ wusoo ǹ sii‐zɛnaan kio ǹ nə́ gugurubaa kɔ Lawa la duduu wa.
66016010	Lon a dia dí‐a wole lɛ a soorobaa ǹ wɔ ná a wɔ binyə Tɔɔ lɛ a kii dankan ganaa. A pàã giulun minin tumaa papaã wɔlɔ tì li. Min tumaa goã sɔn doe a din lɛwɔn ganaa là paparɛɛ gɔn.
66016011	Ǹ là paparɛɛ kɛ laanka ǹ baayɛrɛn kɛn lɛa, ǹ nə́ goã sɔ kiɛ lon a Lawa la, sɛnɛ, ǹ nə n taasɛ ǹ nə́ wusoo ǹ sii zɛnaan kio wa.
66016012	Lon a dia dí‐a wole sɔrɔbaa ǹ wɔ kɛ ná a wɔ binyə Efrati tà gole mu li. Tà mu lɛ piɛ̃, á boo la á zii kɔ lɛ̀giala a kiin la mà ǹ kiɛ̃.
66016013	Má nɔ̀ɔn baraa màn sɔɔ yɛ, ǹ nə́ kɔnbɔ ka sɔmɔnɔn nɛ. Ǹ nə́ soo tɔɔ babaraa piɛ̃ wole kɛ lɛ nɛ, ka Tɔɔ kɔsɔ dɔ lɛ nɛ, ka ǹ boo gii‐dali soɛ‐bɔle kɛ lɛ nɛ.
66016014	Sɛtaan yirin manɛ, ǹ nə́ kaãbaa ǹ siin zɛnɛɛ. Bɛa nɔ̀ɔn babaraa màn sɔɔ kɛ lɛ n woe tán paǹ tumaa a kiin li, ń giɛ, ǹ tá n lɛ soekɔn, ǹ die ǹ zia baa Lawa Pàãyiidɛnaa a lɛawaa gole kɛ a pinaa.
66016015	Á ke, Dɛnaa boo mɛn da: “Man die ka tɔwɛɛ ka wurumu wɔ bɛ́ lɔn. Min mɛn bɛ́ n yiri koɛ a din li, a ná a mɔnaan we, bɛa dɛnaa wɔ á bǐɛ̃ koe, a re woe ka a gɔ̀nɔn kooro ne, ǹ na a sìi yɛ kanaa wa.”
66016016	Nɔ̀ɔn baraa sɔɔ lɛ kiin tumaa lɛ sɔkɔn bǎã goon ne, ǹ nə́ bíi ka Ebrə́ bɔlɔ nɛ, mà "Harmagedɔn".
66016017	Lon a dia dí‐a wole sɔbaabaa ǹ wɔ dɔ tɔ́n a kaaran kɛ pɛsɛ̃ piɛ̃ li. Lɛn gole goon bɔ Lawa a Kion, a n boe kii dankan paǹ li, a n pii: “A n zɛnaa kəni!”
66016018	La a tɛ‐pɛn nə́ yɛ, màn wuun nə́ bɔ, la a paraa wuu bɔ ka yɔrɔ kɔ́n nɛ, tán bìn da parsiini. A saa minbuiin a zɛnaa waáraa ganaa, bɛa tán bìn diɛ kɛ miã tɔrɔ tɔn yɛ wa, a na á baraa kɔ ka yɔrɔ kɔ́n nɛ!
66016019	Kiwi gole lɛ nə́ n talakɔn sɔɔ, gánan tumaa a kiwin nə́ bɔ ǹ nə́ kaa. Lawa nə́ n yiri koa Baabilonii kiwi gole kɛ a zɛnaa ǹ sii ni, á da Lawa a foo yoo ǹ duvɛ̃ mii ganaa, ǹ mɛn lɛ bɛ́ Lawa a foo yoo gole paan kɛ nɛ.
66016020	Mu li ǹ kelen nə́ papaã, min tán a kele kɔ́n dɔ yɛ bii‐a doo wa.
66016021	La gii mɛn bɛ́, a gugurubaa n doe kilo pusi, bɛ na á goã boe lon minbuiin lɛ dii tán. Minbuiin lɛ goã sɔ kiɛ Lawa la, mà wàa na á baa á koe bɔ ǹsɛn ganaa ka la gii kɛ tɔrɔ nɛ, a giala mà koe lɛ bɔbɔnɛɛ kɔ á la yii ni.
66017001	Lon a dia dí‐a wolen mɛnɛn bɛ́ ǹ nə́ goã ka koe mànan nɛ ǹ gunun, bɛn goon nə́ n zɔ̃ á dɔ ma li, á pɛ ma nɛ: “Ǹ bɛ́ re dɔlɔ boe lɔ naarɛbaali gole kɛ ganaa ka yɔrɔ mɛn nɛ, daa, ma á re bɛ nyɛɛ n nɛ, kiwi gole mɛn bɛ́ ǹ nə́ dɔ pɛrɛ damata lɛkoro lɛ‐a.
66017002	Kanaa a kiin tumaa nə́ n dinin kɔ a din kũ doɛ̃baã siin kɛn la, tán minbuiin tumaa lɛ kɔ á ǹ bebere ka a din kũ doɛ̃baã siin kɛn nɛ, ǹ nə́ ziziɛ̃.”
66017003	Lawa a Yiri Fu taasiɛ da ma ganaa, má yɛ, lon a dia dí‐a wole ma saa á woo ma nɛ don bii. Má lɔ goon yɛ a giã Tɔɔ goon la, Tɔɔ lɛ n tã, a gɔ̀nɔn tumaa kiɛ̃maa‐n ka sɔ kɔ Lawa ganaa ǹ boo ne. A mìi n sɔbaa, a bɛn nə fù.
66017004	Lɔ lɛ mɔnaa mɛn wɔ, a na á goã sisia, a paǹ tɛn nə́ tã birə́ ne, a paǹ tɛn nə́ tã bonbon, sana laanka gɛ̀fu sonbore, ka gii n pɛnɛɛ nɛ a paǹ tumaa ganaa ka zunzə́n ne. Sana kaaran na á goã a gunun, a piɛ̃maa‐n ka a din kũ doɛ̃baã ǹ gɔ̀ gìĩ‐bɔle‐a kɛ nɛ.
66017005	Ǹ nə́ tɔ gimə́ kiɛ̃ a nyanlɛ‐a. Bɛa tɔ gimə́ lɛ giala mà "Baabilonii gole mɛn bɛ́ naarɛbaa laanka sii gɔgɔrɛ tumaa a náa lɛa kanaa gɔ́ɔ̃ nɛ".
66017006	Má yɛ, ǹ Lawa a min sonboren mɛnɛn dɛ, bɛn mà na á goã lɔ lɛ yii‐a. Min mɛnɛn nə́ foo doa ǹ min baa Yezu wɔ gɔn la, lɔ lɛ na á bɛn mà mi, a ná a yii‐a ka yɔ bɛ́ lɔn. Ma bɛ́ má yɛ lɔn, tɔwaa gole ma kũ.
66017007	Lon a dia dí‐a wole lɛ tɔ́n pɛ ma nɛ: “Wàa na á baa kɛ tá n tɔwɛɛ? Lɔ kɛ laanka Tɔɔ mɛn bɛ́ á saa, a mìi n sɔbaa a bɛn nə́ fù, ma á re ǹ sii‐duriibaa giala pii n ni.
66017008	N yii bɛ́ Tɔɔ mɛn ganaa, a yii goã koo, sɛnɛ, a yii a koo doo wa. Á re soe nɔmaa ǹ nyankɔrɔ zuzulu lɛ nɛ a wo a ziziɛ̃ ǹ bǎã nɛ. Tán minin mɛnɛn bɛ́ ǹ tɔ goã kiɛ̃‐n yiikoonaabaa ǹ sɛ́wɔ kɛ nɛ kanaa giala kɔ waáraa wa, bɛ̀ bɛn nə́ yɛ, á re ǹ tɔwɛɛ. Taãn nɛ, a na á goã a yii n koo lɛlɛ, a yii ná a koo doo wa, sɛnɛ, a n die wusii a daa doo.
66017009	Kanna, ka daa wɔ n yiri kũ doɛ̃, wɔ tɔn boo kɛ giala ma. Lɔ kɛ a giã ǹ bǎã bɛ́ kele sɔbaa mɛn bii ni, Tɔɔ lɛ mìi sɔbaa kɛ n bɛ giala pii, a n kii sɔbaa dɔ giala pii.
66017010	Kii lɛ a sooro a kiibaa nya, a sɔrɔbaa ǹ wɔ á tɔn kiibaa la, a sɔbaabaa ǹ wɔ tɔn kii baa wa, sɛnɛ, ta á kii baa a re beleboe kiibaa la wa.
66017011	Tɔɔ mɛn bɛ́ á goã, a ná a banban doo wa, a din nə kiin lɛn kiwisibaa ǹ wɔ lɛa. Sɛnɛ, a na á n nimi kun ka kii sɔbaa kɛ nɛ, asɛ lɛ n woe a ziziɛ̃ ǹ bǎã ganaa.
66017012	A bɛn fù kɛ n kii fù giala pii, ǹ nə́ ǹ tɔn kiibaa yɛ bɔrɔ wa. Sɛnɛ, ǹ tá re pàã siɛ ǹ biikoo goon toto a kiibaa ǹ pàã zɛnaa kun ka Tɔɔ kɛ nɛ.
66017013	Kii fù lɛ tumaa a taasiɛ n goon, ǹ nə́ ǹ boo sii la ǹ pàã sii tumaa kɔ Tɔɔ kɛ la.
66017014	Ǹ tá re zia biɛ Sère Nɛ kɛ ganaa. Sɛnɛ, Sère Nɛ lɛ á re gɔ̀lɔ̀ biɛ. A giala a din nə dɛnaan Dɛnaa lɛa, a n kiin tumaa a Kii lɛa. Min mɛnɛn bɛ́ Lawa nə́ ǹ bíi á ǹ bɔ, ǹ nə́ bɔlɔgoondɛnan lɛa, bɛn dɔn tá re gɔ̀lɔ̀ biɛ kun ni.”
66017015	Lon a dia dí‐a wole lɛ tɔ́n pɛ ma‐n doo: “N mun mɛnɛn tumaa yɛ naarɛbaali kɛ a giã ǹ bǎã nɛ, bɛn man gánan minin lɛa, ka zaman nɛ, ka tɔrɔn nɛ, ka bɔlɔ totoro pɛlen ne.
66017016	N bɛn fù mɛn yɛ ka Tɔɔ lɛ dinmaa nɛ, naarɛbaali kɛ tìĩ á re boe ǹ tumaa nyin ni. Ǹ tá re a mànan tumaa sii la, ǹ nà a gɔ̀nɔn kooro da. Ǹ tá re a siĩ soɛ̃, ǹ tɛ kaa a wen ganaa.
66017017	A giala Lawa na á taasiɛ goon wɔ ǹ foo ne, mà ǹ nə n pàã tumaa kaa kun ǹ di nya tɔ kɛ nɛ, yǎa Lawa a boo diɛn lɛn tumaa lɛ piɛ̃.
66017018	Ma lɔ mɛn dɔ yɛ, kiwi gole mɛn bɛ́ kanaa tumaa a kiin lɛduĩ, bɛ n ka bɛ nɛ.”
66018001	Bɛ kio, má lon a dia dí‐a wole goon yɛ boe lon die tán. Pàã gole goã a gɔn, a siĩnbaa ǹ tɛ folo kaa tán ganaa.
66018002	Á n lɛ dɛ ka lɛn gole ne, á pɛ: “Baabilonii lɛ mɛnaa! Baabilonii kiwi gole lɛ mɛnaa ka bolobolo! Kanna, a bǎã nə́ n baa nɔ̀ɔn baraan giã ǹ bǎã lɛa, yiri baraan tumaa a duru ǹ bǎã lɛa, bàan gɔ̀dɛnaa gìĩ‐bɔle‐an tumaa a giã ǹ bǎã lɛa.
66018003	A giala á tɔrɔn tumaa a minin bebere ka a din kũ doɛ̃baã sii babaraan kɛn nɛ. Kanaa a kiin tumaa nə́ ǹ din kɔ a din kũ doɛ̃baã siin kɛn la kun ni. Kanaa a pii‐kɔlen tumaa pàãman baa, ka a gɔn màn damata kɛ nɛ.”
66018004	Má lɛn kɔsɔ ma boe lon pii: Lawa a minin lɛn, ka soo ka n bɔ kiwi kɛ nɛ, ń giɛ koe mɛn bɛ́ re ǹ yii, ka gii baran yɛ bɛ laanka ǹ sii baraan kɛn nɛ wa.
66018005	A giala a sii baraan lɛn nə́ kaa kɔn la, ǹ nə́ dɔ lon. Lawa yiri a boe ka a sii kɔkɔrɔn kɛn nɛ wa.
66018006	A ka kũ lɔn, a dɔ die a n kũ miɛ̃. A sii mɛn zɛnaa ka nɛ, bɛ miã màn paa die a n zɛnaa a dɔ nɛ. A yɔ kaka mɛn kaa ka lon, bɛ miã nə n kaa a dɔ lon, a n kaka á la a wɔ‐n gunyin paa.
66018007	A bɛ́ á n din tɔ gole kɔ a gɔn màn sonboren kɛn lɛa lɔn, fuu laanka koe die ǹ bɔ a dɔ ganaa miɛ̃ bɛ doo. A n pii a din gɔ́ɔ̃ nɛ: “Man kii lɛa tán kànaa, ma bie giɔɔrɔ lɛa wa, ma a re gɛ̀ koɛ doɛ̃ ka duduu wa.”
66018008	Bɛ lɛ a lɛa nɛ, koen mɛnɛn tumaa bɛ́ a wɔ lɛa, ǹ tá re die kiɛ la pinin goon toto: busu ni, gɛ̀‐koa nɛ, bòo ne, ka tɛ mɛn bɛ́ re kuĩ. A giala Dɛnaa Lawa mɛn bɛ́ á kiri wɔ a ganaa, Pàãyiidɛnaa nɛ.
66018009	Kanaa a kiin mɛnɛn bɛ́, ǹ nə́ n gii wɔ a naarɛbaa ǹ siin kɛn nɛ, ka a nyaǹ gɛsɛ bɔ ǹ mànan kɛn nɛ, bɛ̀ ǹ nə́ kiwi lɛ a tɛ a kũ ǹ tɛmaa kɛ yɛ boe, ǹ tá re wuu pii ǹ nə n lala da.
66018010	Fuu mɛn bɛ́ a mìi ni, ǹ tá re nyɛ́ɛ biɛ bɛ nɛ, ǹ wo giã tiãlɛa, ǹ nə́ pii: “Bɔ̀n woo bɔ̀n! Bɔ̀n gole Baabilonii kiwi gole pàãdɛnaa lɛ yɛ! A dɔlɔ bɔ ma‐a ǹ gɔn yii n ke biikoo goon toto din sɔɔ̃ nɛ!”
66018011	Kanaa a pii‐kɔlen dɔn man wuu pii ǹ nə́ n duwii a lɛa, a giala, mà min kɔ́n ba ǹ pii mànan pii doo wa:
66018012	Sana nɛ, wɔrɔ giala nɛ, gɛ̀fu laanka gii tɔrɔ sonboren ne, mɔnaa wùsu nɔnɔɔ nɛ, a tã birə́ ne ka a tã bonbon ne, soa mɔnaa nɛ, gɔn mɛn tɔrɔ bɛ́ a yii wa, ka bɛ nɛ, ka mànan mɛnɛn tumaa bɛ́ n zɛnɛɛ ka don a díi sɔ nɛ, ka gɔn sonbore ne, ka zan nɛ, ka fɔlɔ nɛ, ka kɔlɔ zɔzɔnɔn nɛ,
66018013	dù wùsu tɔrɔ gigiã nɛ, nyɔɔ gìĩ kɔɔ̃n tɔrɔ gigiã laanka gón gìĩ kɔɔ̃n nɛ, duvɛ̃ nɛ, nyɔɔ nɛ, wùsu ni, ka belee ne, diin ni, sèren ne, sùin ni, wotoron ne, ka minbuiinin dinin ni ǹ nə́ ǹ siɛ̃ bɛ̀rɛn lɛa.
66018014	Kiwi lɛ a pii‐kɔlen man nə́ goã pii ni: “N nə n yiri koa màn mɛn tumaa ganaa, bɛn wɔlɔ lui n ganaa, n ga pàãmabaa ǹ màn sonboren li gole kɛ yii papaã n ganaa, n ba re bɛ kɔ́n yii doo duduu wa.”
66018015	Pii‐kɔlen mɛnɛn bɛ́ ǹ nə́ pàãman baa kiwi kɛ a pii‐kɔ gòã wuu li, fuu mɛn bɛ́ re kiwi kɛ yii, ǹ tá re nyɛ́ɛ biɛ nɛ, ǹ wo giã tiãlɛa, ǹ nə́ wuu pii ǹ duwii,
66018016	ǹ nə́ pii: “Bɔ̀n woo bɔ̀n! Asɛ‐n bɔ̀n kiwi gole kɛ yɛ! Nsɛ mɛn bɛ́ ń goã dɔnkɛ yii nɔnɔɔ we, a tã birə́ ne, a tã bonbon ne, sana n tɛ pii a paǹ yii ganaa, gɛ̀fu laanka gii tɔrɔ sonboren ne.
66018017	A pàãma baa ǹ màn damata lɛ yii papaã biikoo goon toto din sɔɔ̃ gɔ́ɔ̃ nɛ!” Yìsi mu la ǹ goo a goledɛnan nɛ, ka ǹ zii tɔ‐wɔlen ne, ka goo lɛ a dabaalin ni, ka min mɛnɛn tumaa bɛ́ dí nyɛɛ mu la, bɛn tumaa nə́ n zɔ̃ ǹ nə́ giã tiãlɛa.
66018018	Ǹ nə́ n lɛ dii kiwi lɛ a tɛ a kũ n tɛmaa kɛ ganaa, ǹ nə́ pii: “Kiwi mɛn na á goã n zoɛ̃ kɔn ka kiwi gole kɛ nɛ?”
66018019	Maǹ nə́ goã gusuũ goɛ kiɛ ǹ mìi ni, ǹ nə́ wuu pii, ǹ nə́ n duwii, ǹ nə́ n lɛ dii: “Bɔ̀n woo bɔ̀n! Asɛ‐n bɔ̀n gole kiwi gole lɛ yɛ! A din a pàãmabaa na á yìsi mu la ǹ dí‐nyali tumaa baa pàãma lɛa. Sɛnɛ, a màn lɛ tumaa á ke á papaã biikoo goon toto din sɔɔ̃ gɔ́ɔ̃ nɛ.”
66018020	Lon mànan lɛn, ka n nyɛnyaa a ziziɛ̃ kɛ a lɛa! Lawa a minin ni, ka a dia dí‐a wolen ne, ka a boo gii‐dalin ni, ka n nyɛnyaa! A giala a bɛ́ á sii baraa mɛn zɛnaa ka nɛ, Lawa na á bɛ lɛ a kiri kuru la.
66018021	Bɛ ganaa, lon a dia dí‐a wole kaka goon tɔ́n kɔlɔ saa, a gugurubaa n ka wii lɔ ǹ gii bɛ́ lɔn, á zũ yìsi mu li, á pɛ: “Kɔlɔ kɛ nə n zũ ka pàã mɛn nɛ, maǹ die Baabilonii kiwi gole kɛ dɔ zuĩ tán miɛ̃, min kɔ́n ná a re yii doo wa.
66018022	Tùtu‐dɛlen ne, sàn kɔ ǹ màn dɛlen ne, pìi‐pɛlen ne, bɛn‐pɛlen ne, min ba re bɛn kɔ́n a màn wuu miɛ a‐n doo wa. Màn‐zɛnaali kɔ́n ba re yii a‐n doo wa, wii lɔ ǹ màn kɔ́n wuu a re boe a‐n doo wa.
66018023	Bólon fúlu a re yii a‐n doo wa. Tɔntɔraa kɔn‐wɔle laanka a lɔ lɛ a re boe a‐n doo wa. A din a pii‐kɔlen man nə́ goã pàãdɛnan lɛa kanaa, a din dɔ na á goã tɔrɔn tumaa a minin yiri siɛ̃ ká a gɔ́ɔ̃ tìbaa ǹ dagòãn nɛ.”
66018024	Dɔlɔ na á n bɔ Baabilonii ganaa, a giala mà ǹ nə́ Lawa a boo gii‐dalin laanka a min sonboren dɛ walan. Min mɛnɛn bɛ́ ǹ nə ǹ dɛ tán la, a din kiwi kɛ lɛ a lɛa nɛ.
66019001	Bɛ kio, má ma, ka min gigiã lɛn nə boe lon, ǹ nə́ pii: “Aleluya! Lawa tɔ bɔ! Gɔ̀lɔ̀baa nɛ, ka gugurubaa nɛ, ka pàãyiidɛnaabaa nɛ, bɛn man wɔa Lawa wɔ lɛa.
66019002	A kiri‐kurii n taãnɛ, a n pepere! Naarɛbaali gole mɛn bɛ́ á goã kanaa tumaa yiri ziziɛ̃, ka a din kũ doɛ̃baã sii ni, á kiri wɔ bɛ ganaa. Á dɔlɔ bɔ a ganaa, a giala mà á Lawa a dí‐nyalin dɛ lɛlɛ ǹ nə́ gã.”
66019003	Ǹ nə́ wusoo ǹ nə́ pɛ doo: “Aleluya! Lawa tɔ bɔ! Kiwi gole lɛ a tɛmaa yoo, a tɛ n kuĩ baraabaraa yǎa duduu.”
66019004	Min gole fuəwensii kɛ laanka màn yiikoonaa pàãdɛnaa sii kɛ yoo ǹ nə́ kaa tán Lawa yɔrɔ‐a, Lawa mɛn bɛ́ giã‐n kii dankan nɛ, ǹ ná a guguru kɔ, ǹ nə́ pɛ: “Taarɛ, a n miɛ̃! Lawa tɔ bɔ!”
66019005	Lɛn goon bɔ kii dankan paǹ li a n pii: “Min mɛn tumaa bɛ́ Lawa a dí‐nyalin lɛa, ǹ nə nyɛ́ɛ biɛ Lawa nɛ, a bɔnboɛɛnɛn nɛ ka a dadaran nɛ, ǹ tumaa Lawa tɔ bɔ!”
66019006	Má ma doo ka zaman gole lɛn nə boe, a wuu n boe ka mu bɛ́ n toe màn nɛ lɔn, ka la a paraa bɛ́ lɔn, á goã pii: “Aleluya! Lawa tɔ bɔ! A giala mà wɔa Dɛnaa Lawa Pàãyiidɛnaa n kiibaa ǹ pàã la!
66019007	Ka daa wɔ n nyɛnyɛɛ wɔ goã ka foo kɔɔ̃n nɛ, wɔ gugurubaa kɔ la! A giala Sère Nɛ a kɔn wɔ ǹ zɔ́n dɔ, a bɛ́ kɔn‐we ka min mɛn dɔ nɛ, bɛ dɔ nə́ n yɔrɔ bɔ.
66019008	Ǹ nə́ lɛ kɔ la mà a mɔnaa yii nɔnɔɔ tɛ‐pɛle wɔ, gɔ̀ ná a ba a wa. ” Bɛa mɔnaa lɛ n Lawa a min sonboren nya ǹ dí a yoreenbaa giala pii.
66019009	Lon a dia dí‐a wole goon tɔ́n pɛ ma nɛ: “A kiɛ̃ sɛ́wɔ nɛ: Ǹ min mɛnɛn bíi Sère Nɛ a kɔn wɔ ǹ zɔ́n màn‐bii kɛ ganaa, bɛn foo á re kɔɔ̃n koe.” Á wusoo á pɛ doo: “Lawa din na á pɛ miɛ̃.”
66019010	Má kaa tán lon a dia dí‐a wole lɛ giulun, máa ma na a guguru koe. Sɛnɛ, á pɛ ma nɛ: “N nyan toa n bɛ zɛnaa wa! Lawa din sɔɔ̃ guguru kɔ. Masɛ dɔ n Lawa a dí‐nyali lɛa ka n dɔ bɛ́ lɔn, ka n dɔɔ̃nɔn mɛnɛn bɛ́ Yezu boo taãn nyaa ǹ nɛ, a nə́ ǹ gɔn.” Yezu boo taãn mɛn nyaa, a din ni Yiri Fu nyaa Lawa a boo gii dalin dɔn manɛ.
66019011	Má lon yɛ a lɛ n buĩ ni, má tɔ́n sùi fu yɛ bii‐a. Min mɛn bɛ́ á dii la, a tɔ n "Bɔlɔgoondɛnaa", ǹ nə́ bíi dɔn mà "Taãnɛ". A n kiri kuri, a n zia biɛ ka peperebaa nɛ.
66019012	A yii nànan man kuĩ ka tɛ buə́ bɛ́ lɔn. Kiibaa ǹ bafolo gigiã na a mìi ganaa. Tɔ mɛn bɛ́ kiɛ̃ nɛ a ganaa, min kɔ́n ba bɛ doɛ̃ wa, yǎa a din sɔɔ̃.
66019013	Maǹ ná a wɔ ǹ dɔnkɛ sã mà li, a din tɔ mà "Lawa a boo".
66019014	Lon a zia‐baalin nə́ dii sùi fufun la, ǹ nə́ koe lɛ, ka dɔnkɛ fufu yii nɔnɔɔ nə́ ǹ ganaa, gɔ̀ ná a ba a wa.
66019015	Gɔya sà lɛbɔle‐a n soe a lɛ‐n, a n die tɔrɔ din tumaa dii ka bɛ nɛ. A n die ǹ lɛduĩ ka fɔlɔ bàbàla nɛ, a foo‐yoo gole kɛ gɔ́ɔ̃ nɛ, a n die tɔrɛ ǹ la, ká ǹ bɛ́ rezɛ̃ tɔrɛ yala‐n lɔn.
66019016	Ǹ nə́ tɔ kiɛ̃ a dɔnkɛ ganaa ka a gisi goon ne kɛnɛn: “Kiin Kii, dɛnaan Dɛnaa.”
66019017	Má tɔ́n lon a dia dí‐a wole goon yɛ golee‐n bii‐a wasa nɛ. Bàanan mɛnɛn tumaa bɛ́ kiɛ̃ piɛ̃ li lon, á n lɛ dɛ kɔsɛkɔsɛ, á pɛ ǹ nɛ: “Ka tumaa da n lɛ sɔkɔn ka Lawa a zɔ́n gole màn kɛ bii.
66019018	Ka da kiin laanka ǹ sɔraasin goledɛnan laanka pàãdɛnan siĩ mui. Ka da sùin laanka ǹ diimala wolen siĩ mui, ka da minbuiinin dinin tumaa siĩ mui, bɛ̀rɛn nɛ, ka tá ma din gɔn wìi a lɛa wolen ne, ta a gole ne, ta a boɛɛn nɛ, ka ǹ dinin tumaa siĩ mui.”
66019019	Má tɔ́n Tɔɔ mìi sɔbaadɛnaa lɛ dɔ yɛ, ka tán a gánadɛnan nɛ, ka ǹ zia baalin ni, ǹ nə́ n sɔkɔn ǹ nə́ die zia biɛ sùi fu dɛnaa lɛ ganaa ka a zia baalin ni.
66019020	Tɔɔ lɛ laanka a boo gii‐dali soɛ‐bɔle mɛn bɛ́ á goã kaãbaa ǹ siin zɛnɛɛ a yɔrɔ‐a, ǹ nə́ ǹ kũ ǹ nə́ ǹ kaa kòso‐n. Tɔɔ lɛ a nyaǹ goã kiɛ̃‐n min mɛnɛn ganaa, ǹ ná a nyin dɔ guguru koe, a na á bɛn yiri sã ka bɛa kaãbaa ǹ siin kɛn lɛn nɛ. Ǹ nə́ ǹ dinin paanan kũ ǹ nə́ ǹ zũ kiribi tɛ gole kɛ nɛ.
66019021	Gɔya sà mɛn bɛ́ soe sùi fu dɛnaa lɛ lɛ‐n, bɛ na á ǹ zia‐baali gialakunun kɛn dɛ. Bàanan tumaa nə́ ǹ mui ǹ nə́ kã.
66020001	Má tɔ́n lon a dia dí‐a wole goon yɛ, a n boe lon gisĩ tán ka nɔmaa ǹ nyankɔrɔ zuzulu a goo nɛ ná a gɔn, ka fɔlɔ biɛ guguru goon ne.
66020002	Á tɔɔ babaraa piɛ̃ wole kɛ kũ á da fɔlɔ biɛ nɛ, mà yǎa lɛ̀ duu goon. A din lɛ n lɛlɛ a miɛ̃ lɛ lɛa, ǹ nə́ bíi nɔ̀ɔn babaraan kiã, ǹ nə́ bíi Sɛtaan dɔn.
66020003	Lon a dia dí‐a wole lɛ tɔ́n zũ nɔmaa ǹ nyankɔrɔ zuzulu lɛ nɛ, a ná a lɛ sɔɔ ka goo nɛ nɛ. Á zoo gón dɔ da a ganaa, a n gòon bǎã da a nɛ, min kɔ́n ná a boe la, a na a lɛ bũ wa, mà a nyan boo la, a tɔrɔ kɔ́n yiri sã doo wa, yǎa lɛ̀ duu goon lɛ piɛ̃. Bɛ̀ bɛ kiɛ̃, ǹ tá re fore ǹ da, a biikoo boɛɛn din sɔɔ̃ zɛnaa.
66020004	Má tɔ́n kii dankanan yɛ. Min mɛnɛn bɛ́ giã nɛ ǹ la, ǹ nə́ lɛ kɔ ǹ la, mà ǹ dinin nə kiri kuru. Min mɛnɛn bɛ́ ǹ nə́ gɛ̀ wɔ lɛlɛ, Yezu a boo taãn laanka Lawa a boo a lɛa, ka ǹ mɛnɛn bɛ́ ǹ goã Tɔɔ kɛ laanka a nyin guguru koe wa, ǹ lɛ dɔ kɔ ǹ ná a nyaǹ kiɛ̃ ǹ nyanlɛ‐a ka ǹ gɔn nɛ wa, má wusoo má bɛn telenboenən yɛ. Bɛn tumaa wusoo ǹ nə́ yiikoonaabaa yɛ, ǹ nə́ giã pàã la kun ka Krita nɛ, yǎa lɛ̀ duu goon.
66020005	Gere gialakunun kɛn ba boe la, ǹ tá yiikoonaabaa yii wa, yǎa lɛ̀ duu goon kɛ lɛ piɛ̃. Geren yii‐kaa bibinaa nɛ ka bɛ nɛ.
66020006	Min mɛnɛn gii bɛ́ á yɛ bɛa yii‐kaa bibinaa kɛ lɛ nɛ, bɛn foo á re kɔɔ̃n koe, maǹ Lawa wɔn lɛa. Gɛ̀ a paabaa ǹ wɔ kɛ a boe bɛn la doo wa. Ǹ tá re Lawa laanka Krita a wúlu‐bɔlen biɛ, ǹ goã pàã la kun ka Krita nɛ, yǎa lɛ̀ duu goon.
66020007	Bɛ̀ lɛ̀ duu goon lɛ dɔ, ǹ tá re Sɛtaan boe kòso‐n ǹ da.
66020008	Á re woe minin yiri siɛ̃ kanaa gùrù sii din tumaa nɛ, Gɔgə ne ka Magɔgə ne. Á re ǹ lɛ soekɔn ziabaa yii li, ǹ tá re mɔnɛɛ ka yìsi mu lɛkoro lɛ‐a ǹ nyɔɔsɔ̃ bɛ́ lɔn.
66020009	Ǹ nə́ ke ǹ nə́ soo kanaa paǹ tumaa li, ǹ nə́ die, Zeruzalɛmu kiwi mɛn bɛ́ kɔɔ̃n Lawa ganaa, a din a minin giã ǹ bǎã lɛa, ǹ nə́ bɛ lɛnpɛnɛ. Sɛnɛ, tɛ bɔ lon á daa ǹ tumaa kũkũ.
66020010	Bɛ ganaa, ǹ nə́ nɔ̀ɔn babaraan kiã kɛ kũ, ǹ nə́ zũ kiribi tɛ panapana kɛ nɛ, ǹ goã ǹ nə́ Tɔɔ kɛ laanka a boo gii‐dali soɛ‐bɔle kɛ zũ bǎã mɛn nɛ ke lɛn. Ǹ tá re nɔmaa ǹ fuu yii walan baayɛlɛ ka tèlòn ne yǎa duduu.
66020011	Má wusoo má kii dankan fu gole yɛ, ka ǹ dɛnaa ná a nɛ. Lon laanka tán baa si ǹ nə́ papaã a nyɛɛnɛ, min wusoo á ǹ yɛ wa.
66020012	Má geren tumaa yɛ, a bɔnboɛɛnɛn nɛ ka a dadaran nɛ, ǹ nə́ golee kii dankan lɛ yɔrɔ‐a. Ǹ nə́ sɛ́wɔn lɛ bũ, geren lɛn sii zɛnaan nə́ kiɛ̃ nɛ ǹ nɛ. Sɛ́wɔ kɔsɔ dɔ nə́ n lɛ bũ, yiikoonaabaa ǹ sɛ́wɔ n ka bɛ nɛ. Geren lɛn siin mɛnɛn bɛ́ kiɛ̃‐n sɛ́wɔn lɛn nɛ, maǹ nə́ kiri kuru ǹ la bɛn lɛn li.
66020013	Yìsi mu gole ná a geren kɔ. Gɛ̀ laanka geren piɛ dɔ ná a geren kɔ. Ǹ nə́ didie tumaa a kiri kuru a nya ǹ dí li.
66020014	Ǹ nə́ gɛ̀ laanka geren piɛ kũ ǹ nə́ ǹ zũ tɛ panapana kɛ nɛ. Bɛa tɛ panapana kɛ lɛ n gɛ̀ a paabaa ǹ wɔ lɛ lɛa.
66020015	Min mɛnɛn tumaa tɔ bɛ́ a yɛ yiikoonaabaa ǹ sɛ́wɔ lɛ‐n wa, ǹ nə́ bɛn tumaa zũ tɛ panapana lɛ nɛ.
66021001	Má tɔ́n lon dii laanka tán dii yɛ. Lon zizi kɛ laanka tán zizi kɛ́ papaã, yìsi mu gole dɔ din banban doo wa.
66021002	Kiwi sonbore ke, Zeruzalɛmu dii lɛa, má tɔ́n bɛ yɛ boe lon Lawa li gisĩ tán. Á n yɔrɔ bɔ ka lɔ tii bɛ́ n yɔrɔ boe lɔn, a tɔn wo zuũ kion.
66021003	Má lɛn kaka goon ma boe kii dankan paǹ li, a n pii: “Kanna, Lawa a giã ǹ bǎã lɛ á ke minbuiinin bii! A n die giɛ̃ kunun ǹ ni, ǹ ná a din a zaman baa. Lawa dinmaa n die goɛ̃ kunu ǹ ni, a ǹ Lawa baa.
66021004	Á re ǹ yii mu tumaa tuturi a bɔ ǹ yɔrɔ nɛ, gɛ̀ ná a banban doo wa, gɛ̀ koa banban doo wa, duwə́ ka là paparɛɛ banban doo wa. Màn zizin kɛn nə́ papaã ǹ nə́ nya.”
66021005	Min mɛn bɛ́ kii dankan nɛ, bɛ́ tɔ́n pɛ: “Kanna, má màn tumaa zɛnaa dii lɛa.” Á tɔ́n pɛ ma nɛ: “Kɛ kiɛ̃, a giala, masɛ a boon man taãn lɛa, ǹ nə́ kɔnboe ka foo doamaa nɛ.”
66021006	Á tɔ́n pɛ doo kəni: “Màn tumaa nə́ n zɛnaa. Masɛ din nə bibinaa lɛa, masɛ din nə giala nyɔmɔɔ dɔ lɛa, giala‐kɔ nɛ ká a nya ǹ bǎã nɛ. Bɛ̀ mu boro tá min mɛn ganaa, mu mɛn bɛ́ yiikoonaa baa ǹ mu yala‐n, masɛ á re bɛ koe la a mi kooro.
66021007	Min mɛnɛn bɛ́ re gɔ̀lɔ̀baa yii, ma din nə die bǐɛ̃ kɛ biɛ ǹ nɛ, ma á re ǹ Lawa biɛ, ǹ dɔn tá re n biɛ maa nɛnyaanan lɛa.
66021008	Sɛnɛ, fɔ̃ ma din baã lɛ wolen wɔa paǹ li, ka bɔlɔdɛnaabaabaã wolen ne, min gɛsɛn nɛ, gɛ̀‐dɛlen ne, din kũ doɛ̃baã wolen ne, minin yiri sã ǹ dagòã‐bɔlen ne, dì wúlu‐bɔlen ne, ka soɛ‐bɔlen ne, bɛn tumaa a woo ǹ bǎã n ka kiribi tɛ panapana kɛ nɛ. A din lɛ dɔ n gɛ̀ paabaa ǹ wɔ lɛa.”
66021009	Lon a dia dí‐a wole sɔbaa mɛn bɛ́ ka paan sɔbaa nɛ ǹ gɔn, ǹ piɛ̃maa‐n ka Lawa a koen giala nyɔmɔɔ sɔbaa nɛ, bɛn goon daa ma li, á pɛ: “Daa ma Sère Nɛ a lɔ‐tii lɛ nyaa n nɛ, a lɔ‐wɔsiɛ lɛ.”
66021010	Lawa a Yiri Fu gisĩ ma la, á ma saa, á woo ma nɛ kele gole sasa goon mìi ni: Kiwi sonbore ke, Zeruzalɛmu lɛa, má bɛ yɛ boe lon Lawa li gisĩ tán.
66021011	Lawa a siĩnbaa toa kiwi lɛ n tɛ pii ka gɛ̀fu sonbore zɔzɔnɔ bɛ́ lɔn, yii n wɔlɔ yii a nɛ.
66021012	Kungɔn gole sasa na á kiwi lɛ lɛnpɛnɛ, kiɛnlɛ fulupaa ná a ganaa, lon a dia dí‐a wole fulupaa nə́ ǹ lɛduĩ. Izirayeli tɔrɔ fulupaa lɛ tumaa tɔn n kiɛ̃ nɛ kiɛnlɛ fulupaa lɛ gogoonmaa ganaa.
66021013	Lɛ̀giala‐n, kiɛnlɛ sɔɔ, lɛ̀nyɛɛnɛ, kiɛnlɛ sɔɔ, gusin a lɛ̀gùru la, kiɛnlɛ sɔɔ, gɔsɛ a lɛ̀gùrù la, kiɛnlɛ sɔɔ.
66021014	Maǹ nə́ kungɔn lɛ gòã daa gɛ̀fu fulupaa la, ǹ nə́ Sère Nɛ a dia dí‐a wole fulupaa lɛ gogoonmaa tɔ kiɛ̃ gɛ̀fu lɛ gogoonmaa ganaa.
66021015	Lon a dia dí‐a wole mɛn goã boo diɛ ma nɛ, màn zɔɔ̃ ǹ bàbàla ná a gɔn, sana lɛa, a n kiwi lɛ zoɛ̃ nɛ, a kungɔn nɛ, ká a kiɛnlɛn nɛ.
66021016	Kiwi lɛ̀gùrù sii tumaa n goon, a sasabaa nɛ ka a pəməbaa nɛ. Lon a dia dí‐a wole lɛ bɛ́ á zɔɔ̃, a na á goã biɛ yii duu fulupaa (12,000) a sasabaa li, hinlaa kilo duu paa ka biɛpaa (2,200). A pəməbaa nɛ, a sasabaa nɛ ka a wo lon ne, a din tumaa na á goã goon.
66021017	Á tɔ́n kungɔn lɛ a wo lon zɔɔ̃, minbuiinin màn zɔ́ɔ yii li, gùrù yii paabiɛ ka pusiwensii (144), hinlaa mɛtɛrɛ pɔsɔrɔwensooro.
66021018	Maǹ nə́ kungɔn lɛ dɔ ka gɛ̀fu tɔrɔ goon ne a n zɔzɔnɔ. Kiwi lɛ dinmaa gɔ̀nɔn nə ka sana bɛ́ lɔn, yoreen ne, yii n wɔlɔ yii a nɛ.
66021019	Maǹ nə́ kungɔn lɛ gòã daa ka gɛ̀fu tɔrɔ gigiã nɛ, gɛ̀fu tɔrɔ sonbore fulupaa nɛ. A gòã daa ǹ bǎã lɛ gogoonmaa a gɛ̀fu n tɔrɔ totoro lɛa, ǹ kɔ́n ná a goon ka ǹ miã‐n wa, ǹ kɔ́n dɔ gɔ̀nɔn ba goon ka miã‐n wa. A bibinaa n buu buruu tì lɛa, a paabaa ǹ wɔ n bɔlɔn lɛa, a sɔɔbaa ǹ wɔ n totoro a siibaa ǹ wɔ n buu buruu lɛa, a soorobaa ǹ wɔ n tã ka mà bɛ́ lɔn, a sɔrɔbaa ǹ wɔ n tã bonbon, a sɔbaabaa ǹ wɔ n buu buruu lɛa, a kiwisibaa ǹ wɔ n pupuru, a manangɔrɔbaa n wɔ n lɔɔ lɛa, a fùbaa ǹ wɔ n bɔlɔn buu buruu lɛa a fulugoon wɔ n tã lɔɔ dɛnaa lɛa, a fulupaabaa ǹ wɔ n tã.
66021021	A kiɛnlɛ‐a ǹ goo fulupaa lɛ tumaa n gii tɔrɔ sonbore lɛa. Ǹ nə́ zɛnaa ka gii gole goon toto ne, ǹ nə́ wɔ kiɛnlɛ lɛ gogoonmaa lɛ. Zii gole mɛn bɛ́ kiwi lɛ bii, ǹ nə́ bɛ zɛnaa ka sana yoreen ne, yii n wɔlɔ yii a nɛ.
66021022	Ma Lawa a kion yɛ kiwi lɛ‐n wa, a giala Dɛnaa Lawa Pàãyiidɛnaa din laanka Sère Nɛ lɛ din nə Lawa a kion lɛa.
66021023	Kiwi lɛ laadoo ba wasa ganaa ka mui ni wɔlɔ tɔn fulu wa, a giala mà Lawa a siĩnbaa n wɔlɔ fúlu kiɛ a ganaa, Sère Nɛ kɛ na a wasa lɛa.
66021024	Tɔrɔn tumaa á re tɔ we a din a tɛ fúlu li, kanaa a kiin tumaa á re die a nɛ ka ǹ gɔn mànan nɛ.
66021025	Lɛawaa a biikoo tumaa li, a kiɛnlɛn ba n tiɛ̃ wa, a giala mà kiwi lɛ nɛ, tèlò a re koe wa.
66021026	Ǹ tá re die ka gánan tumaa gɔn màn siĩnin ni walan.
66021027	Màn mɛn tumaa bɛ́ gɔ̀ lɛa, bɛ kɔ́n ba we kiwi kɛ‐n wa, min gɛsɛ a we wa, soɛ‐bɔle dɔ a we wa. Sɛnɛ, min mɛnɛn tɔ bɛ́ kiɛ̃‐n Sère Nɛ a yiikoonaa baa ǹ sɛ́wɔ kɛ nɛ, bɛn dinin sɔɔ̃nɔn man we kiwi lɛ nɛ.
66022001	Lon a dia dí‐a wole lɛ tɔn yiikoonaabaa ǹ tà mu lɛ nyaa ma nɛ, tɛ pii ka gɛ̀fu mɛn bɛ́ yii n wɔlɔ yii a nɛ. Bɛa mu lɛ na á goã soe Lawa laanka Sère Nɛ a kii dankan paǹ li.
66022002	A n baa sii kiwi lɛ a zii gole kɛ la. Yiikoonaabaa ǹ da n zumii ni tà mu lɛ paǹan paanan li, da lɛ n nɛ koe gunyin fulupaa lɛ̀ goon gɔ́ɔ̃ nɛ, gunyin goon mui tumaa gɔ́ɔ̃ nɛ. A luu n dagòã lɛa, a n gánan tumaa a busu nyɛɛ.
66022003	Bɔ̀n ba min yii walan doo wa. Lawa laanka Sère Nɛ a kii dankan tá re goɛ̃ kiwi lɛ nɛ, a dí‐nyalin nə́ die a guguru koe walan.
66022004	Ǹ tá re a yɔrɔ yii, a tɔ á re goɛ̃ kiɛ̃ nɛ ǹ nyanlɛ ganaa.
66022005	Tèlo a re koe wa, min kɔ́n laadoo a re goɛ̃ bólon fúlu ganaa, ka wasa a yoo lon ne wa, a giala mà Dɛnaa din tá re a fúlu kiɛ ǹ ganaa. Ǹ tá re goɛ̃ pàã la baraabaraa yǎa duduu.
66022006	Lon a dia dí‐a wole lɛ tɔ́n pɛ ma nɛ: “Boon kɛn man taãn lɛa, ǹ nə́ kɔnboe ka foo doamaa nɛ. Dɛnaa Lawa na á lɛ kɔ a boo gii‐dalin la ka a din yiri ni, a ná a lon a dia dí‐a wole dia, mà sii mɛnɛn bɛ́ re n zɛnɛɛ sisia mà a wo bɛ pɛ a dí‐nyalin manɛ.”
66022007	Yezu n pii: “Á ke, ma á die kànaa ka boɛɛn nɛ! Min mɛnɛn bɛ́ Lawa a boo gii‐dalibaa ǹ boon kɛn miɛ sɛ́wɔ kɛ nɛ, ǹ nə́ ǹ lɛ sii, Lawa á re barka diɛ bɛn ganaa.”
66022008	Masɛ Zaã mɛn bɛ́ má boon kɛn ma, má a siin tumaa yɛ. Ma bɛ́ má ǹ ma, má ǹ yɛ má nya, lon a dia dí‐a wole mɛn bɛ́ á ǹ nyaa ma nɛ, má kaa tán a giulun, máa ma na a guguru koe.
66022009	Sɛnɛ, á pɛ ma nɛ: “N nyan toa n bɛ zɛnaa wa! Masɛ dɔ n Lawa a dí‐nyali lɛa ka n dɔ bɛ́ lɔn, ka n dɔɔ̃n Lawa a boo gii dalin bɛ́ lɔn, ka min mɛnɛn tumaa bɛ́ sɛ́wɔ kɛ a boo miɛ, ǹ ná a lɛ sii. Wɔ tumaa n goon, Lawa din sɔɔ̃ guguru kɔ!”
66022010	Á tɔ́n pɛ ma nɛ: “N nyan sɛ́wɔ kɛ a Lawa a boo gii‐dalibaa ǹ boon kɛn gũ n gɔ́ɔ̃‐n wa, a giala mà biikoo mɛn nə n koa siin kɛn lɛa, á diri foɛɛ̃nɛ.
66022011	Bɛ̀ min mɛn tá kɔkɔrɔ, bɛ goã kɔkɔrɔ, min mɛn bɛ́ gɔgɔrɛ, bɛ dɔ goã gɔgɔrɛ. Sɛnɛ, min mɛn bɛ́ pepere, bɛ goã pepere, min mɛn dɔ bɛ́ min sonbore lɛa, bɛ dɔ goã min sonbore lɛa.”
66022012	Yezu n pii wɔ‐n doo: “Á ke, ma á die kànaa ka boɛɛn nɛ! Man die ka kaa saraan nɛ ma gɔn, man die koe didie tumaa la a sii zɛnaa yii li.
66022013	Masɛ din nə bibinaa lɛa, ma din nə giala‐nyɔmɔɔ dɔ lɛa, giala‐kɔ nɛ, ka a nya ǹ bǎã nɛ.”
66022014	Min mɛnɛn bɛ́ wusii ǹ siin kio, ǹ nə́ goɛ̃ yoreen ne, bɛn foo á re kɔɔ̃n koe, a giala masɛ n lɛ koe ǹ la, ǹ yiikoonaabaa ǹ da nɛ bii, ǹ tá re we ka kiwi lɛ a kiɛnlɛn nɛ.
66022015	Sɛnɛ, min baraan nɛ, minin yiri sã ǹ dagòã‐bɔlen ne, min gɛsɛn nɛ, gɛ̀‐dɛlen ne, dì wúlu‐bɔlen ne, ka min mɛnɛn tumaa bɛ́ soɛ‐bɔ narɛ, ǹ ná a sii zɛnɛɛ, bɛn kɔ́n ba re we kiwi lɛ gɔ́ɔ̃‐n wa.
66022016	Ma din Yezu má lon a dia dí‐a wole dia máa a da bɛ lɛ tumaa pɛ Lawa a sɔmɔn minin manɛ. Masɛ n Davida tɔrɔ lɛa, ma ń baayɛlɛ a leere tɛ‐pɛle lɛa.
66022017	Yiri Fu ni ka Lawa a sɔmɔ minin ni bɛn man pii: “Daa.”Min mɛn dɔ too bɛ́ á ma, a dɔ́ pɛ: “Daa.” Muboro bɛ́ min mɛnɛn ganaa ǹ dɔn nə daa, bɛ̀ ǹ mɛn tá giɛ yiikoonaabaa ǹ mu li, a yɛ kooro.
66022018	Masɛ Zaã a gòon lɔ tán‐a ǹ boo n ke: Min mɛn tumaa bɛ́ re sɛ́wɔ kɛ a Lawa a boo gii‐dali baa ǹ boon kɛn miɛ, bɛ̀ ǹ dɛnaa màn boɛɛn kooro da li, koen mɛnɛn bɛ́ kiɛ̃‐n sɛ́wɔ kɛ nɛ, Lawa á re dɔlɔ boe ǹ dɛnaa ganaa ka bɛn nɛ.
66022019	Bɛ̀ ǹ dɛnaa dɔ́ màn boɛɛn kooro bɔ lɛ, ǹ dɛnaa gii mɛn bɛ́ yiikoonaabaa ǹ da nɛ kɛ nɛ, ka kiwi sonbore kɛ nɛ, a siin mɛnɛn bɛ́ kiɛ̃‐n sɛ́wɔ kɛ nɛ, Lawa á re bɛ kuri ǹ dɛnaa lon.
66022020	Min mɛn bɛ́ golee sɛ́wɔ kɛ a boon taãnbaa li, ǹ dɛnaa n pii: “Hiĩ. Ma á die sisia!” A n baa miɛ̃. Dɛnaa Yezu, daa!
66022021	Wɔa Dɛnaa Yezu a bǐɛ̃ die a goã ka tumaa li. A miɛ̃.
