40001001	Mao kini ang talaan sa kagikan ni Jesu-Cristo, kaliwat ni Haring David nga kaliwat ni Abraham.
40001002	-
40001011	Gikan kang Abraham ngadto kang Haring David mao ang mosunod nga mga kaliwatan: Abraham, amahan ni Isaac Isaac, amahan ni Jacob Jacob, amahan ni Juda ug sa iyang mga igsoon Juda, amahan ni Perez ug ni Sera (si Tamar ang ilang inahan) Perez, amahan ni Hezron Hezron, amahan ni Aram Aram, amahan ni Aminadab Aminadab,amahan ni Naason Naason, amahan ni Salmon Salmon,amahan ni Boas (si Rahab ang iyang inahan) Boas, amahan ni Obed (si Ruth ang iyang inahan) Obed, amahan ni Jesse Jesse, amahan ni David nga hari Haring David Gikan kang Hari David hangtod sa panahon sa pagkabihag sa mga Israelita ngadto sa Babilonia mao ang mosunod: Hari David, amahan ni Solomon (ang iyang inahan asawa kanhi ni Urias) Solomon, amahan ni Rehoboam Rehoboam, amahan ni Abias Abias, amahan ni Asa Asa, amahan ni Josafat Josafat, amahan ni Joram Joram, amahan ni Usias Usias, amahan ni Jotam Jotam, amahan ni Ahas Ahas, amahan ni Ezequias Ezequias, amahan ni Manases Manases, amahan ni Amon Amon, amahan ni Josias Josias, amahan ni Joaquin ug sa iyang mga igsoon.
40001012	-
40001016	Gikan sa pagkabihag sa mga Israelita ngadto sa Babilonia hangtod nga natawo ang Mesiyas mao ang mosunod: Jeconias, amahan ni Salatiel Salatiel, amahan ni Sorobabel Sorobabel, amahan ni Abiud Abiud, amahan ni Eliakim Eliakim, amahan ni Asor Asor, amahan ni Sadok Sadok, amahan ni Aquim Aquim, amahan ni Eliud Eliud, amahan ni Eleasar Eleasar, amahan ni Matan Matan, amahan ni Jacob Jacob, amahan ni Jose Jose (bana ni Maria nga maoy inahan ni Jesus nga giilang Mesiyas).
40001017	Busa may 14 ka kaliwatan gikan kang Abraham hangtod ni David ug 14 ka kaliwatan gikan ni David hangtod sa panahon sa pagkabihag sa mga Israelita ngadto sa Babilonia ug laing 14 ka kaliwatan gikan sa pagkabihag hangtod nga natawo ang Mesiyas.
40001018	Mao kini ang kaagi sa pagkatawo ni Jesu-Cristo. Ang iyang inahan nga si Maria niadtong panahona gitakda nga maminyo kang Jose. Apan sa wala pa sila magtipon nakamatikod si Maria nga nagsabak siya pinaagi sa gahom sa Espiritu Santo.
40001019	Si Jose nga iyang pamanhonon tawo nga matarong ug dili buot nga pakaulawan niya si Maria atubangan sa mga tawo. Busa nagplano siya sa pagpakigbulag kaniya sa hilom.
40001020	Samtang naghunahuna siya niini, mipakita kaniya ang usa ka anghel sa Ginoo pinaagi sa damgo ug miingon, "Jose, kaliwat ni David, ayaw kahadlok sa pagpangasawa kang Maria kay siya nagsabak pinaagi sa gahom sa Espiritu Santo.
40001021	Manganak siyag batang lalaki ug nganli siyag Jesus kay luwason niya ang iyang katawhan gikan sa ilang kasal-anan."
40001022	Ug kining tanan nahitabo aron matuman ang giingon sa Ginoo pinaagi sa propeta,
40001023	"Ang usa ka putli nga batan-ong babaye magsabak unya manganak ug batang lalaki. Nganlan siyag Immanuel" (nga sa ato pa, "Ang Dios ania uban kanato").
40001024	Busa sa pagmata ni Jose gituman niya ang gisugo sa anghel ug gipangasawa niya si Maria.
40001025	Apan wala niya hilabti si Maria hangtod nga siya nanganak. Unya ginganlan ni Jose ang bata ug Jesus.
40002001	Natawo si Jesus sa lungsod sa Betlehem, sa lalawigan sa Judea sa panahon nga naghari si Herodes. Unya may mga tawo nga may kaalam bahin sa mga bituon nga nangabot sa Jerusalem gikan sa sidlakan
40002002	ug nangutana: "Hain man ang bata nga natawo nga maoy mahimong hari sa mga Judio? Nakita namo ang bituon nga nagpahibalo sa iyang pagkatawo sa pagsubang niini didto sa sidlakan ug mianhi kami aron pagsimba kaniya."
40002003	Sa pagkahibalo ni Haring Herodes niini, wala siya mahimutang ingon man ang tibuok Jerusalem.
40002004	Gitigom niya ang kadagkoan sa mga pari ug ang mga magtutudlo sa Balaod ug gipangutana niya sila, "Asa man matawo ang Mesiyas?"
40002005	Sila mitubag, "Sa lungsod sa Betlehem, sa Judea. Mao kini ang giingon sa Dios nga gisulat sa propeta:
40002006	‘Ikaw, Betlehem, sa yuta sa Juda, dili ka labing ubos sa mga dagkong lungsod sa Juda; kay maggikan kanimo ang usa ka pangulo nga maoy magmando sa akong katawhan, ang Israel.’"
40002007	Busa gipatawag ni Herodes sa hilom ang mga maalamong bisita nga gikan sa sidlakan. Iyang nasayran gikan kanila ang untop nga takna sa pagsubang sa bituon.
40002008	Unya gipaadto niya sila sa Betlehem nga nag-ingon, "Lakaw kamo ug pangitaa pag-ayo ang bata ug kon makaplagan na ninyo siya, pahibaloa ako aron moadto ug mosimba usab kaniya."
40002009	-
40002010	Human nila paminawa ang hari, nanglakaw sila. Sa didto na sila sa dalan, nakita nila pag-usab ang bituon nga nakit-an nila sa sidlakan. Dako kaayo ang ilang kalipay sa pagkakita nila sa bituon! Ug nag-una kini kanila hangtod nga miabot kini ug mihunong sa tungod gayod sa nahimutangan sa bata.
40002011	Unya misulod sila sa balay ug nakita nila ang bata uban sa iyang inahan nga si Maria. Nangluhod sila ug misimba sa bata. Unya giablihan nila ang ilang mga gasa ug mihalad sila kaniyag bulawan, insenso ug mira.
40002012	Pinaagi sa damgo gipahimatngonan sila sa Dios sa dili pagbalik ngadto kang Herodes busa namauli sila agi sa laing dalan.
40002013	Sa diha nga nanglakaw na ang mga maalamong bisita, usa ka anghel sa Ginoo ang mipakita kang Jose pinaagi sa damgo nga nag-ingon, "Bangon, dad-a ang bata ug ang iyang inahan ug pangagiw kamo ngadto sa Ehipto ug pabilin didto hangtod nga papaulion ko kamo kay ang bata pangitaon ni Herodes aron patyon."
40002014	Busa mibangon si Jose, gidala niya ang bata ug ang inahan ug mikagiw sila niadtong gabhiona padulong sa Ehipto.
40002015	Nagpabilin sila didto hangtod nga namatay si Herodes. Nahitabo kini aron matuman ang giingon sa Ginoo pinaagi sa propeta, "Gitawag ko ang akong Anak gikan sa Ehipto."
40002016	Sa pagkamatngon ni Herodes nga nalingla siya sa mga bisita, hilabihan gayod niyang sukoa. Unya misugo siya nga pamatyon ang tanang bata nga lalaki nga nagpanuigon gikan sa duha ka tuig ug ubos nga didto sa Betlehem ug sa mga dapit nga kasikbit. Kini pinasikad sa iyang pangagpas nga maoy gidugayon sukad sa pagsubang sa bituon sumala sa mga bisita.
40002017	Sa maong hitabo natuman gayod ang giingon sa Dios pinaagi kang propeta Jeremias:
40002018	"May tingog nga nabati didto sa Rama, usa ka mapait nga pagminatay ug pagbangotan. Naghilak si Raquel tungod sa iyang mga anak ug walay makahupay kaniya kay patay na man sila."
40002019	Sa patay na si Herodes, usa ka anghel sa Ginoo mipakita kang Jose didto sa Ehipto pinaagi sa damgo,
40002020	"Bangon! Dad-a ang bata ug ang iyang inahan ug balik ngadto sa yuta sa Israel kay patay na ang nagtinguha pagpatay sa bata," matod sa anghel.
40002021	Busa mibangon si Jose ug gidala niya ang bata ug ang inahan ug namauli sila sa yuta sa Israel.
40002022	Apan sa pagkadungog niya nga si Arquelao na ang naghari sa Judea puli kang Herodes nga iyang amahan, nahadlok si Jose sa pagpuyo didto. Unya gipahimangnoan na usab siya sa Ginoo pinaagi sa damgo busa miadto siya sa lalawigan sa Galilea
40002023	ug mipuyo sa usa ka lungsod nga ginganlag Nazaret. Nahitabo kini aron matuman ang giingon sa mga propeta, "Siya pagailhong taga-Nazaret."
40003001	Niadtong panahona miadto si Juan nga Magbubunyag didto sa dapit nga awaaw sa Judea ug nagwali
40003002	nga nag-ingon, "Hinulsoli ug biyai ang inyong mga sala kay hapit na maghari ang Dios."
40003003	Si Juan mao ang gihisgotan ni propeta Isaias sa iyang pag-ingon, "May nagsinggit didto sa kamingawan: ‘Andama ninyo ang dalan alang sa Ginoo, himoang tul-id ang iyang agianan!’"
40003004	Ang bisti ni Juan hinimo gikan sa balhibo sa kamelyo ug nagbakos siyag panit ug ang iyang kan-onon dulon ug dugos.
40003005	Unya nangadto kaniya ang mga tawo gikan sa Jerusalem ug tibuok lalawigan sa Judea ug gikan sa kayutaan nga kasikbit sa Suba sa Jordan.
40003006	Gisugid nila ang ilang mga sala ug gibunyagan niya sila didto sa Suba sa Jordan.
40003007	Sa pagkakita ni Juan nga may daghang Pariseo ug Saduseo nga nanuol kaniya aron magpabunyag, giingnan niya sila, "Mga bitin! Kinsay nagsulti kaninyo nga makalikay kamo sa taliabot nga paghukom sa Dios?
40003008	Ipakita ninyo nga naghinulsol na kamo sa inyong mga sala pinaagi sa inyong buhat.
40003009	Nagdahom ba kamo nga kay kaliwat kamo ni Abraham maluwas kamo? Sultihan ko kamo: makahimo ang Dios pagkuha niining mga bato aron himoong mga anak ni Abraham!
40003010	Gani giandam na sa Dios ang atsa aron iputol sa mga kahoy diha sa mga gamot. Ang tanang kahoy nga dili mamunga ug maayong bunga putlon ug isugnod sa kalayo.
40003011	Ako nagbunyag kaninyo pinaagi sa tubig aron pagpakita nga naghinulsol ug mibiya kamo sa inyong mga sala. Apan ang moanhi sunod kanako magbunyag kaninyo pinaagi sa Espiritu Santo ug sa kalayo. Siya mas gamhanan kay kanako ug dili ako angay bisan gani sa pagbitbit sa iyang sandalyas.
40003012	Naggiok siya ug nagpalid aron lainon ang uhot gikan sa mga lugas. Tigomon niya ang mga lugas didto sa kamalig apan ang mga uhot iyang sunogon sa kalayo nga dili mapalong!"
40003013	Unya gikan sa lalawigan sa Galilea miadto si Jesus sa Jordan aron magpabunyag kang Juan.
40003014	Dili unta mobunyag kaniya si Juan nga miingon, "Ako ang angay nimong bunyagan apan nganong ako na man hinuon ang mobunyag kanimo?"
40003015	Apan gitubag siya ni Jesus, "Pasagdi lang nga mahitabo kini kay niining paagiha makatuman kita sa tanan nga gisugo sa Dios." Busa miuyon si Juan.
40003016	Human gayod sa pagbunyag kang Jesus, mikawas siya sa tubig. Unya naabli ang langit ug nakita niya ang Espiritu sa Dios nga mipaubos daw salampati ug mitugdon kaniya.
40003017	Ug unya may tingog gikan sa langit nga nag-ingon, "Kini mao ang pinangga kong Anak nga nakalipay kanako pag-ayo."
40004001	Unya gidala si Jesus sa Espiritu Santo ngadto sa dapit nga awaaw aron tintalon sa Yawa.
40004002	Didto nagpuasa si Jesus sulod sa 40 ka adlaw ug 40 ka gabii ug unya gigutom siya.
40004003	Ug miduol kaniya ang Yawa nga nag-ingon, "Anak ka man kaha sa Dios, himoang pan kining mga bato."
40004004	Mitubag si Jesus, "Ang Kasulatan nag-ingon, ‘Ang tawo mabuhi dili sa pan lamang, kondili sa matag pulong usab nga isulti sa Dios.’"
40004005	Unya gidala si Jesus sa Yawa ngadto sa Jerusalem, ang Balaang Siyudad, ug gipatindog siya sa kinatas-ang bahin sa Templo
40004006	ug giingnan, "Anak ka man kaha sa Dios, ambak ngadto sa ubos kay nag-ingon man ang Kasulatan: ‘Ang Dios magsugo sa iyang mga anghel pagbantay kanimo; sapnayon ka nila aron dili maigo sa bato bisan gani ang imong tiil.’"
40004007	Si Jesus mitubag, "Apan nag-ingon usab ang Kasulatan, ‘Ayaw tintala ang Ginoo nga imong Dios.’"
40004008	Unya gidala si Jesus sa Yawa ngadto sa usa ka habog kaayong bukid ug gipakita kaniya ang tanang gingharian sa kalibotan ug ang ilang kaanindot.
40004009	Ang Yawa miingon, "Ihatag ko kanimo kining tanan kon moluhod ka ug mosimba kanako."
40004010	Mitubag si Jesus, "Pahawa, Satanas! Ang Kasulatan nag-ingon, ‘Simbaha ang Ginoo nga imong Dios ug siya lamang ang alagari!’"
40004011	Busa ang Yawa mibiya kaniya ug unya nangabot ang mga anghel ug miatiman kaniya.
40004012	Sa pagkadungog ni Jesus nga gibilanggo si Juan, mibalik siya sa lalawigan sa Galilea.
40004013	Mibiya siya sa Nazaret ug didto mipuyo sa Capernaum, usa ka lungsod daplin sa Lanaw sa Galilea, sa kayutaan sa Zabulon ug Neftali.
40004014	Sa ingon natuman ang gisulti ni propeta Isaias:
40004015	"Yuta sa Zabulon ug yuta sa Neftali, agianan padulong sa dagat, tabok sa Jordan, Galilea, dapit sa mga dili Judio!
40004016	Ang mga tawo nga nagpuyo sa kangitngit nakakitag dakong kahayag! Kanila nga nagpuyo sa mangitngit nga yuta sa kamatayon midan-ag ang kahayag!"
40004017	Sukad niadto si Jesus misugod pagwali nga nag-ingon, "Hinulsoli ang inyong mga sala kay hapit na maghari ang Dios!"
40004018	Samtang naglakaw si Jesus daplin sa Lanaw sa Galilea, nakita niya ang duha ka magsoong mananagat nga namukot: si Simon nga ginganlag Pedro ug si Andres.
40004019	Si Jesus miingon kanila, "Kuyog kamo kanako ug tudloan ko kamo sa pagpanagat ug mga tawo."
40004020	Dihadiha gibiyaan nila ang ilang mga pukot ug mikuyog kaniya.
40004021	Mipadayon siya paglakaw ug nakita niya ang laing duha ka magsoon, si Santiago ug si Juan nga mga anak ni Sebedeo. Didto sila sa ilang sakayan uban sa ilang amahan, nag-ayo sa ilang mga pukot. Gitawag sila ni Jesus
40004022	ug dihadiha gibiyaan nila ang ilang sakayan ug ang ilang amahan ug mikuyog sila kaniya.
40004023	Unya gilibot ni Jesus ang tibuok Galilea ug nagtudlo siya sulod sa ilang mga sinagoga, nagwali sa Maayong Balita bahin sa paghari sa Dios ug nag-ayo sa mga masakiton.
40004024	Mikaylap sa tibuok lalawigan sa Siria ang iyang kabantog ug gidala sa mga tawo ngadto kaniya ang tanang nag-antos sa nagkalainlaing mga sakit ug mga balatian: mga giyawaan, mga patulon, mga paralitiko ug giayo ni Jesus silang tanan.
40004025	Misunod kaniya ang daghang mga tawo gikan sa Galilea, sa Decapolis, sa Jerusalem, sa Judea ug tabok sa Jordan.
40005001	Sa pagkakita ni Jesus sa katawhan, mitungas siya sa bungtod ug milingkod didto. Unya mialirong kaniya ang iyang mga tinun-an
40005002	ug gitudloan niya sila niining mosunod:
40005003	"Bulahan ang miila nga sila kabos sa mga butang nga espirituhanon kay maangkon nila ang paghari sa Dios!
40005004	"Bulahan ang nagsubo kay lipayon sila sa Dios!
40005005	"Bulahan ang mapaubsanon kay maila ang tibuok yuta.
40005006	"Bulahan kadtong naningkamot pagtuman sa kabubut-on sa Dios kay tagbawon niya sila!
40005007	"Bulahan ang maluluy-on kay kaluy-an sila sa Dios!
40005008	"Bulahan ang putli ug kasingkasing kay makakita sila sa Dios!
40005009	"Bulahan ang naningkamot nga managdait ang katawhan kay isipon sila sa Dios nga iyang mga anak!
40005010	"Bulahan ang gilutos tungod sa ilang pagsunod sa kabubut-on sa Dios kay mahisakop sila sa paghari sa Dios!
40005011	"Bulahan kamo kon biaybiayon ug daugdaogon sa mga tawo ug butangbutangan sa tanang matang sa kadaotan tungod sa inyong pagsunod kanako.
40005012	Paglipay ug pagmaya kamo kay dako ang ganti nga gitagana alang kaninyo didto sa langit. Giingon usab nila niini pagpasipala ang mga propeta nga nahiuna kaninyo.
40005013	"Kamo ang asin sa katawhan. Kon ang asin kawad-an sa iyang kaparat, unsaon pa man pagpabalik sa kaparat niini? Kini wala nay kapuslanan ug angay na lamang ilabay unya tunobtunoban sa mga tawo.
40005014	"Kamo ang kahayag sa kalibotan. Ang siyudad nga nahimutang sa bungtod dili gayod matago.
40005015	Walay magdagkot ug suga aron lamang isulod sa gantangan kondili ibutang gayod kini sa tungtonganan aron maghatag ug kahayag sa tanan nga anaa sa balay.
40005016	Busa sa samang paagi ipadan-ag ang inyong kahayag atubangan sa mga tawo aron makita nila ang inyong mga maayong buhat ug daygon nila ang inyong Amahan nga atua sa langit.
40005017	"Ayaw ninyo hunahunaa nga mianhi ako aron pagsalikway sa Balaod ni Moises ug sa mga pagtulon-an sa mga propeta. Wala ako moanhi aron pagsalikway niini kondili aron pagtuman hinuon sa hustong kahulogan.
40005018	Timan-i kini: samtang anaa pa ang langit ug ang yuta, bisan ang labing gamay nga kudlit o ang labing diyutay nga bahin sa Balaod, dili gayod mahanaw hangtod matuman ang tanan.
40005019	Busa ang dili magtuman bisan sa labing gamayng bahin sa kasugoan ug magtudlo sa uban sa pagbuhat sa ingon, mahimong labing ubos sa Gingharian sa langit. Apan ang magtuman sa Balaod ug magtudlo sa uban sa pagbuhat sa ingon mahimong dako sa Gingharian sa langit.
40005020	Busa sultihan ko kamo nga dili kamo makasulod sa Gingharian sa langit kon ang inyong pagtuman sa kabubut-on sa Dios sama lamang sa gihimo sa mga magtutudlo sa Balaod ug sa mga Pariseo.
40005021	"Nasayod kamo nga ang mga tawo giingnan kaniadto, ‘Ayaw pagpatay; ang magpatay manubag niini sa hukmanan.’
40005022	Apan karon sultihan ko kamo nga ang masuko sa iyang isigkatawo dad-on ngadto sa maghuhukom ug ang maghingalag kuwanggol sa iyang isigkatawo manubag niini ngadto sa Labawng Hukmanan ug bisan kinsa nga moingon nga buang ang iyang isigkatawo malagmit nga mahiagom sa kalayo sa impirno.
40005023	Busa inigdala na nimo sa imong halad ngadto sa halaran unya didto mahinumdoman mo nga nasilo kanimo ang imong isigkatawo,
40005024	biyai ang imong halad atubangan sa halaran ug adtoa dayon ang imong isigkatawo ug pakig-uli una kaniya. Unya balik sa halaran ug padayona ang imong paghalad sa Dios.
40005025	"Kon may mokiha kanimo ug dad-on ka niya sa hukmanan, pakighusay dayon kaniya samtang may panahon pa ug wala pa kamo moabot didto kay kon moabot na kamo sa hukmanan, itugyan ka niya sa huwes ug ang huwes motugyan kanimo sa polis ug bilanggoon ka niya.
40005026	Ug magpabilin ka didto hangtod nga mabayran nimo ang tanan mong multa.
40005027	"Nakadungog kamo nga giingon kaniadto, ‘Ayaw panapaw.’
40005028	Apan karon sultihan ko kamo nga bisan kinsay motan-aw sa usa ka babaye uban sa daotang tinguha nakapanapaw na ngadto kaniya sulod sa iyang kasingkasing.
40005029	Busa kon ang imong tuong mata makaangin kanimo sa pagpakasala, lugita kini ug ilabay kay mas maayo pa nga kawad-an ang imong lawas ug usa ka bahin kay sa itambog ang tibuok mong lawas ngadto sa impirno.
40005030	Kon ang imong tuong kamot makaangin kanimo sa pagpakasala, putla kini ug ilabay! Mas maayo pa nga kawad-an ka ug usa ka kamot kay sa itambog ang tibuok mong lawas ngadto sa impirno.
40005031	"Giingon usab kaniadto, ‘Ang makigbulag sa iyang asawa kinahanglan nga maghatag kaniya ug sinulat nga pahibalo sa pakigbulag.’
40005032	Apan karon sultihan ko kamo nga kinsa kadtong mobulag sa iyang asawa bisan wala magluib kaniya makasala kay siya man ang hinungdan sa pagpanapaw unya sa iyang asawa kon magminyo kini pag-usab. Bisan ang mangasawa kaniya makapanapaw usab.
40005033	"Nakadungog usab kamo nga giingnan ang atong katigulangan kaniadto, ‘Ayaw pakyasa ang imong panaad kondili tumana ang imong gipanumpa ngadto sa Ginoo.’
40005034	Apan karon sultihan ko kamo: ayaw gayod panumpa kon mosaad ka; ayaw panumpa sa langit kay ang langit mao ang trono sa Dios
40005035	o sa yuta, kay ang yuta mao ang iyang tumbanan o sa Jerusalem kay kini mao ang siyudad sa halangdong Hari.
40005036	Ayaw kamo panumpa bisan gani sa inyong ulo kay dili man kamo makapaputi o makapaitom sa usa ka lugas nga buhok.
40005037	Ingna lamang ‘Oo’ kon ‘Oo’ o ‘Dili’ kon ‘dili’, kay kon may mosobra pa niini, kana gikan na sa Yawa.
40005038	"Nakadungog kamo sa giingon kaniadto, ‘Mata bayrag mata ug ngipon bayrag ngipon.’
40005039	Apan karon sultihan ko kamo: ayawg balosi ang nagbuhat kaninyog daotan. Kon sagpaon ang imong tuong aping, ipasagpa usab ang wala.
40005040	Kon may mokiha kanimo aron mailog niya ang imong sapot nga pang-ilalom, ihatag usab kaniya ang imong sapot nga pang-ibabaw.
40005041	Kon may mamugos sa pagpakuyog kanimo ug balig usa ka kilometro, himoa kining duha ka kilometro.
40005042	Kon may mohangyo kanimo ug usa ka butang, ihatag kini kaniya ug ayaw balibari ang buot mohulam kanimo.
40005043	"Nakadungog kamo nga giingon kaniadto, ‘Higugmaa ang imong mga higala ug dumti ang imong mga kaaway.’
40005044	Apan karon sultihan ko kamo: higugmaa ang inyong mga kaaway ug pag-ampo kamo alang sa mga tawo nga nagpasipala kaninyo
40005045	aron makita nga kamo matuod nga mga anak sa inyong Amahan nga atua sa langit. Kay siya, sa walay pagpili, nagpasidlak sa iyang adlaw ug naghatag ug ulan ngadto sa mga matarong ug sa mga makasasala.
40005046	Nganong magpaabot man kamo ug ganti gikan sa Dios kon ang inyong gihigugma mao lamang kadtong mga tawo nga nahigugma kaninyo? Dili ba bisan gani ang mga kobrador sa buhis nagbuhat man niana?
40005047	Kon kamo mahigalaon ngadto lamang sa inyong mga higala, unsa may nahimo ninyo nga labaw pa sa gihimo sa kadaghanan? Dili ba bisan gani ang mga tawo nga wala moila sa Dios nagbuhat man niana?
40005048	Kinahanglang magmahingpit kamo ingon nga hingpit ang inyong Amahan nga atua sa langit.
40006001	"Matngoni nga dili ninyo ipasundayag ang inyong mga maayong buhat. Kon ingnon ninyo niana, dili kamo makadawat ug ganti gikan sa inyong Amahan nga atua sa langit.
40006002	"Busa kon mohatag kamog hinabang, ayaw kini ipanghambog sama sa gibuhat sa mga tigpakaaron-ingnon sulod sa mga sinagoga ug sa kadalanan. Nagbuhat sila niini aron daygon sa mga tawo. Apan sultihan ko kamo nga ang naghimo niini nakadawat na sa ilang ganti.
40006003	Kon pananglit motabang ka sa usa ka tawong kabos, tabangi siya sa paagi nga bisan gani ang labing suod kanimo dili masayod niini.
40006004	Himoa kini sa tago ug ang imong Amahan nga nagtan-aw sa imong gibuhat moganti kanimo.
40006005	"Ug kon mag-ampo ka, ayaw buhata ang gihimo sa mga tigpakaaron-ingnon. Gusto silang mag-ampo nga magtindog sulod sa mga sinagoga ug diha sa mga eskina sa kadalanan aron makita sila sa mga tawo. Sultihan ko kamo nga nakadawat na sila sa ilang ganti.
40006006	Apan kon mag-ampo ka, sulod ngadto sa imong kuwarto unya sirhi ang pultahan ug pag-ampo ngadto sa imong Amahan nga dili makita. Ug gantihan ka sa imong Amahan nga nagtan-aw sa imong gibuhat sa tago.
40006007	"Sa inyong pag-ampo, ayaw paggamit ug daghang pulong nga walay kahulogan sama sa gibuhat sa mga dili magtutuo kinsa naghunahuna nga tubagon sila tungod sa taas nilang pag-ampo.
40006008	Ayaw sunda ang gihimo nila kay ang inyong Amahan nahibalo nang daan sa inyong gikinahanglan bisan gani sa dili pa kamo mangayo kaniya.
40006009	Busa, ingna hinuon niini pag-ampo: ‘Amahan namo nga anaa sa langit, balaanon ang imong ngalan;
40006010	maghari ka kanamo ug tumanon ang imong pagbuot dinhi sa yuta sama nga gituman kini didto sa langit.
40006011	Ihatag kanamo ang pagkaon nga among gikinahanglan karong adlawa;
40006012	ug pasayloa kami sa among mga sala sama nga kami nagpasaylo sa mga nakasala kanamo.
40006013	Ayaw kami itugyan sa pagsulay; luwasa hinuon kami gikan sa daotan. [Kay imo ang gingharian, ang gahom ug ang himaya hangtod sa kahangtoran.]
40006014	"Kay kon inyong pasayloon ang nakasala kaninyo, pasayloon usab kamo sa inyong Amahan nga atua sa langit.
40006015	Apan kon dili ninyo sila pasayloon, dili usab kamo pasayloon sa inyong Amahan nga atua sa langit.
40006016	"Sa inyong pagpuasa ayaw ipakita nga nagsubo kamo sama sa gibuhat sa mga tigpakaaron-ingnon. Gipasundayag nila ang gutom nilang panagway aron mailhan gayod nga nagpuasa sila. Sultihan ko kamo nga nakadawat na sila sa ilang ganti.
40006017	Kon magpuasa ka, panghilam-os ug panudlay
40006018	aron walay mahibalo nga nagpuasa ka gawas sa imong Amahan nga dili makita kinsa nagtan-aw sa imong gibuhat sa tago. Ug gantihan ka niya.
40006019	"Ayaw kamo pagtigom ug mga bahandi alang sa inyong kaugalingon dinhi sa yuta kay tay-an lamang kini ug kutkuton sa anay o kawaton usab sa mga kawatan.
40006020	Pagtigom hinuon ug mga bahandi alang sa inyong kaugalingon didto sa langit diin walay taya ug anay nga makakutkot niini ug walay mga kawatan nga makakawat niini
40006021	kay hain gani ang inyong bahandi atua usab didto ang inyong kasingkasing.
40006022	"Ang mata maoy suga sa lawas. Kon maayo ang imong mata, malukop sa kahayag ang tibuok mong lawas.
40006023	Apan kon daotan ang imong mata, malukop sa kangitngit ang imong lawas. Busa kon ang kahayag nga anaa kanimo kangitngit diay, unsa na lang kaha ang imong kangitngit!
40006024	"Dili mahimo nga ang usa ka tawo magpaulipon sa duha ka agalon kay mahitabo gayod nga iyang dumtan ang usa ug ang usa iyang higugmaon o unongan niya ang usa ug ang usa iyang tamayon. Dili kamo makapaulipon sa Dios ug sa salapi.
40006025	"Tungod niini sultihan ko kamo: ayaw kabalaka unsay inyong kan-on ug imnon aron kamo mabuhi o sa inyong ibisti. Dili ba mas bililhon pa man ang kinabuhi kay sa pagkaon ug ang lawas kay sa bisti?
40006026	Tan-awa ang mga langgam: wala sila magpugas ug mag-ani aron ilang tigumon sa kamalig. Apan giatiman sila sa inyong Amahan nga atua sa langit! Dili ba mas bililhon pa man kamo kay sa mga langgam?
40006027	Kinsa man kaninyo ang makadugang sa gitas-on sa inyong kinabuhi pinaagi sa pagkabalaka?
40006028	"Ug nganong mabalaka man kamo sa inyong ibisti? Tan-awa giunsa pagtubo sa mga bulak sa kaumahan. Wala sila maghago aron makabisti.
40006029	Apan sultihan ko kamo nga bisan gani si Solomon nga dato kaayo walay sapot nga sama katahom sa usa niining mga bulaka.
40006030	Kon gibistihan sa Dios ang mga balili nga buhi karon apan sa sunod adlaw sunogon ra, kamo pa kahay dili bistihan? Pagkagamay ninyog pagtuo!
40006031	"Busa ayaw kamo kabalaka kon asa kamog kan-on o imnon o ibisti.
40006032	(Kining mga butanga maoy gitinguha kanunay sa mga dili magtutuo.) Ang inyong Amahan nga atua sa langit nasayod nga nagkinahanglan kamo niining mga butanga.
40006033	Apan labaw sa tanan, paharia ninyo ang Dios ug pagkinabuhi kamo uyon sa iyang kabubut-on ug ang ubang mga butang ihatag ra niya kaninyo.
40006034	Busa ayaw kabalak-i ang mosunod nga adlaw kay may kaugalingon kining suliran. Ayaw na pun-i ang suliran sa matag adlaw.
40007001	"Ayaw ninyo hukmi ang uban aron dili kamo hukman sa Dios.
40007002	Kay hukman kamo sa Dios sama sa paghukom ninyo sa uban ug sukdon kamo niya sa samang sukdanan nga inyong gigamit sa uban.
40007003	Nganong nakita man nimo ang puling sa imong isigkatawo apan wala ka magtagad sa troso diha sa imong mata?
40007004	Unsaon man nimo pag-ingon sa imong isigkatawo, ‘Kuhaon ko kanang imong puling’ nga naa may troso sa imong mata?
40007005	Tigpakaaron-ingnon! Kuhaa una ang troso nga anaa sa imong mata aron makakita ka pag-ayo ug makuha mo ang puling sa imong isigkatawo.
40007006	"Ayaw ihatag ang mga butang nga balaan ngadto sa mga iro kay tingalig mosumbalik sila ug mopaak kaninyo. Ug ayaw iitsa ang mga perlas ngadto sa mga baboy kay kini tamaktamakan lamang nila.
40007007	"Pangayo ug kamo hatagan; pangita ug kamo makakaplag; panuktok ug ang pultahan ablihan alang kaninyo.
40007008	Kay ang mangayo hatagan ug ang mangita makakaplag ug ang manuktok ablihan.
40007009	Kamong mga amahan, hatagan ba ninyog bato ang inyong anak kon mangayo siyag pan?
40007010	O hatagan ba ninyog bitin kon mangayo siyag isda?
40007011	Kon kamo nga mga daotan mahibalong mohatag ug maayong butang ngadto sa inyong mga anak, unsa pa kaha ang inyong Amahan nga atua sa langit? Mohatag gayod siya sa mga maayong butang niadtong mangayo kaniya!
40007012	"Buhata ngadto sa uban ang buot ninyo nga ilang buhaton nganha kaninyo: kini ang kahulogan sa Balaod ni Moises ug sa pagtulon-an sa mga propeta.
40007013	"Sa inyong pagpangita sa dalan sa kinabuhi, sulod kamo sa sigpit nga ganghaan kay ang lapad nga ganghaan ug ang sayon nga dalan paingon man sa kalaglagan. Mao kini ang gisubay sa kadaghanan.
40007014	Apan masigpit ang ganghaan ug malisod ang dalan paingon sa kinabuhing dayon ug diyutay ra ang nakakaplag niini.
40007015	"Pagbantay kamo sa mga mini nga propeta. Moanha sila kaninyo nga morag mga karnero apan ang tinuod sama sila sa bangis nga mga lobo.
40007016	Mailhan ninyo sila sa ilang binuhatan kay ang sampinit dili man mamungag ubas ug ang kadyapa dili usab mamungag igos.
40007017	Ang punoan nga walay sakit mamungag maayong bunga apan ang punoan nga masakiton dili mamunga ug maayong bunga.
40007018	Dili makabungag walay pulos nga bunga ang punoan nga walay sakit sama nga ang masakiton nga punoan dili makabungag maayong bunga.
40007019	Ang matag punoan nga dili mamungag maayong bunga putlon ug isugnod sa kalayo.
40007020	Busa mailhan ninyo ang mga mini nga propeta pinaagi sa ilang binuhatan.
40007021	"Dili ang tanan nga magtawag kanakog ‘Ginoo, Ginoo,’ makasulod sa Gingharian sa langit kondili kadto lamang nagtuman sa kabubut-on sa akong Amahan nga atua sa langit.
40007022	Niadtong adlawa daghan unya ang moingon kanako, ‘Ginoo, dili ba nagsangyaw man kami sa mensahe sa Dios, naghingilin sa mga yawa ug naghimog daghang mga milagro pinaagi sa imong ngalan?’
40007023	Apan ingnon ko unya sila, ‘Wala ako makaila kaninyo. Mga makasasala, pahawa kamo!"
40007024	"Busa ang tanan nga nakadungog sa akong gisulti ug nagtuman niini mahisama sa usa ka maalamong tawo nga nagtukod sa iyang balay diha sa bato.
40007025	Sa dihang mibundak ang ulan ug mibaha ang mga suba ug ang hangin mihapak ug mikusokuso niadtong balaya, wala kini matumba kay natukod man diha sa bato.
40007026	"Apan ang tanan nga nakadungog sa akong gisulti ug dili motuman niini, mahisama sa usa ka tawong buangbuang nga nagtukod sa iyang balay diha sa balas.
40007027	Sa dihang mibundak ang ulan ug mibaha ug ang hangin mihapak ug mikusokuso niadtong balaya, natumba kini ug nagun-ob!"
40007028	Sa pagkahuman ni Jesus ug sulti niining mga butanga, ang mga tawo natingala sa iyang pagtulon-an.
40007029	Lahi siya sa ilang mga magtutudlo sa Balaod kay ang iyang pagtudlo inubanan man sa awtoridad.
40008001	Milugsong si Jesus gikan sa bungtod ug misunod kaniya ang bagang panon sa katawhan.
40008002	Unya miduol kaniya ang usa ka sanlahon ug miluhod sa iyang atubangan nga nag-ingon, "Sir, kon gusto nimo makahimo ka paghinlo kanako."
40008003	Gihikap siya ni Jesus ug giingnan, "Gusto ko. Mamaayo ka!" Ug dihadiha naayo siya.
40008004	Unya miingon si Jesus kaniya, "Pamati! Ayaw kinig isaba kang bisan kinsa. Adtoa hinuon dayon ang pari ug ipakita ang imong kaugalingon kaniya unya paghalad sumala sa gisugo ni Moises aron pagmatuod nga naayo ka na."
40008005	Sa pagsulod ni Jesus sa Capernaum, gitagbo siya sa usa ka kapitan sa kasundalohang Romanhon nga nagpakiluoy:
40008006	"Sir, ang akong sulugoon atua sa akong balay naghigda, dili makalihok ug nag-antos pag-ayo."
40008007	Si Jesus miingon, "Moadto ako ug ayohon ko siya."
40008008	Ang opisyal mitubag, "Ayaw lang pag-adto, sir, kay dili ako angay nga mopadayon kanimo sa akong balay. Isulti lang ug mamaayo na ang akong sulugoon.
40008009	Ako mismo ubos sa pagbuot sa labawng mga opisyal ug aduna akoy mga sundalo nga ubos sa akong pagmando. Kon sugoon nako ang usa kanila sa paglakaw, molakaw siya ug kon tawgon nako ang usa, moduol siya ug kon sugoon ko ang akong ulipon sa pagbuhat sa bisan unsa, motuman siya."
40008010	Natingala si Jesus sa iyang pagkabati niini ug miingon siya sa mga tawo nga mikuyog kaniya, "Sultihan ko kamo nga bisan dinhi sa Israel wala pa akoy nakitang tawo nga dunay pagtuo nga sama kadako niini.
40008011	Hinumdomi kini: daghan ang mangabot gikan sa sidlakan ug sa kasadpan ug makigsalo kang Abraham, kang Isaac ug kang Jacob didto sa Gingharian sa langit.
40008012	Apan sila nga mao untay makaambit diha sa Gingharian itambog hinuon ngadto sa kangitngitan diin maghilak sila ug magkagot ang ilang ngipon."
40008013	Ug miingon si Jesus sa opisyal, "Pauli sa inyo ug mahitabo ang imong gituohan." Ug ang sulugoon sa opisyal naayo niadtong taknaa.
40008014	Unya miadto si Jesus sa balay ni Pedro ug didto nakita niya ang naghigdang ugangang babaye ni Pedro nga gihilantan.
40008015	Gihikap niya ang kamot sa masakiton ug gihuwasan kini sa hilanat, mibangon ug misilbi kaniya.
40008016	Sa pagsalop na sa adlaw, gidala sa mga tawo ngadto kang Jesus ang daghang mga giyawaan. Gipagula ni Jesus ang daotang mga espiritu pinaagi lamang sa pulong ug giayo niya ang tanang masakiton.
40008017	Gihimo niya kini aron matuman ang giingon ni propeta Isaias, "Siya gayod maoy nag-ayo sa atong mga balatian ug mga sakit."
40008018	Sa pagkakita ni Jesus sa daghan kaayong tawo nga nag-alirong kaniya, miingon siya sa iyang mga tinun-an, "Manabok kita sa lanaw."
40008019	Unya may usa ka magtutudlo sa Balaod nga miduol kaniya ug miingon, "Magtutudlo, andam ako sa pagkuyog kanimo bisag asa ka moadto."
40008020	Si Jesus mitubag kaniya, "Ang mga milo may mga tagoanan ug ang mga langgam may mga salag apan ang Anak sa Tawo walay dapit nga kapahulayan."
40008021	Ug may laing tinun-an nga miingon, "Ginoo, mopauli una ako aron paglubong sa akong amahan."
40008022	Si Jesus mitubag, "Sunod kanako ug pasagdi ang mga patay nga maoy molubong sa ilang mga minatay."
40008023	Misakay si Jesus sa usa ka sakayan ug mikuyog kaniya ang iyang mga tinun-an.
40008024	Unya mikalit paghuros ang usa ka kusog nga unos ug nasudlag tubig ang sakayan ug hapit kini malunod apan natulog si Jesus.
40008025	Miduol kaniya ang mga tinun-an ug gipukaw siya, "Ginoo, tabang! Malunod na ta!"
40008026	Si Jesus mitubag, "Nganong nangahadlok man mo kaayo? Pagkagamay sa inyong pagsalig!" Unya mibangon siya ug gibadlong niya ang hangin ug ang mga balod ug mibanos ang kalinaw.
40008027	Natingala ang tanan ug miingon sila, "Unsa ba gyod diay kining tawhana nga bisan ang hangin ug ang mga balod mopatuo man kaniya?"
40008028	Unya miabot si Jesus sa yuta sa Gadara didto sa tabok sa lanaw ug gitagbo siyag duha ka tawo nga nanggula gikan sa mga langub nga gihimong lubnganan. Giyawaan kining mga tawhana ug bangis kaayo busa walay nangahas pag-agi niadtong dalana.
40008029	Ug misinggit sila, "Anak sa Dios, unsa may imong tuyo kanamo? Mianhi ka ba aron pagsakit kanamo bisag dili pa panahon?"
40008030	Dili layo didto, may usa ka panon sa mga baboy nga nanibsib.
40008031	Mihangyo ang mga yawa kang Jesus, "Kon abogon mo kami pasudla kami nianang panon sa mga baboy."
40008032	"Sigi, panulod kamo," miingon si Jesus. Ug mipahawa ang mga yawa ug nanulod sa mga baboy. Unya ang tibuok panon sa baboy nanaglumba paingon sa pangpang ug nangambak sa lanaw ug nangalumos.
40008033	Ang mga nag-atiman sa mga baboy nanagan ngadto sa lungsod aron pagsugilon sa tanang nahitabo ingon man sa gidangatan sa mga giyawaan.
40008034	Tungod niini nanggawas ang tanang tawo niadtong lungsora aron pagsugat kang Jesus ug sa ilang pagkakita kaniya, nangaliyupo sila nga mobiya siya sa ilang dapit.
40009001	Misakay si Jesus sa usa ka sakayan ug mibalik pagtabok sa lanaw ug miabot sa iyang kaugalingong lungsod.
40009002	Unya may pipila ka tawo nga naghatod ngadto kaniya ug usa ka paralitiko nga gipahigda sa duyan. Nakita ni Jesus ang kadako sa ilang pagsalig kaniya ug miingon siya sa paralitiko, "Anak, ayaw kabalaka kay gipasaylo na ang imong mga sala."
40009003	Unya may pipila ka magtutudlo sa Balaod nga miingon sa ilang kaugalingon, "Nagpasipala sa Dios kining tawhana!"
40009004	Nasayod si Jesus sa ilang gihunahuna ug miingon siya, "Nganong naghunahuna man kamog daotan?
40009005	Hain may sayon isulti, ‘Gipasaylo na ang imong mga sala’ o ‘Bangon ug lakaw’?
40009006	Karon ipakita ko kaninyo nga ang Anak sa Tawo may gahom dinhi sa yuta sa pagpasaylo sa mga sala." Busa miingon siya sa paralitiko, "Bangon, dad-a ang imong gihigdaan ug pauli sa inyo!"
40009007	Ug mibangon ang paralitiko ug mipauli.
40009008	Sa pagkakita sa mga tawo niini, nahingangha sila ug gidayeg nila ang Dios tungod sa paghatag niya niining gahoma ngadto sa mga tawo.
40009009	Unya mibiya si Jesus niadtong dapita ug samtang naglakaw siya, nakita niya ang usa ka kobrador sa buhis nga ginganlag nga naglingkod sulod sa iyang opisina. Miingon si Jesus kaniya, "Sunod kanako." Mitindog si ug misunod kaniya.
40009010	Samtang nagkaon si Jesus didto sa balay, may daghang kobrador sa buhis ug mga makasasala nga miduol ug misalo kaniya ug sa iyang mga tinun-an.
40009011	Nakakita niini ang pipila ka Pariseo ug miingon sila sa iyang mga tinun-an, "Nganong nakigsalo man ang inyong magtutudlo sa mga kobrador sa buhis ug sa mga makasasala?"
40009012	Nakadungog si Jesus kanila ug mitubag, "Ang mga tawo nga walay sakit wala magkinahanglag doktor kondili ang masakiton ra.
40009013	Susiha ninyo kon unsay kahulogan niining bahina sa kasulatan nga nag-ingon, ‘Pagkamaluloy-on ang akong gusto, dili mga halad.’ Kay wala ako moanhi aron pagtawag sa mga matarong kondili sa mga makasasala."
40009014	Unya miadto kang Jesus ang mga tinun-an ni Juan nga Magbubunyag ug nangutana, "Nganong kami ra man ug ang mga Pariseo ang nagpuasa kanunay apan ang imong mga tinun-an wala?"
40009015	Si Jesus mitubag, "Naghunahuna ba diay kamo nga magsubo ang mga dinapit sa kombira sa kasal samtang ang pamanhonon uban pa kanila? Dili gayod! Apan moabot ang panahon nga ang pamanhonon kuhaon gikan kanila ug magpuasa na unya sila.
40009016	"Walay mogamit ug bag-ong panapton aron itapak sa daang bisti kay ang bag-ong panapton mokulo man ug modako hinuon ang gisi niini.
40009017	Ug walay tawo nga mogamit ug daang sudlanan nga panit aron sudlan sa bag-ong bino. Kay kon himoon niya kini, mabusbos ang sudlanan ug unya mausik ang bino ug madaot ang sudlanan. Apan ang bag-ong bino isulod hinuon sa mga sudlanan nga bag-o aron dili madaot ang bino ug ang mga sudlanan."
40009018	Samtang nagsulti si Jesus niini, miduol kaniya ang usa ka opisyal, miluhod sa iyang atubangan ug miingon, "Bag-o pa lang namatay ang akong anak nga babaye. Apan adtoa ug hikapa siya ug mabuhi siya."
40009019	Busa mitindog si Jesus ug misunod kaniya ug mikuyog ang iyang mga tinun-an.
40009020	-
40009021	Unya usa ka babaye nga nag-antos tungod sa iyang pagsigig dugo sulod na sa napulog-duha ka tuig miduol sa luyo ni Jesus ug miingon sa iyang kaugalingon, "Kon makahikap lang ako sa bisti ni Jesus, siguradong mamaayo ako." Unya gihikap niya ang sidsid sa bisti ni Jesus.
40009022	Milingi si Jesus ug nakita niya ang babaye ug miingon siya, "Ayaw kabalaka, anak! Ang imong pagsalig maoy nakaayo kanimo." Ug dihadiha dayon naayo ang babaye.
40009023	Unya misulod si Jesus sa balay sa opisyal. Sa pagkakita niya sa mga musikero alang sa paglubong ug sa mga tawo nga nagkaguliyang,
40009024	miingon siya, "Panggawas kamong tanan! Wala mamatay ang bata—natulog lang siya!" Tungod niini gibugalbugalan nila si Jesus.
40009025	Sa nakapanggawas na ang mga tawo, misulod si Jesus sa lawak sa bata ug gigunitan niya ang kamot niini ug mitindog ang bata.
40009026	Ug nabalita dayon kini sa tanang dapit niadtong yutaa.
40009027	Unya mibiya si Jesus niadtong dapita ug samtang naglakaw siya, misunod kaniya ang duha ka buta nga lalaki. Naninggit sila, "Anak ni David, kaloy-i intawon kami!"
40009028	Sa nakasulod na si Jesus sa balay, miduol kaniya ang duha ka buta ug nangutana siya kanila, "Nagtuo ba kamo nga makaayo ako kaninyo?" Sila mitubag, "Oo, sir."
40009029	Unya gihikap ni Jesus ang ilang mga mata ug miingon, "Mamaayo kamo sumala sa inyong pagtuo!"
40009030	Ug nakakita sila. Unya gipasidan-an sila ni Jesus nga dili gayod kini isaba kang bisan kinsa.
40009031	Apan milakaw sila ug gipamalita hinuon nila ang kabantog ni Jesus sa tanang dapit niadtong yutaa.
40009032	Sa pagpanglakaw na sa mga tawo, dihay pipila nga nagdala ngadto kang Jesus ug usa ka tawo nga naamang tungod kay gisudlan kinig yawa.
40009033	Sa nahinginlan na ang yawa, nakasulti ang tawo ug nahibulong ang tanan nga nag-ingon, "Wala pa gayoy nahitabo nga sama niini dinhi sa Israel!"
40009034	Apan miingon ang mga Pariseo, "Ang pangulo sa mga yawa maoy naghatag kaniyag gahom sa pagpagula kanila."
40009035	Unya gilibot ni Jesus ang tanang kalungsoran ug kabaryohan. Nanudlo siya didto sa ilang mga sinagoga ug giwali niya ang Maayong Balita bahin sa paghari sa Dios. Giayo usab niya ang mga tawo sa tanan nilang balatian ug sakit.
40009036	Sa pagkakita niya sa daghang mga tawo, naluoy siya kanila kay nagluya man sila ug walay kadasig, morag mga karnero nga walay magbalantay.
40009037	Busa giingnan niya ang iyang mga tinun-an, "Daghan ang anihonon apan diyutay ra ang mangangani.
40009038	Busa pag-ampo kamo sa tag-iya sa anihonon aron magpadala siyag dugang pang mangangani."
40010001	Gitigom ni Jesus ang iyang napulog-duha ka tinun-an ug gihatagan niya silag gahom sa paghingilin sa mga daotang espiritu ug sa pag-ayo sa tanang sakit ug balatian.
40010002	Mao kini ang mga ngalan sa napulog-duha ka apostoles: una si Simon (nga ginganlag Pedro) ug ang iyang igsoon nga si Andres; si Santiago ug ang iyang igsoon nga si Juan, mga anak ni Sebedeo;
40010003	si Felipe ug si Bartolome; si Tomas ug si, ang kobrador sa buhis; si Santiago, ang anak ni Alfeo ug si Tadeo;
40010004	si Simon nga Patriyota ug si Judas Iscariote, ang nagbudhi kang Jesus.
40010005	Gidala ni Jesus kining napulog-duha ka apostoles uban niining mga pahimangno: "Ayaw kamo pag-adto sa kayutaan sa mga dili Judio ug sa bisan unsang lungsod sa Samaria.
40010006	Adtoa hinuon ninyo ang nangawala nga mga karnero sa nasod sa Israel.
40010007	Lakaw kamo ug isangyaw nga nagsugod na paghari ang Dios.
40010008	Ayoha ninyo ang mga masakiton, banhawa ang mga patay, hinloi ang mga sanlahon ug hinginli ang mga yawa. Nakadawat kamo nga walay bayad busa panghatag kamo sa walay pagpangayog bayad.
40010009	Ayaw kamo pagdalag kuwarta—bulawan, plata o tumbaga;
40010010	ayaw pagdalag bag sa inyong pagpanaw o ilisan o sandalyas o sungkod. Ang mamumuo angay hatagan sa iyang kabuhian.
40010011	"Inig-abot ninyo sa usa ka lungsod o balangay, pangita kamog tawo nga moabiabi kaninyo ug pabilin uban kaniya hangtod nga mobiya kamo niadtong dapita.
40010012	Inigdayon ninyo sa usa ka balay, ingna ang tagbalay, ‘Ang kalinaw mag-uban kaninyo.’
40010013	Kon modawat kaninyo ang tagbalay, ibilin kanila ang inyong panghinaot sa kalinaw. Apan kon dili, bakwia ang inyong panghinaot.
40010014	Ug kon anaay dili modawat o dili mamati kaninyo, itaktak ang abog sa inyong tiil ug biyai ang ilang balay o lungsod.
40010015	Hinumdomi kini: sa Adlaw sa Paghukom mas maluoy pa ang Dios sa mga tawo sa Sodoma ug sa Gomora kay sa mga tawo nianang lungsora!
40010016	"Pamati kamo! Ako nagpadala kaninyo nga sama sa mga karnero ngadto sa panon sa mga lobo. Busa kinahanglan nga magmaigmat kamo sama sa bitin ug magmalumo sama sa salampati.
40010017	Pagbantay kamo kay may mga tawo unya nga modakop ug modala kaninyo ngadto sa hukmanan ug latoson kamo nila sulod sa ilang mga sinagoga.
40010018	Dad-on kamo atubangan sa mga namunoan ug sa mga hari tungod kanako ug pinaagi niini makasangyaw kamo sa Maayong Balita ngadto kanila ug sa mga dili Judio.
40010019	Kon dad-on na kamo sa hukmanan, ayaw kamog kabalaka unsay inyong isulti o unsaon ninyo pagsulti kay inig-abot na sa panahon, hatagan kamo sa angay ninyong isulti.
40010020	Kay ang mga pulong nga inyo unyang isulti dili inyo kondili iya sa Espiritu sa inyong Amahan nga magsulti pinaagi kaninyo.
40010021	"Itugyan sa mga tawo ang ilang kaugalingong mga igsoon aron patyon ug mao usab kini ang buhaton sa mga amahan ngadto sa ilang mga anak. Makigbatok usab ang mga anak sa ilang mga ginikanan ug ipapatay sila sa ilang mga anak.
40010022	Dumtan kamo sa tanan tungod kanako apan maluwas ang molahutay hangtod sa kataposan.
40010023	Kon lutoson kamo sa katawhan sa usa ka lungsod, dangop kamo ngadto sa laing lungsod. Sultihan ko kamo nga sa dili pa ninyo mahuman ang inyong buluhaton sa tanang lungsod sa Israel, moabot na ang Anak sa Tawo.
40010024	"Walay tinun-an nga labaw sa iyang magtutudlo ug walay ulipon nga labaw sa iyang agalon.
40010025	Busa angayng malipay ang tinun-an kon mahisama siya sa iyang magtutudlo ug ang ulipon mahisama sa iyang agalon. Kon ang pangulo sa panimalay ginganlag Beelsebul, unsa pa kaha kangil-ad ang ihingalan sa iyang mga sakop!
40010026	"Busa ayaw kamo kahadlok sa mga tawo. Walay tinagoan nga dili mahibaw-an ug walay sekreto nga dili mabutyag.
40010027	Ang gisulti ko kaninyo diha sa ngitngit kinahanglan isulti ninyo diha sa hayag ug kadtong kamo ray nakabati kinahanglan ibalita ninyo ngadto sa uban.
40010028	Ayaw kamo kahadlok niadtong mopatay sa lawas apan dili makapatay sa kalag. Kahadloki hinuon ninyo ang Dios nga makalaglag sa lawas ug sa kalag didto sa impirno.
40010029	Sa gamayng kantidad, makapalit na kamog duha ka gagmayng langgam nga sayaw, apan bisan pa niana walay usa kanila nga mahulog sa yuta kon walay pagtugot sa inyong Amahan.
40010030	Bisan gani ang buhok sa inyong ulo inihap man.
40010031	Busa ayaw kamo kahadlok kay labaw pa kaayo kamog bili kay sa mga langgam!
40010032	"Ang moila ug moangkon kanako atubangan sa mga tawo, angkonon ko usab atubangan sa akong Amahan didto sa langit.
40010033	Apan ang dili moangkon nga siya akoa, dili ko usab angkonon atubangan sa akong Amahan didto sa langit.
40010034	"Ayaw kamo paghunahuna nga mianhi ako aron pagdalag kalinaw sa kalibotan. Dili kalinaw ang akong gidala kondili espada.
40010035	Hinuon mianhi ako aron magkabangi ang mga anak nga lalaki ug ang ilang amahan, ang mga anak nga babaye ug ang ilang inahan ug ang mga umagad nga babaye ug ang ilang ugangan nga babaye.
40010036	Ang labing ngil-ad nga kaaway sa tawo mao ra unya ang mga sakop sa iyang kaugalingong panimalay.
40010037	"Ang nagmahal sa iyang amahan o inahan labaw kay kanako dili takos nga mahimong tinun-an nako. Kadtong nagmahal sa iyang anak labaw kay kanako, dili usab takos mahimong tinun-an nako.
40010038	Ang dili mopas-an sa iyang krus ug mosunod kanako, dili takos mahimong tinun-an nako.
40010039	Ug kadtong maniguro sa iyang kaugalingong kinabuhi, kawad-an niini. Apan ang kawad-an sa iyang kinabuhi tungod kanako, makabaton hinuon niini.
40010040	"Ang nagdawat kaninyo, nagdawat usab kanako ug ang nagdawat kanako, nagdawat usab kaniya nga nagsugo kanako.
40010041	Ang nagdawat sa usa ka propeta tungod sa iyang pagkapropeta makadawat usab sa ganti alang sa usa ka propeta. Ang nagdawat sa tawo nga matarong, tungod sa iyang pagkamatarong, makadawat usab sa ganti nga alang sa tawo nga matarong.
40010042	Ug hinumdomi kini: kadtong nagpainom ug bisan na lag bugnawng tubig sa labing ubos sa akong mga sumusunod tungod kay siya akong sumusunod, gantihan gayod."
40011001	Human pahimangnoi ni Jesus ang iyang napulog-duha ka tinun-an, mibiya siya niadtong dapita ug miadto sa mga kasilinganang lungsod aron pagtudlo ug pagwali.
40011002	Sa pagkadungog ni Juan nga Magbubunyag nga didto sa bilanggoan mahitungod sa gihimo ni Cristo, gipaadto niya ang pipila sa iyang mga tinun-an ngadto kang Jesus.
40011003	Ug nangutana sila kaniya, "Sultihi kami, ikaw ba ang giingon ni Juan nga moanhi o magpaabot pa ba kamig lain?"
40011004	Si Jesus mitubag, "Pamauli kamo ug suginli si Juan sa inyong nadungog ug nakita:
40011005	ang mga buta nakakita, ang mga bakol nakalakaw, ang mga sanlahon nangaayo, ang mga bungol nakadungog, ang mga minatay nangabanhaw ug ang Maayong Balita gisangyaw ngadto sa mga kabos.
40011006	Bulahan kadtong wala magduhaduha kanako!"
40011007	Samtang namauli ang mga tinun-an ni Juan, si Jesus miingon sa mga tawo mahitungod kang Juan, "Sa pag-adto ninyo kang Juan didto sa dapit nga awaaw, unsay gipaabot ninyong makita? Sagbot ba nga gipilaypilay sa hangin? Dili.
40011008	Unsa ba gyod ang inyong giadto aron tan-awon? Tawo ba nga nindot kaayog pamisti? Dili usab kay ang mga tawo nga nagbistig sama niini atua man magpuyo sa mga palasyo.
40011009	Sultihi ako unsa man gyod ang gipaabot ninyong makita? Propeta ba? Oo, propeta, apan ang nakita ninyo labaw pa sa usa ka propeta.
40011010	Si Juan mao ang giingon sa kasulatan: ‘Ania ang akong sinugo, nag-ingon ang Dios, ipadala ko siya una kanimo aron andamon niya ang dalan alang kanimo.’
40011011	Hinumdomi kini: Wala pay tawo nga milabaw kang Juan nga Magbubunyag. Apan bisan kadtong labing ubos sa mga nagpailalom sa paghari sa Dios labaw pa kay kaniya.
40011012	Sukad sa pagwali ni Juan hangtod karon, ang paghari sa Dios kusganon gayod nga miabot ug ang mga tawo kusganong naninguha paghupot niini.
40011013	Kay ang tanang propeta ug ang Balaod ni Moises hangtod sa panahon ni Juan, naghisgot mahitungod sa paghari sa Dios.
40011014	Ug kon gusto kamo motuo sa ilang mensahe, si Juan mao ang gipasabot sa propeta sa dihang miingon siya nga mobalik si Elias.
40011015	Busa pamati kon may dalunggan kamo!
40011016	"Karon, unsa may akong ikatandi sa mga tawo niining panahona? Sama sila sa mga bata nga naglingkudlingkod lang sa merkado. Usa ka pundok sa mga kadula mosinggit ngadto sa lain,
40011017	‘Mitugtog mig para sa kasal apan wala mo mosayaw! Nanganta mig para sa lubong apan wala mo manghilak!’
40011018	Mianhi si Juan, nagpuasa siya ug wala moinom ug bino. Ug miingon sila, ‘Giyawaan siya!’
40011019	Mianhi ang Anak sa Tawo ug mikaon siya ug miinom. Ug miingon na usab sila, ‘Tan-awa ninyo kining tawhana! Hangol siya sa pagkaon ug palahubog, unya higala pa gyod sa kobrador sa buhis ug sa mga makasasala!’ Apan ang kaalam sa Dios milutaw nga husto diha sa mga resulta niini."
40011020	Unya gisaway pag-ayo ni Jesus ang mga lungsod diin niya himoa ang kadaghanan sa iyang mga milagro kay ang mga tawo didto wala man maghinulsol sa ilang mga sala.
40011021	"Pagkaalaot nimo, Corasin! Pagkaalaot usab nimo, Betsaida! Kay kon ang mga milagro nga nahimo diha kaninyo didto pa himoa sa Tiro ug sa Sidon, ang mga tawo didto dugay na unta nga nagsul-ob ug sako ug nagbolibod ug abo sa ilang ulo aron pagpaila nga sila naghinulsol sa ilang mga sala.
40011022	Busa hinumdomi nga sa Adlaw sa Paghukom, ang Dios mas maluoy pa sa mga taga-Tiro ug sa taga-Sidon kay kaninyo!
40011023	Ug ikaw, Capernaum, abi nimog ipahitaas ka ngadto sa langit? Dili. Itambog ka hinuon ngadto sa impirno! Kay kon ang mga milagro nga nahimo diha kanimo didto pa himoa sa Sodoma, ania pa unta kini hangtod karong adlawa!
40011024	Busa hinumdomi nga sa Adlaw sa Paghukom, ang Dios mas maluoy pa sa Sodoma kay kanimo!"
40011025	Unya si Jesus miingon, "O Amahan, Ginoo sa langit ug sa yuta! Nagpasalamat ako kanimo kay gipadayag man nimo ngadto sa mga walay kahibalo kining mga butanga nga imong gitago gikan sa mga maalamon ug sa mga makinaadmanon.
40011026	Oo, Amahan, natuman kini kay mao may imong gusto ug pagbuot.
40011027	"Ang akong Amahan naghatag kanako sa tanang butang. Walay nakaila sa Anak gawas sa Amahan ug walay nakaila sa Amahan gawas sa Anak ug kadtong mga tawo nga buot sa Anak nga makaila sa Amahan.
40011028	"Duol kamo kanako, kamong tanan nga gikapuyan ug gibug-atan sa inyong gipas-an ug papahulayon ko kamo.
40011029	Isangon ang akong yugo ug sunda ninyo ako kay malumo ako ug mapaubsanon sa espiritu ug makapahulay kamo.
40011030	Sayon ang yugo nga akong isangon kaninyo ug gaan ang ipapas-an ko kaninyo."
40012001	Usa niana ka Adlawng Igpapahulay, naglakaw si Jesus ug ang iyang mga tinun-an latas sa kaumahan sa trigo. Gigutom ang iyang mga tinun-an busa nangutlo silag mga uhay sa trigo aron ilang kan-on.
40012002	Sa pagkakita niini sa mga Pariseo, miingon sila kang Jesus, "Tan-awa ra, dili ba supak man sa atong Balaod ang gihimo sa imong mga tinun-an niining Adlawng Igpapahulay?"
40012003	Si Jesus mitubag, "Wala ba diay kamo makabasa sa gibuhat ni David sa dihang gigutom siya ug ang iyang mga kauban?
40012004	Misulod siya sa balay sa Dios ug siya ug ang iyang mga kauban mikaon sa pan nga gihalad ngadto sa Dios bisag supak sa Balaod nga mangaon sila niadtong pan kay ang mga pari ra man ang gitugotan sa pagkaon niini.
40012005	O wala ba diay kamo makabasa sa Balaod ni Moises, nga sa matag Adlawng Igpapahulay ang mga pari sulod sa Templo nakalapas man sa balaod sa Adlawng Igpapahulay apan wala sila ilha nga nakasala?
40012006	Sultihan ko kamo nga dinhi aniay labaw pa kay sa Templo.
40012007	Kon nakasabot pa lang kamo sa kahulogan niining bahina sa kasulatan nga nag-ingon, ‘Kaluoy ang akong gusto, dili mga halad,’ dili unta ninyo pakasad-on ang mga tawo nga walay sala.
40012008	Kay ang Anak sa Tawo mao ang magbuot sa angayng buhaton sa Adlawng Igpapahulay."
40012009	Si Jesus mibiya niadtong dapita ug miadto sa usa sa mga sinagoga.
40012010	Didto may usa ka tawo nga kimay. May pipila usab ka tawo nga gustong mangitag bikil aron mapasanginlan nila si Jesus nga nagbuhat ug daotan. Busa nangutana sila kaniya, "Dili ba supak sa atong Balaod ang pag-ayog masakiton sa Adlawng Igpapahulay?"
40012011	Si Jesus mitubag, "Unsa may inyong buhaton kon ang inyong karnero mahulog sa usa ka lawom nga lungag sa Adlawng Igpapahulay? Dili ba diay ninyo kini kuhaon?
40012012	Mas dako pag bili ang tawo kay sa karnero! Busa ang atong Balaod nagtugot kanato sa pagtabang kang bisan kinsa sa Adlawng Igpapahulay."
40012013	Unya giingnan niya ang tawo, "Ituy-od ang imong kamot." Ug gituy-od sa tawo ang iyang kamot ug naayo kini.
40012014	Unya nanglakaw ang mga Pariseo ug naglaraw sa pagpatay kang Jesus.
40012015	Nakamatngon si Jesus mahitungod sa laraw batok kaniya busa mibiya siya niadtong dapita ug mikuyog kaniya ang daghang mga tawo. Giayo niya ang tanang masakiton
40012016	ug gidid-an niya sila pagpanugilon mahitungod kaniya.
40012017	Nahitabo kini aron matuman ang giingon ni propeta Isaias:
40012018	"Ang Dios nag-ingon, ‘Ania ang akong gipili nga sulugoon, ang akong gihigugma ug gikahimut-an. Kaniya pakunsaron ko ang akong Espiritu ug isangyaw niya ang akong kabubut-on ngadto sa tanang katawhan.
40012019	Dili siya makiglalis o mosinggit o mohimog masaba nga pakigpulong sa kadalanan.
40012020	Dili niya balion ang bawog nga bugang o palungon ang nagkaawop nga suga. Magpadayon siya sa iyang buhat hangtod nga mapatunhay niya ang hustisya
40012021	ug siyay mahimong paglaom sa tanang katawhan.’"
40012022	Unya may pipila ka tawo nga midala ngadto kang Jesus ug usa ka tawong giyawaan nga maoy hinungdan sa iyang pagkabuta ug pagkaamang. Giayo ni Jesus ang tawo busa nakasulti na siya ug nakakita.
40012023	Natingala ang mga tawo ug nangutana sila, "Siya ba kaha ang Anak ni David?"
40012024	Sa pagkadungog niini sa mga Pariseo, sila miingon, "Nakapagula siyag mga yawa kay yawa man sab ang nagtabang niya. Ang ilang pangulo nga si Beelsebul mao may naghatag kaniyag gahom."
40012025	Nasayod si Jesus sa ilang gihunahuna busa miingon siya kanila, "Ang nasod nga magkabahinbahin ug mag-unay pag-away dili molungtad ug dugay. Ug ang nagkabahinbahin nga lungsod o panimalay dili motunhay.
40012026	Busa kon ang usa ka pundok sa gingharian ni Satanas makig-away sa laing pundok nga iya ra gihapon ni Satanas, nagpasabot kini nga nagkabahinbahin kini. Unya unsaon man paglungtad niini?
40012027	Matod ninyo nakapagula akog mga yawa kay si Beelsebul naghatag kanako sa gahom. Kon mao kana, kinsa may naghatag ug gahom sa inyong mga sumusunod aron pagpagula kanila? Ang inyong mga sumusunod mao ang nagmatuod nga kamo nasayop pag-ayo!
40012028	Dili si Satanas kondili ang Espiritu sa Dios ang naghatag kanako sa gahom sa pagpagulag mga yawa ug nagpaila kini nga miabot na kaninyo ang paghari sa Dios.
40012029	"Walay makalungkab sa balay sa usa ka tawong kusgan ug makakawat sa iyang kabtangan kon dili una niya gaposon ang maong tawo. Kon mahimo na niya kini anha pa siya makakuha sa mga kabtangan.
40012030	"Ang dili dapig kanako, batok gayod kanako. Ug ang dili motabang kanako pagtigom, nagpatibulaag lang.
40012031	Tungod niini, sultihan ko kamo: ang mga tawo mapasaylo sa bisan unsang sala nila ug sa bisan unsang sulti nila nga daotan. Apan dili mapasaylo ang magsultig daotan batok sa Espiritu Santo.
40012032	Ang magsultig daotan batok sa Anak sa Tawo mapasaylo, apan ang magsultig daotan batok sa Espiritu Santo dili gayod mapasaylo karon o bisan kanus-a.
40012033	"Kinahanglan nga walay sakit ang punoan aron mamunga kinig maayong bunga. Kon ang punoan masakiton, ang bunga niini walay pulos. Kay ang punoan maila sa iyang bunga.
40012034	Mga bitin! Unsaon man ninyo pagsultig mga maayong butang nga daotan man kamo? Kay unsa gani ang nakapuno sa kasingkasing mao usab ang isulti sa baba.
40012035	Ang maayong tawo magsultig maayo gikan sa mga maayong butang nga anaa sa iyang kasingkasing. Ang tawong daotan magsultig daotan gikan sa mga butang nga daotan nga anaa sa iyang kasingkasing.
40012036	"Sultihan ko kamo nga sa Adlaw sa Paghukom, ang matag usa ka tawo mohatag unya ug husay sa matag walay pulos nga pulong nga iyang gisulti.
40012037	Kay ang inyong mga pulong mao usab unya ang gamiton sa paghukom kaninyo aron maila kon kamo sad-an ba o dili."
40012038	Unya pipila ka magtutudlo sa Balaod ug mga Pariseo miingon, "Magtutudlo, pakit-a kamig milagro."
40012039	Apan mitubag si Jesus, "Pagkadaotan gayod sa mga tawo karon. Wala nay pagtuo sa Dios! Nangayo kamog milagro kanako? Dili ako mohatag niini. Ang milagro nga akong ihatag kaninyo mao ra ang kahibulongan nga nahitabo kang Jonas nga propeta.
40012040	Sama nga si Jonas tulo ka adlaw ug tulo ka gabii didto sa tiyan sa dakong isda sa dagat, tulo usab ka adlaw ug tulo ka gabii ang Anak sa Tawo sa ilalom sa yuta.
40012041	Sa Adlaw sa Paghukom ang mga tawo sa Ninibe mamangon ug mosudya kaninyo kay naghinulsol man sila sa ilang mga sala sa pagkadungog nila sa wali ni Jonas. Ug hibaloi nga dinhi aniay labaw pa kang Jonas!
40012042	Sa Adlaw sa Paghukom ang Rayna sa Seba mobangon ug mosudya kaninyo kay mipanaw siyag layo kaayo aron lang pagpamati sa mga maalamong pagtulon-an ni Haring Solomon. Ug hibaloi nga dinhi aniay labaw pa kang Solomon!
40012043	"Kon ang usa ka daotang espiritu mogula gikan sa usa ka tawo, magsuroysuroy siya sa mga dapit nga mamala ug mangitag iyang kapahulayan. Kon wala siyay hikit-an,
40012044	moingon siya sa iyang kaugalingon, ‘Mobalik lang ko sa akong gipuy-an kaniadto.’ Busa mobalik siya ug makaplagan niya kini nga wala puy-i, limpyo ug ang tanang kasangkapan maayong pagkapahimutang.
40012045	Unya mogula siya ug mobalik nga magdalag laing pito ka espiritu nga labi pang daotan kay kaniya ug manulod sila ug mopuyo didto. Busa, sa kataposan, kadtong tawhana molabaw pa kadaotan kay sa sinugdan. Mao usab unya kini ang dangatan niining daotang katawhan."
40012046	Samtang nakigsulti pa si Jesus sa mga tawo, miabot ang iyang inahan ug mga igsoong lalaki. Nagtindog sila didto sa gawas kay gusto makigsulti kaniya.
40012047	Unya usa sa mga tawo didto miingon kaniya, "Ang imong inahan ug mga igsoon atua sa gawas ug buot sila makigsulti kanimo."
40012048	Si Jesus mitubag, "Kinsa man ang akong inahan? Kinsa man ang akong mga igsoon?"
40012049	Unya gitudlo niya ang iyang mga tinun-an ug miingon, "Tan-awa! Mao kini sila ang akong inahan ug ang akong mga igsoon.
40012050	Kay ang akong inahan ug mga igsoon mao kadtong nagbuhat sa kabubut-on sa akong amahan nga atua sa langit."
40013001	Niana gihapong adlawa mibiya si Jesus sa balay ug milingkod sa daplin sa lanaw.
40013002	Unya tungod sa daghan kaayong mga tawo nga mialirong kaniya, misakay siya sa usa ka sakayan. Milingkod siya didto samtang ang mga tawo nagtindog sa daplin sa lanaw.
40013003	Migamit siyag mga sambingay aron pagtudlo kanilag daghang mga butang. Miingon siya, "May usa ka tawo nga miadto sa uma aron pagpugas.
40013004	Sa pagsabod niya sa binhi, adunay nahulog sa agianan ug miabot ang mga langgam ug gipanuka kini.
40013005	Ang uban nahulog sa yuta nga batoon ug nanurok dayon kay diyutay ra man ug dili lawom ang yuta niini.
40013006	Apan sa pagsubang na sa adlaw, nalawos ang bag-ong nanurok ug kay wala man makagamot pag-ayo, nangalaya dayon kini.
40013007	Ang ubang mga binhi didto nahulog sa dapit sa mga tunokong sagbot. Nanubo ang mga tunokong sagbot ug gilupig ang mga bag-ong tanom.
40013008	Ug ang uban nahulog sa maayong yuta ug namunga. May namunga ug balig 100 ka pilo kay sa natanom, ang uban balig 60 ka pilo ug ang uban balig 30 ka pilo."
40013009	Ug miingon si Jesus, "Busa kon aduna kamoy dalunggan, pamati!"
40013010	Unya ang mga tinun-an miduol kang Jesus ug nangutana kaniya, "Nganong sambingay man ang imong gigamit sa pagtudlo kanila?"
40013011	Si Jesus mitubag, "Ang mga tinago mahitungod sa paghari sa Dios gipadayag na kaninyo apan wala ipadayag kanila.
40013012	Kay ang aduna nay iya, dugangan pa hinuon aron maiya ang labaw sa iyang gikinahanglan. Apan sa tawo nga walay nahot, bisan ang gamay nga naa kaniya kuhaon pa gyod.
40013013	Naggamit ako ug mga sambingay sa akong pagtudlo kanila kay nagtan-aw sila apan dili makakita ug namati apan dili makadungog ug dili makasabot.
40013014	Busa natuman ang panagna ni Isaias: ‘Nakakita kamo ug nakadungog apan nagpakabuta-bungol lang kamo.
40013015	Kay kining mga tawhana gahig ulo; gisampongan nila ang ilang mga dalunggan ug gipiyong ang ilang mga mata. Kay dili sila buot makakita ug dili buot makadungog kay tingali unyag makasabot sila ug mobalik kanako ug sila akong ayohon, nag-ingon ang Dios.’
40013016	"Apan kamo, pagkabulahan ninyo! Kay makakita ang inyong mga mata ug makadungog ang inyong mga dalunggan.
40013017	Sultihan ko kamo sa tinuod: daghang mga propeta ug daghang mga tawo sa Dios nga buot gayod unta motan-aw sa inyong nakita apan wala sila makakita ug gusto untang mamati sa inyong nadungog apan wala sila makabati.
40013018	"Busa pamati kamo ug sabta ninyo ang kahulogan sa sambingay mahitungod sa magpupugas.
40013019	Kadtong nakadungog sa mensahe mahitungod sa gingharian apan wala makasabot niini adtoon sa Yawa ug sakmiton gikan kaniya ang mga binhi nga napugas diha sa iyang kasingkasing. Sama niini ang binhi nga nahulog didto sa agianan.
40013020	Ang binhi nga nahulog sa yutang batoon sama sa mga tawo nga malipayong midawat sa mensahe sa pagkadungog nila niini.
40013021	Apan wala kini makagamot diha kanila busa dili sila molahutay. Sa pag-abot sa mga kalisdanan ug mga paglutos tungod sa mensahe, mobiya dayon sila.
40013022	Ug ang binhi nga nahulog sa dapit sa mga tunokon nga sagbot sama sa mga tawo nga nakadungog sa mensahe. Apan ang mga kabalaka bahin niining kinabuhia ug ang gugma alang sa mga bahandi mipatigbabaw kay sa mensahe ug dili sila makabunga.
40013023	Ug ang binhi nga napugas didto sa maayong yuta sama sa mga tawo nga nakadungog ug nakasabot sa mensahe. Mamunga silag tag-100, ang uban tag-60 ug ang uban tag-30 ."
40013024	Unya misugilon si Jesus kanilag laing sambingay: "Ang paghari sa Dios nahisama sa usa ka tawo nga nagpugas ug maayong binhi didto sa iyang uma.
40013025	Usa niana ka gabii, samtang nangatulog ang tanan, usa ka kaaway ang miadto ug misabod ug liso sa mga sagbot sagol sa trigo ug unya mibiya.
40013026	Sa nakatubo na ang mga tanom ug misugod na pagbuswak ang mga uhay, diha pa mailhi ang mga sagbot.
40013027	Ang mga sulugoon sa tag-iya miduol kaniya ug miingon, ‘Sir, maayo man unta ang binhi nga imong gipugas apan diin man gikan ang mga sagbot?’
40013028	Siya mitubag, ‘Usa ka kaaway ang naghimo niini.’ Sila nangutana kaniya, ‘Gusto ka bang mangadto kami ug pangibton namo ang mga sagbot?’
40013029	Siya mitubag, ‘Ayaw! Kay sa inyo unyang pag-ibot sa mga sagbot, basig maapil ug kaibot ang trigo.
40013030	Pasagdi ninyo nga ang trigo ug ang mga sagbot magdungag tubo hangtod sa ting-ani kay ingnon ko ra unya ang mga tig-ani: Ibta ninyo pag-una ang mga sagbot, bugkosa kini ug ilabay ngadto sa kalayo. Apan tigoma ang trigo ug hiposa didto sa akong kamalig.’"
40013031	Unya misugilon si Jesus kanilag laing sambingay: "Ang paghari sa Dios sama sa liso sa mustasa nga gikuha sa usa ka tawo ug gipugas didto sa iyang uma.
40013032	Mao kini ang kinagamyan sa tanang liso, apan sa pagtubo na niini, nahimo kini nga labing dako sa tanang tanom. Nahimo kining kahoy ug nanugdon ang mga langgam niini ug nagsalag sa iyang mga sanga."
40013033	Si Jesus misugilon na usab kanila ug laing sambingay: "Ang paghari sa Dios sama niini. Gikuha sa usa ka babaye ang igpapatubo sa pan ug gisagol sa balig tulo ka takos nga harina hangtod mitubo ang tibuok minasa."
40013034	Si Jesus migamit ug mga sambingay aron pagsugilon niining mga butanga ngadto sa mga tawo. Wala siyay gisulti kanila bisag unsa nga dili pinaagig sambingay.
40013035	Gihimo niya kini aron matuman ang giingon sa propeta: "Mogamit akog mga sambingay sa akong pagpakigsulti kanila; suginlan ko silag mga butang nga wala pa hibaloi sukad mabuhat ang kalibotan."
40013036	Unya mibiya si Jesus sa mga tawo ug misulod sa balay. Ang iyang mga tinun-an miduol kaniya ug miingon, "Pasabta kami sa kahulogan sa sambingay mahitungod sa mga sagbot sa uma."
40013037	Si Jesus mitubag, "Ang nagpugas sa maayong binhi mao ang Anak sa Tawo.
40013038	Ang uma mao ang kalibotan ug ang maayong binhi mao ang mga tawo nga sakop sa Gingharian. Ang mga sagbot mao ang mga tawo nga sakop sa Yawa
40013039	ug ang kaaway nga nagsabod sa mga sagbot mao ang Yawa. Ang pagpangani mao ang kataposan sa kalibotan ug ang tig-ani mao ang mga anghel.
40013040	Sama nga ang mga sagbot hiposon ug sunogon, mao usab kini ang mahitabo sa kataposan sa kalibotan.
40013041	Ipadala unya sa Anak sa Tawo ang iyang mga anghel. Hiposon nila gikan sa iyang gingharian ang tanan nga maoy nakaangin sa mga tawo sa pagpakasala, lakip ang tanan nga nagbuhat ug daotan.
40013042	Itambog sila ngadto sa kalayo nga nagdilaab diin maghilak sila ug magkagot sa ilang ngipon.
40013043	Unya ang katawhan sa Dios modan-ag sama sa adlaw didto sa gingharian sa ilang Amahan. Busa kon may dalunggan kamo, pamati!
40013044	"Ang paghari sa Dios sama sa usa ka bahandi nga gilubong didto sa usa ka uma. Hikalotan kini sa usa ka tawo apan iya kining gitabonan pag-usab. Hilabihan niyang lipaya ug tungod niini milakaw siya ug iyang gibaligya ang tanan niyang katigayonan ug unya mibalik siya ug iyang gipalit ang uma.
40013045	"Ang paghari sa Dios sama usab sa usa ka negosyante nga nangitag maanindot nga mga perlas.
40013046	Sa dihang nakakaplag siyag usa ka perlas nga may talagsaong kaanindot, milakaw siya ug gibaligya ang tanan niyang katigayonan ug unya gipalit niya ang perlas.
40013047	"Ang paghari sa Dios sama usab sa usa ka baling nga gitaktak didto sa dagat ug nakakuha sa tanang matang sa isda.
40013048	Inigkapuno na niini, birahon kini sa mga mananagat ngadto sa baybayon. Manglingkod sila aron pagpili sa isda: ang mga maayong isda isulod nila sa ilang mga sudlanan ug ang walay pulos ilang ilabay.
40013049	Mao usab kini ang mahitabo sa kataposan sa kalibotan. Moanhi ang mga anghel aron ilain nila ang mga daotang tawo gikan sa mga maayo.
40013050	Unya itambog nila ang mga daotan ngadto sa hudno nga nagdilaab. Didto maghilak sila ug magkagot ang ilang mga ngipon.
40013051	"Nakasabot ba mo niining mga butanga?" nangutana si Jesus kanila. "Oo," mitubag sila.
40013052	Busa miingon siya, "Tungod niini, ang tanang magtutudlo sa Balaod nga nahimong tinun-an ilalom sa paghari sa Dios sama sa usa ka tagbalay nga nagpagawas sa bag-o ug karaan niyang mga kabtangan gikan sa tipiganan."
40013053	Sa nakahuman na si Jesus pagsugilon sa maong mga sambingay, mibiya siya niadtong dapita.
40013054	Mipauli siya sa lungsod nga iyang gipuy-an. Nagtudlo siya didto sa ilang sinagoga ug natingala ang nakadungog kaniya. "Diin man niya kuhaa kining maong kaalam?" nangutana sila. "Ug diin man siyag gahom paghimog mga milagro?
40013055	Dili ba mao man kana siya ang anak sa panday? Dili ba si Maria man ang iyang inahan? Ug dili ba igsoon man kana siya ni Santiago, ni Jose, ni Simon ug ni Judas?
40013056	Dili ba nia man dinhi magpuyo ang tanan niyang mga igsoong babaye? Diin man niya kuhaa kining tanan?"
40013057	Tungod niini gisalikway nila siya. Ug miingon si Jesus kanila, "Ang usa ka propeta tinahod bisan diin gawas lang sa lungsod nga iyang gipuy-an ug sa iyang kaugalingong panimalay."
40013058	Busa wala siya mohimog daghang milagro didto kay wala man silay pagtuo.
40014001	Niadtong panahona, si Herodes, nga nagmando sa Galilea, nakabalita mahitungod kang Jesus.
40014002	Giingnan niya ang iyang mga opisyal, "Siya mao si Juan nga Magbubunyag. Nabanhaw siya! Mao kanay hinungdan nga makahimo siya niining mga milagroha."
40014003	Si Herodes mao ang nagsugo nga dakpon si Juan ug gaposon ug prisohon. Gibuhat niya kini tungod kang Herodias, ang asawa sa iyang igsoon nga si Felipe.
40014004	Kay si Juan nga Magbubunyag nagsigi man gyod ug sulti kang Herodes, "Dili matarong nga mangasawa ka kang Herodias."
40014005	Buot untang patyon ni Herodes si Juan apan nahadlok siya sa mga Judio kay giila man nila si Juan nga usa ka propeta.
40014006	Sa dihang gisaulog ang adlawng natawhan ni Herodes, misayaw ang anak nga babaye ni Herodias atubangan sa tanang nanambong. Nahimuot kaayo si Herodes.
40014007	Busa misaad siya kaniya, "Ipanumpa ko nga hatagan ko ikaw bisag unsay imong pangayoon!"
40014008	Sumala sa sugo sa iyang inahan, miingon siya kang Herodes, "Ihatag kanako karon dayon ang ulo ni Juan nga Magbubunyag ug ibutang kini sa bandihado!"
40014009	Naguol ang hari apan tungod sa panumpa nga iyang gihimo sa atubangan sa tanan niyang mga dinapit, misugo siya nga hatagan ang dalagita sa iyang gipangayo.
40014010	Busa iyang gipapunggotan si Juan didto sa prisohan.
40014011	Ang ulo nga gibutang sa bandihado gidala ug gihatag ngadto sa dalagita. Gidala usab kini niya ngadto sa iyang inahan.
40014012	Unya miabot ang mga tinun-an ni Juan ug ilang gihipos ang iyang lawas ug gilubong. Human niini, giadto nila si Jesus ug ilang gisuginlan sa nahitabo.
40014013	Sa pagkadungog ni Jesus sa balita nga gipatay si Juan, mibiya siya niadtong dapita sakay sa usa ka sakayan. Nag-inusara siyang miadto sa usa ka dapit nga awaaw. Nakabalita niini ang mga tawo busa namiya sila sa ilang mga lungsod ug nanglakaw sila aron pag-apas kaniya.
40014014	Mikawas si Jesus sa sakayan ug sa pagkakita niya sa dakong pundok sa mga tawo, giabot siyag dakong kaluoy kanila ug giayo niya ang ilang mga masakiton.
40014015	Sa hapit na mosalop ang adlaw ang iyang mga tinun-an miduol kaniya ug miingon, "Mongitngit na ra ba ug awaaw kining dapita. Maayo tingaling palakton na lang nimo ang mga tawo ug paadtoon sa mga balangay nga duol aron mamalit ug pagkaon alang sa ilang kaugalingon."
40014016	Si Jesus mitubag, "Dili na kinahanglan nga manglakaw pa sila. Kamo mismo ang maghatag kanilag pagkaon."
40014017	Sila mitubag, "Lima ra ka pan ug duha ka isda ang ania diri."
40014018	Si Jesus miingon, "Dad-a ngari."
40014019	Unya iyang gipalingkod sa mga sagbot ang mga tawo ug gikuha niya ang lima ka pan ug ang duha ka isda. Unya mihangad siya sa langit ug nagpasalamat sa Dios. Gipikaspikas niya ang mga pan ug gihatag ngadto sa mga tinun-an nga mao usab ang nanghatag niini ngadto sa mga tawo.
40014020	Nangaon ang tanan ug nangabusog. Unya gihipos sa mga tinun-an ang mga sobra nga nakapuno ug napulog-duha ka bukag.
40014021	Lima ka libo ang gidaghanon sa mga tawo nga nangaon, walay labot sa mga babaye ug sa mga bata.
40014022	Human niini gipasakay ni Jesus sa sakayan ang mga tinun-an ug gipauna niya ngadto sa tabok sa lanaw samtang iyang gipalakaw ang mga tawo.
40014023	Mitungas siya nga nag-inusara sa usa ka bungtod aron mag-ampo. Ug sa pagkagabii na, si Jesus didto pa gihapon, nag-inusara.
40014024	Niadtong tungora ang sakayan didto na sa lawod, gikusokuso sa mga balod kay ang hangin sungsungon man.
40014025	Nianang pagkakaadlawon, si Jesus miapas kanila nga naglakaw ibabaw sa tubig.
40014026	Sa pagkakita sa mga tinun-an kaniya nga naglakaw sa tubig, nangahadlok kaayo sila ug naninggit, "Multo!"
40014027	Si Jesus miingon kanila, "Ayaw kamo kahadlok! Ako kini!"
40014028	Unya si Pedro miingon, "Ginoo, kon ikaw kana, palakta ako sa tubig nganha kanimo." (he said)
40014029	"Dali ngari," mitubag si Jesus. Busa mikawas si Pedro sa sakayan ug milakaw sa tubig ngadto kang Jesus.
40014030	Apan sa pagkamatikod niya sa kusog nga hangin, nahadlok siya ug misugod pagkaunlod. Busa misinggit siya, "Ginoo, luwasa ako!"
40014031	Dihadiha gikuptan siya ni Jesus ug gibira ug miingon si Jesus kaniya, "Pagkagamay sa imong pagtuo! Nganong nagduhaduha ka man?"
40014032	Ug nanakay silang duha sa sakayan. Unya mihunong ang hangin.
40014033	Ang mga tinun-an nga didto sa sakayan misimba kang Jesus ug miingon, "Ikaw gayod ang Anak sa Dios!"
40014034	Mitabok sila sa lanaw ug midunggo sa Genesaret.
40014035	Nailhan si Jesus sa mga tawo busa gipakuha nila ang mga masakiton sa kasikbit nga kayutaan ug ilang gidala ngadto kang Jesus.
40014036	Mihangyo sila kaniya nga pahikapon ang mga masakiton bisan na lang sa sidsid sa iyang bisti. Ug ang tanan nga nakahikap niini nangaayo.
40015001	May pipila ka Pariseo ug mga magtutudlo sa Balaod gikan sa Jerusalem nga miduol kang Jesus. Nangutana sila kaniya,
40015002	"Nganong naglapas man ang imong mga tinun-an sa pagtulon-an nga gipasunod kanato sa atong mga katigulangan? Dili sila manghunaw sa hustong paagi sa dili pa sila mangaon!"
40015003	Si Jesus mitubag, "Ug nganong naglapas man usab kamo sa sugo sa Dios ug mao hinuoy inyong gisunod ang inyong kaugalingong pagtulon-an?
40015004	Kay nag-ingon ang Dios, ‘Tahora ang imong amahan ug inahan,’ ug ‘Bisag kinsa nga magsultig daotan batok sa iyang amahan o inahan kinahanglan nga patyon.’
40015005	Apan nagtudlo kamo nga ang usa ka tawo mahimong moingon sa iyang amahan o inahan, "Ang ako untang itabang kaninyo gihatag ko na sa Dios."
40015006	Sa ingon niana, gitudloan ninyo siya sa dili pagtahod sa iyang amahan. Kini maoy inyong paagi sa pagsalikway sa pulong sa Dios aron ang inyong kaugalingong pagtulon-an maoy matuman.
40015007	Mga tigpakaaron-ingnon! Husto gayod ang giingon sa Dios pinaagi kang Isaias mahitungod kaninyo:
40015008	‘Kining mga tawhana, nagpasidungog kanako sa pulong lamang, apan layo kanako ang ilang kasingkasing.
40015009	Walay kapuslanan ang ilang pagsimba kanako, kay ilang gitudlo ingon nga balaod sa Dios ang mga sugo nga hinimo lamang sa tawo!’"
40015010	Unya gipaduol ni Jesus ang mga tawo ngadto kaniya ug miingon siya kanila, "Pamati kamo ug sabta ninyo kini:
40015011	Dili ang mosulod sa baba sa tawo ang makahugaw kaniya kondili ang mogula sa iyang baba."
40015012	Unya miduol kaniya ang mga tinun-an ug miingon, "Nasayod ka ba nga naglagot ang mga Pariseo tungod sa imong gisulti?"
40015013	Si Jesus mitubag, "Ang tanang tanom nga wala itanom sa akong Amahan nga atua sa langit pagaibton.
40015014	Pasagdi lang sila kay sila mga giya nga buta. Ug kon ang usa ka buta maoy mag-agak sa laing buta, silang duha mangahulog sa kanal."
40015015	Si Pedro miingon, "Sultihi kami sa kahulogan niining sambingaya."
40015016	Si Jesus miingon kanila, "Dili pa ba usab diay kamo kasabot?
40015017	Wala ba diay kamo makasabot nga ang mosulod sa baba sa tawo mopadulong sa iyang tiyan ug unya mogula sa iyang lawas?
40015018	Apan ang mga butang nga mogula sa baba naggikan sa kasingkasing. Kining mga butanga maoy makahugaw sa tawo.
40015019	Kay gikan sa iyang kasingkasing manggula ang mga daotang hunahuna: pagpatay, pagpanapaw, daotan nga pagpakighilawas, pagpangawat, pagpamakak ug pagbutangbutang.
40015020	Kini ang mga butang nga makahugaw sa tawo. Apan dili makahugaw sa tawo kon mokaon siya nga dili una manghunaw sumala sa ilang giingon nga maoy angayng buhaton."
40015021	Unya mibiya si Jesus niadtong dapita ug miadto sa kayutaan duol sa mga siyudad sa Tiro ug sa Sidon.
40015022	Usa ka babaye nga taga-Canaan nga nagpuyo niadtong dapita ang miduol kaniya ug nagpakiluoy, "Ginoo, Anak ni David, kaloy-i intawon ako! Ang akong anak nga babaye giyawaan ug nag-antos pag-ayo."
40015023	Apan wala motubag si Jesus. Miduol ang iyang mga tinun-an kaniya ug miingon, "Papahawaa siya kay nagsunodsunod siya kanato ug saba kaayo!"
40015024	Unya mitubag si Jesus, "Gipadala ako ngadto lamang sa nawalang mga karnero sa nasod sa Israel."
40015025	Apan miduol ang babaye ug miluhod sa atubangan ni Jesus. "Ginoo, tabangi intawon ko!" miingon siya.
40015026	Si Jesus mitubag, "Dili maayo nga kuhaon ang pagkaon sa mga anak aron ipakaon sa mga iro."
40015027	Ang babaye mitubag, "Tinuod kana, Ginoo, apan bisan gani ang mga iro makakaon man sa mga mumho nga mahulog gikan sa lamesa sa agalon."
40015028	Ug si Jesus mitubag kaniya, "Babaye, pagkadako sa imong pagsalig! Matuman ang imong gihangyo." Ug niadto gyod dayong gutloa naayo ang iyang anak.
40015029	Si Jesus mibiya niadtong dapita ug misubay sa daplin sa Lanaw sa Galilea. Mitungas siya sa usa ka bungtod ug milingkod didto.
40015030	Ug may dagkong panon sa mga tawo nga miduol kaniya nga nagdalag mga bakol, pilay, buta, amang ug uban pang mga masakiton. Gipahimutang nila ang mga masakiton sa tiilan ni Jesus. Ug giayo niya sila.
40015031	Natingala ang mga tawo sa pagkakita nila nga ang mga amang nakasulti, ang mga pilay nangaayo, ang mga bakol nakalakaw ug ang mga buta nakakita. Ug gidayeg nila ang Dios sa Israel.
40015032	Gitawag ni Jesus ang iyang mga tinun-an ug giingnan, "Naluoy ako niining mga tawhana kay tulo na ka adlaw nga sila nakig-uban kanako ug wala na silay makaon. Dili ko gusto nga papaulion sila nga walay kaon kay tingali unyag kuyapan sila sa dalan."
40015033	Ang mga tinun-an nangutana kaniya, "Asa man ta mangitag igong ipakaon niining mga tawhana nga awaaw man ning dapita?" Jesus said
40015034	"Pila ba ka pan ang inyong dala?" nangutana si Jesus. Sila mitubag, "Pito ug may pipila ka gagmayng isda."
40015035	Busa ang mga tawo gipalingkod ni Jesus sa yuta.
40015036	Unya gikuha niya ang pito ka pan ug ang mga isda ug nagpasalamat siya sa Dios. Iya kining gipikaspikas ug gihatag ngadto sa mga tinun-an. Gihatag usab kini sa mga tinun-an ngadto sa mga tawo.
40015037	Ug nangaon silang tanan ug nangabusog. Nakahipos pa gayod ang mga tinun-an ug pito ka bukag nga salin.
40015038	Upat ka libo ang mga tawo nga nangaon, wala pay labot sa ihap ang mga babaye ug mga bata.
40015039	Unya gipapauli ni Jesus ang mga tawo ug misakay siya sa sakayan ug miadto sa yuta sa Magadan.
40016001	Miadto kang Jesus ang pipila ka Pariseo ug Saduseo aron pagbitik kaniya. Busa gihangyo nila siya paghimog milagro aron pagpaila nga pinadala gayod siya sa Dios.
40016002	Apan mitubag si Jesus, "Inigsalop na sa adlaw moingon kamo, ‘Maayo ang panahon kay pula man ang langit.’
40016003	Ug sa pagkabuntag moingon kamo, ‘Moulan karon kay pula ang langit ug nagdag-um.’ Makatagna kamo sa panahon pinaagi sa pagtan-aw sa langit. Apan nganong dili man kamo maantigong mosabot sa kahulogan sa mga timaan niining mga panahona?
40016004	Pagkadaotan sa mga tawo karon ug wala nay pagtuo sa Dios!" Ug midugang si Jesus pag-ingon, "Naghangyo kamo kanako sa paghimog milagro apan dili ko kini himoon! Ang bugtong milagro nga ikahatag ko kaninyo mao ang milagro nga nahitabo kang Jonas." Unya milakaw siya.
40016005	Nakatabok na sa lanaw ang mga tinun-an apan nakalimot sila pagdalag pan.
40016006	Giingnan sila ni Jesus, "Pagbantay kamo sa igpapatubo sa pan sa mga Pariseo ug sa mga Saduseo."
40016007	Ang mga tinun-an nagsultihanay nga nag-ingon, "Nagsulti siya niini kay wala man kita makadalag pan."
40016008	Apan nasayod si Jesus sa ilang gipanulti busa nangutana siya kanila, "Nganong naghisgot man kamo nga wala kamo makadalag pan? Pagkagamay sa inyong pagtuo!
40016009	Wala ba gihapon kamo makasabot hangtod karon? Wala ba kamo makahinumdom sa lima ka pan nga akong gipikaspikas alang sa lima ka libo ka tawo? Pila man ka bukag ang napuno sa salin?
40016010	Ug mahitungod niadtong pito ka pan alang sa upat ka libo ka tawo, pila man ka bukag ang napuno sa salin?
40016011	Nganong wala man kamo makasabot nga dili pan ang akong gihisgotan? Ang gusto nakong ipasabot mao nga magbantay kamo sa igpapatubo sa pan sa mga Pariseo ug sa mga Saduseo!"
40016012	Unya nasabtan sa mga tinun-an nga dili diay ang igpapatubo sa pan ang gipalikayan ni Jesus kanila kondili ang pagtulon-an sa mga Pariseo ug sa mga Saduseo.
40016013	Unya miadto si Jesus sa yuta duol sa lungsod sa Cesarea Filipo ug didto nangutana siya sa iyang mga tinun-an, "Sumala sa mga tawo, kinsa man ang Anak sa Tawo?"
40016014	Sila mitubag, "May nag-ingon nga siya mao si Juan nga Magbubunyag. Ang uban nag-ingon nga siya mao si Elias samtang ang uban nag-ingon nga siya mao si Jeremias o laing propeta."
40016015	Si Jesus nangutana kanila, "Apan kamo, unsa may inyong ikasulti? Kinsa man ako?"
40016016	Ug mitubag si Simon Pedro, "Ikaw mao ang Mesiyas, ang Anak sa Dios nga buhi."
40016017	Giingnan siya ni Jesus, "Bulahan ka gayod, Simon nga anak ni Jonas. Kay kining maong kamatuoran wala moabot kanimo pinaagi sa bisan unsang tawhanong pamaagi. Ang akong Amahan nga atua sa langit mao ang naghatag niini kanimo.
40016018	Busa sultihan ko ikaw: ikaw si Pedro ug ibabaw niining bato tukuron ko ang akong iglesia ug bisan gani ang kamatayon dili gayod makabuntog niini.
40016019	Ihatag ko kanimo ang mga yawi sa Gingharian sa langit: ang imong idili dinhi sa yuta, idili usab didto sa langit. Ug ang imong itugot dinhi sa yuta, itugot usab didto sa langit."
40016020	Unya gipasidan-an ni Jesus ang iyang mga tinun-an nga dili isaba kang bisan kinsa nga siya mao ang Mesiyas.
40016021	Sukad niadtong higayona, giklaro na gyod ni Jesus pagsulti ngadto sa iyang mga tinun-an: "Kinahanglang moadto ako sa Jerusalem aron paantoson pag-ayo sa mga namunoan sa mga Judio ug sa mga pangulong pari ingon man sa mga magtutudlo sa Balaod. Patyon ako nila apan sa ikatulo ka adlaw mabanhaw ako."
40016022	Tungod niini gidala siya ni Pedro layo sa uban ug giingnan, "Dili unta kana mahitabo kanimo, Ginoo!"
40016023	Miatubang si Jesus ug miingon kang Pedro, "Pahawa, Satanas! Usa ikaw ka babag sa akong agianan kay ang imong hunahuna, hunahuna sa tawo ug dili sa Dios!"
40016024	Unya miingon si Jesus sa iyang mga tinun-an, "Kon ang usa ka tawo buot mahimong akong tinun-an kinahanglang dili siya magtuman sa iyang kaugalingon, pas-anon niya ang iyang krus ug mosunod siya kanako.
40016025	Kay ang gustong magluwas sa iyang kaugalingong kinabuhi mawad-an hinuon niini. Apan ang mawad-an sa iyang kinabuhi tungod kanako makabaton niini.
40016026	May makuha ba ang tawo kon maangkon niya ang tibuok kalibotan apan kawad-an siya sa iyang kinabuhi? Wala gayod! Walay bisan unsa nga ikahatag ang tawo aron mabawi niya ang iyang kinabuhi.
40016027	Kay ang Anak sa Tawo hapit na moabot uban sa himaya sa iyang Amahan kinuyogan sa iyang mga anghel ug unya balosan niya ang tagsatagsa sumala sa iyang nabuhat.
40016028	Hinumdomi kini: aniay pipila dinhi nga dili mamatay hangtod nga makit-an nila ang Anak sa Tawo nga moabot aron maghari."
40017001	Tapos sa unom ka adlaw, gidala ni Jesus si Pedro ug ang magsoon nga si Santiago ug si Juan ngadto sa usa ka taas nga bukid.
40017002	Samtang nagtan-aw sila kaniya, nausab ang iyang panagway. Ang iyang nawong misanag sama sa adlaw ug ang iyang bisti mihayag sa kaputi.
40017003	Unya nakita sa tulo ka tinun-an si Moises ug si Elias nga nakigsulti kang Jesus.
40017004	Si Pedro miingon kang Jesus, Ginoo, maayo nga ania kita dinhi. Kon gusto ka, magbuhat ako dinhi ug tulo ka tolda, usa alang kanimo, usa alang kang Moises ug usa alang kang Elias.
40017005	Samtang nagsulti siya niini, usa ka masanag nga panganod ang mitabon kanila ug unya usa ka tingog gikan sa panganod ang miingon, Kini mao ang pinangga kong Anak nga akong gikahimut-an. Pamati kamo kaniya!
40017006	Sa pagkadungog sa tulo ka tinun-an sa tingog, nangahadlok sila pag-ayo busa nanghapa sila.
40017007	Si Jesus miduol ug mihikap kanila nga nag-ingon, Tindog kamo ug ayaw kahadlok.
40017008	Sa paghangad nila, wala na silay laing nakita gawas kang Jesus.
40017009	Samtang nanglugsong sila sa bukid, gipasidan-an sila ni Jesus, Ayaw ninyo isulti kang bisan kinsa kining panan-awon nga inyong nakita hangtod nga mabanhaw na ang Anak sa Tawo.
40017010	Unya nangutana kang Jesus ang mga tinun-an, Nganong nag-ingon man ang mga magtutudlo sa Balaod nga kinahanglan nga moanhi pag-una si Elias usa moabot ang Mesiyas?
40017011	Si Jesus mitubag, Si Elias una gayod nga moanhi aron andamon niya ang tanan.
40017012	Apan sultihan ko kamo: mianhi na si Elias apan wala makaila kaniya ang mga tawo busa ilang gibuhat kaniya ang kutob sa ilang gusto. Sa samang paagi, ang Anak sa Tawo ila usab nga pasipad-an.
40017013	Unya nakasabot ang mga tinun-an nga si Juan nga Magbubunyag mao ang iyang gihisgotan.
40017014	Sa pagbalik nila ngadto sa katawhan, may miduol kang Jesus. Miluhod siya sa atubangan ni Jesus
40017015	ug miingon, Sir, kaloy-i intawon ang akong anak! Patulon siya ug grabi ang iyang pag-antos kon mosugmat kini. Makadaghan na gani siya mahulog sa kalayo o sa tubig.
40017016	Gidala na nako siya ngadto sa imong mga tinun-an apan wala sila makaayo kaniya.
40017017	Si Jesus mitubag, Pagkawalay pagtuo ug pagkagahi ninyog ulo! Magsigi na ba lang kog uban-uban ninyo? Magsigi na ba lang kog pailob ninyo? Dad-a dinhi ang bata!
40017018	Ug gihinginlan ni Jesus ang yawa ug migula kini gikan sa bata ug naayo siya dihadiha.
40017019	Unya miduol sa tago kang Jesus ang mga tinun-an ug nangutana kaniya, Nganong wala man kami makapagula sa yawa?
40017020	Si Jesus mitubag, Tungod kay wala man kamoy igong pagtuo. Sultihan ko kamo: kon may pagtuo kamo nga sama kadako sa liso sa mustasa, makasugo kamo niining bungtora sa pagbalhin ug mobalhin kini. Pinaagi sa pagtuo walay dili mahimo ninyo!
40017022	Unya ang tanang tinun-an nagkapundok didto sa Galilea. Miingon si Jesus kanila, Ang Anak sa Tawo hapit na itugyan ngadto sa mga tawo
40017023	nga mopatay kaniya. Apan sa ikatulo ka adlaw mabanhaw siya. Tungod niini nasubo pag-ayo ang mga tinun-an.
40017024	Miabot si Jesus ug ang iyang mga tinun-an didto sa Capernaum. Miduol kang Pedro ang mga kobrador sa buhis alang sa Templo ug nangutana, Nagbayad ba ang inyong Magtutudlo sa buhis alang sa Templo?
40017025	Oo, nagbayad, mitubag si Pedro. Sa pagsulod ni Pedro sa balay, miuna pagsulti si Jesus, Simon, unsa may imong hunahuna? Kinsa man ang magbayad ug buhis o bayranan ngadto sa mga hari niining kalibotana? Ang mga lungsoranon ba o ang mga langyaw?
40017026	Si Pedro mitubag, Ang mga langyaw. Si Jesus miingon, Kon mao kana, ang mga lungsoranon dili kinahanglang mobayad.
40017027	Apan dili kita gusto nga kining mga tawhana masilo. Busa lakaw ngadto sa lanaw ug pamasol. Biraha ang unang isda nga mokubit ug sa baba niini imong makita ang usa ka salapi nga igong ibayad sa imo ug sa akong buhis alang sa Templo. Kuhaa kini ug bayri ang atong buhis.
40018001	Niadtong higayona ang mga tinun-an nangadto kang Jesus ug nangutana, Kinsa man ang ilhong labing dako sa Gingharian sa langit?
40018002	Si Jesus mitawag ug usa ka bata ug gipatindog niya sa atubangan nila.
40018003	Unya miingon siya, Mao kini ang tinuod: gawas kon mausab kamo ug mahimong sama sa mga bata, dili gayod kamo makasulod sa Gingharian sa langit.
40018004	Ang labing dako ilalom sa pagmando sa Dios mao kadtong magpaubos sa iyang kaugalingon ug magpakasama niining bataa.
40018005	Ug ang magdawat sa usa ka bata nga sama niini sa akong ngalan, magadawat kanako.
40018006	Bisan kinsa nga mahimong hinungdan nga makasala kining mga gagmayng bata nga nagtuo kanako, mas maayo pa nga hiktan ug dako nga galingang bato ang iyang liog ug itambog siya sa lawod.
40018007	Pagkaalaot gayod sa kalibotan kay anaa man niini ang mga butang nga makaangin sa mga tawo sa pagpakasala! Kining mga butanga mahitabo gayod kanunay apan alaot ang tawo nga maghimo niini!
40018008	Kon ang imong kamot o ang imong tiil makaangin kanimo sa pagpakasala, putla kini ug ilabay! Mas maayo pa nga mosulod ka sa kinabuhing dayon nga usa ray kamot o usay tiil kay sa kumpleto kag kamot ug tiil apan itambog ka sa kalayo nga walay pagkapalong.
40018009	Ug kon ang imong mata makaangin kanimo sa pagpakasala, lugita kini ug ilabay! Mas maayo pa nga mosulod ka sa kinabuhing dayon nga usa ray mata kay sa kumpleto kag mata apan itambog ka sa kalayo sa impirno.
40018010	Matngoni ninyo nga dili kamo magtamay bisag usa niining mga gagmayng bata nga nagtuo kanako. Kay sultihan ko kamo nga ang ilang mga anghel atua kanunay sa atubangan sa akong Amahan didto sa langit.
40018012	Sa inyong hunahuna, unsa may buhaton sa usa ka tawo kon kawad-an siyag usa sa iyang usa ka gatos ka karnero? Iya gayong biyaan ang 99 nga manibsib didto sa bungtod ug molakaw siya aron pagpangita sa nawala.
40018013	Sultihan ko kamo nga sa dihang makit-an na niya kini, mas malipay pa siya pag-ayo tungod niining karneroha kay sa 99 nga wala mawala.
40018014	Sa samang paagi, ang inyong Amahan nga atua sa langit dili buot nga may mawala bisag usa niining mga gagmayng bata.
40018015	Kon ang imong igsoon makasala kanimo, adtoa siya ug pakit-a siya sa iyang sayop. Apan himoa kini nga kamo rang duha. Kon mamati siya kanimo, magkauli ang inyong maayong kabubut-on.
40018016	Apan kon dili siya mamati kanimo, pagdalag usa o duha ka tawo aron ang matag sumbong kapamatud-an sa duha o tulo ka saksi, sumala sa giingon sa kasulatan.
40018017	Ug kon dili gayod siya mamati kanila, isulti ang tanan ngadto sa iglesia. Ug kon dili siya mamati sa iglesia, isipa siya nga usa ka dili magtutuo o kobrador sa buhis.
40018018	Ug busa sultihan ko kamong tanan: ang inyong idili dinhi sa yuta, idili usab didto sa langit ug ang inyong itugot dinhi sa yuta, itugot usab didto sa langit.
40018019	Ug sultihan ko pa gayod kamo: kon duha kaninyo dinhi sa yuta magkauyon sa pagpangayo bisag unsang butanga, kini ihatag kaninyo sa akong Amahan nga atua sa langit.
40018020	Kay kon may duha o tulo nga magkatigom sa akong ngalan, anaa ako uban kanila.
40018021	Unya miduol si Pedro kang Jesus ug nangutana, Ginoo, kon ang akong igsoon kanunay makasala kanako, hangtod kapila ko man siya pasayloon? Kapito ba?
40018022	Si Jesus mitubag, Dili kay kapito ra, kondili kapitoan ka pito.
40018023	Kay ilalom sa pagmando sa Dios ang kahimtang sama sa usa ka hari nga naghusay sa mga utang sa iyang mga sulugoon.
40018024	Sa diha nga nagsugod siya paghusay, gidala ngadto kaniya ang usa ka sulugoon nga nakautang kaniyag dako kaayong kantidad.
40018025	Wala siyay igong ikabayad sa iyang utang. Busa misugo ang iyang agalon nga ibaligya siya lakip ang iyang asawa ug ang iyang mga anak ug ang tanan nga iyaha aron makabayad siya sa utang.
40018026	Miluhod ang sulugoon sa atubangan sa iyang agalon ug nagpakiluoy nga nag-ingon, 'Sir, ayaw intawon ako apikiha kay mobayad ra unya ko sa tanan kong utang!'
40018027	Naluoy kaniya ang agalon busa gipapas niya ang utang sa sulugoon ug iyang gipalakaw.
40018028	Milakaw kining maong sulugoon ug gikasugat niya ang usa sa iyang mga kaubang sulugoon nga nakautang kaniya ug gamay ra kaayong kantidad. Iya dayon kining gilabni, gituok ug giingnan, 'Bayri na ko sa imong utang!'
40018029	Ang iyang kaubang sulugoon miluhod ug nagpakiluoy kaniya, 'Ayaw intawon ako apikiha kay mobayad ra unya ko nimo!'
40018030	Apan wala siya mosugot. Gipapriso hinuon niya kini hangtod nga makabayad sa utang.
40018031	Sa pagkakita sa ubang sulugoon sa nahitabo, nasubo sila pag-ayo. Nangadto sila sa ilang agalon ug gisuginlan nila siya sa tanan.
40018032	Busa gipatawag sa agalon ang sulugoon ug giingnan, 'Wala kay puangod!' Gipapas ko ang tanan mong utang kay nagpakiluoy ka man kanako.
40018033	Angay ka untang maluoy sa imong isigkasulugoon, sama nga ako naluoy kanimo!'
40018034	Nasuko pag-ayo ang agalon ug gipapriso niya ang sulugoon aron silotan hangtod nga makabayad siya sa tanang utang.
40018035	Ug gitapos ni Jesus ang sambingay sa pag-ingon, Ingon usab niana ang buhaton kaninyo sa akong Amahan nga atua sa langit kon dili kamo mopasaylo sa inyong isigkatawo sa kinasingkasing gayod.
40019001	Tapos si Jesus makasulti niining mga butanga, mibiya siya sa lalawigan sa Galilea ug miadto sa Judea, tabok sa Suba sa Jordan.
40019002	Misunod kaniya ang daghang mga tawo ug didto iyang giayo ang mga masakiton.
40019003	May pipila ka Pariseo nga miduol ug misulay pagbitik kaniya pinaagi sa pagpangutana, Nagtugot ba ang atong Balaod nga ang bana makabulag sa iyang asawa sa bisan unsang hinungdan?
40019004	Si Jesus mitubag, Wala ba kamo makabasa niini sa kasulatan nga sa sinugdan ang Dios naghimo kanila nga lalaki ug babaye?
40019005	Nag-ingon siya, 'Tungod niini ang lalaki mobiya sa iyang amahan ug inahan ug motipon sa iyang asawa ug silang duha mahimong usa.'
40019006	Busa dili na sila duha kondili usa lamang. Tungod niini kinahanglang dili bulagon sa tawo ang gihiusa sa Dios.
40019007	Ang mga Pariseo nangutana kaniya, Kon mao kana, nganong nagtugot man si Moises nga makabulag ang bana sa iyang asawa human siya mosulat ug pahibalo sa pakigbulag sa iyang asawa?
40019008	Si Jesus mitubag, Mitugot si Moises kaninyo sa pagbulag sa inyong asawa kay gahi man kamog ulo. Apan dili gayod kini mao sa sinugdan.
40019009	Busa sultihan ko kamo nga bisag kinsa nga mobulag sa iyang asawa nga wala magluib kaniya, makapanapaw kon siya magminyog lain.
40019010	Ang iyang mga tinun-an miingon kaniya, Kon mao kini ang mahitabo tali sa bana ug asawa, maayo pag dili na lang magminyo.
40019011	Si Jesus mitubag, Kining maong pagtulon-an dili alang sa tanan kondili alang lamang niadtong gihatagan sa Dios niini.
40019012	Kay may nagkalainlaing katarongan nganong dili makaminyo ang ubang mga tawo: may dili gayod makahimo pagminyo tungod kay natawo sila ingon nga yunuko. Ang uban dili makaminyo tungod kay gikapon sila sa mga tawo aron mahimong yunuko. Ug ang uban boluntaryo nga dili magminyo aron mas makapangalagad sila sa Dios. Sabta kini kon makasabot kamo!
40019013	May pipila ka tawo nga nagdalag mga bata ngadto kang Jesus aron iyang pandongan sa iyang kamot ang ilang mga ulo ug mag-ampo alang kanila apan gikasab-an sa mga tinun-an kadtong mga tawhana.
40019014	Si Jesus miingon, Paduola kanako ang mga bata ug ayaw sila pugngi kay ang gingharian sa langit ila sa mga tawo nga sama kanila.
40019015	Ug iyang gipandong ang iyang kamot sa ilang mga ulo ug unya milakaw siya.
40019016	Usa niana ka higayon, may miduol kang Jesus ug nangutana kaniya, Magtutudlo, unsa may maayo nakong buhaton aron maangkon nako ang kinabuhing dayon?
40019017	Si Jesus mitubag, Nganong nangutana ka man kanako kon unsa ang maayo? Usa ray maayo, ang Dios lamang. Tumana ang mga sugo kon buot ka mosulod sa kinabuhi.
40019018	Siya nangutana, Unsang mga sugoa? Si Jesus mitubag, Ayaw pagpatay; ayaw panapaw; ayaw pangawat; ayaw pamakak;
40019019	tahora ang imong amahan ug inahan; ug higugmaa ang imong isigkatawo sama sa imong kaugalingon.
40019020	Ang batan-on mitubag, Gituman ko kining tanan. Unsa pa may kinahanglan kong buhaton?
40019021	Ug miingon si Jesus kaniya, Kon gusto kang mahingpit, lakaw ug ibaligya ang tanan mong katigayonan. Ihatag ang halin ngadto sa mga kabos ug makabaton kag mga bahandi didto sa langit. Unya balik nganhi ug sunod kanako.
40019022	Sa pagkadungog niini sa batan-on milakaw siya nga masulob-on kay dato man kaayo siya.
40019023	Unya miingon si Jesus sa iyang mga tinun-an, Sultihan ko kamo nga malisod kaayo sa usa ka dato ang pagsulod sa Gingharian sa langit.
40019024	Usbon ko: mas lisod alang sa usa ka dato ang pagsulod sa Gingharian sa Dios, kay sa usa ka kamelyo paglusot sa lungag sa dagom.
40019025	Sa pagkadungog niini sa mga tinun-an nahibulong sila pag-ayo. Busa nangutana sila, Unya, kinsa ra man diay ang maluwas?
40019026	Si Jesus mitutok kanila ug mitubag, Kini dili mahimo sa tawo; apan mahimo sa Dios ang tanang butang.
40019027	Unya miingon si Pedro, Ginoo, among gibiyaan ang tanan ug misunod kami kanimo. Unsa may among mapaabot?
40019028	Si Jesus miingon kanila, Isulti ko kini kaninyo: iniglingkod unya sa Anak sa Tawo sa iyang mahimayaong trono diha sa Bag-ong Kalibotan, kamong napulog-duha ka tinun-an molingkod usab sa mga trono aron pagmando sa napulog-duha ka banay sa Israel.
40019029	Ug ang tanan nga mibiya sa ilang balay, mga igsoon, amahan, inahan, mga anak o mga uma tungod kanako makadawat ug labaw sa usa ka gatos ka pilo ug hatagan pa gayod siyag kinabuhing dayon.
40019030	Apan daghan sa nag-una karon maulahi ug daghan sa naulahi karon mahiuna.
40020001	Ang paghari sa Dios sama niini: Adunay tag-iya sa usa ka parasan nga milakaw sayo sa buntag aron pagpangitag mga tawo nga iyang patrabahuon.
40020002	Misugot siya paghatag kanila sa naandang suhol nga usa ka denario ang adlaw ug gipadala sila ngadto sa iyang parasan.
40020003	Sa pagka-alas nuybe, miadto na usab siya sa merkado ug didto nakita niya ang pipila ka tawo nga nagtindog nga walay buhat
40020004	busa miingon siya kanila, 'Trabaho usab kamo sa akong parasan ug hatagan ko kamog hustong suhol.'
40020005	Ug nangadto sila. Sa pagka-alas dose ug sa pagka-alas tres mao gihapon ang iyang gihimo.
40020006	Unya sa hapit na kadto mo-alas singko miadto siya sa merkado ug didto nakakita siyag laing pipila ka tawo nga walay buhat. Siya nangutana kanila, 'Nganong giusikan man ninyo ang tibuok adlaw?'
40020007	Sila nanubag, 'Kay wala may mipatrabaho kanamo.' Ug miingon siya kanila, 'Kon mao kana, trabaho usab kamo didto sa akong parasan.'
40020008	Sa pagsalop na sa adlaw, ang tag-iya miingon sa iyang kapatas, 'Tawga ang mga trabahante ug hatagi sila sa ilang suhol. Unaha pagsuhol kadtong ulahing gipatrabaho ug ipaulahi kadtong unang gipatrabaho.'
40020009	Ang matag usa nga misugod pagtrabaho sa alas singko sa hapon gisuholan ug usa ka denario.
40020010	Busa sa pagduol na sa mga tawo nga unang gipatrabaho, nagtuo sila nga labaw pa ang ilang madawat. Apan ang usag-usa kanila gihatagan usab ug tagsa ka denario.
40020011	Gidawat nila ang ilang suhol ug nagbagutbot sila batok sa agalon.
40020012	Miingon sila, 'Kining mga tawhana nga ulahi mong gipatrabaho nagtrabaho lamang sulod sa usa ka oras samtang kami nagtrabaho sa tibuok adlaw ug napagod sa kainit. Apan bisan pa niini imo silang gihatagag samang suhol nga imong gihatag kanamo.'
40020013	Ang agalon mitubag sa usa kanila, 'Pamati ra. Wala ako maglimbong nimo kay miuyon ka man sa suhol nga usa ka denario ang adlaw.
40020014	Karon, dawata ang imong suhol ug pauli sa inyo. Maoy akong gusto nga kining tawhana nga ulahing gipatrabaho hatagan sa samang suhol nga akong gihatag kanimo.
40020015	Wala ba diay akoy katungod sa paggamit sa akong kuwarta sumala sa akong gusto? O nasina ka ba hinuon kay ako manggihatagon man?'
40020016	Ug gitapos ni Jesus ang sambingay sa pag-ingon, Busa kadtong naulahi mahiuna ug kadtong nahiuna maulahi.
40020017	Samtang nagtungas si Jesus paingon sa Jerusalem, nagpalain siya ug ang napulog-duha ka tinun-an ug giingnan niya sila,
40020018	Pamati kamo: nagpadulong kita sa Jerusalem ug didto ang Anak sa Tawo itugyan ngadto sa kadagkoan sa mga pari ug sa mga magtutudlo sa Balaod. Siya hukman nila sa kamatayon
40020019	ug unya itugyan nila ngadto sa mga dili Judio. Bugalbugalan siya ug latoson ug ilansang sa krus. Apan sa ikatulo ka adlaw banhawon siya.
40020020	Unya ang asawa ni Sebedeo miadto kang Jesus uban sa iyang mga anak, miyukbo ug mihangyo kaniyag usa ka butang.
40020021	Nangutana si Jesus kaniya, Unsa may imong gusto? Siya mitubag, Isaad kanako nga kining duha ko ka anak palingkoron mo sa imong tuo ug sa imong wala kon maghari ka na.
40020022	Si Jesus mitubag kanila, Wala kamo masayod sa inyong gipangayo. Makahimo ba kamo pag-inom sa kupa sa pag-antos nga sa dili madugay akong imnan? Sila mitubag, Oo, makahimo.
40020023	Si Jesus miingon kanila, Kamo makainom gyod gikan sa akong kupa apan wala akoy katungod sa pagpili kon kinsa ang palingkoron sa akong tuo ug sa akong wala. Kining mga dapita alang lamang niadtong giandaman niini sa akong Amahan.
40020024	Sa pagkadungog niini sa napulo ka tinun-an, nangasuko sila sa duha ka magsoon.
40020025	Busa gitawag ni Jesus silang tanan ug giingnan, Nasayod kamo nga ang mga namunoan niining kalibotana nagpahawud-hawod ug ang mga kadagkoan hangol ug gahom.
40020026	Apan dili kini mao ang paagi nga angay ninyong sundon. Kon usa kaninyo gustong ilhon nga dako kinahanglan nga mag-alagad siya sa tanan.
40020027	Ug kon usa kaninyo gusto nga molabaw sa tanan kinahanglan nga magpaulipon siya kaninyo—
40020028	sama sa Anak sa Tawo nga wala moanhi aron alagaran kondili sa pag-alagad ug paghatag sa iyang kinabuhi aron pagluwas sa daghang tawo.
40020029	Sa ilang pagbiya sa Jerico, daghang tawo ang misunod kang Jesus.
40020030	May duha ka buta nga lalaki nga naglingkod daplin sa dalan. Nakadungog sila nga si Jesus hapit nang molabay busa misinggit sila, Kaliwat ni David! Kaloy-i intawon kami!
40020031	Gipahilom sila sa mga tawo apan misamot hinuon sila pagsinggit, Kaliwat ni David! Kaloy-i intawon kami!
40020032	Mihunong si Jesus ug nangutana kanila, Unsa may gusto ninyo nga akong buhaton kaninyo?
40020033	Sila mitubag, Sir, gusto unta kami nga makakita!
40020034	Naluoy si Jesus kanila ug gihikap niya ang ilang mga mata ug dihadiha nakakita sila ug misunod kaniya.
40021001	Sa duol na sila sa Jerusalem ug miabot na sa Betpahe sa Bukid sa mga Olibo, gipauna ni Jesus ang duha sa iyang mga tinun-an.
40021002	Giingnan niya sila, Pangadto kamo sa baryo nga anaa sa unahan ug makita ninyo ang usa ka asno nga gihigot uban ang nati niini. Tangtangi sila sa ilang higot ug dad-a nganhi kanako.
40021003	Ug kon may mobadlong kaninyo, ingna siya nga nagkinahanglan niini ang Ginoo aron ipadala dayon niya ang asno ug ang nati.
40021004	Kini nahitabo aron matuman ang giingon sa propeta:
40021005	Sultihi ang siyudad sa Sion: Karon moanhi kanimo ang imong hari! Malumo siya ug magkabayo sa asno ug sa nati niini.
40021006	Busa miuna paglakaw ang mga tinun-an ug gituman nila ang gisugo ni Jesus.
40021007	Ilang gidala ang asno ug ang nati, gihapinan nila sa ilang mga bisti ug mikabayo si Jesus.
40021008	Usa ka dakong panon sa mga tawo ang mibuklad sa ilang mga sapot didto sa dalan samtang ang uban namutol ug mga sanga sa kahoy ug gikatag nila sa agianan.
40021009	Ang mga tawo nga nag-una kang Jesus ingon man ang mga nagsunod kaniya naninggit, Hosanna — dalaygon ang Kaliwat ni David! Bulahan siya nga mianhi sa ngalan sa Ginoo! Dalaygon ang Dios!
40021010	Sa pagsulod ni Jesus sa Jerusalem, nagkaguliyang ang tibuok siyudad. Nangutana ang mga tawo, Kinsa man kini siya?
40021011	Sila mitubag, Si Jesus! Siya ang propeta nga taga-Nazaret sa Galilea.
40021012	Unya si Jesus misulod sa Templo ug gipapahawa niya ang tanan nga namalit ug namaligya didto ug gipangtuwad niya ang mga lamesa sa mga tigkambyo ug kuwarta ug ang mga lingkoranan sa mga nagbaligyag salampati.
40021013	Siya miingon kanila, Nasulat sa Kasulatan nga ang Dios miingon, 'Ang akong balay paganganlag balay-alampoanan,' apan gihimo ninyo kini nga tagoanan sa mga tulisan!
40021014	Ang mga buta ug ang mga bakol miduol kaniya didto sa Templo ug giayo niya sila.
40021015	Nangasuko ang kadagkoan sa mga pari ug ang mga magtutudlo sa Balaod sa pagkakita nila sa katingalahang mga butang nga iyang gibuhat. Nangasuko usab sila sa mga bata nga didto sa sulod sa Templo nga naninggit, Dalaygon ang Kaliwat ni David!
40021016	Busa miingon sila kang Jesus, Nakadungog ka ba sa ilang gisulti? Si Jesus mitubag, Oo, nakadungog ako. Wala ba diay kamo makabasa niining bahina sa kasulatan nga nag-ingon, 'Ang mga bata ug ang mga masuso gibansay mo sa paghalad ug hingpit nga pagdayeg kanimo?'
40021017	Unya mibiya si Jesus kanila ug migula sa siyudad paingon sa Betania ug didto siya mipahulay sa pagkagabii.
40021018	Sa pagbalik ni Jesus paingon sa siyudad nianang pagkabuntag gigutom siya.
40021019	Sa daplin sa dalan nakakita siyag usa ka kahoyng igera. Miduol siya niini apan wala siyay nakitang bunga kondili mga dahon lamang. Busa giingnan niya ang kahoy, Dili ka na gayod mamunga. Ug dihadiha nalaya ang igera.
40021020	Nakakita niini ang mga tinun-an ug nahibulong sila. Nangutana sila, Nganong nalaya man dayon ang igera?
40021021	Si Jesus mitubag, Mao kini ang tinuod: kon motuo lang kamo ug dili magduhaduha, makahimo kamo sa akong gibuhat niining kahoyng igera. Ug dili lamang kay kini ra, makahimo usab kamo sa pagsugo niining bungtora sa pag-ambak ngadto sa dagat ug mahimo kini.
40021022	Kon motuo kamo, madawat ninyo ang bisan unsa nga inyong pangayoon pinaagi sa pag-ampo.
40021023	Si Jesus mibalik sa Templo. Samtang nagtudlo siya, ang kadagkoan sa mga pari ug ang mga punoan sa mga Judio miduol kaniya ug nangutana, Unsa may imong katungod sa pagbuhat niining mga butanga? Kinsa may naghatag kanimo niining katungora?
40021024	Si Jesus mitubag kanila, Mangutana ako kaninyo ug usa lang ka butang ug kon makatubag kamo, tug-anan ko kamo sa akong katungod sa pagbuhat niining mga butanga.
40021025	Diin man gikan ang katungod ni Juan sa pagbunyag: gikan ba sa Dios o gikan ba sa tawo? Gitimbangtimbang nila ang ilang itubag kaniya. Miingon sila, Unsa may atong itubag? Kon moingon kita, 'Gikan sa Dios,' moingon siya kanato, 'Nganong wala man lagi kamo motuo kang Juan?'
40021026	Apan kon moingon kita 'Gikan sa tawo,' mahadlok usab kita kon unsay buhaton unya sa katawhan kay sila ra bang tanan hugot nga nagtuo nga si Juan usa ka propeta.
40021027	Busa giingnan nila si Jesus, Wala kami masayod. Ug miingon siya kanila, Dili ko usab kamo tug-anan diin gikan ang akong katungod sa pagbuhat niining mga butanga.
40021028	Karon, unsa may inyong hunahuna? Dihay tawo nga may duha ka anak nga lalaki. Miadto siya sa magulang ug iyang giingnan, 'Dong, trabaho karong adlawa didto sa parasan.'
40021029	Mitubag siya, 'Dili ko motrabaho.' Apan nausab ang iyang hunahuna ug miadto siya sa parasan.
40021030	Unya ang amahan miadto sa manghod ug mao gihapon ang iyang giingon kaniya. 'Oo, moadto ako,' mitubag siya. Apan wala siya moadto.
40021031	Kinsa man sa duha ang mituman sa buot ipabuhat sa amahan? Sila mitubag, Ang magulang. Unya si Jesus miingon, Sultihan ko kamo nga ang mga kobrador sa buhis ug ang mga daotang babaye una pang makadawat sa panalangin sa paghari sa Dios kay kaninyo.
40021032	Kay mianhi kaninyo si Juan nga Magbubunyag aron pagtudlo sa matarong nga pagkinabuhi apan wala kamo motuo kaniya. Ang mga kobrador sa buhis ug ang mga daotang babaye hinuon maoy mituo kaniya. Apan kamo, bisag nakakita na mo niini, wala gihapon maghinulsol o motuo kaniya.
40021033	Si Jesus miingon, Pamati kamo ug laing sambingay. May usa ka tawo nga yutaan nga nagtanom ug mga paras. Gikoral niya kini ug nagkalot siyag lungag nga giukanan sa ubas ug nagtukod siyag pasilonganan sa guwardiya. Unya gipasaupan niya ang iyang parasan ug milangyaw siya.
40021034	Sa tingpamupo na sa ubas, gipadala niya ang iyang mga ulipon ngadto sa mga saop aron pagkuha sa iyang bahin.
40021035	Apan gidakop sa mga saop ang mga ulipon. Gibunalan nila ang usa, ang usa ilang gipatay ug ang lain pa gayod ilang gibato.
40021036	Unya gipadala na usab sa tag-iya ang laing mga ulipon nga labaw pa kadaghan kay sa unang gipadala ug mao gihapon ang gibuhat sa mga saop kanila.
40021037	Sa kataposan gipadala niya ang iyang anak. Miingon siya, 'Sa walay duhaduha tahoron gayod nila ang akong anak.'
40021038	Apan sa dihang nakita sa mga saop ang anak, nag-ingnanay sila, 'Ania ang anak sa tag-iya. Tana, patyon nato siya ug maato na ang parasan!'
40021039	Busa gidakop nila siya unya gidala ngadto sa gawas sa parasan ug gipatay.
40021040	Karon, inig-abot sa tag-iya, unsa may iyang buhaton sa mga saop? nangutana si Jesus.
40021041	Sila mitubag, Sa walay duhaduha patyon niya kadtong mga tawong daotan ug pasa-upan niya ang parasan ug laing mga tawo nga makahatag kaniya sa iyang bahin sa abot sa hustong panahon.
40021042	Si Jesus miingon kanila, Wala ba kamo makabasa sa giingon sa Kasulatan? 'Ang bato nga gisalikway sa mga magtutukod kay kuno walay kapuslanan, nahimo hinuong bato nga labing mapuslanon. Buhat kini sa Ginoo, ug kahibulongan gayod kini!'
40021043	Ug midugang pagsulti si Jesus, Busa sultihan ko kamo nga ang mga panalangin sa paghari sa Dios kuhaon gikan kaninyo ug ihatag ngadto sa mga tawo nga makahatag ug maayong mga bunga.
40021045	Nakabati ang kadagkoan sa mga pari ug ang mga Pariseo sa mga sambingay ni Jesus ug nasabtan nila nga sila ang gipasabot ni Jesus.
40021046	Busa naninguha sila pagdakop kaniya. Apan nahadlok sila sa mga tawo nga miila kang Jesus nga usa ka propeta.
40022001	Migamit na usab si Jesus ug mga sambingay sa iyang pagpakigsulti sa mga tawo.
40022002	Ang paghari sa Dios sama niini: adunay usa ka hari nga naghikay ug usa ka kombira sa kasal alang sa iyang anak nga lalaki.
40022003	Gisugo niya ang iyang mga sulugoon aron pagpahibalo sa mga dinapit nga paadtoon na sila sa kombira apan mibalibad ang mga dinapit.
40022004	Busa nagsugo siyag laing mga sulugoon ug giingnan niya, 'Sultihi ninyo ang mga dinapit nga andam na ang kombira. Giihaw na ang akong mga baka ug ang mga pinatambok nga nati ug nahikay na ang tanan. Panganhi na kamo sa kombira sa kasal!'
40022005	Apan wala magtagad ang mga dinapit ug nagpadayon sila sa ilang mga buluhaton: ang usa miadto sa iyang uma, ang usa sa iyang patigayon.
40022006	Ang uban usab mibira sa mga sulugoon ug gibunalan ug gipatay nila.
40022007	Tungod niini nasuko pag-ayo ang hari. Busa gipadala niya ang iyang mga sundalo ug gipamatay kadtong mga nagpatay sa iyang mga sulugoon ug gisunog ang ilang siyudad.
40022008	Unya gitawag niya ang iyang mga sulugoon ug giingnan, 'Andam na ang akong kombira sa kasal apan dili angay niini ang mga tawo nga akong gidapit.
40022009	Busa pangadto kamo sa kadalanan ug dapita sa kombira ang tanan nga inyong matagbuan.'
40022010	Ug ang mga sulugoon nangadto sa kadalanan ug gidala nila ang tanan nga ilang natagboan, maayo ug daotan. Ug napuno sa mga tawo ang kombira.
40022011	Unya misulod ang hari aron pagtan-aw sa mga dinapit ug nakita niya ang usa ka tawo nga wala magsul-ob ug bisti nga angay sa kasal.
40022012	Gipangutana siya sa hari, 'Higala, giunsa man nimo pagsulod dinhi nga wala ka man magsul-ob ug bisti nga angay sa kasal?' Apan wala makatingog ang tawo.
40022013	Unya miingon ang hari sa iyang mga sulugoon, 'Gaposa ninyo ang iyang mga kamot ug tiil ug ilabay siya ngadto sa kangitngit sa gawas. Didto maghilak siya ug magkagot ang iyang mga ngipon.'
40022014	Ug gitapos ni Jesus ang sambingay sa pag-ingon, Kay daghan ang gidapit, apan diyutay ra ang gipili.
40022015	Ang mga Pariseo nagtigom ug nagsabot sa pagbitik kang Jesus pinaagi sa mga pangutana.
40022016	Unya gipadala nila ngadto kang Jesus ang pipila sa ilang mga tinun-an ug uban sa mga sakop sa pundok ni Herodes. Miingon sila, Magtutudlo, nasayod kami nga dili ka mamakak. Nagtudlo ka sa matuod mahitungod sa kabubut-on sa Dios alang sa tawo. Dili ka manumbaling sa gihunahuna sa mga tawo kay dili ka man magsapayan kon kinsa sila.
40022017	Busa sultihi kami kon unsa ang imong hunahuna: supak ba sa atong Balaod ang pagbayad ug buhis ngadto sa Emperador sa Roma o dili?
40022018	Apan nasayod si Jesus sa ilang daotang tuyo busa miingon siya, Mga tigpakaaron-ingnon! Nganong inyo man gyod kong sulayan?
40022019	Ipakita kanako ang kuwarta nga ibayad sa buhis! Busa gipakita nila ang kuwarta
40022020	ug nangutana siya kanila, Kang kinsa mang nawong ug ngalan ang ania dinhi?
40022021	Sa Emperador, mitubag sila. Busa si Jesus miingon kanila, Kon mao kana, ihatag ngadto sa Emperador ang iya sa Emperador ug ngadto sa Dios ang iya sa Dios.
40022022	Sa pagkadungog nila niini, nahibulong sila pag-ayo ug unya mibiya sila kaniya ug nanglakaw.
40022023	Sa mao gihapong adlaw may mga Saduseo nga miduol kang Jesus. (Kini sila ang nag-ingon nga dili mabanhaw ang mga patay.)
40022024	Miingon sila, Magtutudlo, nag-ingon si Moises, 'Kon mamatay ang usa ka tawo nga walay anak, ang iyang igsoon kinahanglang mangasawa sa biyuda sa namatay aron makabaton silag mga anak nga ilhong iya sa namatay.'
40022025	Karon, may pito ka magsoong lalaki. Naminyo ang kamagulangan ug namatay nga walay anak. Busa ang iyang biyuda gipangasawa sa ikaduhang igsoon.
40022026	Unya ang ikaduhang igsoon namatay usab nga walay anak. Ug mao usab kini ang nahitabo sa ikatulo hangtod sa ikapito.
40022027	Sa kataposan, namatay ang babaye.
40022028	Karon, sa adlaw nga banhawon na ang mga patay, kang kinsa man siyang asawa nga silang tanan naminyo man kaniya?
40022029	Si Jesus mitubag kanila, Pagkasayop ninyo! Ug kini nahitabo kay wala man kamo masayod sa Kasulatan ug sa gahom sa Dios.
40022030	Kay kon banhawon na ang mga patay, mahisama sila sa mga anghel sa langit ug dili na magminyoay ang mga lalaki ug mga babaye.
40022031	Karon, mahitungod sa mga patay nga banhawon: wala ba diay kamo makabasa sa gisulti sa Dios kaninyo? Siya miingon,
40022032	'Ako ang Dios ni Abraham, ang Dios ni Isaac ug ang Dios ni Jacob.' Nagpasabot kini nga siya mao ang Dios sa mga buhi, dili sa mga patay.
40022033	Sa pagkadungog niini sa mga tawo nahibulong sila sa iyang pagtulon-an.
40022034	Sa pagkadungog sa mga Pariseo nga ang mga Saduseo gilupig ni Jesus sa katarongan, nagpanon sila sa pagduol kaniya.
40022035	Unya usa kanila nga magtutudlo sa Balaod misulay pagbitik kaniya pinaagi sa pagpangutana,
40022036	Magtutudlo, unsa man ang labing dakong sugo sa Balaod?
40022037	Si Jesus mitubag, Higugmaa ang Ginoo nga imong Dios sa tibuok mong kasingkasing, sa tibuok mong kalag ug sa tibuok mong hunahuna.'
40022038	Kini ang labing dako ug labing importanteng sugo.
40022039	Ang ikaduha nga labing importanteng sugo sama sa una: 'Higugmaa ang imong isigkatawo sama sa imong kaugalingon.'
40022040	Nagsukad niining duha ka sugo ang tibuok nga Balaod ni Moises ug ang mga pagtulon-an sa mga propeta.
40022041	Sa nagkatigom na ang mga Pariseo, nangutana si Jesus kanila,
40022042	Unsa may inyong hunahuna mahitungod sa Mesiyas? Kang kinsa man siyang kaliwat? Sila mitubag, Kang David.
40022043	Kon mao kana, matod ni Jesus, ngano man nga ang Espiritu sa Dios midasig man kang David sa pagtawag kaniyag 'Ginoo'? Kay miingon man si David,
40022044	'Ang Ginoo miingon sa akong Ginoo: Lingkod dinhi sa akong tuo hangtod nga himoon ko ang imong mga kaaway nga imong tumbanan.'
40022045	Busa kon si David mitawag kaniyag 'Ginoo,' unsaon man sa Mesiyas pagkahimong kaliwat ni David?
40022046	Walay usa nga nakatubag kang Jesus ug sukad niadtong adlawa wala nay nangahas pagpangutana kaniya.
40023001	Unya miingon si Jesus sa mga tawo ug sa iyang mga tinun-an,
40023002	Ang mga magtutudlo sa Balaod ug ang mga Pariseo mao ang may katungod sa paghubad sa Balaod ni Moises.
40023003	Busa kinahanglan tumanon ug sundon ninyo ang tanan nga ilang isugo kaninyo. Apan ayaw ninyog sunda ang ilang mga buhat kay wala man sila magtuman sa ilang giwali.
40023004	Nagbugkos sila ug bug-at nga mga karga nga gipapas-an nila sa mga tawo apan sila mismo dili gani mogamit bisag usa na lang ka tudlo aron pagtabang pagpas-an sa maong karga.
40023005	Himoon nila ang tanan aron lamang sila makita sa mga tawo. Tan-awa ug unsa kadagko ang gisudlan nila sa mga sinulat nga mga bersikulo sa kasulatan nga ilang gibutang sa ilang mga agtang ug gihigot sa ilang mga bukton! Ug tan-awag unsa kataas ang sidsid sa ilang mga sapot!
40023006	Gusto sila sa labing maayong mga dapit sa mga kombira ug sa mga linaing lingkoranan sa mga sinagoga.
40023007	Gusto silang yukboan ug tahoron didto sa mga merkado ug tawgong 'Magtutudlo' sa mga tawo.
40023008	Ayaw kamo pagpatawag ug 'Magtutudlo,' kay kamong tanan managsoon man ug usa ra ang inyong Magtutudlo.
40023009	Ug dinhi sa kalibotan ayaw tawga si bisan kinsa nga 'Amahan,' kay usa ra ang inyong Amahan nga atua sa langit.
40023010	Ayaw usab kamo pagpatawag ug 'Agalon,' kay usa ra ang inyong agalon nga mao ang Mesiyas.
40023011	Ang labing dako kaninyo kinahanglang mahimo nga inyong sulugoon.
40023012	Ang magpataas sa iyang kaugalingon ipaubos ug ang magpaubos, ipataas.
40023013	Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Gibabagan ninyo ang mga tawo sa pagsulod sa Gingharian sa Langit apan kamo mismo dili mosulod ug dili mopasulod sa mga tawo nga gustong mosulod!
40023015	Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Mopanaw kamo sa kadagatan ug mga kayutaan aron pagkabig ug tawo ug sa nakabig na siya, gihimo ninyo siya nga labi pang angay nga maimpirno kay kaninyo!
40023016	Pagkaalaot ninyong mga giya nga buta! Nagtudlo kamo nga, 'Kon ang usa ka tawo manumpa sa Templo, dili kinahanglan nga tumanon niya ang iyang panaad. Apan kon manumpa siya tungod sa bulawan nga anaa sa Templo, obligado siya pagtuman sa iyang panaad.'
40023017	Mga buta ug mga buangbuang! Hain may labing importante: ang bulawan ba o ang Templo nga maoy nakabalaan sa bulawan?
40023018	Nagtudlo usab kamo nga kon may manumpa atubangan sa altar dili kinahanglan nga tumanon niya ang iyang panaad. Apan kon manumpa siya atubangan sa gasa nga anaa sa altar, kinahanglan nga tumanon niya ang iyang panaad.
40023019	Pagkabuta gayod ninyo! Hain may labing importante: ang gasa ba o ang altar nga maoy nakabalaan sa gasa?
40023020	Busa kon may manumpa atubangan sa altar, nanumpa siya niini ug sa tanang gasa nga anaa sa altar.
40023021	Kon may manumpa sa Templo, nanumpa siya niini ug sa Dios nga nagpuyo didto.
40023022	Ug kon may manumpa sa langit, nanumpa siya sa trono sa Dios ug kaniya nga naglingkod niini.
40023023	Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Naghatag kamo ngadto sa Dios sa ikapulong bahin bisan gani sa mga lamas sama sa herbabuyna, sa anis ug sa kaningag. Apan wala ninyo tumana ang mas importanteng mga pagtulon-an sa Balaod sama sa hustisya, kaluoy ug pagkamatinud-anon. Angay unta nga buhaton ninyo kini sa walay pagbiya sa ubang pagtulon-an.
40023024	Mga giya nga buta! Salaon ninyo ang lagong nga anaa sa inyong ilimnon apan lamyon ninyo ang kamelyo!
40023025	Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Gilimpyohan ninyo ang gawas nga bahin sa inyong baso ug plato apan ang sulod napuno sa inyong mga kinuha pinaagi sa panlupig ug kahakog.
40023026	Mga Pariseo nga buta! Limpyohi una ninyo ang sulod sa baso ug plato ug malimpyo usab ang gawas niini!
40023027	Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Sama kamo sa mga lubnganan nga pinintalag puti nga maanindot tan-awon sa gawas apan sa sulod puno sa mga bukog sa mga patay ug mga hugawng butang.
40023028	Sa samang paagi, sa gawas makita sa tanan nga kamo maayo apan sa sulod puno kamo sa mga pagpakaaron-ingnon ug sa mga sala.
40023029	Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Nagbuhat kamog mga maanindot nga lubnganan alang sa mga propeta ug gidayandayanan ninyo ang mga monumento niadtong mga matarong ug kinabuhi.
40023030	Nag-ingon kamo, 'Kon kami nagpuyo pa lang sa panahon sa atong mga katigulangan, dili unta namo himoon ang ilang gibuhat o patyon ang mga propeta.'
40023031	Busa giangkon ninyo nga mga kaliwat kamo niadtong mga tawo nga mipatay sa mga propeta!
40023032	Sigi, padayon ug tiwasa ninyo ang gisugdan sa inyong mga katigulangan!
40023033	Mga bitin ug mga anak sa mga bitin! Unsaon man ninyo paglikay nga dili kamo kasilotan didto sa impirno?
40023034	Busa sultihan ko kamo: padad-an ko kamog mga propeta ug mga maalamon ug mga magtutudlo. Patyon ninyo ang pipila kanila ug ilansang sa krus ang uban. Ang uban pamunalan ninyo sulod sa inyong mga sinagoga ug gukdon ninyo sila gikan sa usa ka lungsod ngadto sa laing lungsod.
40023035	Tungod niini, ang silot sa pagpatay sa tanang mga tawo nga walay sala anha idakdak kaninyo, sukad sa pagpatay kang Abel nga walay sala ngadto sa pagpatay kang Zacarias nga anak ni Baraquias, nga inyong gipatay tungatunga sa altar ug sa Templo.
40023036	Sultihan ko kamo nga ang silot niining tanang pagpatay mahiagoman sa mga tawo niining panahona!
40023037	O Jerusalem, Jerusalem! Gipatay mo ang mga propeta ug gibato ang mga sinugo nga gipadala sa Dios kanimo! Pagkadaghang higayon nga buot nakong tigumon ang tanan mong mga anak sama sa usa ka himungaan nga nagtigom sa iyang mga piso ilalom sa iyang mga pako apan nagdumili ka!
40023038	Karon biyaan sa hingpit ang imong balay ug magmingaw kini.
40023039	Sultihan ko ikaw nga sukad karon dili ka na makakita kanako pag-usab hangtod nga moingon ka, 'Bulahan siya nga mianhi sa ngalan sa Ginoo.'
40024001	Sa pagbiya na ni Jesus sa Templo, giduol siya sa iyang mga tinun-an ug giingnan, Ginoo, tan-awa ra gud ang kinatibuk-an sa Templo.
40024002	Unya miingon siya, Maayo nga nakamatikod kamo niining tanan. Sultihan ko kamo: walay bisag usa ka bato dinhi nga magpabilin sa nahimutangan niini. Tumpagon gayod ang tanan.
40024003	Samtang naglingkod si Jesus didto sa Bungtod sa mga Olibo, ang mga tinun-an misekreto pagduol kaniya ug nangutana, Sultihi kami kanus-a matuman kining tanan ug unsa ang mahitabo nga magpaila sa panahon sa imong pag-abot ug sa kataposan sa kalibotan.
40024004	Si Jesus mitubag, Pagbantay kamo ug ayaw kamo palimbong ni bisan kinsa.
40024005	Kay sa akong ngalan daghang tawo ang moanhi nga mag-ingon, 'Ako ang Mesiyas!' ug daghan ang malimbongan.
40024006	Makabati kamog mga gubat sa duol ninyo ug mga balita mahitungod sa mga gubat sa halayo apan ayaw kamog kabalaka. Kining mga butanga kinahanglan mahitabo apan wala kini magpasabot nga mao na ang kataposan.
40024007	Maggubat ang mga nasod ug mag-away ang mga gingharian. May mga kagutom ug mga linog sa tanang dapit.
40024008	Kining tanan sinugdanan pa lang sa mga kasakit.
40024009	Unya dakpon kamo sa mga tawo aron sakiton ug unya patyon. Kasilagan kamo sa tanang katawhan tungod kanako.
40024010	Ug daghan unya niadtong panahona ang mobiya sa ilang pagtuo. Magbudhiay ug magdumtanay sila.
40024011	Unya daghang mini nga mga propeta ang manungha ug daghan ang malimbongan nila.
40024012	Ug tungod sa pagdagsang sa daotan, mabugnaw ang gugma sa daghang tawo.
40024013	Apan maluwas ang magpadayon hangtod sa kataposan.
40024014	Ug kining Maayong Balita mahitungod sa paghari sa Dios iwali ngadto sa tibuok kalibotan aron masayod niini ang tanang tawo ug unya moabot ang kataposan.
40024015	Unya makita ninyo 'Ang Makalilisang nga Talan-awon' nga giingon ni propeta Daniel nga magtindog sa dapit nga balaan. (Alang sa magbabasa: sabta ang kahulogan niini!)
40024016	Unya ang mga tawo nga anaa sa Judea kinahanglang managan ngadto sa mga bungtod.
40024017	Ang tawo nga anaa sa atop sa iyang balay kinahanglan nga dili manaog aron pagkuha sa iyang kabtangan.
40024018	Ug ang tawo nga anaa sa uma kinahanglang dili mopauli aron pagkuha sa iyang kupo.
40024019	Pagkamakalilisang niadtong mga adlawa alang sa mga mabdos ug sa mga inahan nga may mga masuso!
40024020	Busa pag-ampo kamo sa Dios nga dili unta kamo pakagiwon sa panahon sa tingtugnaw o sa Adlaw nga Igpapahulay!
40024021	Kay ang kasakitan niadtong panahona labi pang makalilisang kay sa bisan unsa nga nahitabo sukad sa sinugdan sa kalibotan hangtod karon. Wala na gyoy mahitabo pa nga sama niini.
40024022	Apan gipamub-an sa Dios kadtong mga adlawa, kay kon wala pa, wala untay mabuhi. Apan tungod sa iyang mga pinili, pamub-an niya kadtong panahona.
40024023	Unya kon may moingon kaninyo, 'Tan-awa, dia diri ang Mesiyas!' o 'Tua siya didto!' — ayaw kamo pagtuo kaniya.
40024024	Kay manungha ang mga mini nga Mesiyas ug mga mini nga propeta. Magbuhat silag mga dagkong milagro ug mga katingalahan aron pagpasalaag bisan sa mga pinili sa Dios kon mahimo.
40024025	Timan-i nga gipasidan-an ko na kamo niini.
40024026	Ug kon may moingon kaninyo, 'Tan-awa, atua siya sa dapit nga awaaw!' — ayaw kamo pag-adto didto. Kon moingon sila, 'Tan-awa, nagtago siya diri!' — ayaw kamo pagtuo niini.
40024027	Kay ang Anak sa Tawo moabot sama sa kilat nga mokilab tadlas sa tibuok langit gikan sa sidlakan ngadto sa kasadpan.
40024028	Asa gani ang lawas nga patay, adto usab magpundok ang mga agila.
40024029	Unya tapos gayod sa kasakitan niadtong mga adlawa, mongitngit ang adlaw ug dili na modan-ag ang bulan. Mangahulog gikan sa langit ang mga bituon ug matay-og ang tibuok kalibotan.
40024030	Unya motungha sa langit ang timaan sa Anak sa Tawo ug manghilak ang tanang banay sa yuta ug makakita sila sa Anak sa Tawo nga moabot sinapnay sa mga panganod sa langit. Moabot siya nga may gahom ug dakong himaya.
40024031	Unya motingog ang dakong trumpeta ug ipadala niya ang iyang mga anghel ngadto sa upat ka suok sa kalibotan. Ilang tigumon ang pinili niyang katawhan gikan sa tanang dapit.
40024032	Kuhai ninyog pagtulon-an ang kahoyng igera. Inigpanglunhaw ug inigpanghumok na sa mga sanga niini ug magsugod na kinig pangudlot, masayran ninyo nga duol na ang ting-init.
40024033	Busa inigkakita usab ninyo niining tanan, hisayran ninyo nga duol na ang panahon ug hapit na gayod moabot.
40024034	Hinumdomi kini: kining tanan mahitabo sa dili pa mangamatay ang tanang tawo nga karon buhi pa.
40024035	Matapos ang langit ug ang yuta apan ang akong mga pulong magpabilin gayod sa kanunay.
40024036	Apan walay tawo nga nasayod kanus-a moabot kadtong adlawa ug taknaa, bisan ang mga anghel sa langit ug bisan gani ang Anak, kondili ang Amahan lamang.
40024037	Ang pag-abot sa Anak sa Tawo mahisama sa nahitabo sa panahon ni Noe.
40024038	Sama sa mga adlaw sa wala pa ang lunop, ang mga tawo nagpadayon sa naandan nilang buluhaton sama sa pagkaon ug pag-inom ug pagminyoay, hangtod gayod sa adlaw nga misulod si Noe sa arka.
40024039	Apan wala sila masayod sa nahitabo hangtod nga ang lunop miabot ug mibanlas kanilang tanan. Sama unya niini ang mahitabo inig-abot sa Anak sa Tawo.
40024040	Niadtong panahona, duha ka tawo magtrabaho sa uma: ang usa kuhaon ug ang usa ibilin.
40024041	Duha ka babaye maggaling ug pagkaon: ang usa kuhaon ug ang usa ibilin.
40024042	Busa pagbantay kamo kay wala kamo masayod kon unsang adlawa moanhi ang inyong Ginoo.
40024043	Hinumdomi kini: kon ang agalon sa panimalay nasayod pa unta unsang taknaa sa gabii moabot ang kawatan, magtukaw gayod siya ug dili motugot nga ang kawatan molungkab sa balay.
40024044	Busa kamo usab kinahanglan mag-andam kanunay kay moabot ang Anak sa Tawo sa takna nga kamo wala magpaabot kaniya.
40024045	Busa, kinsa man ang buotan ug maalamon nga sulugoon? Kadtong gipiyalan sa iyang agalon sa pagdumala sa ubang mga sulugoon aron paghatag kanilag pagkaon sa hustong panahon.
40024046	Pagkabulahan niadtong sulugoon nga makaplagan sa iyang agalon nga nagtuman niini sa paghiuli niya!
40024047	Sultihan ko kamo nga ang maong sulugoon himoon sa agalon nga piniyalan sa tanan niyang katigayonan.
40024048	Apan kon daotan siya nga sulugoon, moingon siya sa iyang kaugalingon, 'Dugay pang mouli ang akong agalon,'
40024049	ug mosugod siya pagpamunal sa iyang mga kaubang sulugoon ug magpalabig kaon ug inom uban sa mga palahubog.
40024050	Unya ang agalon niadtong sulugoon mahibalik usa niana ka adlaw nga wala niya paabota ug sa takna nga wala niya hibaloi.
40024051	Unya tagodtagoron siya sa agalon ug ipahamtang kaniya ang gidangatan sa mga tigpakaaron-ingnon. Didto maghilak siya ug magkagot ang iyang ngipon.
40025001	Niadto unyang adlawa ang paghari sa Dios mahisama niini: Adunay napulo ka dalaga nga nagdala sa ilang mga suga ug nanglakaw aron pagsugat sa pamanhonon.
40025002	Danghag ang lima kanila ug maalamon ang laing lima.
40025003	Ang mga danghag nagdala sa ilang mga suga apan wala magtagana ug lana nga igdudugang
40025004	samtang ang mga maalamon nagdalag mga sudlanan nga puno sa lana uban sa ilang mga suga.
40025005	Ang pamanhonon nalangan pag-abot busa nagduka ug nakatulog ang mga dalaga.
40025006	Tungang gabii na kadto sa dihang milanog ang usa ka singgit, 'Ania na ang pamanhonon! Dali kamo ug sugata siya!'
40025007	Nangmata ang tanang dalaga ug giandam nila ang ilang mga suga.
40025008	Unya ang mga danghag miingon sa mga maalamon, 'Hatagi kamig diyutay sa inyong lana kay hapit na mangapalong ang among mga suga.'
40025009	Apan ang mga maalamon mitubag, 'Ayaw! Dili na paigo ang lana kon manghatag pa kami kaninyo. Lakaw hinuon kamo sa tindahan ug pagpalit kamog inyo.'
40025010	Busa ang mga danghag nga dalaga milakaw aron pagpalit ug lana. Sa wala na sila didto, miabot ang pamanhonon. Ang lima ka dalaga nga nakapangandam mikuyog kaniya pagsulod ngadto sa kombira sa kasal ug gisirhan ang pultahan.
40025011	Unya miabot ang ubang mga dalaga ug misangpit sila, 'Sir, sir, pasudla kami!'
40025012	Apan ang pamanhonon mitubag, 'Wala ako makaila kaninyo.'
40025013	Ug gitapos ni Jesus ang sambingay sa pag-ingon, Busa pagtukaw kamo kay wala kamo mahibalo sa adlaw o sa takna.
40025014	Kay ang paghari sa Dios sama sa usa ka tawo nga molakaw ngadto sa laing dapit. Gitawag niya ang iyang mga sulugoon ug gipiyalan niya sila sa iyang katigayonan
40025015	sumala sa ilang katakos: ang usa gihatagan niyag lima ka puntil nga salapi, ang usa duha ka puntil nga salapi ug ang usa pa gayod usa ka puntil nga salapi. Unya milakaw siya.
40025016	Ang sulugoon nga nakadawat ug lima ka puntil nga salapi milakaw dayon. Gipatigayon niya kini ug nakaganansya siya ug lima ka puntil nga salapi.
40025017	Ang nakadawat ug duha ka puntil nga salapi nakaganansya ug laing duha ka puntil nga salapi.
40025018	Apan ang sulugoon nga nakadawat ug usa ka puntil nga salapi milakaw ug nagkalot sa yuta ug gilubong niya ang salapi sa iyang agalon.
40025019	Tapos sa dugay nga panahon, mipauli ang agalon niadtong mga sulugoon ug nangayog husay kanila.
40025020	Ang sulugoon nga nakadawat ug lima ka puntil nga salapi miadto kaniya. Miingon siya, 'Sir, gihatagan mo akog lima ka puntil nga salapi ug niini nakaganansya ako ug laing lima ka puntil nga salapi. Nia ra ang tanan.'
40025021	Miingon ang iyang agalon, 'Maayo! Buotan ka ug matinumanon nga sulugoon. Kay kasaligan ka man sa diyutay, piyalan ko ikaw sa daghan. Dali, sulod ngari ug ambit sa akong kalipay!'
40025022	Unya misulod ang sulugoon nga gihatagan ug duha ka puntil nga salapi ug miingon, 'Sir, gihatagan mo akog duha ka puntil nga salapi ug niini nakaganansya ako ug laing duha ka puntil nga salapi. Ania ang tanan.'
40025023	Miingon ang iyang agalon, 'Maayo! Buotan ka ug matinumanon nga sulugoon. Kay kasaligan ka man sa diyutay, piyalan ko ikaw sa daghan. Dali, sulod ngari ug ambit sa akong kalipay!'
40025024	Unya misulod ang sulugoon nga nakadawat ug usa ka puntil nga salapi ug miingon, 'Sir, nasayod ako nga estrikto ka kaayo; nag-ani ka sa wala mo itanom ug naghipos sa wala mo ipugas.
40025025	Nahadlok ako, busa milakaw ako ug gilubong ko ang imong salapi sa ilalom sa yuta. Tan-awa, sir, ania ang imong salapi.'
40025026	Miingon ang agalon, 'Walay hinungdan ug tapulan nga sulugoon! Nasayod ka man diay nga nag-ani ako sa wala ko itanom ug naghipos sa wala ko ipugas,
40025027	nganong wala mo man ideposito sa bangko ang akong salapi aron mahibalik kini kanako nga may tubo na?'
40025028	Ug miingon ang agalon ngadto sa laing sulugoon, 'Kuhaa kaniya ang salapi ug ihatag ngadto sa sulugoon nga may napulo ka puntil nga salapi.
40025029	Kay ang anaay iya hatagan pag dugang ug makabaton siyag labaw pa sa iyang gikinahanglan. Apan ang wala gayoy iya, bisan pa gani ang diyutay nga iyaha kuhaon pa gikan kaniya.
40025030	Ug kining walay hinungdan nga sulugoon ilabay ngadto sa gawas diha sa kangitngit; didto maghilak siya ug magkagot ang iyang ngipon.'
40025031	Inig-anhi sa Anak sa Tawo ingon nga Hari uban sa tanang mga anghel, molingkod siya sa iyang harianong trono
40025032	ug ang tanang tawo sa kalibotan tigumon sa iyang atubangan. Unya bahinon niya sila sa duha ka pundok, sama sa usa ka magbalantay sa hayop nga maglain sa mga karnero gikan sa mga kanding.
40025033	Ibutang niya ang mga karnero sa iyang tuo ug ang mga kanding sa iyang wala.
40025034	Unya ang Hari moingon sa mga tawo sa iyang tuo, 'Duol kamo nga gipanalanginan sa akong Amahan ug dawata ninyo ang Gingharian nga giandam alang kaninyo sukad pa sa pagbuhat sa kalibotan.
40025035	Kay gigutom ako ug inyo akong gipakaon; giuhaw ako ug inyo akong gipainom; dili ninyo ako kaila apan inyo akong gidawat sa inyong mga balay;
40025036	hubo ako ug inyo akong gibistihan; nagmasakiton ako ug inyo akong giatiman; nabilanggo ako ug inyo akong giduaw.'
40025037	Unya motubag kaniya ang mga matarong, 'Ginoo, kanus-a man kami nakakita kanimo nga gigutom ug gipakaon ka namo o giuhaw ug gipainom ka namo?
40025038	Kanus-a man kami midawat kanimo sa among mga balay bisan ug dili ka namo kaila o hubo ug gibistihan ka namo?
40025039	Kanus-a man kami nakakita kanimo nga nagmasakiton ug giatiman ka namo o gibilanggo ug giduaw ka namo?'
40025040	Unya ang Hari motubag kanila, 'Sultihan ko kamo nga sa matag higayon nga maghimo kamo niini alang sa usa sa labing ubos niining akong mga igsoon, gihimo ninyo kini alang kanako!
40025041	Unya moingon siya ngadto sa mga tawo sa iyang wala, 'Pahawa kamo kanako, kamong gipanghimaraot sa Dios! Ngadto kamo sa kalayo nga walay pagkapalong nga giandam alang sa Yawa ug sa iyang mga anghel!
40025042	Kay gigutom ako apan wala ako ninyo pakan-a; giuhaw ako apan wala ako ninyo paimna;
40025043	wala ako ninyo dawata sa inyong mga balay kay dili man ko ninyo kaila; hubo ako apan wala ako ninyo bistihi; nagmasakiton ako ug nabilanggo apan wala ako ninyo atimana.'
40025044	Unya motubag sila kaniya, 'Ginoo, kanus-a man kami nakakita kanimo nga gigutom o giuhaw o usa ka dili kaila o hubo o nagmasakiton o nabilanggo ug wala kami motabang kanimo?'
40025045	Ang Hari motubag kanila, 'Sultihan ko kamo nga sa matag higayon nga nagdumili kamo pagtabang sa usa niining labing ubos, nagdumili kamo sa pagtabang kanako.'
40025046	Busa kini sila mahiagom sa walay kataposang silot apan ang mga matarong makaangkon sa kinabuhing dayon.
40026001	Sa nakatapos na si Jesus pagtudlo niining tanan, miingon siya sa iyang mga tinun-an,
40026002	Nasayod kamo nga duha na lang ka adlaw sa dili pa ang Kasaulogan sa Pagsaylo. Nianang higayona ang Anak sa Tawo itugyan na aron ilansang sa krus.
40026003	Unya nagtigom ang kadagkoan sa mga pari ug ang mga pangulo sa mga Judio didto sa palasyo ni Caifas, ang Pangulong Pari.
40026004	Naglaraw sila sa pagdakop kang Jesus sa tago ug sa pagpatay kaniya.
40026005	Miingon sila, Kinahanglang dili nato kini itunong sa kasaulogan kay tingali unyag maghimog kagubot ang mga tawo.
40026006	Samtang didto si Jesus sa Betania sa balay ni Simon nga sanlahon,
40026007	may usa ka babaye nga miduol kang Jesus. Dala niya ang usa ka tibod nga alabastro nga puno sa mahalon kaayo nga pahumot ug gibubo niya kini sa ulo ni Jesus samtang nagkaon siya.
40026008	Nakakita niini ang mga tinun-an ug nangasuko sila nga nag-ingon,
40026009	Kining pahumota mahimo untang ibaligyag mahal ug ang halin ikahatag ngadto sa mga kabos!
40026010	Nasayod si Jesus sa ilang gisulti ug miingon siya kanila, Nganong samokon man ninyo kining babaye? Maayo ang iyang gihimo alang kanako.
40026011	Ang mga kabos kanunay ninyong ikauban, apan ako dili.
40026012	Ang gihimo niyang pagbubo niining pahumot sa akong lawas maoy pag-andam alang sa paglubong kanako.
40026013	Hinumdomi kini: bisag asa iwali kining Maayong Balita sa tibuok kalibotan, ang nahimo niining babaye isugilon gayod alang sa iyang handomanan.
40026014	Unya ang usa sa napulog-duha ka tinun-an, ang ginganlag Judas Iscariote, miadto sa kadagkoan sa mga pari
40026015	ug miingon, Unsa may inyong iganti kanako kon itugyan ko kaninyo si Jesus? Miihap sila ug katloan ka salapi nga sinsilyo ug gihatag kini kaniya.
40026016	Sukad niadtong adlawa si Judas nangitag maayong higayon sa pagbudhi kang Jesus.
40026017	Sa unang adlaw sa Kasaulogan sa Pan nga Walay Patubo, ang mga tinun-an miadto kang Jesus ug nangutana kaniya, Asa man nimo gustong ipaandam kanamo ang panihapon sa Kasaulogan sa Pagsaylo?
40026018	Si Jesus miingon kanila, "Adtoa ninyo ang usa ka tawo didto sa siyudad ug ingna siya, 'Ang Magtutudlo nag-ingon, miabot na ang akong oras. Ako ug ang akong mga tinunan maghimo sa Kasaulogan sa Pagsaylo didto sa imong balay.' "
40026019	Ug gibuhat sa mga tinun-an ang giingon ni Jesus kanila ug giandam nila ang panihapon.
40026020	Sa pagkagabii, si Jesus ug ang napulog-duha ka tinun-an mitambong sa kan-anan.
40026021	Ug samtang nangaon sila miingon si Jesus, Sultihan ko kamo, usa kaninyo magbudhi kanako.
40026022	Nangaguol pag-ayo ang mga tinun-an ug ang tagsatagsa kanila nangutana kaniya, Ginoo, ako ba ang imong gipasabot?
40026023	Si Jesus mitubag, Ang nagtuslob sa pan uban kanako niining panaksan maoy magbudhi kanako.
40026024	Ang Anak sa Tawo mamatay sumala sa giingon sa Kasulatan apan alaot siya nga magbudhi sa Anak sa Tawo! Maayo pa lang untag wala siya matawo!
40026025	Si Judas, ang traydor, miingon, Magtutudlo, ako ba ang imong gipasabot? Si Jesus mitubag, Gisulti nimo.
40026026	Samtang nangaon sila, mikuha si Jesus sa pan, nagpasalamat sa Dios ug gipikaspikas niya kini ug gihatag sa iyang mga tinun-an. Ug miingon siya, Dawata ninyo kini ug kan-a. Kini mao ang akong lawas.
40026027	Unya gikuha niya ang kupa, nagpasalamat sa Dios ug gihatag kanila nga nag-ingon, Inom kamong tanan niini, siya miingon
40026028	Kini mao ang akong dugo nga naglig-on sa kasabotan, ang akong dugo nga gipaagas alang sa daghan aron sa pagpasaylo sa mga sala.
40026029	Sultihan ko kamo nga dili na gayod ako mousab pag-inom niining maong bino hangtod sa adlaw nga moinom ako sa bag-ong bino uban kaninyo didto sa gingharian sa akong Amahan.
40026030	Unya nag-awit silag usa ka alawiton sa pagdayeg sa Dios ug nangadto sa Bungtod sa mga Olibo.
40026031	Unya miingon si Jesus sa mga tinun-an, Niining gabhiona kamong tanan managan ug mamiya kanako kay ang kasulatan nag-ingon, 'Patyon sa Dios ang magbalantay ug magkatibulaag ang mga karnero.'
40026032	Apan tapos ako mabanhaw mouna ako kaninyo sa Galilea.
40026033	Si Pedro miingon kang Jesus, Dili gayod ako mobiya kanimo bisan pag biyaan ka sa tanan!
40026034	Si Jesus miingon kang Pedro, Hinumdomi kini: sa dili pa gani motuktugaok ang manok karong gabii, katulo ka moingon nga wala mo ako hiilhi.
40026035	Si Pedro mitubag, Dili ko gayod ikaw ilimod bisan pag patyon ako uban kanimo! Ug ang tanang tinun-an misulti usab sa ingon.
40026036	Unya si Jesus miadto sa usa ka dapit nga ginganlag Getsemane kuyog sa iyang mga tinun-an. Ug miingon siya kanila, Panglingkod kamo dinhi samtang moadto ako didto ug mag-ampo.
40026037	Gidala niya si Pedro ug ang duha ka anak ni Sebedeo. Ug mibati siyag dakong kaguol ug kahingawa.
40026038	Unya miingon siya kanila, Hilabihan ang akong kasubo nga halos ikamatay ko. Pabilin kamo dinhi ug pagtukaw uban kanako.
40026039	Milakaw siya sa unahan, mihapa sa yuta ug nag-ampo nga nag-ingon, Amahan ko, kon mahimo kuhaa kanako kining kupa sa pag-antos! Apan dili ang akong pagbuot maoy matuman kondili ang imo.
40026040	Unya mibalik siya ngadto sa tulo ka tinun-an ug nakaplagan niya sila nga nangatulog. Busa giingnan niya si Pedro, Nganong wala man mo makatukaw uban kanako bisag usa lang ka oras?
40026041	Pagtukaw kamo ug pag-ampo aron dili kamo madaog sa panulay. Andam ang espiritu apan luya ang lawas.
40026042	Ug mibiya si Jesus pag-usab ug nag-ampo, Amahan ko, kon imo gayong ipainom kanako kining kupa sa pag-antos, matuman ang imong pagbuot.
40026043	Human niini, mibalik siya pag-usab ug naabtan niya ang mga tinun-an nga nangatulog gihapon kay katulgon man kaayo sila.
40026044	Mibiya na usab si Jesus kanila ug nag-ampo sa ikatulong higayon sa samang mga pulong.
40026045	Unya mibalik siya ngadto sa mga tinun-an ug miingon, Nangatulog ba gihapon kamo ug namahulay? Miabot na ang oras nga ang Anak sa Tawo itugyan ngadto sa kamot sa mga makasasala.
40026046	Bangon kamo kay manglakaw na kita. Tan-awa, ania na ang nagbudhi kanako!
40026047	Samtang nagsulti pa si Jesus miabot si Judas nga usa sa napulog-duha ka tinun-an uban ang daghang tawo nga nagdalag mga espada ug mga puspos. Sinugo sila sa kadagkoan sa mga pari ug sa mga namunoan sa mga Judio.
40026048	Ang traydor naghatag kanila ug usa ka ilhanan: Ang tawo nga akong hagkan mao ang inyong gipangita. Dakpa siya!
40026049	Unya miduol dayon si Judas kang Jesus ug miingon, Magtutudlo, ang kalinaw mag-uban kanimo, ug gihagkan niya si Jesus.
40026050	Si Jesus mitubag, Higala, buhata dayon ang buot mong buhaton! Unya miduol sila kang Jesus ug ila siyang gidakop.
40026051	Unya usa niadtong kauban ni Jesus miibot sa iyang espada ug gitigbas ang ulipon sa Pangulong Pari ug naputol ang usa sa iyang dalunggan.
40026052	Unya miingon si Jesus kaniya, Iuli sa sakuban ang imong espada kay ang maggamit sa espada, sa espada usab mamatay.
40026053	Wala ka ba masayod nga makahimo ako pagpakitabang sa akong Amahan ug ipadala dayon niya kanako ang kapin sa napulog-duha ka panon sa mga anghel?
40026054	Apan kon buhaton ko kini, unsaon man pagkatuman sa Kasulatan nga nag-ingon nga kinahanglan mahitabo kini?
40026055	Unya miingon si Jesus sa mga tawo, Tulisan ba ako nga nagdala pa man gyod mog mga espada ug puspos sa pagdakop kanako? Matag adlaw nagtudlo ako didto sa Templo apan wala ako ninyo dakpa.
40026056	Apan kining tanan nahitabo aron matuman ang gisulat sa mga propeta diha sa Kasulatan. Unya mibiya kaniya ang tanang tinun-an ug nanagan.
40026057	Gidala si Jesus sa mga tawo nga nagdakop kaniya ngadto sa balay ni Caifas, ang Pangulong Pari, diin nagkatigom ang mga magtutudlo sa Balaod ug ang mga pangulo sa mga Judio.
40026058	Misunod si Pedro hangtod sa hawanan sa balay sa Pangulong Pari. Unya misulod siya sa hawanan ug milingkod uban sa mga guwardiya aron mahibaloan niya unsay sangpotan niining tanan.
40026059	Ang kadagkoan sa mga pari ug ang tibuok hukmanan naningkamot pagpangitag ikabutangbutang nila batok kang Jesus aron mapatay nila siya.
40026060	Apan wala gayod silay nakitang sayop bisag daghan na ang miadto ug nagsugilon ug mga bakak mahitungod kaniya. Sa kataposan may duha ka tawo nga miduol
40026061	ug miingon, Kining tawhana nag-ingon, 'Makahimo ako pagguba sa Templo sa Dios ug pagpatindog niini sa tulo ka adlaw.'
40026062	Mitindog ang Pangulong Pari ug miingon kang Jesus, Wala ka bay ikatubag niining sumbong batok kanimo?
40026063	Apan wala motubag si Jesus. Busa ang Pangulong Pari misulti pag-usab kaniya, Sa ngalan sa Dios nga buhi, papanumpaon ko ikaw: sultihi kami kon ikaw mao ba ang Mesiyas, ang Anak sa Dios.
40026064	Si Jesus mitubag kaniya, Gisulti nimo. Apan sultihan ko kamong tanan: sukad karon makita ninyo ang Anak sa Tawo nga naglingkod sa tuo sa Labing Makagagahom sa tanan ug moanhi sinapnay sa mga panganod sa langit!
40026065	Sa pagkabati niya niini, gigisi sa Pangulong Pari ang iyang bisti ug miingon, Dakong pasipala! Wala na kita magkinahanglan pag dugang mga saksi! Dinhi karon nadungog ninyo ang iyang pagpasipala!
40026066	Unsay inyong hunahuna? Ug sila mitubag, Sad-an siya ug kinahanglang patyon.
40026067	Unya gilud-an nila ang iyang nawong ug gibunalan nila siya. Kadtong misagpa kaniya
40026068	miingon, Tag-ana, Mesiyas, kon kinsay nagsagpa nimo!
40026069	Si Pedro naglingkod sa gawas didto sa hawanan sa diha nga usa sa mga sulugoong babaye sa Pangulong Pari miduol kaniya ug miingon, Ikaw, kauban ka usab ni Jesus nga taga-Galilea.
40026070	Apan sa atubangan nilang tanan gilimod ni Pedro nga nag-ingon, Wala ako masayod sa imong gipanulti.
40026071	Ug migula siya sa ganghaan. Unya may laing sulugoong babaye nga nakakita kaniya ug miingon sa mga tawo didto, Kining tawhana kauban ni Jesus nga taga-Nazaret.
40026072	Apan gilimod kini pag-usab ni Pedro: Ipanumpa ko nga wala ako makaila nianang tawhana!
40026073	Wala madugay ang mga tawo nga nagbarog didto miduol kang Pedro ug miingon, Sigurado gyod nga usa ka usab sa mga kauban ni Jesus. Mailhan kaayo sa imong sinultihan!
40026074	Unya nanumpa si Pedro, Silotan pa unta ako sa Dios kon namakak ako! Wala ako makaila nianang tawhana! Unya mituktugaok dayon ang usa ka manok
40026075	ug nahinumdom si Pedro sa giingon ni Jesus kaniya, Sa dili pa motuktugaok ang manok, katulo mo na ako ilimod. Migula si Pedro ug mihilak sa hilabihang kaguol.
40027001	Sayo sa buntag ang tanang kadagkoan sa mga pari ug ang mga namunoan sa mga Judio nagplano sa pagpatay kang Jesus.
40027002	Gigapos nila siya ug gitugyan ngadto kang Pilato, ang Romanhong Gobernador.
40027003	Sa pagkakita ni Judas, ang traydor, nga si Jesus ilang patyon, nagbasol siya ug giuli niya ang katloan ka salapi ngadto sa kadagkoan sa mga pari ug sa mga pangulo sa mga Judio.
40027004	Miingon siya kanila, Nakasala ako sa akong pagtugyan sa dugo sa tawo nga walay sala! Sila mitubag kaniya, Unsa may labot namo niana? Imo na kanang tulubagon.
40027005	Unya gipanglabay ni Judas ang salapi didto sa Templo ug mibiya kanila; unya milakaw siya ug naghikog.
40027006	Gipamunit sa kadagkoan sa mga pari ang salapi ug miingon sila, Salapi kini nga bayad sa kinabuhi ug supak sa atong Balaod ang pagtipig niini sa panudlanan sa Templo.
40027007	Tapos nila kauyoni, gigamit nila ang salapi pagpalit sa uma sa mamumuhat ug kulon aron himoon kini nga lubnganan sa mga langyaw.
40027008	Busa kadtong umaha ginganlag Uma nga Gibayrag Dugo hangtod karon.
40027009	Busa natuman ang giingon ni propeta Jeremias: Gikuha nila ang katloan ka salapi, ang kantidad nga giuyonan sa mga tawo sa Israel nga maoy gibayad sa pagpalit kaniya.
40027010	Gigamit nila kini aron pagpalit sa uma sa mamumuhat ug kulon sumala sa gisugo sa Ginoo kanako.
40027011	Si Jesus nagtindog atubangan sa Romanhong Gobernador ug gipangutana siya sa Gobernador, Ikaw ba ang hari sa mga Judio? Si Jesus mitubag, Gisulti nimo.
40027012	Apan wala niya tubaga ang mga sumbong sa kadagkoan sa mga pari ug sa mga punoan sa mga Judio.
40027013	Busa miingon si Pilato kaniya, Wala ka ba makadungog sa tanan nilang mga sumbong batok kanimo?
40027014	Apan wala motubag si Jesus bisag usa ka pulong, busa natingala pag-ayo ang Gobernador.
40027015	Matag Kasaulogan sa Pagsaylo, nabatasan sa Gobernador ang pagbuhig usa ka binilanggo nga pinangayo sa mga tawo.
40027016	Niadtong panahona may bantogang binilanggo nga ginganlag Barabas.
40027017	Sa nagkatigom na ang mga tawo, nangutana si Pilato kanila, Kinsa may inyong gusto nga akong buhian? Si Barabas ba o si Jesus nga ginganlag Mesiyas?
40027018	Nangutana si Pilato niini kay nasayod man siya nga ilang gitugyan si Jesus kaniya tungod sa kasina.
40027019	Samtang naglingkod si Pilato didto sa lawak-hukmanan, nagpadala kaniyag mensahe ang iyang asawa nga nag-ingon, Ayaw paghilabti kanang tawhana nga walay sala kay nasamok ako pag-ayo tungod sa akong damgo mahitungod kaniya.
40027020	Gidani sa kadagkoan sa mga pari ug sa mga pangulo sa mga Judio ang mga tawo sa pagpangayo kang Pilato nga buhian niya si Barabas ug ipapatay si Jesus.
40027021	Unya nangutana pag-usab ang Gobernador kanila, Kinsa man niining duha ang inyong gusto nga akong buhian? Sila mitubag, Si Barabas!
40027022	Si Pilato nangutana kanila, Unya, unsa may akong buhaton kang Jesus nga ginganlag Mesiyas? Silang tanan nanubag, Ilansang sa krus!
40027023	Unsa may iyang sala? nangutana si Pilato. Apan sa makusog nga tingog naninggit sila, Ilansang siya sa krus!
40027024	Sa pagkakita ni Pilato nga wala siyay mahimo ug malagmit mahitabo ang dakong kagubot, mikuha siyag tubig ug nanghunaw atubangan sa mga tawo ug miingon, Wala akoy labot sa dugo niining tawhana! Inyo kining gusto!
40027025	Unya ang tanang mga tawo nanubag kaniya, Kami ug ang among mga anak maoy dat-ogi sa silot sa iyang dugo!
40027026	Unya gibuhian ni Pilato si Barabas apan gipalatos niya si Jesus ug gitugyan aron ilansang sa krus.
40027027	Unya gidala si Jesus sa mga sundalo ngadto sa palasyo ni Pilato nga Gobernador ug didto gialirongan siya sa mga sundalo.
40027028	Gihuboan nila si Jesus sa iyang bisti ug gisul-oban sa bisting dagtom-pula.
40027029	Ug naghimo silag korona gikan sa mga sangang tunokon ug gipahaom nila kini sa iyang ulo. Gipakuptan nila sa iyang tuong kamot ang usa ka bugang. Nangluhod sila sa iyang atubangan ug gibugalbugalan siya. Miingon sila, Mabuhi ang Hari sa mga Judio!
40027030	Unya gilud-an nila siya ug gikuha nila ang lipak ug gibunal sa iyang ulo.
40027031	Human nila bugalbugali si Jesus gihukasan nila siya sa bisting dagtom-pula ug gisul-oban sa iyang kaugalingong bisti unya gidala sa gawas aron ilansang sa krus.
40027032	Sa ilang pagpanggula sa siyudad hisugatan nila ang usa ka tawo nga ginganlag Simon nga taga-Cirene ug gipugos nila siya sa pagpas-an sa krus ni Jesus.
40027033	Unya miabot sila sa usa ka dapit nga ginganlag Golgota, nga sa ato pa, Ang Dapit sa Kalabera.
40027034	Didto ila siyang gitunolag bino nga sinagolag apdo aron iyang imnon. Apan tapos niya tilawi kini, wala siya moinom niini.
40027035	Unya gilansang nila siya sa krus ug gibahinbahin nila ang iyang sapot pinaagi sa ripa.
40027036	Tapos nanglingkod sila ug nagbantay kaniya.
40027037	Ibabaw sa iyang ulo gibutang nila ang karatola sa sumbong batok kaniya: Mao kini si Jesus, ang Hari sa mga Judio.
40027038	Unya tupad kang Jesus gilansang nila sa laing duha ka krus ang duha ka tulisan, ang usa sa iyang tuo ug ang usa sa iyang wala.
40027039	Ang mga tawo nga nanglabay nagpanglingo ug gibiaybiay nila si Jesus:
40027040	Ikaw ba kadtong moguba sa Templo ug motukod niini pag-usab sulod sa tulo ka adlaw? Kon ikaw ang Anak sa Dios, luwasa ang imong kaugalingon ug kanaog sa krus!
40027041	Gibugalbugalan usab siya sa kadagkoan sa mga pari ug sa mga magtutudlo sa Balaod ug sa mga namunoan sa mga Judio. Sila miingon,
40027042	Giluwas niya ang uban apan dili siya makaluwas sa iyang kaugalingon! Kon tinuod nga siya ang Hari sa Israel kinahanglang manaog siya sa krus karon dayon aron motuo kita kaniya!
40027043	Misalig siya nga ubanan siya sa Dios ug miingon nga siya Anak sa Dios. Tan-awon kuno nato kon luwason ba siya sa Dios karon!
40027044	Ug bisan ang mga tulisan nga gilansang uban kaniya mibiaybiay usab kaniya.
40027045	Sa pagkaudtong tutok, mitabon sa tibuok yuta ang kangitngit nga milungtad ug tulo ka oras.
40027046	Ug sa pagkaalas tres sa hapon mituaw si Jesus, Eli, Eli, lama sabachthani? nga sa ato pa, Dios ko, Dios ko, nganong gibiyaan mo ako?
40027047	Ang ubang mga tawo nga nagbarog didto nakadungog kaniya ug miingon sila, Nagtawag siya kang Elias!
40027048	Dihadiha usa kanila ang midagan aron pagkuhag espongha nga iyang gihumod sa baratohong bino ug gitaod sa tumoy sa usa ka bugang ug gitunol ngadto kang Jesus aron ipainom kaniya.
40027049	Apan may miingon, Ayaw una, tan-awon nato kon moanhi ba si Elias aron pagluwas kaniya!
40027050	Unya si Jesus misinggit pag-usab ug namatay.
40027051	Unya ang tabil sa Templo nagisi gikan sa taas ngadto sa ubos. Nauyog ang yuta ug nangapikas ang mga bato.
40027052	Ang mga lubnganan nangaabli ug daghan sa nangamatay na nga katawhan sa Dios ang nangabanhaw ug nanggula sa ilang lubnganan. Miadto sila sa Balaang Siyudad human mabanhaw si Jesus ug didto nakit-an sila sa daghang mga tawo.
40027054	Sa diha nga ang opisyal ug ang iyang mga sundalo nga nagbantay kang Jesus nakamatikod sa linog ug sa tanan nga nahitabo, nangahadlok sila pag-ayo ug miingon, Siya gayod ang Anak sa Dios!
40027055	Sa dili layo kaayo, didtoy daghang babaye nga nagtan-aw. Nag-alagad sila kang Jesus ug mikuyog kaniya gikan sa Galilea.
40027056	Uban kanila mao si Maria Magdalena, si Maria nga inahan ni Santiago ug ni Jose ug ang asawa ni Sebedeo.
40027057	Sa pagkangitngit na, miabot si Jose nga taga-Arimatea. Adunahan siya ug usa usab ka sumusunod ni Jesus.
40027058	Miadto siya kang Pilato ug gipangayo niya ang lawas ni Jesus. Ug mimando si Pilato nga ipahatag kini kaniya.
40027059	Busa gikuha kini ni Jose ug giputos niya sa usa ka bag-ong habol nga lino.
40027060	Gipahimutang niya kini sa iyang kaugalingong lubnganan nga bag-o pa lamang gilungag diha sa usa ka dako kaayong bato. Unya giligid niya ang usa ka dakong bato aron isira sa pultahan sa lubnganan ug milakaw siya.
40027061	Si Maria Magdalena ug ang laing Maria naglingkod didto nga nagtan-aw atbang sa lubnganan.
40027062	Pagkasunod adlaw nga mao ang Adlawng Igpapahulay, ang kadagkoan sa mga pari ug ang mga Pariseo nakigkita kang Pilato.
40027063	Miingon sila, Sir, nahinumdom kami nga sa buhi pa kadtong bakakon, miingon siya, 'Mabanhaw ako sa ikatulo ka adlaw.'
40027064	Busa pabantayi pag-ayo ang lubong hangtod sa ikatulo ka adlaw aron dili makawat sa iyang mga tinun-an ang iyang lawas ug manugilon nga nabanhaw siya. Kining ulahing bakak mahimo unyang mas daotan kay sa unang bakak.
40027065	Busa miingon si Pilato kanila, Pagdala kamog guwardiya ug guwardiyahi ninyo pag-ayo ang iyang lubong.
40027066	Busa nanglakaw sila ug aron pagsiguro nga walay makahilabot sa lubong, ilang gipalig-unan ang sira sa lubong ug gipaguwardiyahan.
40028001	Unya milabay ang adlaw nga Igpapahulay. Sa pagkakaadlawon sa Adlawng Domingo, si Maria Magdalena ug ang laing Maria nangadto aron pagtan-aw sa lubnganan.
40028002	Unya sa kalit dihay kusog nga linog ug usa ka anghel sa Ginoo ang mikunsad gikan sa langit; giligid niya ang bato ug milingkod siya niini.
40028003	Sama sa kilat ang iyang panagway ug puti kaayo ang iyang bisti.
40028004	Nangurog ang mga guwardiya tungod sa hilabihang kahadlok kaniya ug nakuyapan sila.
40028005	Unya ang anghel miingon sa mga babaye, Ayaw kamo kahadlok! Nasayod ako nga nangita kamo kang Jesus nga gilansang sa krus.
40028006	Wala na siya dinhi; nabanhaw siya sumala gayod sa iyang giingon. Dali kamo ug tan-awa ang dapit nga gilubngan kaniya.
40028007	Unya adtoa dayon ug sultihi ang iyang mga tinun-an nga nabanhaw siya ug nag-una kanila karon ngadto sa Galilea. Didto ikahibalag nila siya. Hinumdomi ang akong giingon kaninyo.
40028008	Busa midali sila pagbiya sa lubnganan nga may kahadlok uban ang dakong kalipay. Nanagan sila aron pagbalita sa iyang mga tinun-an.
40028009	Unya sa kalit misugat si Jesus kanila ug miingon, Ang kalinaw mag-uban kaninyo. Miduol sila kaniya ug mihikap sa iyang mga tiil ug misimba kaniya.
40028010	Si Jesus miingon kanila, Ayaw kamo kahadlok; adtoa ang akong kaigsoonan ug paadtoa sila sa Galilea. Didto makita nila ako.
40028011	Samtang nanglakaw ang mga babaye, pipila sa mga sundalo nga nagbantay sa lubnganan namauli sa siyudad ug gisuginlan nila ang kadagkoan sa mga pari sa tanan nga nahitabo.
40028012	Unya ang kadagkoan sa mga pari nakigtagbo sa mga pangulo sa mga Judio aron pagplano sa ilang buhaton. Ug ang mga sundalo gihatagan nila ug daghang kuwarta
40028013	ug giingnan, Ipanugilon ninyo nga sa pagkagabii ang iyang mga tinun-an miadto sa lubnganan ug gikawat nila ang iyang lawas samtang nangatulog kamo.
40028014	Ug kon kini mahibaw-an sa Gobernador, kami nay mag-igo pagsulti kaniya ug wala na kamoy angay kabalak-an.
40028015	Gidawat sa mga guwardiya ang kuwarta ug ilang gituman ang gisugo kanila. Hangtod karon mao kini ang balita nga gipakaylap sa mga Judio.
40028016	Ang napulog-usa ka tinun-an miadto sa Galilea didto sa bungtod nga paadtoan kanila ni Jesus.
40028017	Ug sa ilang pagkakita kaniya, gisimba nila siya apan ang pipila kanila nagduhaduha.
40028018	Miduol si Jesus ug miingon kanila, Gihatag kanako ang tanang gahom sa langit ug sa yuta.
40028019	Tungod niini, sa inyong pagpanglakaw himoa nga akong mga tinun-an ang tanang katawhan sa tibuok kalibotan. Bunyagi sila sa ngalan sa Amahan, sa Anak ug sa Espiritu Santo
40028020	ug tudloi sila pagtuman sa tanan nga akong gisugo kaninyo. Ug hinumdomi! Ako mag-uban kaninyo sa kanunay hangtod sa kataposan sa kalibotan.
41001001	Mao kini ang Maayong Balita mahitungod kang Jesu-Cristo, ang Anak sa Dios.
41001002	Nagsugod kini sumala sa gisulat ni propeta Isaias: "Ania ang akong sinugo nga ipadala ko una kanimo aron andamon niya ang imong agian.
41001003	May nagsinggit didto sa kamingawan, ‘Andama ninyo ang dalan alang sa Ginoo; himoa ninyong tul-id ang iyang agian!’ "
41001004	Busa namunyag si Juan sa mga tawo didto sa kamingawan ug nagwali, "Hinulsoli ug biyai ang inyong mga sala ug pagpabunyag kamo ug pasayloon kamo sa Dios."
41001005	Ang tibuok lalawigan sa Judea ug sa siyudad sa Jerusalem nangadto kang Juan aron sa pagpamati kaniya. Gisugid nila ang ilang mga sala ug gibunyagan sila ni Juan didto sa Suba sa Jordan.
41001006	Ang bisti ni Juan hinimo gikan sa balhibo sa kamelyo, panit ang iyang bakos ug ang iyang pagkaon dulon ug dugos.
41001007	Miingon siya sa katawhan, "Ang tawo nga moanhi sunod kanako mas gamhanan kay kanako. Dili ako takos bisan sa paghubad sa higot sa iyang sandalyas.
41001008	Namunyag ako kaninyo sa tubig apan siya magbunyag kaninyo sa Espiritu Santo."
41001009	Wala madugay, miabot si Jesus gikan sa Nazaret sa lalawigan sa Galilea ug gibunyagan siya ni Juan didto sa Suba sa Jordan.
41001010	Sa pagkawas ni Jesus gikan sa tubig, nakita niya ang langit nga naabli ug mikunsad kaniya ang Espiritu sa dagway sa usa ka salampati.
41001011	Unya may tingog gikan sa langit nga nag-ingon, "Ikaw ang pinangga kong Anak. Nahimuot ako pag-ayo kanimo."
41001012	Dihadiha gipaadto si Jesus sa Espiritu Santo ngadto sa kamingawan.
41001013	Nagpabilin siya didto ug 40 ka adlaw ug gitintal siya ni Satanas. Didto may mga ihalas nga mananap. May mga anghel usab nga miatiman kaniya.
41001014	Sa dihang nabilanggo na si Juan, miadto si Jesus sa Galilea ug nagsangyaw sa Maayong Balita sa Dios.
41001015	Miingon siya, "Miabot na gayod ang panahon nga maghari na ang Dios! Busa hinulsoli ug biyai ang inyong mga sala ug tuohi ninyo ang Maayong Balita!"
41001016	Samtang naglakaw si Jesus sa daplin sa Lanaw sa Galilea, nakita niya ang magsoong mananagat, si Simon ug si Andres nga namukot.
41001017	Unya miingon si Jesus kanila, "Kuyog kamo kanako ug tudloan ko kamo sa pagpanagat ug mga tawo."
41001018	Dihadiha gibiyaan nila ang ilang mga pukot ug mikuyog kaniya.
41001019	Mipadayon si Jesus sa unahan ug nakita niya si Santiago ug si Juan nga mga anak ni Sebedeo. Didto sila sa ilang sakayan nag-andam sa ilang mga pukot.
41001020	Sa pagkakita ni Jesus kanila, gidapit niya sila sa pagsunod kaniya. Busa gibiyaan nila ang ilang amahan didto sa sakayan uban sa mga sinuholan ug mikuyog sila kang Jesus.
41001021	Unya miabot sila sa lungsod sa Capernaum. Pag-abot sa Adlawng Igpapahulay misulod si Jesus sa sinagoga ug nagtudlo.
41001022	Ang mga tawo nga nakabati kaniya natingala tungod sa iyang pagpanudlo nga may awtoridad ug dili sama sa mga magtutudlo sa Balaod.
41001023	Unya may tawo nga giyawaan nga misulod sa sinagoga ug misinggit,
41001024	"Unsay imong tuyo kanamo, Jesus nga Nazaretnon? Mianhi ka ba aron paglaglag kanamo? Nakaila ako nga ikaw mao ang Balaang Sinugo sa Dios!"
41001025	Apan gibadlong ni Jesus ang yawa, "Hilom! Gula nianang tawhana!"
41001026	Gipakurog sa yawa ang tawo, unya misinggit kinig kusog ug migula.
41001027	Hilabihang kahibulong sa mga tawo nga nagpangutan-anay, "Unsa ba kini? Bag-ong pagtulon-an? Kining tawhana adunay gahom sa pagsugo sa mga yawa ug sila motuman kaniya!"
41001028	Busa mikaylap dayon sa tanang dapit sa Galilea ang balita mahitungod kang Jesus.
41001029	Gikan sa sinagoga miadto dayon si Jesus sa balay ni Simon ug ni Andres. Kauban niya si Santiago, si Juan ug ang ubang tinun-an.
41001030	Niining higayona, ang ugangang babaye ni Simon gihilantan ug naghigda. Sa pag-abot gayod ni Jesus didto, gisuginlan dayon siya mahitungod sa masakiton.
41001031	Giduol siya ni Jesus, gikuptan ang iyang kamot ug gipabangon. Dihadiha gihuwasan sa hilanat ang masakiton ug unya misilbi siya kanila.
41001032	Sa pagsalop na sa adlaw, gidala sa mga tawo ngadto kang Jesus ang tanang masakiton ug ang mga giyawaan.
41001033	Ang tanang tawo sa lungsod nagpundok didto sa atubangan sa balay.
41001034	Unya giayo ni Jesus ang daghang mga tawo nga nag-antos sa nagkalainlaing mga sakit. Gipagula usab niya ang daghang mga yawa gikan sa mga giyawaan. Wala niya tugoti ang mga yawa sa pagsulti kay nakaila man sila kaniya.
41001035	Kaadlawon pa gani, mibangon na si Jesus ug migawas sa balay. Miadto siya sa usa ka dapit nga mingaw ug nag-ampo didto.
41001036	Apan si Simon ug ang mga kauban nangita kaniya.
41001037	Nakit-an nila siya ug giingnan, "Ang tanan nangita kanimo."
41001038	Apan mitubag si Jesus, "Mangadto kita sa silingang mga lungsod. Kinahanglan sangyawan ko usab sila. Mianhi ako alang niining maong katuyoan."
41001039	Busa gilibot ni Jesus ang tibuok Galilea. Nagwali siya sulod sa mga sinagoga ug gipagula niya ang mga yawa gikan sa mga giyawaan.
41001040	May usa ka sanlahon nga miduol kang Jesus, miluhod ug mihangyo sa iyang panabang. Siya miingon, "Kon buot nimo, makahinlo ka kanako."
41001041	Naluoy si Jesus sa sanlahon busa iyang gihikap siya ug giingnan, "Buot ko. Busa mahinlo ka!"
41001042	Dihadiha naayo ug nahinlo ang sanlahon.
41001043	Unya gipalakaw siya ni Jesus ug higpit nga gipahimangnoan,
41001044	"Ayaw gayod kini isugilon kang bisan kinsa! Adtoa hinuon dayon ang pari ug pagpahiling kaniya. Unya paghalad sumala sa gisugo ni Moises aron pagmatuod sa katawhan nga naayo ka na."
41001045	Apan milakaw ang tawo ug nanugilon hinuon sa tanang katawhan mahitungod sa nahitabo. Hilabihan gayod niyang panugilon nga tungod niini si Jesus dili na makapasayasaya pagsulod sa lungsod. Didto na lamang siya sa mga hilit nga dapit ug sa gihapon nangadto kaniya ang mga tawo gikan sa nagkalainlaing dapit.
41002001	Paglabay sa pipila ka adlaw mipauli si Jesus sa Capernaum ug nadungog nga nahiuli na siya sa ila.
41002002	Busa nanugok ang daghan kaayong mga tawo nga tungod niini naghuot sila bisan gani diha duol sa pultahan. Samtang si Jesus nagwali sa Maayong Balita ngadto kanila,
41002003	may nangabot nga nagdalag usa ka paralitiko nga giyayongan sa upat ka tawo.
41002004	Tungod sa kadaghan sa mga tawo, wala sila makaduol kang Jesus. Busa giukab nila ang usa ka bahin sa atop sa tungod gayod ni Jesus ug ilang gitunton ang paralitiko nga naghigda sa iyang higdaanan.
41002005	Nakita ni Jesus nga dako kaayo ang ilang pagtuo kaniya busa miingon siya sa paralitiko, "Anak, gipasaylo na ang imong mga sala."
41002006	May pipila ka mga magtutudlo sa Balaod nga naglingkod didto nga miingon sa ilang kaugalingon,
41002007	"Nganong nangahas man siya pagpasipala sa Dios? Walay tawo nga makapasaylog sala, gawas sa Dios lamang!"
41002008	Apan nasabtan dayon ni Jesus ang ilang gihunahuna busa miingon siya kanila, "Nganong naghunahuna man kamo niana?
41002009	Hain may mas sayon: ang pag-ingon ba ngadto sa paralitiko, ‘Ang imong mga sala gipasaylo na,’ o ang pag-ingon, ‘Bangon, dad-a ang imong gihigdaan ug lakaw’?
41002010	Karon, ipaila ko kaninyo nga ang Anak sa Tawo adunay gahom dinhi sa yuta sa pagpasaylog sala." Busa miingon siya sa paralitiko,
41002011	"Bangon, dad-a ang imong gihigdaan ug pauli sa inyo!"
41002012	Samtang nagtan-aw silang tanan, mibangon ang paralitiko, gipunit niya ang iyang gihigdaan ug midali paglakaw. Tungod niini hilabihan ang katingala sa mga tawo ug gidayeg nila ang Dios. Sila miingon, "Sukad masukad karon pa kita makakitag hitabo nga sama niini!"
41002013	Mibalik na usab si Jesus sa daplin sa Lanaw sa Galilea. May panon sa katawhan nga midugok kaniya ug gitudloan niya sila.
41002014	Unya samtang naglakaw siya, nakita niya ang usa ka kobrador sa buhis nga si Levi, anak ni Alfeo. Naglingkod siya didto sa iyang opisina. Miingon si Jesus kaniya, "Sunod kanako." Mitindog si Levi ug misunod kaniya.
41002015	Daghan ang nanunod kang Jesus. Unya samtang nagkaon siya didto sa balay niya dihay mga maniningil sa buhis ug mga makasasala nga nakigsalo kaniya ug sa iyang mga tinun-an.
41002016	Sa maong dapit may mga magtutudlo sa Balaod nga mga Pariseo ug nakita nila si Jesus nga nakigsalo niining mga maniningil sa buhis ug sa mga makasasala. Busa nangutana sila sa mga tinun-an ni Jesus, "Nganong nakigsalo man siya sa mga maniningil sa buhis ug sa mga makasasala?"
41002017	Nakadungog si Jesus kanila ug mitubag, "Wala magkinahanglan ug mananambal ang mga tawo nga maayog lawas kondili ang mga masakiton lamang. Wala ako moanhi sa pagdapit sa mga matarong kondili sa mga makasasala."
41002018	Usa ka higayon niana, nagpuasa ang mga sumusunod ni Juan nga Magbubunyag ug ang mga Pariseo. Ug may pipila ka mga tawo nga miadto kang Jesus ug nangutana kaniya, "Nganong nagpuasa man ang mga tinun-an ni Juan nga Magbubunyag ug ang mga tinun-an sa mga Pariseo, apan ang imong mga tinun-an wala?"
41002019	Mitubag si Jesus, "Magpuasa ba diay ang mga dinapit sa kombira sa kasal samtang ang pamanhonon uban pa kanila? Dili gayod!
41002020	Apan kon kuhaon na ang pamanhonon, anha pa sila magpuasa.
41002021	"Walay mogamit ug bag-ong panapton aron itapak sa gisi sa daang bisti. Kay kon buhaton niya kini, ang bag-ong panapton makagisi sa daang bisti ug mosamot kadako ang gisi.
41002022	Ug walay magsulod ug bag-ong bino diha sa daang sudlanan nga panit tungod kay ang bag-ong bino makagisi sa daang sudlanan ug unya madaot ang sudlanan ug mausik ang bino. Busa kinahanglan nga bag-ong panit ang gamiton alang sa bag-ong bino!"
41002023	Usa niana ka Adlawng Igpapahulay, miagi si Jesus ug ang iyang mga tinun-an sa kaumahan sa trigo. Samtang naglakaw sila, ang iyang mga tinun-an nangutlo ug mga uhay sa trigo.
41002024	Busa ang mga Pariseo miingon kang Jesus, "Tan-awa ra, supak sa atong Balaod kining gibuhat sa imong mga tinun-an sa Adlawng Igpapahulay!"
41002025	Si Jesus mitubag, "Wala ba kamo makabasa sa gibuhat ni David sa dihang gigutom siya ug ang iyang mga kauban?
41002026	Misulod siya sa balay sa Dios ug mikaon sa pan nga gihalad sa Dios. Kini nahitabo sa panahon nga si Abiatar mao ang Pangulong Pari. Sumala sa atong Balaod, ang mga pari lamang maoy makakaon niining pan nga hinalad apan si David mikaon niini ug iya pa ganing gipakaon ang iyang mga kauban."
41002027	Unya miingon si Jesus, "Ang Adlawng Igpapahulay gibuhat alang sa tawo. Apan wala buhata ang tawo alang sa Adlawng Igpapahulay.
41002028	Busa ang Anak sa Tawo maoy magbuot sa angayng buhaton bisan sa Adlawng Igpapahulay."
41003001	Unya miadto na usab si Jesus sa sinagoga ug didtoy tawo nga kimay ang kamot.
41003002	May mga tawo usab didto nga naniid pag-ayo kon ayohon ba ni Jesus ang maong tawo sa Adlawng Igpapahulay aron aduna silay ikasumbong batok kaniya.
41003003	Si Jesus miingon sa tawo nga kimay. "Dali ngari!"
41003004	Unya iyang gipangutana ang mga tawo, "Unsa bay gitugot sa atong Balaod nga angay buhaton sa Adlawng Igpapahulay? Ang pagtabang ba o ang pagdaot? Ang pagluwas ba sa kinabuhi sa tawo o ang pagpatay?" Apan wala sila motubag.
41003005	Gitan-aw sila ni Jesus uban ang kalagot ug kasubo tungod sa ilang pagkagahig ulo. Unya iyang giingnan ang tawo, "Ituy-od ang imong kamot." Ug gituy-od sa tawo ang iyang kamot ug naayo kini.
41003006	Busa namiya sa sinagoga ang mga Pariseo ug nakigkita dayon sa mga sakop sa pundok ni Herodes ug naglaraw sila sa pagpatay kang Jesus.
41003007	Si Jesus ug ang iyang mga tinun-an nangadto sa Lanaw sa Galilea ug gisunod siya sa usa ka dakong panon sa mga tawo. Kining mga tawhana gikan sa Galilea, sa Judea,
41003008	sa Jerusalem, sa mga dapit nga sakop sa Edumea ingon man sa tabok sa Jordan ug sa kasikbit nga mga dapit sa siyudad sa Tiro ug sa Sidon. Nangadto sila kang Jesus kay nakadungog man sila sa mga butang nga iyang gibuhat.
41003009	Gisugo ni Jesus ang iyang mga tinun-an sa pag-andam ug sakayan alang kaniya kay basin unyag mapiit siya sa daghan kaayong mga tawo.
41003010	Daghang mga tawo ang iyang giayo ug tungod niana ang tanan nga may balatian nag-ilogay pagduol aron makahikap kaniya.
41003011	Sa dihang nakita si Jesus sa mga tawong giyawaan, nanghapa sila sa iyang atubangan ug naninggit, "Ikaw mao ang Anak sa Dios!"
41003012	Apan higpit nga gipahimangnoan sila ni Jesus nga dili nila ipanugilon kon kinsa siya.
41003013	Unya mitungas si Jesus sa bungtod ug gitawag niya ang mga tawo nga buot niyang pilion. Nanuol sila kaniya.
41003014	Nagpili siyag napulog-duha nga iyang gitawag ug mga apostoles. Miingon siya kanila, "Gipili ko kamo aron makig-uban kanako. Unya ipadala ko kamo aron pagwali
41003015	ug makabaton kamog gahom sa pag-abog sa mga yawa."
41003016	Mao kini sila ang napulog-duha nga gipili ni Jesus: si Simon nga ginganlan niyag Pedro;
41003017	ang mga anak ni Sebedeo, si Santiago ug si Juan, nga ginganlan niyag Boanerges, sa ato pa, "Mga Anak sa Dalugdog";
41003018	si Andres, si Felipe, si Bartolome, si, si Tomas, si Santiago nga anak ni Alfeo, si Tadeo, si Simon nga Cananeo
41003019	ug si Judas Iscariote nga nagbudhi kaniya.
41003020	Unya misulod si Jesus sa usa ka balay ug nagkatigom na usab didto ang dakong panon sa katawhan. Tungod niini si Jesus ug ang iyang mga tinun-an wala nay higayon sa pagpangaon.
41003021	Sa pagkasayod niini sa iyang mga kabanay, nangadto sila aron pagkuha kaniya kay nabalitaan man nila nga nabuang siya.
41003022	Unya ang pipila ka mga magtutudlo sa Balaod nga nangabot gikan sa Jerusalem miingon, "Anaa kaniya si Beelsebul! Ang pangulo sa mga yawa maoy naghatag kaniyag gahom sa paghingilin sa mga yawa!"
41003023	Tungod niini gipaduol ni Jesus ang mga tawo ug gisuginlan niya silag mga sambingay: "Unsaon man ni Satanas paghingilin kang Satanas?
41003024	Kon ang mga tawo sa usa ka nasod mag-unay pag-away, mapukan kanang nasora.
41003025	Kon ang mga sakop sa usa ka panimalay mabahin ug mag-unay pag-away, mabungkag gayod kanang panimalaya.
41003026	Busa kon ang gingharian ni Satanas magkabahinbahin, dili kini molungtad kondili mapukan ug matapos hinuon."
41003027	"Walay makasulod sa balay sa usa ka tawo nga kusgan ug makakawat sa iyang mga kabtangan gawas kon iya unang gaposon ang tawo nga kusgan. Unya makahimo na siya pagkawat sa mga butang sa maong tawo."
41003028	"Timan-i ninyo kini: mapasaylo ang mga tawo sa tanan nilang mga sala ug sa tanang daotan nilang sulti.
41003029	Apan ang tawo nga nagpasipala sa Espiritu Santo dili gayod mapasaylo kay nakabuhat man siyag sala nga dili gayod mapapas." (
41003030	Gisulti kini ni Jesus kay may pipila man gud ka tawo nga miingon nga siya giyawaan.)
41003031	Unya miabot ang inahan ug ang mga igsoong lalaki ni Jesus. Didto sila sa gawas sa balay ug nagpasugo nga buot sila makigkita kaniya.
41003032	Naglingkod libot kang Jesus ang pundok sa mga tawo ug miingon sila kaniya, "Ang imong inahan ug mga igsoon atua sa gawas ug buot sila makigkita kanimo."
41003033	Si Jesus mitubag, "Kinsa ba ang akong inahan ug mga igsoon?"
41003034	Unya mitan-aw si Jesus sa mga tawo nga nag-alirong kaniya ug miingon, "Ania ang akong inahan ug mga igsoon.
41003035	Kay kinsa kadtong nagtuman sa gisugo sa Dios mao ang akong mga igsoon ug akong inahan."
41004001	Unya misugod na usab si Jesus sa pagpanudlo didto sa daplin sa Lanaw sa Galilea. Daghan kaayo ang mga tawo nga mialirong kaniya ug tungod niini misakay si Jesus sa usa ka sakayan ug milingkod samtang ang katawhan nagbarog didto sa lapyahan.
41004002	Daghang mga butang ang iyang gitudlo kanila pinaagi sa mga sambingay. Usa sa iyang gitudlo kanila mao kini:
41004003	"Pamati kamo! May usa ka tawo nga miadto sa uma aron pagpugas.
41004004	Sa iyang pagsabod, may mga binhi nga nahulog sa daplin sa agianan ug miabot ang mga langgam ug gipangtuka kini.
41004005	Ang ubang binhi nahulog sa yuta nga batoon ug tungod kay mabaw ra man ang yuta dali ra kining miturok.
41004006	Apan sa dihang nainitan na pag-ayo sa adlaw ang bag-ong turok, nalawos kini ug kay wala man makagamot pag-ayo, nalaya.
41004007	Ang ubang binhi nahulog sa dapit sa mga tunokong sagbot. Unya mitubo ang mga tunokong sagbot ug milumos sa mga tanom. Tungod niini wala sila makapanguhay.
41004008	Apan may mga binhi nga nahulog sa maayong yuta ug miturok, mitubo ug namunga. May nanguhay ug tag-30, ang uban tag-60 ug ang uban tag-100 ."
41004009	Ug unya miingon si Jesus, "Kon duna kamoy dalunggan, pamati!"
41004010	Sa nag-inusara na si Jesus, pipila niadtong nakabati sa iyang pagpanudlo miduol kaniya uban sa napulog-duha ka tinun-an ug mihangyo kaniya sa paghatag ug katin-awan niadtong mga sambingay.
41004011	Si Jesus mitubag, "Gipadayag na sa Dios kaninyo ang mga tinago sa iyang Gingharian. Apan alang sa uban nga anaa sa gawas, ang kamatuoran gipadayag ingon nga mga sambingay.
41004012	Tungod niana, ‘Bisan ug magtan-aw pa sila, dili sila makakita; ug bisag mamati sila, dili sila makasabot; kay tingali unyag mamalik sila sa Dios ug pasayloon niya sila.’ "
41004013	Unya nangutana si Jesus kanila, "Wala ba ninyo masabti ang sambingay? Nan, unsaon man ninyo pagkasabot sa ubang sambingay?
41004014	Ang gisabod sa magpupugas mao ang mensahe sa Dios.
41004015	Usahay ang binhi nga mao ang mensahe mahulog sa agianan. Sama kini sa mga tawo nga makadungog sa mensahe apan moabot si Satanas ug mosakmit sa mensahe nga gipugas diha kanila.
41004016	Ang nahitabo sa mga binhi nga mahulog sa yutang batoon sama niini: May mga tawo nga makadungog sa mensahe ug modawat dayon niini sa dakong kahinangop.
41004017	Apan dili kini makagamot diha kanila busa dili sila mopadayon. Unya pag-abot sa mga kalisdanan ug mga paglutos tungod sa mensahe, mobiya dayon sila.
41004018	Ang ubang tawo sama sa binhi nga gipugas sa dapit sa mga tunokong sagbot. Mao kini sila ang makadungog sa mensahe
41004019	apan ang mga kabalaka niining kinabuhia, ang gugma sa bahandi ug ang nagkalainlaing matang sa mga pangandoy mopatigbabaw ug molumos sa mensahe busa dili kini makapamunga.
41004020	Apan ang ubang mga tawo sama sa mga binhi nga gipugas sa maayong yuta. Makadungog sila sa mensahe, modawat niini ug mamunga: ang uban 30 ka buok, ang uban 60 ka buok ug ang uban 100 ka buok."
41004021	Ug mipadayon si Jesus sa pag-ingon, "Dagkotan ba gud ang suga aron lamang tagoan sa ilalom sa gantangan o sa ilalom sa higdaanan? Dili ba ibutang man kini sa tungtonganan?
41004022	Walay tinagoan nga dili mabutyag ug walay gililong nga dili madayag.
41004023	Kon duna kamoy dalunggan, pamati!"
41004024	Ug si Jesus miingon usab kanila, "Matngoni ninyo ang inyong madungog. Ang sukdanan nga inyong gamiton paghukom sa uban mao usab ang gamiton sa paghukom kaninyo ug labaw pa gani.
41004025	Ang tawo nga may iya nang daan hatagan pa gayod. Apan ang walay iya, bisan ang diyutay nga anaa kaniya, kuhaon pa."
41004026	Unya mipadayon si Jesus pagsulti, "Ang paghari sa Dios sama niini: May tawo nga nagsabod ug binhi sa iyang uma.
41004027	Adlaw-adlaw nagpadayon siya sa iyang buluhaton. Miturok ug mitubo ang mga binhi sa paagi nga wala niya hisabti.
41004028	Ang yuta, pinaagi sa kinaiya niini, nagpatubo ug nagpabunga sa mga tanom: maoy mouna ang linghod nga punoan, unya mosunod ang iyang uhay ug unya ang bus-ok nga mga lugas.
41004029	Ug inigkahinog na, galabon kini kay ting-ani na man."
41004030	Unya nangutana si Jesus, "Sa unsa mang butanga ikatandi nato ang paghari sa Dios? Ug unsa mang sambingaya ang gamiton nato pagsaysay niini?
41004031	Sama kini sa liso sa mustasa nga maoy labing gamay nga liso dinhi sa kalibotan.
41004032	Kon itanom kini ug makatubo na, mahimo kining labing dako sa tanang tanom. Managko ang iyang mga sanga ug dinhi magpasilong ug magsalag ang mga langgam."
41004033	Nagwali si Jesus ngadto sa mga tawo ginamit ang daghan pang mga sambingay nga sama niini.
41004034	Wala siyay gisulti kanila nga wala ipaagi sa mga sambingay. Apan kon ang iyang mga tinun-an na lamang ang kauban niya, iyang ipatin-aw kanila ang tanan.
41004035	Ug nianang pagkagabii giingnan ni Jesus ang iyang mga tinun-an, "Manabok kita sa lanaw."
41004036	Busa gibiyaan nila ang panon sa katawhan ug ang mga tinun-an misakay sa sakayan nga gisakyan ni Jesus ug nagkuyog sila. May ubang mga sakayan usab didto.
41004037	Unya mihuros ang usa ka kusog nga unos ug tungod sa dagkong balod nasudlag tubig ang sakayan ug hapit kini mapuno.
41004038	Apan natulog lang si Jesus nga nag-unlan didto dapit sa ulin. Gipukaw siya sa mga tinun-an nga nag-ingon, "Magtutudlo, wala ka ba mabalaka nga hapit na man kita malunod?"
41004039	Mibangon si Jesus ug iyang gipahunong ang hangin ug ang mga balod iyang giingnan, "Hunong!" Ug mihunong ang hangin ug mibanos ang kalinaw.
41004040	Unya miingon si Jesus kanila, "Nganong nalisang man kamo? Wala ba kamoy pagsalig?"
41004041	Apan nahibulong sila pag-ayo ug nagpangutan-anay, "Kinsa man kining tawhana nga bisan gani ang hangin ug ang mga balod motuman man kaniya?"
41005001	Nahiabot sila sa tabok sa Lanaw sa Galilea, didto sa yuta sa Gerasa.
41005002	Sa pagkawas ni Jesus sa sakayan, gisugat siyag usa ka tawo nga gikan sa mga lubnganan.
41005003	Kining tawhana giyawaan ug nagpuyo sa mga lubnganan. Wala nay makagapos kaniya bisan pag kadenahan siya.
41005004	Daghan nang higayon nga gigapos ang iyang tiil ug kamot apan iya lamang gipamugto ang mga kadena ug giguba ang mga posas. Kusgan kaayo siya ug wala gayoy makapugong kaniya.
41005005	Adlaw ug gabii magsuroysuroy siya sa mga lubnganan ug kabungtoran nga magsigig singgit ug magsamadsamad sa iyang lawas pinaagi sa mga bato.
41005006	Layo pa si Jesus sa dihang nakita siya sa tawo nga gisudlan ug daotang espiritu. Midagan siya padulong kang Jesus ug miluhod sa iyang atubangan.
41005007	Unya misinggit siya, "Jesus, Anak sa Labing Halangdon nga Dios, unsa may tuyo mo kanako? Sa ngalan sa Dios, naghangyo ako kanimo, ayaw intawon akog sakita."
41005008	Nagsulti siya niini kay giingnan man siya ni Jesus, "Espiritu nga daotan, gula niining tawhana!"
41005009	Busa nangutana si Jesus kaniya, "Unsa may imong ngalan?" Siya mitubag, "Panon, tungod kay daghan kami."
41005010	Ug nagsigi siyag hangyo kang Jesus nga dili papahawaon ang mga daotang espiritu gikan niadtong dapita.
41005011	Niadtong higayona may usa ka dakong panon sa mga baboy nga nanibsib sa bakilid.
41005012	Mihangyo ang mga daotang espiritu kang Jesus, "Paadtoa kami nianang mga baboy ug pasudla kami kanila."
41005013	Ug iyang gitugotan sila. Migula sa tawo ang mga daotang espiritu ug misulod sa mga baboy. Ug ang tibuok panon sa mga baboy nga mga duha ka libo nanagan pagdulhog ug nangambak sa pangpang ngadto sa lanaw ug nangalumos.
41005014	Ang mga nag-atiman sa mga baboy nanagan ug ilang gisugilon ang nahitabo ngadto sa mga tawo nga nagpuyo sa lungsod ug sa kaumahan. Unya nangadto ang mga tawo aron pagsusi sa nahitabo.
41005015	Miduol sila kang Jesus ug didto nakita nila nga naglingkod ang tawo nga kaniadto giyawaan. May sapot na siya ug gibalikan na sa maayong pangisip ug nangahadlok sila.
41005016	Kadtong nakakita sa nahitabo sa tawo nga giyawaan ug sa mga baboy nanugilon niini sa uban.
41005017	Busa gihangyo nila si Jesus nga mopahawa siya sa ilang dapit.
41005018	Pagsakay ni Jesus sa sakayan, ang tawo nga kaniadto giyawaan nagpakiluoy kaniya nga nag-ingon, "Mahimo bang mouban ko kanimo?"
41005019	Apan wala motugot si Jesus ug miingon hinuon, "Pauli sa imong panimalay ug sultihi sila unsa kadako ang nahimo sa Ginoo kanimo ug unsa siya kamaluluy-on kanimo."
41005020	Busa ang tawo milakaw ug miadto sa Decapolis ug nanugilon mahitungod sa mga butang nga nahimo ni Jesus kaniya. Ug nahibulong pag-ayo ang tanan nga nakabati niini.
41005021	Unya mibalik si Jesus pagtabok sa lanaw ug didto sa daplin sa lanaw may dakong panon sa katawhan nga mialirong kaniya.
41005022	Ug miabot ang usa ka pangulo sa sinagoga niadtong dapita nga ginganlag Jairo. Sa pagkakita niya kang Jesus, mihapa siya sa tiilan ni Jesus.
41005023	Nagpakiluoy siya pag-ayo nga nag-ingon, "Ang akong anak nga babaye nasakit ug naglisod na. Adtoa intawon siya ug hikapa aron mamaayo."
41005024	Ug mikuyog si Jesus kaniya. Daghan kaayong mga tawo ang miuban kaniya ug tungod niini nagdasok sila libot kaniya.
41005025	Dihay usa ka babaye nga nag-antos tungod sa pagsigig dugo sulod na sa napulog-duha ka tuig.
41005026	Gitambalan na siya sa daghang mga doktor. Nahurot na lang ang iyang salapi apan wala gayod moarang-arang ang iyang kahimtang. Migrabe na hinuon kini.
41005027	Nakadungog siya mahitungod kang Jesus busa misuot siya sa katawhan ngadto sa luyo ni Jesus.
41005028	Unya miingon siya sa iyang kaugalingon, "Bisan ug mahikapan ko lamang ang iyang bisti, mamaayo gayod ako."
41005029	Busa iyang gihikap ang bisti ni Jesus ug miundang dayon ang iyang pagsigig dugo ug nabati niya nga naayo siya.
41005030	Dihadiha gibati ni Jesus nga may gahom nga migula kaniya busa milingi siya sa mga tawo ug nangutana, "Kinsay mihikap sa akong bisti?"
41005031	Ang iyang mga tinun-an mitubag, "Nakita nimo nga nagpunsisok kanimo ang mga tawo, unya nganong mangutana ka man kon kinsay mihikap sa imong bisti?"
41005032	Apan nagpadayon si Jesus paglingilingi aron pagsusi kon kinsa gayod ang mihikap niya.
41005033	Tungod sa nahitabo kaniya, ang babaye miduol nga nagkurog sa kahadlok, mihapa sa tiilan ni Jesus ug misugilon sa nahitabo.
41005034	Unya miingon si Jesus kaniya, "Anak, naayo ka gumikan sa imong pagtuo. Pauli nga malinawon kay dili ka na mag-antos."
41005035	Samtang nagsulti si Jesus niini, may mga sinugo nga miabot gikan sa balay ni Jairo ug miingon kaniya, "Patay na ang imong anak, nganong imo pa mang samokon ang Magtutudlo?"
41005036	Wala tagda ni Jesus ang ilang gisulti kaniya. Giingnan hinuon niya si Jairo, "Ayaw kahadlok! Salig lang."
41005037	Unya wala siyay laing gitugotan pagkuyog kaniya gawas kang Pedro ug sa magsoon nga si Santiago ug si Juan.
41005038	Pag-abot nila sa balay ni Jairo nakita ni Jesus ang kaguliyang ug nabati niya ang kusog nga hinilakay ug pagminatay.
41005039	Midayon siya sa balay ug miingon kanila, "Nganong nagkaguliyang ug nanghilak man kamo? Wala mamatay ang bata! Natulog lamang siya."
41005040	Unya gipagula ni Jesus ang mga tawo tungod kay nagbugalbugal man sila kaniya. Ug gidala niya ang amahan ug inahan sa bata ug ang tulo niya ka tinun-an ngadto sa kuwarto nga gihigdaan sa bata.
41005041	Ug iyang gikuptan ang kamot sa bata ug giingnan, "Talitha kumi!" nga sa ato pa, "Inday, bangon!"
41005042	Dihadiha ang bata nga nagpanuigon ug napulog-duha ka tuig mibangon ug milakaw. Ug hilabihan gayod ang ilang kahibulong sa nahitabo!
41005043	Apan sa higpit gipahimangnoan sila ni Jesus sa dili pagsugilon kang bisan kinsa mahitungod niini ug gisugo niya sila nga pakan-on ang bata.
41006001	Si Jesus mibiya niadtong dapita ug mipauli sa iyang lungsod ug mikuyog kaniya ang iyang mga tinun-an.
41006002	Nianang Adlawng Igpapahulay miadto siya sa sinagoga ug nagtudlo sa mga tawo. Daghan ang mga tawo didto. Sa ilang pagkadungog kaniya nahibulong silang tanan. Busa nangutana sila, "Diin man niya hikat-oni kining tanan? Unsa mang matanga sa kaalam kining nabatonan niya? Ug giunsa man niya paghimog mga milagro?
41006003	Dili ba siya mao man ang panday nga anak ni Maria ug igsoon nila ni Santiago, ni Jose, ni Judas ug ni Simon? Dili ba ang iyang mga igsoong babaye ania man dinhi magpuyo?" Tungod niini wala motahod kaniya ang mga tawo.
41006004	Ug miingon si Jesus kanila, "Ang propeta gitahod sa tanang dapit gawas lang sa iyang kaugalingong lungsod, mga kadugo ug banay."
41006005	Wala siya makahimog milagro didto gawas sa paghikap niadtong pipila ka masakiton ug sa pag-ayo kanila.
41006006	Natingala siya sa pagkawala nilay pagtuo. Unya miadto si Jesus sa tanang kasikbit nga balangay ug nagtudlo sa mga tawo.
41006007	Ug gitigom niya ang napulog-duha ka tinun-an ug gipadala nga tinagurha. Unya iyang gihatagan sila ug gahom sa paghingilin sa mga yawa
41006008	ug giingnan sila, "Ayaw kamo pagdalag pagkaon o bag o kuwarta o bisan unsa gawas lamang sa sungkod.
41006009	Pagsandalyas kamo apan ayaw pagdalag laing bisti gawas sa inyong gisul-ob."
41006010	Miingon usab siya kanila, "Sa inyong pag-abot sa lungsod, adto saka sa balay sa nagdapit kaninyo ug ayawg balhin sa laing balay hangtod nga mobiya kamo nianang lungsora.
41006011	Kon mahiadto kamo sa usa ka dapit diin ang mga tawo dili modawat o dili mamati kaninyo, biyai kanang dapita ug itaktak ang abog sa inyong tiil ingon nga pagpasidaan batok kanila."
41006012	Busa nanglakaw sila ug nagwali nga ang mga tawo kinahanglan maghinulsol sa ilang mga sala.
41006013	Ilang gihinginlan ang daghang mga yawa ug gihaplasan nilag lana ug giayo ang daghang mga masakiton.
41006014	Si Hari Herodes nakadungog niining tanan kay nabantog na man ang ngalan ni Jesus. May mga tawo nga miingon, "Nabanhaw si Juan nga Magbubunyag! Mao kini ang hinungdan nga nahimo niya ang mga milagro."
41006015	May miingon usab nga siya mao si Elias. Apan ang uban miingon, "Propeta siya sama sa mga bantogang propeta sa karaang panahon."
41006016	Sa pagkadungog ni Herodes sa gibuhat ni Jesus, siya miingon, "Siya mao si Juan nga Magbubunyag nga akong gipapunggotan, apan nabanhaw."
41006017	Si Herodes mismo nagsugo sa pagpadakop kang Juan ug sa pagpagaid kaniya didto sa bilanggoan. Gihimo niya kini tungod kang Herodias nga iyang gipangasawa bisan ug si Herodias asawa ni Felipe nga iyang igsoon.
41006018	Kay si Juan nagsigi man gud ug badlong kang Herodes, "Dili matarong nga makigpuyo ka sa asawa sa imong igsoon."
41006019	Tungod niini nagdumot si Herodias kang Juan ug naninguha sa pagpatay kaniya. Apan wala siya makahimo niini kay wala man siya tugoti ni Herodes.
41006020	Nahadlok si Herodes kang Juan kay nasayod man siya nga si Juan maayo ug balaan nga tawo busa gipanalipdan niya si Juan. Bisan tuod masamok ang hunahuna ni Herodes inigkabati niya sa tanan nga isulti ni Juan, mamati gihapon siya kaniya.
41006021	Sa kataposan nakahigayon ra gayod si Herodias. Sumad kadto sa adlawng natawhan ni Herodes. Nagkombira siya alang sa tanang kadagkoan sa kagamhanan ingon man sa mga pangulo sa kasundalohan ug sa mga inilang tawo sa Galilea.
41006022	Ang anak nga babaye ni Herodias misulod ug misayaw ug nahimuot si Herodes ug ang iyang mga bisita. Busa ang hari miingon sa dalagita, "Unsa may imong gusto? Ihatag ko kanimo bisag unsay imong pangayoon."
41006023	Ug nanumpa pa gayod siya, "Ihatag ko kanimo ang tanan nga imong pangayoon bisan pag ang katunga sa akong gingharian!"
41006024	Busa migula ang dalagita ug nangutana sa iyang inahan, "Unsa may akong pangayoon?" "Ang ulo ni Juan," mitubag ang inahan.
41006025	Ang dalagita midali pagbalik ngadto sa hari ug miingon, "Ihatag kanako karon dayon ang ulo ni Juan diha sa bandihado."
41006026	Nakapasubo kini pag-ayo sa hari apan wala siya makabalibad tungod sa iyang gipanumpa atubangan sa tanan niyang mga bisita.
41006027	Busa dihadiha nagsugo siyag usa ka sundalo sa pagpunggot sa ulo ni Juan. Miadto ang sundalo sa bilanggoan ug gipunggotan si Juan.
41006028	Unya gidala sa sundalo ang ulo ni Juan nga gibutang sa bandihado ug gihatag ngadto sa dalagita. Gihatag usab kini sa dalagita ngadto sa iyang inahan.
41006029	Sa pagkadungog sa mga tinun-an ni Juan mahitungod niini, miadto sila ug gikuha nila ang iyang lawas ug gilubong.
41006030	Namalik ang mga apostoles kang Jesus ug gisugilon nila kaniya ang tanan nilang nahimo ug natudlo.
41006031	Daghan kaayo ang mga tawo nga nagpulipulig pangabot ug panlakaw. Tungod niini si Jesus ug ang iyang mga tinun-an wala nay higayon bisan gani sa pagpangaon. Busa miingon si Jesus sa iyang mga tinun-an, "Mangadto kita sa dapit nga awaaw aron makapahulay kamog diyutay."
41006032	Busa nanakay sila sa usa ka sakayan ug nangadto sa usa ka dapit nga awaaw.
41006033	Apan daghang mga tawo ang nakakita sa ilang pagbiya ug nailhan dayon sila. Busa ang mga tawo sa tanang lungsod nanagan paingon sa dapit nga adtoan ni Jesus ug sa iyang mga tinun-an ug nauna pa gani sila pag-abot didto.
41006034	Sa pagkawas ni Jesus sa sakayan, nakita niya ang dakong panon sa katawhan. Naluoy kaayo siya kanila kay sama man sila sa mga karnero nga walay magbalantay. Gitudloan niya sila ug daghang mga butang.
41006035	Sa pagkahapon na, giduol siya sa iyang mga tinun-an ug giingnan, "Hapon na kaayo karon ug awaaw kining dapita.
41006036	Busa paadtoa ang mga tawo sa kasikbit nga mga balangay aron makapalit silag makaon."
41006037	Apan mitubag si Jesus, "Kamoy mopakaon kanila." Ug unya nangutana sila, "Papaliton ba kami nimo ug pagkaon nga bali ug mga duha ka gatos ka denario aron ipakaon kanila?"
41006038	Ug miingon si Jesus kanila, "Susiha ninyo kon pila ka buok pan ang inyong dala." Sa nasayran na nila kini, miingon sila kaniya, "Lima ka pan ug duha ka isda."
41006039	Unya gisugo ni Jesus ang iyang mga tinun-an nga sultihan ang mga tawo nga magpundokpundok ug manglingkod sa lunhawng mga sagbot.
41006040	Busa nagpundokpundok ang mga tawo ug nanglingkod sa tinag-100 ug sa tinag-50 .
41006041	Ug gikuha ni Jesus ang lima ka pan ug ang duha ka isda ug mihangad siya sa langit ug nagpasalamat sa Dios. Unya iyang gipikaspikas ang mga pan ug gihatag sa iyang mga tinun-an aron iapod-apod ngadto sa mga tawo. Iya usab nga gibahinbahin ang mga isda alang kanilang tanan.
41006042	Nangaon ug nangabusog ang tanan.
41006043	Ug ang nasalin sa pan ug sa isda gihipos sa mga tinun-an ug nakapuno kinig napulog-duha ka bukag.
41006044	Sa tanan nga nangaon sa pan, 5,000 ang mga lalaki.
41006045	Unya gipasakay dayon ni Jesus ang iyang mga tinun-an sa sakayan. Gipauna niya sila ngadto sa Betsaida sa tabok sa lanaw samtang gipapauli niya ang mga tawo.
41006046	Tapos siya makapanamilit kanila, mitungas siya sa usa ka bungtod aron pag-ampo.
41006047	Nianang pagkagabii ang sakayan didto na sa taliwala sa lanaw ug si Jesus nag-inusara sa bungtod.
41006048	Nakita niya ang iyang mga tinun-an nga naglisod sa ilang pagbugsay kay sungsungon man ang hangin. Nianang pagkakaadlawon giadto sila ni Jesus nga naglakaw sa tubig. Mosaylo lang unta siya kanila
41006049	apan sa ilang pagkakita kaniya nga naglakaw sa tubig, naghunahuna sila nga kadto usa ka multo.
41006050	Naniyagit sila tungod sa kahadlok. Apan miingon dayon si Jesus kanila, "Ayaw kamo kahadlok! Salig kamo; ako kini!"
41006051	Unya misakay siya sa sakayan uban kanila ug milurang ang hangin. Nahibulong pag-ayo ang iyang mga tinun-an ug naglibog sa nahitabo.
41006052	Wala sila makasabot sa kahulogan sa milagro sa pan ug ang ilang hunahuna wala gayod makatugkad niadto.
41006053	Mitabok sila sa lanaw ug midunggo sa Genesaret ug gihigot nila ang sakayan.
41006054	Sa pagkawas na nila nailhan dayon si Jesus sa mga tawo.
41006055	Busa nanagan sila ngadto sa kasilinganan. Bisan asa nila madunggan nga atua si Jesus dad-on nila ngadto kaniya ang ilang mga masakiton nga naghigda sa ilang mga higdaanan.
41006056	Bisan asa si Jesus moadto, sa kabalangayan ba, sa kalungsoran o sa kaumahan, adto gayod sa merkado dad-on sa mga tawo ang ilang mga masakiton. Nagpakiluoy sila nga ang ilang masakiton pahikapon bisan lamang sa sidsid sa iyang bisti. Ug nangaayo ang tanan nga nakahikap kaniya.
41007001	Ang mga Pariseo ug pipila sa mga magtutudlo sa Balaod nga gikan sa Jerusalem mialirong kang Jesus.
41007002	Ug namatikdan nila nga may mga tinun-an ni Jesus nga nangaon nga hugaw ug kamot, sa ato pa, wala sila makapanghunaw sumala sa paagi nga gitudlo sa mga Pariseo nga buhaton sa mga tawo. (
41007003	Kay ang mga Judio gud, labi na ang mga Pariseo, nagtuman man sa mga gitudlo sa ilang mga katigulangan. Dili sila mokaon kon dili una sila makapanghunaw sa hustong paagi o mokaon bisan unsa inig-abot nila gikan sa merkado gawas kon makapanghugas una sila. May daghan pang mga sugo nga ilang nadawat ug gituman sama pananglit sa hustong paagi sa paghugas sa mga tasa, mga kulon, mga panaksan nga bronsi ug mga higdaanan.)
41007005	Busa nangutana kang Jesus ang mga Pariseo ug ang mga magtutudlo sa Balaod, "Ngano ba nga ang imong mga tinun-an wala man magtuman sa mga sugo nga gibilin sa atong mga katigulangan? Nangaon hinuon sila nga hugaw ug kamot."
41007006	Si Jesus mitubag kanila, "Mga tigpakaaron-ingnon! Wala gayod masayop si Isaias sa iyang gipanagna mahitungod kaninyo sumala sa nahisulat: ‘Kining mga tawhana nagpasidungog kanako sa pulong lamang apan ang ilang kasingkasing halayo kanako.
41007007	Kawang lamang ang ilang pagsimba kanako kay ang mga sugo nga hinimo lamang sa tawo ilang gitudlo nga balaod kuno sa Dios!’ "
41007008	Ug midugang si Jesus sa pag-ingon, "Gisalikway ninyo ang mga sugo sa Dios ug mao hinuoy inyong gituman ang mga pagtulon-an nga iya sa tawo."
41007009	Ug miingon pa gayod si Jesus, "Maantigo gayod kamo nga mosalikway sa balaod sa Dios aron lamang matuman ang inyong kaugalingong pagtulon-an!
41007010	Kay nagsugo si Moises, ‘Tahora ang imong amahan ug inahan’ ug ‘Ang magsultig daotan batok sa iyang amahan ug inahan kinahanglan nga patyon.’
41007011	Apan kamo nagtudlo nga kon ang usa ka tawo may butang nga ikatabang unta sa iyang amahan ug inahan, apan moingon siya, ‘Corban kini’ (nga sa ato pa, iya kini sa Dios),
41007012	dili na siya kinahanglan nga motabang pa sa iyang amahan ug inahan.
41007013	Niining paagiha wala ninyo itudlo ang pulong sa Dios diha sa mga pagtulon-an nga inyong gipasunod sa uban. Ug daghan pang mga butang nga sama niini ang inyong gibuhat."
41007014	Unya gipaduol pag-usab ni Jesus kaniya ang panon sa katawhan ug giingnan sila, "Pamati kamong tanan ug sabta ninyo kini:
41007015	bisan unsa nga mosulod sa baba sa tawo dili makahugaw kaniya. Ang makahugaw sa tawo mao kadtong mogula kaniya.
41007017	Sa dihang mibiya na siya sa panon sa katawhan ug misulod sa balay gipangutana siya sa iyang mga tinun-an mahitungod sa maong panultihon. Mitubag si Jesus kanila.
41007018	"Ang inyong panabot sama ra sa uban. Wala ba diay kamo makasabot? Bisan unsa nga mosulod sa baba sa tawo dili makahugaw kaniya
41007019	kay ang pagkaon dili man mosulod sa iyang kasingkasing kondili ngadto sa iyang tiyan ug unya mogula usab gikan sa lawas." (Sa pagsulti ni Jesus niini, iyang gipahayag nga mahimong kan-on ang tanang pagkaon.)
41007020	Ug mipadayon siya sa pag-ingon, "Ang makahugaw sa tawo mao kadtong mogula kaniya.
41007021	Kay gikan sa kasingkasing, ang tawo makahunahuna ug daotan, makahimog salawayong pagpakighilawas, pagpangawat, pagpatay,
41007022	pagpanapaw, kahakog, pagkadaotan, pagpanglimbong, kalaw-ay, kasina, pagpangdaot sa uban, pagkamapahitas-on ug kabuang.
41007023	Kining tanan naggikan sa sulod sa tawo ug maoy makahugaw kaniya."
41007024	Unya mibiya si Jesus ug miadto sa kayutaan duol sa siyudad sa Tiro. Mipuyo siya sa usa ka balay ug dili siya buot nga may mahibalo niini apan wala gayod siya makatago.
41007025	Dihay usa ka inahan nga may anak nga babaye nga giyawaan. Sa pagkabalita niya mahitungod kang Jesus, miadto dayon siya kaniya ug mihapa sa iyang tiilan.
41007026	Ang maong babaye usa ka langyaw nga didto matawo sa Fenicia, sa Siria. Gihangyo niya si Jesus sa paghingilin sa yawa gikan sa iyang anak.
41007027	Apan si Jesus mitubag, "Kinahanglan nga unahon pagpakaon ang mga anak. Dili maayo nga kuhaon ang pagkaon sa mga anak ug ipakaon sa mga iro."
41007028	Mitubag ang babaye, "Apan, sir, bisan gani ang mga iro diha ilalom sa lamesa makakaon man sa mumho sa kabataan."
41007029	Ug miingon si Jesus kaniya, "Tungod sa imong gisulti makapauli ka na. Ang yawa migula na gikan sa imong anak!"
41007030	Busa mipauli ang babaye sa ila ug iyang nakita ang iyang anak nga naghigda; wala na diha kaniya ang yawa.
41007031	Unya mibiya si Jesus sa kayutaan sa Tiro ug milakaw latas sa Sidon ug sa yuta sa Decapolis balik sa Lanaw sa Galilea.
41007032	Ug may usa ka tawo nga bungol ug amang nga gidala sa pipila ka mga tawo ngadto kang Jesus ug mihangyo sila kaniya nga hikapon niya ang tawo.
41007033	Busa gipalayo siya ni Jesus sa mga tawo ug gikulkog niya ang dalunggan sa tawo pinaagi sa iyang mga tudlo. Unya nanutho siya ug iyang gihikap ang dila sa tawo.
41007034	Ug mihangad si Jesus sa langit, nanghupaw ug miingon sa tawo, "Efata!" nga sa ato pa, "Maabli ka!"
41007035	Dihadiha makadungog na ang tawo ug maayo na siyang mosulti.
41007036	Ug gipahimangnoan ni Jesus silang tanan nga dili kini ipanugilon kang bisan kinsa. Apan hilabihan hinuon nilang panugilon niini.
41007037	Ug natingala pag-ayo ang tanan ug miingon sila, "Maayo gayod niyang pagkabuhat ang tanan! Bisan gani ang bungol iyang gihimo nga makadungog ug ang amang nga makasulti."
41008001	Sa lain na usab nga higayon may dakong panon sa mga tawo nga nagkatapok. Wala na silay pagkaon busa gipaduol ni Jesus kaniya ang iyang mga tinun-an ug giingnan,
41008002	"Naluoy ako niining mga tawhana kay tulo na karon ka adlaw nga mikuyog sila kanako ug wala na silay makaon.
41008003	Kon papaulion ko sila nga walay kaon panguyapan sila sa dalan kay ang uban kanila gikan ra ba sa layo."
41008004	Nangutana kaniya ang iyang mga tinun-an, "Asa man kita mokuha ug pan aron ikapakaon niining mga tawhana? Awaaw kining dapita!"
41008005	"Pila ba ka buok ang inyong pan?" nangutana si Jesus kanila. "Pito," mitubag sila.
41008006	Unya gipalingkod ni Jesus sa yuta ang mga tawo. Gikuha niya ang pito ka pan ug nagpasalamat siya sa Dios. Human niini, gipikaspikas niya ang pan ug gihatag ngadto sa iyang mga tinun-an aron ilang iapod-apod sa mga tawo. Gituman kini sa mga tinun-an.
41008007	May pipila usab sila ka gagmayng isda. Gipanalanginan kini ni Jesus ug gipaapod-apod sa iyang mga tinun-an ngadto sa mga tawo.
41008008	-
41008009	Nangaon ang tanan ug nangabusog. Mga 4,000 silang tanan. Pito ka bukag ang salin nga nahipos sa mga tinun-an. Unya gipapauli ni Jesus ang mga tawo
41008010	ug misakay dayon siya sa sakayan uban sa iyang mga tinun-an ug miadto sa yuta sa Dalmanuta
41008011	May pipila ka mga Pariseo nga miabot ug nakiglantugi kang Jesus. Buot nilang bitkon si Jesus busa gihangyo nila siya sa pagpakita ug ilhanan nga pinadala siya sa Dios.
41008012	Nanghupaw ug lawom si Jesus ug miingon, "Nganong nangita man ug ilhanan gikan sa Dios ang mga tawo niining panahona? Sultihan ko kamo nga walay ilhanan nga ipakita alang niining mga tawhana!"
41008013	Unya gibiyaan niya sila ug mibalik siya pagsakay sa sakayan ug mitabok sa lanaw.
41008014	Ang mga tinun-an nakalimot sa pagdalag daghang pan. Usa ra ka buok pan ang ilang nadala didto sa sakayan.
41008015	Unya miingon si Jesus kanila, "Pagbantay kamo sa igpapatubo sa pan sa mga Pariseo ug ni Herodes."
41008016	Ug nag-ingnanay sila, "Gisulti niya kini kay wala man kitay pan."
41008017	Nahibalo si Jesus sa ilang gipanagsultihan busa gipangutana niya sila, "Nganong naglalis man kamo nga wala kamo makadala ug pan? Wala ba gihapon kamo makasabot? Bugo na ba gayod kamo kaayo?
41008018	May mga mata man unta kamo apan nganong dili man kamo makakita? May mga dalunggan man unta kamo apan nganong dili man kamo makadungog? Wala ba kamo mahinumdom
41008019	sa akong pagpikaspikas sa lima ka pan alang sa 5,000 ka tawo? Pila ba ka bukag ang napuno sa mga salin nga inyong nahipos?" "Napulog-duha," mitubag sila.
41008020	"Ug sa akong pagpikaspikas sa pito ka pan alang sa 4,000 ka tawo, pila ba ka bukag ang napuno sa mga salin nga inyong nahipos?" "Pito," mitubag sila.
41008021	"Unya wala pa ba gihapon kamo makasabot?" miingon siya kanila.
41008022	Pag-abot nila sa Betsaida dihay usa ka buta nga gidala sa pipila ka tawo ngadto kang Jesus ug gihangyo nila si Jesus sa paghikap kaniya.
41008023	Gigunitan ni Jesus ang kamot sa buta ug gidala niya siya ngadto sa gawas sa balangay. Gituthuan ni Jesus ang mga mata sa tawo ug gihikap kini, unya gipangutana niya, "May nakita ka ba?"
41008024	Mihangad ang tawo ug miingon, "Oo, nakakita akog mga tawo apan mora silag mga kahoy nga naglakawlakaw."
41008025	Unya gihikap ni Jesus pag-usab ang mga mata sa tawo. Niining higayona mitutok ang tawo ug nahibalik ang iyang maayong panan-aw.
41008026	Unya gipapauli siya ni Jesus ug gipahimangnoan nga dili una mobalik sa balangay.
41008027	Unya si Jesus ug ang iyang mga tinun-an miadto sa mga balangay sa Cesarea Filipo. Samtang naglakaw sila iyang gipangutana ang iyang mga tinun-an, "Kinsa man kuno ako sumala sa mga tawo?"
41008028	Mitubag sila, "Ang uban miingon nga ikaw mao si Juan nga Magbubunyag. Ang uban usab miingon nga ikaw mao si Elias. Ug miingon pa gayod ang uban nga ikaw usa sa mga propeta."
41008029	"Apan kamo, unsa may inyong ikasulti? Kinsa man ako?" nangutana si Jesus kanila. Ug mitubag si Pedro, "Ikaw mao ang Mesiyas."
41008030	Unya gidid-an sila ni Jesus sa pagpanugilon kang bisan kinsa mahitungod kaniya.
41008031	Unya gisuginlan ni Jesus ang iyang mga tinun-an nga mag-antos pag-ayo ang Anak sa Tawo ug isalikway siya sa mga pangulo sa mga Judio ingon man sa kadagkoan sa mga pari ug sa mga magtutudlo sa Balaod. Patyon siya apan sa ikatulo ka adlaw mabanhaw.
41008032	Gisulti niya kini sa iyang mga tinun-an sa walay lipodlipod. Tungod niini gipalayo siya ni Pedro sa uban ug gibadlong.
41008033	Apan miatubang si Jesus ug mitan-aw sa iyang mga tinun-an, unya gibadlong niya si Pedro, "Pahawa Satanas! Ang imong hunahuna iya sa tawo, dili sa Dios!"
41008034	Unya gitawag ni Jesus ang katawhan ug ang iyang mga tinun-an ug giingnan sila, "Bisan kinsa nga buot mahimo nga akong tinun-an kinahanglan nga kalimtan niya ang iyang kaugalingon, pas-anon niya ang iyang krus ug mosunod siya kanako.
41008035	Kay ang buot moluwas sa iyang kaugalingong kinabuhi mawad-an hinuon niini. Apan kadtong maghalad sa iyang kinabuhi alang kanako ug sa Maayong Balita dili mawad-an niini.
41008036	Unsa may makuha sa usa ka tawo kon maangkon niya ang tibuok kalibotan apan kawad-an siya sa iyang kinabuhi? Wala gayod!
41008037	Walay bisan unsa nga ikabugti sa usa ka tawo aron mabawi niya ang iyang kinabuhi.
41008038	Busa kon ako ug ang akong pagtulon-an ikaulaw sa usa ka tawo niining daotan ug makasasala nga kaliwatan, ikaulaw usab siya sa Anak sa Tawo inig-abot niya inubanan sa himaya sa iyang Amahan kuyog sa mga anghel nga balaan."
41009001	Unya miingon siya, "Timan-i kini: pipila kaninyo dinhi dili mamatay hangtod nga makita nila ang pag-abot sa gamhanang paghari sa Dios."
41009002	Tapos sa unom ka adlaw gidala ni Jesus sila si Pedro, si Santiago ug si Juan ngadto sa usa ka taas nga bukid diin didto walay laing tawo gawas kanila. Ug samtang nagtan-aw sila kang Jesus nausab ang iyang panagway.
41009003	Ang iyang bisti misanag sa hilabihang kaputi nga walay bisan kinsa sa tibuok kalibotan nga makapaputi sama niini.
41009004	Unya nakita sa tulo ka tinun-an si Elias ug si Moises nga nakigsulti kang Jesus.
41009005	Ug miingon si Pedro kang Jesus, "Magtutudlo, maayo nga ania kita dinhi. Maghimo kami ug tulo ka payagpayag, usa alang kanimo, usa alang kang Moises ug usa alang kang Elias."
41009006	Nakaingon siya niini kay wala siya mahibalo kon unsay iyang isulti kay nangalisang man sila.
41009007	Unya dihay panganod nga mitungha ug gilandongan sila niini. Ug may nadungog silang tingog gikan sa panganod nga nag-ingon, "Kini siya mao ang pinangga kong Anak. Pamati kamo kaniya!"
41009008	Gitan-aw dayon sa mga tinun-an ang palibot apan wala na silay nakitang tawo gawas lamang kang Jesus.
41009009	Sa nanglugsong na sila sa bukid gidid-an sila ni Jesus sa pagpanugilon kang bisan kinsa sa ilang nakita hangtod nga ang Anak sa Tawo mabanhaw na.
41009010	Gituman nila ang iyang sugo apan nalibog sila kon unsa ang kahulogan sa giingon niyang pagkabanhaw.
41009011	Ug ilang gipangutana si Jesus, "Nganong nag-ingon man ang mga magtutudlo sa Balaod nga kinahanglang mouna gayod pag-anhi si Elias?"
41009012	Siya mitubag, "Tinuod gayod nga si Elias mouna pag-anhi aron pag-andam sa tanang butang. Apan nganong nag-ingon man ang Kasulatan nga ang Anak sa Tawo mag-antos pag-ayo ug isalikway?
41009013	Hinuon, sultihan ko kamo nga si Elias miabot na ug gibuhat sa mga tawo kaniya ang tanan nga buot nilang buhaton sumala gayod sa giingon sa Kasulatan."
41009014	Sa namalik na sila ngadto sa ubang mga tinun-an, nakita nila didto ang usa ka dakong panon sa mga tawo. Dihay pipila ka mga magtutudlo sa Balaod nga nakiglantugi sa mga tinun-an.
41009015	Sa pagkakita gayod sa mga tawo kang Jesus natingala sila pag-ayo ug midagan sila ug mihimamat kaniya.
41009016	Unya gipangutana ni Jesus ang iyang mga tinun-an, "Unsa man ang inyong gipakiglantugian kanila?"
41009017	Ang usa ka tawo nga diha sa panon mitubag, "Magtutudlo, ania gidala ko kanimo ang akong anak nga lalaki nga dili makasulti kay giyawaan man siya.
41009018	Kon atakihon na gani siya sa yawa ilamba siya sa yuta. Unya mobula ang iyang baba, mokagot ang iyang ngipon ug mogahi siya. Gihangyo ko ang imong mga tinun-an sa paghingilin sa yawa apan wala sila makahimo."
41009019	Si Jesus miingon kanila, "Pagkawala gayod ninyoy pagtuo! Magsigi na ba lang akog uban-uban kaninyo? Magsigi na ba lang akog pailob kaninyo? Dad-a ngari ang bata!"
41009020	Ug ilang gidala ang bata ngadto kang Jesus. Sa pagkakita gayod sa yawa kang Jesus, giataki niya ang bata ug mikirig ang bata ug unya natumba sa yuta ug naglimbaglimbag nga nagbula ang baba.
41009021	"Dugay na ba siyang naingon niini?" nangutana si Jesus sa amahan sa bata. "Sukad sa gamay pa siya," mitubag ang amahan.
41009022	"Daghan nang higayon nga misulay ang yawa pagpatay kaniya pinaagi sa pag-itsa kaniya ngadto sa kalayo ug sa tubig. Busa kaloy-i ug tabangi intawon kami kon makahimo ka!"
41009023	"Nganong miingon ka man, kon makahimo? Ang tanan mahimo sa tawo nga may pagtuo!" miingon si Jesus.
41009024	Ug dihadiha ang amahan sa bata miingon nga naghilak. "Duna koy pagtuo apan dili pa kini igo. Tabangi intawon ako!"
41009025	Namatikdan ni Jesus nga ang panon sa mga tawo nagkaduol na kanila busa gimandoan niya ang yawa, "Bungol ug amang nga espiritu, gula ug ayaw na gayod pagsulod kaniya."
41009026	Misinggit ang yawa ug gipakurog niya pag-ayo ang bata ug unya migula. Ang bata morag patay nga tan-awon busa ang tanan miingon, "Patay na siya!"
41009027	Apan gigunitan ni Jesus ang kamot sa bata ug gipabangon. Ug mitindog ang bata.
41009028	Sa dihang nakasulod na si Jesus sa balay, gipangutana siya sa iyang mga tinun-an sa dihang wala nay lain nga nakadungog, "Nganong wala man kami makapagula sa yawa?"
41009029	Agig tubag, si Jesus miingon, "Walay lain nga makapagula niining matanga sa espiritu gawas lamang sa pag-ampo."
41009030	Unya mibiya sila niadtong dapita ug mipadayon paglakaw latas sa Galilea. Dili buot si Jesus nga may mahibalo kon hain siya
41009031	kay gisultihan man niya ang iyang mga tinun-an nga ang Anak sa Tawo itugyan ngadto sa mga tawo ug patyon nila siya apan mabanhaw tapos sa tulo ka adlaw.
41009032	Wala sila makasabot kon unsay kahulogan sa iyang giingon kanila apan nahadlok silang mangutana kaniya.
41009033	Miabot sila sa Capernaum, ug sa nakasulod na sila sa balay gipangutana ni Jesus ang iyang mga tinun-an, "Unsa may inyong gilalisan didto sa dalan?"
41009034	Apan wala sila motubag kay naglalis man sila kon kinsay labing dako kanila.
41009035	Unya milingkod si Jesus ug iyang gipaduol ang napulog-duha ka tinun-an ug giingnan, "Bisan kinsa nga buot mahimong labing dako kinahanglan nga magpaubos ug mag-alagad sa tanan."
41009036	Unya gikuha niya ang usa ka bata ug gipatindog sa ilang atubangan. Giagbayan niya ang bata ug miingon siya kanila,
41009037	"Ang modawat sa usa ka bata nga sama niini tungod kanako, modawat usab kanako. Ug ang modawat kanako, wala modawat kanako lamang kondili kaniya usab nga nagsugo kanako."
41009038	Si Juan miingon kaniya, "Magtutudlo, nakakita kamig tawo nga naghingilin ug mga yawa sa imong ngalan ug gibadlong namo siya kay dili man siya kauban nato."
41009039	Si Jesus mitubag, "Ayaw ninyo siya pagdid-i kay walay tawo nga maghimog milagro sa akong ngalan nga makasultig daotan mahitungod kanako.
41009040	Kay ang dili batok kanato dapig kanato.
41009041	Timan-i ninyo kini: ang mopainom kaninyog tubig tungod kay mga sakop man kamo ni Cristo, makadawat gayod ug ganti.
41009042	"Bisan kinsa nga makaangin sa pagpakasala niining gagmayng mga bata nga nagtuo kanako, maayo pa nga higtan ug usa ka dakong galingang bato ang iyang liog ug itambog siya sa dagat.
41009043	Ug kon ang usa nimo ka kamot makaangin kanimo sa pagpakasala, putla kini! Mas maayo pa kanimo nga mosulod sa kinabuhi nga usa ray kamot kay sa duha ang imong kamot apan mahiadto ka sa impirno diin ang kalayo walay pagkapalong.
41009045	Kon ang usa nimo ka tiil maoy makaangin kanimo sa pagpakasala, putla usab kini! Mas maayo pa kanimo nga mosulod sa kinabuhi nga usa ray tiil kay sa duha ang imong tiil apan itambog ka sa impirno.
41009047	Ug kon ang usa nimo ka mata maoy makaangin kanimo sa pagpakasala lugita kini! Mas maayo pa kanimo nga mosulod sa Gingharian sa Dios nga usa ray mata kay sa duha ang imong mata apan itambog ka sa impirno.
41009048	Didto ‘dili mamatay ang ilang mga ulod ug dili mapalong ang kalayo.’
41009049	"Ang tanang tawo putlion pinaagi sa kalayo maingon nga ang usa ka halad giputli pinaagi sa asin.
41009050	"Ang asin maayo. Apan kon kini kawad-an sa iyang kaparat, unsaon pa man ninyo pagpabalik sa lami niini? "Pagbaton kamog asin sa panaghigalaay ug pagdinaitay kamo."
41010001	Unya mibiya si Jesus niadtong dapita ug miadto sa kayutaan sa Judea ug tabok sa Suba sa Jordan. Didto gipundukan na usab siya sa daghang tawo ug gitudloan niya sila sumala sa iyang naandan.
41010002	Ug dihay pipila ka mga Pariseo nga miduol kang Jesus aron pagbitik kaniya. Nangutana sila, "Nagtugot ba ang atong Balaod kang bisan kinsa sa pagbulag sa iyang asawa?"
41010003	Si Jesus misumbalik sa pagpangutana kanila, "Unsa may gisugo ni Moises kaninyo?"
41010004	Mitubag sila, "Mitugot si Moises nga ang bana makahimo pagbulag sa iyang asawa human niya himoi ug sulat sa pakigbulag ang iyang asawa."
41010005	Miingon si Jesus kanila, "Kining sugoa gihimo ni Moises kay gahi man gud kamog ulo.
41010006	Apan sa sinugdan sa dihang gibuhat sa Dios ang kalibotan, ‘gibuhat niya ang lalaki ug babaye.’
41010007	‘Tungod niini, mobiya ang lalaki sa iyang amahan ug sa iyang inahan ug makighiusa sa iyang asawa,
41010008	ug silang duha mahimo nang usa.’ Busa ang bana ug ang asawa dili na duha kondili usa na lamang.
41010009	Tungod niini, ang gihiusa sa Dios kinahanglan nga dili bulagon sa tawo."
41010010	Sa didto na sila sa balay, ang mga tinun-an nangutana kang Jesus mahitungod niining butanga.
41010011	Miingon siya kanila, "Ang bana nga mobulag sa iyang asawa ug makigminyo sa laing babaye, nakapanapaw sa una niyang asawa.
41010012	Ug ang babaye nga mobulag sa iyang bana ug makigminyo ug laing lalaki, nakapanapaw usab."
41010013	May pipila ka tawo nga nagdala ug mga bata ngadto kang Jesus aron sila hikapon niya apan gibadlong sila sa mga tinun-an.
41010014	Sa pagkamatikod ni Jesus niini, nasuko siya ug giingnan niya ang iyang mga tinun-an, "Paaria kanako ang mga bata. Ayaw silag pugngi kay ang Gingharian sa Dios ila sa mga sama niining mga bata.
41010015	Timan-i ninyo kini: ang dili modawat sa paghari sa Dios sama sa usa ka bata dili mahisakop niini."
41010016	Unya iyang gipangugos ang mga bata, gitapion ang iyang mga kamot kanila ug gipanalanginan niya sila.
41010017	Sa diha nga molakaw na unta si Jesus, may tawo nga midagan ngadto kaniya, miluhod sa iyang atubangan ug nangutana, "Maayong Magtutudlo, unsa may kinahanglan nakong buhaton aron madawat ko ang kinabuhing dayon?"
41010018	Nangutana si Jesus kaniya, "Nganong miingon ka man nga ako maayo? Walay maayo gawas sa Dios.
41010019	Nahibalo ka sa mga sugo: ‘Ayaw pagpatay, ayaw panapaw, ayaw pangawat, ayaw pagbutangbutang, ayaw panglimbong, tahora ang imong amahan ug inahan.’ "
41010020	Mitubag ang tawo, "Magtutudlo, nagtuman ako niining tanang sugo sukad pa sa akong pagkabatan-on."
41010021	Mitutok si Jesus kaniya uban ang gugma ug namulong, "Usa ra ka butang ang kinahanglan nimong buhaton. Lakaw ug ibaligya ang tanan mong katigayonan ug ihatag ang halin ngadto sa mga kabos ug maangkon mo ang mga bahandi sa langit. Unya balik nganhi ug sunod kanako."
41010022	Sa pagkadungog sa tawo niini, naguol siya ug masulob-ong mibiya kang Jesus tungod kay dato man siya kaayo.
41010023	Milingi si Jesus sa iyang mga tinun-an ug miingon kanila, "Lisod gayod alang sa mga dato ang pagsulod sa Gingharian sa Dios!"
41010024	Nakurat ang mga tinun-an sa pagkabati nila niini apan mipadayon si Jesus pagsulti, "Mga anak, lisod gayod ang pagsulod sa Gingharian sa Dios!
41010025	Mas sayon pa sa usa ka kamelyo ang paglusot sa lungag sa dagom kay sa pagsulod sa usa ka dato ngadto sa Gingharian sa Dios."
41010026	Nahibulong pag-ayo niini ang mga tinun-an ug nangutana sila kang Jesus, "Kon mao kana, kinsa ra man diay ang maluwas?"
41010027	Mitan-aw si Jesus kanila ug mitubag, "Dili kini mahimo sa tawo apan mahimo sa Dios kay ang tanan mahimo gayod sa Dios."
41010028	Unya misulti si Pedro, "Nasayod ka nga gibiyaan namo ang tanan ug misunod kami kanimo."
41010029	Miingon si Jesus kanila, "Sultihan ko kamo nga ang mobiya sa iyang panimalay o mga igsoon, o inahan, o amahan, o mga anak, o mga uma tungod kanako ug tungod sa Maayong Balita
41010030	makadawat ug labi pang daghan niining kinabuhia. Makadawat siyag ginatos ka mga balay, mga igsoon, mga inahan, mga anak ug mga uma bisan tuod ug lutoson siya. Ug sa umaabot nga panahon makadawat siya sa kinabuhing dayon.
41010031	Apan daghan sa nahiuna karon maulahi. Ug daghan sa naulahi nga karon mahiuna."
41010032	Sa didto na sila sa dalan padulong sa Jerusalem, nag-una si Jesus sa iyang mga tinun-an. Natingala sila pag-ayo ug nangahadlok ang mga tawo nga nagsunod. Gipundok na usab ni Jesus ang napulog-duha ka tinun-an ug gisultihan niya sila bahin sa mga butang nga mahitabo kaniya.
41010033	Miingon si Jesus, "Pamati kamo! Nagpadulong kita sa Jerusalem ug ang Anak sa Tawo itugyan ngadto sa kadagkoan sa mga pari ug sa mga magtutudlo sa Balaod. Hukman nila siya sa kamatayon ug unya itugyan ngadto sa mga dili Judio.
41010034	Bugalbugalan nila siya, lud-an, latoson ug unya patyon. Apan sa ikatulo ka adlaw mabanhaw siya."
41010035	Unya si Santiago ug si Juan nga mga anak ni Sebedeo miduol kang Jesus ug miingon, "Magtutudlo, aduna kami ipabuhat kanimo."
41010036	"Unsa may ipabuhat ninyo kanako?" nangutana si Jesus kanila.
41010037	Mitubag sila, "Kon molingkod ka na unya sa imong trono didto sa imong gingharian nga mahimayaon, palingkora kami uban kanimo: ang usa sa imong tuo ug ang usa sa imong wala."
41010038	Miingon si Jesus kanila, "Wala kamoy kalibotan sa inyong gipangayo. Makainom ba kamo sa kupa sa pag-antos nga akong imnan? Makapabunyag ba kamo sa paagi nga ako bunyagan?"
41010039	"Oo," mitubag sila. Miingon si Jesus kanila, "Makainom gayod kamo sa kupa nga akong imnan ug makapabunyag kamo sa paagi nga ako bunyagan.
41010040	Apan wala akoy katungod sa pagpili kon kinsa ang palingkoron sa akong tuo ug sa akong wala. Ang Dios mao ang mohatag niining mga dapita ngadto sa gitagan-an niini."
41010041	Sa pagkabati niini sa napulo ka tinun-an, nangasuko sila kang Santiago ug kang Juan.
41010042	Tungod niini, gipaduol ni Jesus silang tanan ug giingnan, "Nasayod kamo nga ang mga namunoan sa mga tawo naghari kanila ug ang mga pangulo nagmando kanila.
41010043	Apan dili kini mao ang paagi nga angay kaninyo. Kon usa kaninyo buot mahimong labing dako kinahanglan nga mag-alagad siya sa tanan.
41010044	Ug ang buot nga mahimong labaw sa tanan kinahanglan nga siya magpaulipon sa tanan.
41010045	Kay bisan gani ang Anak sa Tawo wala man moanhi aron alagaran kondili sa pag-alagad ug paghatag sa iyang kinabuhi aron pagtubos sa daghang mga tawo."
41010046	Miabot sila sa Jerico. Ug sa diha nga mobiya na si Jesus uban sa iyang mga tinun-an ug sa dakong panon sa katawhan, may buta nga makililimos nga ginganlag Bartimeo nga anak ni Timeo nga naglingkod daplin sa dalan.
41010047	Sa pagkabati niya nga mao diay kadto si Jesus nga taga-Nazaret, misinggit siya, "Jesus! Kaliwat ni David, kaloy-i intawon ako!"
41010048	Daghan ang mibadlong ug mipahilom kaniya, apan misamot hinuon siya pagsinggit, "Kaliwat ni David, kaloy-i intawon ako!"
41010049	Mihunong si Jesus ug miingon, "Tawga siya." Busa gitawag nila siya. Giingnan nila ang buta, "Paglipay! Tindog, kay gitawag ka niya."
41010050	Ug giwakli niya ang iyang kupo, milukso siya ug miduol kang Jesus.
41010051	Nangutana si Jesus kaniya, "Unsay ipabuhat mo kanako?" Mitubag ang buta, "Magtutudlo, gusto unta ako nga makakita pag-usab."
41010052	Ug giingnan siya ni Jesus, "Lakaw na, ang imong pagtuo nakaayo kanimo." Dihadiha nakakita ang buta ug mikuyog siya kang Jesus.
41011001	Nagkaduol na si Jesus ug ang iyang mga tinun-an sa Jerusalem. Nahiabot sila didto sa mga lungsod sa Betpahe ug Betania duol sa Bungtod sa mga Olibo. Unya gipauna ni Jesus ang duha sa iyang mga tinun-an
41011002	ug gitugon, "Pangadto kamo nianang balangay sa unahan. Inig-abot gayod ninyo didto, makita ninyo ang gihigot nga usa ka nating asno nga wala pa makabay-i. Badbari kini ug dad-a nganhi.
41011003	Kon may mangutana kaninyo, ‘Nganong inyo mang gibadbaran ang asno?’ sultihi siya, ‘Gikinahanglan kini sa Magtutudlo ug iuli ra kini dayon.’ "
41011004	Busa nangadto sila ug nakaplagan nila ang usa ka asno didto sa dalan nga gihigot sa pultahan sa usa ka balay. Samtang gibadbaran nila kini,
41011005	pipila sa mga tawo nga nagbarog didto ang nangutana kanila, "Nganong inyong gibadbaran kanang asno?"
41011006	Mitubag sila sumala sa gisulti ni Jesus kanila busa gipalakaw sila sa mga tawo.
41011007	Gidala sa duha ka tinun-an ang nating asno ngadto kang Jesus. Tapos nila gikabakbak sa asno ang ilang mga kupo mikabayo si Jesus niini.
41011008	Ug daghan ang mibukhad sa ilang mga kupo sa dalan, samtang ang uban namutol ug mga sangang dahonan didto sa kaumahan ug gikatag nila sa dalan.
41011009	Ang mga tawo nga nag-una ingon man ang naulahi misugod pagsinggit, "Dalaygon ang Dios! Bulahan siya nga mianhi sa ngalan sa Ginoo!
41011010	Panalanginan sa Dios ang umaabot nga gingharian sa atong amahan nga si David! Dalaygon ang Dios sa kahitas-an!"
41011011	Misulod si Jesus sa Jerusalem unya miadto siya sa Templo ug mitan-aw sa tibuok palibot niini. Apan kay hapon na man, miadto siya sa Betania kuyog sa napulog-duha ka tinun-an.
41011012	Sa sunod nga adlaw samtang namalik sila gikan sa Betania, gigutom si Jesus.
41011013	Nakita niya sa layo ang usa ka kahoyng igera nga nanahon pag-ayo. Miduol siya sa kahoy aron pagsusi kon may bunga ba kini. Apan sa pag-abot niya, mga dahon lamang ang iyang nakit-an kay dili pa man tingbunga.
41011014	Miingon si Jesus sa igera, "Sukad karon wala nay makakaon sa imong bunga!" Ug nakadungog niini ang iyang mga tinun-an.
41011015	Sa pag-abot nila sa Jerusalem, misulod si Jesus sa Templo ug giabog ang tanang mga namaligya ug namalit didto. Gitikwang niya ang mga lamesa sa mga tig-ilis ug salapi ug ang mga lingkoranan sa namaligyag salampati.
41011016	Ug wala siya motugot nga adunay magdala bisag unsa latas sa hawanan sa Templo.
41011017	Unya gitudloan niya ang mga tawo, "Nag-ingon ang Dios diha sa Kasulatan, ‘Ang akong balay paganganlan ug balay sa pag-ampo alang sa tanang mga nasod.’ Apan gihimo ninyo kini nga tagoanan sa mga tulisan."
41011018	Nakabalita niini ang kadagkoan sa mga pari ug ang mga magtutudlo sa Balaod busa misugod sila pagpangitag paagi sa pagpatay kang Jesus. Nangahadlok sila kaniya kay nadani man sa iyang pagtulon-an ang tibuok panon sa mga tawo.
41011019	Sa pagkakilomkilom na, si Jesus ug ang iyang mga tinun-an mibiya sa siyudad.
41011020	Nianang sayo sa pagkabuntag samtang naglakaw sila sa dalan, nakita nila ang kahoyng igera. Nalaya na kini gikan sa kinatumyan ngadto sa mga gamot.
41011021	Ug nahinumdom si Pedro sa pagtunglo ni Jesus sa kahoyng igera ug siya miingon kaniya, "Magtutudlo, tan-awa ra, namatay ang kahoyng igera nga imong gitunglo!"
41011022	Miingon si Jesus kanila, "Salig kamo sa Dios.
41011023	Ug timan-i kini: makahimo kamo pagsugo niining bungtora, ‘Maalsa ka ug maitsa ngadto sa dagat.’ Kon kamo walay pagduhaduha sulod sa inyong kasingkasing ug nagtuo nga mahimo ang inyong gisulti, mahimo gayod kini.
41011024	Tungod niini, ingnon ko kamo nga bisag unsa ang inyong pangayoon diha sa pag-ampo, tuohi nga madawat ninyo kini ug mainyo gayod kini.
41011025	Inigtindog ninyo aron mag-ampo, kon aduna kamoy kayugot batok kang bisan kinsa, pasayloa una siya aron ang inyong Amahan nga atua sa langit mopasaylo usab kaninyo."
41011027	Unya namalik sila sa Jerusalem. Samtang naglakaw si Jesus sulod sa Templo, giduol siya sa kadagkoan sa mga pari ingon man sa mga magtutudlo sa Balaod ug sa mga pangulo sa mga Judio.
41011028	Nangutana sila kaniya, "Unsa may imong katungod sa pagbuhat niini? Kinsa may naghatag kanimo sa maong katungod?"
41011029	Miingon si Jesus kanila, "Usa lang ang akong pangutana kaninyo ug kon makatubag kamo, tug-anan ko kamo sa unsang katungod ako nagbuhat niining mga butanga.
41011030	Tug-ani ako, diin man gikan ang katungod ni Juan sa iyang pagpamunyag? Gikan ba sa Dios o gikan ba sa tawo?"
41011031	Unya gitimbangtimbang nila ang ilang itubag kaniya: "Unsa may atong itubag? Kon motubag kita nga gikan sa Dios, mosumbalik siya pagpangutana, ‘Unya ngano man nga wala kamo motuo kang Juan?’
41011032	Apan unsa may atong itubag, ‘Gikan sa tawo?’ " (Nangahadlok sila sa mga tawo kay ang tanan nagtuo man gayod nga si Juan tinuod nga propeta.)
41011033	Busa mitubag sila kang Jesus, "Ambot lang!" Ug miingon si Jesus kanila, "Sa ato pa, dili ko usab kamo tug-anan kon sa unsang katungod ako nagbuhat niining mga butanga."
41012001	Unya misulti kanila si Jesus pinaagig mga sambingay: "May tawo nga nagtanom ug mga paras. Gikoralan niya kini ug nagkalot siyag lungag alang sa pug-anan sa ubas ug nagtukod siyag usa ka bantayan. Unya iyang gipasaopan ang parasan ug milangyaw siya.
41012002	Sa pag-abot na sa tingpamupo sa mga ubas, nagsugo siyag usa ka ulipon ngadto sa mga saop aron pagkuha sa iyang bahin.
41012003	Apan gibunlot sa mga saop ang ulipon, gibunalan nila ug gipapauli nga walay dala.
41012004	Unya nagsugo na usab ang agalon ug laing ulipon apan gibunalan nila siya sa ulo ug ila pang gipakaulawan.
41012005	Nagsugo pa gayod ang agalon ug laing ulipon ug gipatay nila siya. Daghan pa ang ilang gibuhatan sa ingon: ang uban gibunalan ug ang uban gipatay.
41012006	Ang wala na lamang niya ikapadala mao ang iyang pinanggang anak nga lalaki. Sa kataposan iya na gayong gipadala ang iyang anak ngadto sa mga saop. Miingon siya, ‘Tahoron gayod nila ang akong anak.’
41012007	Apan nag-ingnanay ang mga saop, ‘Kini mao ang manununod sa atong agalon. Tana, ato siyang patyon aron maato na ang parasan!’
41012008	Busa ilang gidakop ang anak ug gipatay ug gitambog nila ang iyang lawas ngadto sa gawas sa parasan."
41012009	Unya nangutana si Jesus, "Karon, unsa may buhaton sa tag-iya sa parasan? Adtoon gayod niya ug pamatyon ang mga saop ug pasaupan niyag lain ang iyang parasan.
41012010	Wala ba kamo makabasa niining bahina sa Kasulatan: ‘Ang bato nga gisalikway sa mga magtutukod kay walay kapuslanan nahimo hinuong labing mahinungdanong bato.
41012011	Buhat kini sa Ginoo ug kahibulongan gayod kini!’ "
41012012	Buot untang dakpon sa mga pangulo sa mga Judio si Jesus kay nakasabot man sila nga sila ang giigo sa sambingay apan nahadlok sila sa mga tawo. Busa mibiya sila kaniya ug nanglakaw.
41012013	May pipila ka mga Pariseo ug mga sakop sa pundok ni Herodes nga gipadala ngadto kang Jesus aron pagbitik kaniya pinaagi sa iyang kaugalingong pulong.
41012014	Miduol sila kaniya ug miingon, "Magtutudlo, nasayod kami nga ikaw mosulti gayod sa tinuod ug dili ka mahasol sa mga hunahuna sa mga tawo kay dili ka man magsapayan sa kahimtang sa tawo. Nagtudlo ka sa kamatuoran mahitungod sa pagbuot sa Dios alang sa tawo. Busa sultihi kami: supak ba sa atong Balaod ang pagbayad ug buhis ngadto sa Emperador sa Roma o dili ba?"
41012015	Apan nakasabot si Jesus sa ilang tuyo pagbitik kaniya busa nangutana siya, "Nganong naninguha man kamo sa pagbitik kanako? Dad-i akog salapi kay akong tan-awon."
41012016	Busa gidad-an siya nila ug salapi ug nangutana si Jesus kanila, "Kinsa man kining nawong ug ngalan nga gikulit dinhi?" Mitubag sila, "Sa Emperador."
41012017	Ug miingon si Jesus, "Kon mao kana, ihatag ninyo ngadto sa Emperador ang iya sa Emperador ug ngadto sa Dios ang iya sa Dios." Ug nahibulong kaayo sila kaniya.
41012018	Unya may mga Saduseo nga miduol kang Jesus. (Mao kini sila ang nag-ingon nga dili mabanhaw ang mga patay.)
41012019	Miingon sila, "Magtutudlo, gisulat ni Moises kining balaora : ‘Kon mamatay ang usa ka tawo ug magbilin siyag asawa apan walay anak, ang iyang igsoon kinahanglan mangasawa sa biyuda aron sila manganak alang sa namatay.’
41012020	May pito ka managsoon nga lalaki. Ang kamagulangan naminyo ug namatay nga walay anak .
41012021	Unya ang iyang manghod nangasawa sa biyuda ug siya usab namatay nga walay anak. Mao usab kini ang nahitabo sa ikatulo nga igsoon
41012022	ug ingon man sa nahibilin nga mga igsoon. Silang pito ka managsoon naminyo sa babaye ug nangamatay nga walay anak. Sa kataposan, namatay ang babaye.
41012023	Karon, sa adlaw nga banhawon na ang mga patay, kang kinsa man siyang asawa nga silang pito nakapangasawa man kaniya?"
41012024	Si Jesus mitubag, "Pagkasayop ninyo! Nasayod ba kamog ngano? Kay wala kamo makasabot sa Kasulatan o sa gahom sa Dios.
41012025	Kay kon ang mga patay banhawon na, mahisama sila sa mga anghel sa langit ug dili na magminyoay ang mga lalaki ug ang mga babaye.
41012026	Dugang pa niini, bahin sa mga patay nga banhawon, wala ba kamo makabasa sa basahon nga gisulat ni Moises mahitungod sa sampinit nga nagdilaab? Kay didto nahisulat nga miingon ang Dios kang Moises, ‘Ako mao ang Dios ni Abraham, ang Dios ni Isaac ug ang Dios ni Jacob.’
41012027	Sa ato pa, siya mao ang Dios sa mga buhi, dili sa mga patay. Busa nasayop kamo!"
41012028	Unya didtoy usa ka magtutudlo sa Balaod nga nakabati sa panaglalis nila. Nakita niya nga maayo ang pagkatubag ni Jesus sa mga Saduseo busa miduol siya kaniya ug nangutana, "Unsa mang sugoa ang labing mahinungdanon sa tanan?"
41012029	Mitubag si Jesus, "Mao kini ang labing mahinungdanong sugo: ‘Pamati, Israel! Ang Ginoo nga atong Dios mao ra gayod ang Ginoo.
41012030	Kinahanglan nga higugmaon mo ang Ginoo nga imong Dios sa tibuok mong kasingkasing, sa tibuok mong kalag, sa tibuok mong salabotan ug sa tibuok mong kusog.’
41012031	Ang sunod mao kini: ‘Higugmaa ang imong isigkatawo sama sa imong kaugalingon.’ Wala nay sugo nga labi pang mahinungdanon kay niining duha."
41012032	Ang magtutudlo sa Balaod miingon kang Jesus, "Husto kana, Magtutudlo! Tinuod ang imong gisulti nga ang Ginoo lamang maoy Dios ug wala nay laing Dios gawas kaniya.
41012033	Busa ang tawo kinahanglang mahigugma sa Dios sa tibuok niyang kasingkasing, sa tibuok niyang salabotan, sa tibuok niyang kusog ug kinahanglang higugmaon niya ang iyang isigkatawo sama sa iyang kaugalingon. Mas maayo ang pagtuman niining duha ka sugo kay sa pagdala ug mga mananap nga sunogon ibabaw sa halaran ug sa paghatag ug ubang mga halad ngadto sa Dios."
41012034	Nakamatikod si Jesus nga maalamon kaayo ang tubag sa maong magtutudlo sa balaod busa miingon siya kaniya, "Dili ka halayo sa gingharian sa Dios." Ug wala na gayoy nangahas pagpangutana kaniya.
41012035	Samtang nagtudlo si Jesus didto sa Templo, nangutana siya, "Nganong nakaingon man ang mga magtutudlo sa Balaod nga ang Mesiyas kaliwat ni David?
41012036	Si David, dinasig sa Espiritu Santo, miingon: ‘Ang Ginoo miingon sa akong Ginoo: Lingkod diri sa akong tuo hangtod nga himoon kong tumbanan mo ang imong mga kaaway.’
41012037	Si David mismo mitawag kaniyag ‘Ginoo’: busa unsaon man pagkahimo sa Mesiyas nga kaliwat ni David?" Ang dakong panon sa mga tawo madasigon nga namati kang Jesus.
41012038	Sa iyang pagtudlo kanila si Jesus miingon, "Pagbantay kamo sa mga magtutudlo sa Balaod nga gustong magsuroysuroy nga magsul-ob ug mga tag-as nga bisti ug buot nga yukboan sulod sa mga merkado.
41012039	Magpili sila sa mga linaing lingkoranan sulod sa mga sinagoga ug sa mga labing maayong dapit sa mga kombira.
41012040	Gilupigan nila ang mga biyuda ug gisakmit ang ilang mga katigayonan ug unya nagpasundayag ug tag-as nga mga pag-ampo atubangan sa mga tawo. Makalilisang gayod ang silot nga ilang madawat!"
41012041	Samtang naglingkod si Jesus atbang sa panudlanan sa Templo, naniid siya sa mga tawo nga nanghulog didto sa ilang mga halad. Daghang mga dato ang nanghulog ug daghang kuwarta.
41012042	Unya miduol sa hulganan sa halad ang usa ka biyudang kabos ug mihulog ug duha ka gagmayng salapi nga tumbaga.
41012043	Gitawag ni Jesus ang iyang mga tinun-an ug giingnan, "Sultihan ko kamo nga ang gihulog niining kabos nga biyuda labaw kay sa gipanghulog sa uban.
41012044	Kay ang gihulog sa uban sobra sa ilang bahandi. Apan bisan sa kakabos sa biyuda, mihatag siya sa tanan nga iya. Gihatag niya ang tanan nga iyang gisaligan aron mabuhi."
41013001	Sa paggawas ni Jesus sa Templo, usa sa iyang mga tinun-an ang miingon ka-niya, "Tan-awa, Magtutudlo! Maanindot kaayo ang mga bato ug ang kinatibuk-an sa templo."
41013002	Mitubag si Jesus, "Nakita ba ninyo ang kinatibuk-an sa templo? Walay bisan usa ka bato nga mahibilin sa nahimutangan niini. Tumpagon gayod kining tanan."
41013003	Samtang si Jesus naglingkod didto sa Bungtod sa mga Olibo nga atbang sa Templo, gisekreto siya pagpangutana ni Pedro, ni Santiago, ni Juan ug ni Andres.
41013004	Sila miingon, "Tug-ani kami kanus-a kini mahitabo ug unsay ilhanan nga kining mga butanga hapit na gayod matuman?"
41013005	Unya gisultihan sila ni Jesus, "Pagbantay kamo nga walay maglimbong kaninyo.
41013006	Kay daghang moanhi nga magdala sa akong ngalan ug mag-ingon, ‘Ako mao ang Mesiyas!’ ug daghan ang malimbongan.
41013007	Ug ayaw kamo kahadlok inigkadungog ninyo ug mga balita mahitungod sa mga gubat sa duol ug sa layong mga dapit. Mahitabo gayod kining mga butanga apan dili pa kini mao ang kataposan.
41013008	Makiggubat ang usa ka nasod batok sa laing nasod ug ang usa ka gingharian batok sa laing gingharian. Maglinog sa nagkalainlaing dapit ug may kagutom usab. Apan kining mga butanga sinugdanan pa lamang sama sa unang mga kasakit sa pagpanganak.
41013009	"Busa pagbantay kamo kay panakpon kamo sa mga tawo ug dad-on ngadto sa hukmanan. Pamunalan kamo sulod sa mga sinagoga ug moatubang kamo sa mga pangulo ug sa mga hari tungod kanako aron pagsulti kanila sa Maayong Balita.
41013010	Apan kinahanglan iwali una ang Maayong Balita ngadto sa tanang katawhan.
41013011	Ug sa panahon nga dakpon kamo nila ug dad-on ngadto sa hukmanan, ayaw kamo kabalaka kon unsay angay ninyong isulti nianang higayona. Isulti ang angay ninyong isulti kay ang mga pulong nga inyong isulti dili man inyo kondili iya sa Espiritu Santo.
41013012	Itugyan sa mga tawo ang ilang kaugalingong mga igsoon aron patyon ug mao usab kini ang buhaton sa mga amahan ngadto sa ilang mga anak. Makigbatok usab ang mga anak sa ilang mga ginikanan ug ipapatay sila sa mga anak.
41013013	Ug dumtan kamo sa tanang tawo tungod kanako apan kadtong molahutay hangtod sa kataposan maluwas gayod.
41013014	"Unya makita ninyo ang ‘Makalilisang nga Talan-awon’ nga magtindog sa dapit nga dili angay niini. (Ang magbasa maoy mag-igo pagsabot niini.) Kadtong atua sa Judea kinahanglang modangop sa kabukiran.
41013015	Kadtong atua sa atop sa balay kinahanglang dili mag-usik ug panahon sa pagkanaog aron pagkuha sa bisan unsa gikan sa iyang balay.
41013016	Ug kadtong atua sa uma kinahanglan nga dili mopauli sa balay aron pagkuha sa iyang kupo.
41013017	Alaot gayod ang mga mabdos ug ang may mga masuso niadtong mga adlawa!
41013018	Busa pag-ampo kamo sa Dios nga dili kini mahitabo sa tingtugnaw.
41013019	Kay ang kasakitan niadtong mga adlawa labi pang makalilisang kay sa bisan unsa nga nahiagoman sa kalibotan sukad kini buhata sa Dios hangtod karon ug dili na gayod hitupngan bisan kanus-a.
41013020	Apan tungod sa iyang pinili nga katawhan gipakubsan sa Ginoo ang gidaghanon sa mga adlaw niadtong panahona kay kon wala pa, wala untay mahibiling buhi.
41013021	"Unya kon may moingon kaninyo, ‘Tan-awa, dia diri ang Mesiyas!’ o, ‘Tan-awa, atua siya didto!’ ayaw kamo pagtuo kaniya.
41013022	May motungha nga mga mini nga Mesiyas ug mga mini nga propeta. Maghimo silag mga milagro ug mga katingalahan aron kon mahimo, pasalaagon usab nila ang mga pinili sa Dios.
41013023	Busa pagbantay kamo! Gipasidan-an ko na kamo niining tanan.
41013024	"Sa panahon unya human sa kasakitan, mongitngit ang adlaw ug dili na modan-ag ang bulan.
41013025	Mangahulog gikan sa langit ang mga bituon ug matay-og ang tibuok kalangitan.
41013026	Unya diha sa mga panganod makita ang Anak sa Tawo nga moabot nga may gahom ug himaya.
41013027	Ug sugoon niya ang iyang mga anghel ngadto sa tanang suok sa kalibotan aron tigumon ang piniling katawhan sa Dios gikan sa tanang dapit sa kalibotan.
41013028	"Kuhai ninyo ug pagtulon-an ang kahoyng igera. Inigpanghumok na sa mga sanga niini ug mangudlot na kini, inyong masayran nga duol na ang ting-init.
41013029	Sa samang paagi, inigkakita ninyo nga magsugod na kining mga panghitaboa masayran ninyo nga duol na gayod ang pagbalik sa Anak sa Tawo.
41013030	Timan-i kini: kining tanan mahitabo sa dili pa mangamatay ang tanang tawo nga karon buhi pa.
41013031	Ang langit ug ang yuta matapos apan ang akong pulong dili gayod mapakyas.
41013032	"Apan walay nasayod kanus-a moabot kadtong adlawa o taknaa, bisan ang mga anghel sa langit, bisan gani ang Anak. Ang Amahan lamang maoy nasayod niini.
41013033	Busa pagbantay ug pagtukaw kamo kay wala kamo masayod kanus-a kini moabot.
41013034	Sama kini sa usa ka agalon nga mopanaw sa layong dapit. Sa dili pa siya mogikan hatagan niyag buluhaton ang tagsatagsa ka sulugoon ug pahimangnoan ang guwardiya sa pultahan nga magbantay kanunay.
41013035	Busa pagtukaw kamo kay wala ninyo hibaloi kanus-a ang agalon mopauli — sa hapon ba, sa tungang gabii ba, sa dili pa ang kaadlawon o sa buntag ba hinuon.
41013036	Kon mokalit siya pag-abot, kinahanglan nga dili kamo niya hiabtan nga nangatulog!
41013037	Ang gisulti ko kaninyo gisulti ko usab sa tanan. Busa pagbantay kamo!"
41014001	Duha ka adlaw na lamang sa dili pa himoon ang Kasaulogan sa Pagsaylo ug ang Kasaulogan sa Pan nga Walay Patubo. Ang kadagkoan sa mga pari ug ang mga magtutudlo sa Balaod nangita ug paagi sa pagdakop kang Jesus sa tago aron ilang patyon.
41014002	Sila miingon, "Dili ta kini buhaton sa panahon sa kasaulogan kay tingali unyag magubot ang katawhan."
41014003	Didto si Jesus sa Betania, sa balay ni Simon nga sanlahon. Samtang nagkaon siya, miabot ang usa ka babaye nga may dalang tibod nga alabastro. Puno kini sa mahalon kaayong pahumot nga hinimo gikan sa lunsayng nardo. Gibuak niya ang tibod ug gibubo ang pahumot sa ulo ni Jesus.
41014004	Apan nangasuko ang pipila sa mga tawo nga didto niadtong higayona ug nag-ingnanay, "Pagkausik gayod sa pahumot!
41014005	Ikabaligya man unta kanag kapin sa tulo ka gatos ka denario ug ang halin ikahatag sa mga kabos!" Ug ilang gisaway pag-ayo ang babaye.
41014006	Apan miingon si Jesus kanila, "Pasagdi ninyo siya! Nganong samokon man ninyo siya? Usa ka maayong butang ang iyang gibuhat alang kanako.
41014007	Kanunay ninyong ikauban ang mga kabos ug bisan unsang panahona makatabang kamo kanila kon buot ninyo. Apan ako dili ninyo kanunay nga ikauban.
41014008	Gihimo niya ang kutob sa iyang maabot. Gipahumotan niya ang akong lawas agi ug pangandam alang sa umaabot nga paglubong.
41014009	Ug timan-i kini: bisag asang dapita sa kalibotan iwali kining Maayong Balita, ang nahimo niining maong babaye hisgotan gayod aron paghandom kaniya."
41014010	Unya si Judas Iscariote nga usa sa napulog-duha ka tinun-an miadto sa kadagkoan sa mga pari aron pagtugyan kang Jesus ngadto kanila.
41014011	Ug sa pagkadungog nila niini, nalipay sila ug misaad paghatag kaniyag salapi. Busa si Judas nangitag maayong higayon sa pagbudhi kang Jesus.
41014012	Sa unang adlaw sa Kasaulogan sa Pan nga Walay Patubo, ang adlaw nga maoy ting-ihaw sa mga karnero nga ihalad sa panahon sa Kasaulogan sa Pagsaylo, ang mga tinun-an nangutana kang Jesus, "Asa man kami nimo paadtoa aron andamon namo ang panihapon?"
41014013	Ug gisugo ni Jesus ang duha kanila ug giingnan, "Pangadto kamo sa siyudad ug matagbuan ninyo ang usa ka tawo nga naglukdo ug usa ka banga nga tubig. Kuyog kamo kaniya
41014014	ngadto sa balay nga iyang adtoan ug ingna ang tag-iya sa balay nga ang Magtutudlo nag-ingon, ‘Hain ang kuwarto alang kanako diin ako makigsalo sa akong mga tinun-an sa panihapon sa Kasaulogan sa Pagsaylo?’
41014015	Unya tultolan kamo niya sa usa ka dakong kuwarto sa itaas nga sangkap sa galamiton ug inandam na. Didto andama ang tanan alang kanato."
41014016	Ug miadto ang mga tinun-an sa siyudad ug ilang nakit-an ang tanan sumala sa giingon ni Jesus. Didto giandam nila ang panihapon.
41014017	Sa pagkakilomkilom na, miabot si Jesus uban sa napulog-duha ka tinun-an.
41014018	Samtang nangaon sila, miingon si Jesus, "Sultihan ko kamo: usa kaninyo nga nakigsalo kanako magbudhi kanako."
41014019	Tungod niini nangasubo ang mga tinun-an ug nangutana kaniya ang tagsatagsa kanila, "Ako ba ang gipasabot nimo?"
41014020	Mitubag si Jesus, "Ang nagtunlob sa pan uban kanako niining panaksan.
41014021	Ang Anak sa Tawo mamatay gayod sumala sa giingon sa Kasulatan apan alaot ang tawo nga magbudhi kaniya! Maayo pa nga wala siya matawo!"
41014022	Samtang nangaon sila, mikuha si Jesus ug pan, nagpasalamat ug gipikaspikas niya kini ug gihatag ngadto sa iyang mga tinun-an. Miingon siya, "Kan-a ninyo kini. Kini mao ang akong lawas."
41014023	Unya gikuha niya ang kupa ug gipasalamatan ang Dios. Gitunol niya kini kanila ug silang tanan nanginom niini.
41014024	Miingon si Jesus, "Kini mao ang akong dugo nga giula alang sa daghan ug naglig-on sa kasabotan sa Dios.
41014025	Ug sultihan ko kamo nga dili na gayod ako moinom pag-usab niining bino hangtod sa adlaw nga moinom ako sa bag-ong bino didto sa Gingharian sa Dios."
41014026	Unya nag-awit sila ug usa ka awit sa pagdayeg sa Dios ug nangadto sa Bungtod sa mga Olibo.
41014027	Si Jesus miingon kanila, "Motalikod unya kamong tanan ug mamiya kanako kay ang kasulatan nag-ingon, ‘Patyon ko ang magbalantay ug magkatibulaag ang mga karnero.’
41014028	Apan human ako mabanhaw mouna ako kaninyo ngadto sa Galilea."
41014029	Si Pedro mitubag, "Dili gayod ako mobiya kanimo bisan pag biyaan ka sa tanan!"
41014030	Miingon si Jesus kang Pedro, "Timan-i kini sa dili pa gani motuktugaok ang manok sa makaduha karong gabhiona, imo na akong ilimod sa makatulo."
41014031	Apan mipasalig gayod si Pedro, "Bisan pag patyon ako uban kanimo, dili ko gayod ikaw ilimod!" Ug nanumpa ang tanan sa samang mga pulong.
41014032	Miabot si Jesus sa tanaman sa Getsemane uban sa iyang mga tinun-an ug miingon siya kanila, "Panglingkod kamo dinhi samtang mag-ampo ako."
41014033	Unya iyang gipauban kaniya sila si Pedro, si Santiago ug si Juan. Gibati niya ang hilabihang kaguol ug kabalaka
41014034	ug miingon siya kanila, "Dako kaayo ang akong kasubo nga halos ikamatay ko. Pabilin kamo dinhi ug pagtukaw."
41014035	Mipadayon siya sa unahan ug mihapa sa yuta ug nag-ampo nga kon mahimo ilikay siya sa takna sa pag-antos.
41014036	Miingon siya, "Amahan ko, mahimo mo ang tanan. Kuhaa kining kupa gikan kanako. Apan dili ang akong pagbuot maoy matuman kondili ang imo."
41014037	Unya mibalik siya ngadto sa iyang mga tinun-an ug iyang naabtan nga nangatulog silang tulo. Si Jesus miingon kang Pedro, "Simon, natulog ka diay? Dili ka ba gayod makahimo pagtukaw bisag usa lamang ka oras?"
41014038	Ug siya miingon kanila, "Pagtukaw ug pag-ampo aron dili kamo madaog sa panulay. Andam ang espiritu apan luya ang lawas."
41014039	Unya mibiya na usab siya ug nag-ampo sa mao gihapong pag-ampo.
41014040	Human niini mibalik na usab siya ngadto sa iyang mga tinun-an ug naabtan na usab niya sila nga nangatulog tungod kay katulgon man sila kaayo. Wala sila masayod kon unsay ilang itubag kaniya.
41014041	Sa ikatulo niyang pagbalik, miingon siya kanila, "Nangatulog ba gihapon kamo ug namahulay? Husto na! Miabot na ang oras nga itugyan ang Anak sa Tawo ngadto sa kamot sa mga makasasala.
41014042	Bangon na kamo kay mangadto na kita. Tan-awa, ania na ang nagbudhi kanako!"
41014043	Samtang nagsulti pa si Jesus, miabot si Judas nga usa sa napulog-duha ka tinun-an. Kuyog kaniya ang usa ka panon sa katawhan nga nagdalag mga pinuti ug mga puspos. Mga sinugo sila sa kadagkoan sa mga pari ug sa mga magtutudlo sa Balaod ug sa mga pangulo sa mga Judio.
41014044	Ang mabudhion naghatag kanila ug usa ka ilhanan: "Ang tawo nga akong hagkan mao ang inyong gipangita. Dakpa siya ug unya dad-a ninyo ug bantayi pag-ayo."
41014045	Sa pag-abot gayod ni Judas, miduol siya kang Jesus ug miingon, "Magtutudlo!" ug mihalok siya kaniya.
41014046	Busa ilang gidakop si Jesus ug gigunitan pag-ayo.
41014047	Apan usa niadtong diha nagtindog sa duol miibot sa iyang pinuti ug gitigbas niya ang ulipon sa Pangulong Pari ug naputol ang usa ka dalunggan niini.
41014048	Unya miingon si Jesus kanila, "Tulisan ba ako nga nagdala man kamog mga pinuti ug mga puspos sa pagdakop kanako?
41014049	Adlaw-adlaw nagtudlo ako didto sa Templo uban kaninyo ug wala ako ninyo dakpa. Apan kinahanglan gayod matuman ang giingon sa Kasulatan."
41014050	Ug mibiya kaniya ang tanan niyang mga tinun-an ug nanagan.
41014051	May usa ka batan-on nga nagkupo lamang ug habol nga misunod kang Jesus. Dakpon unta nila siya
41014052	apan kupo lamang ang ilang nagunitan ug nakadagan siya nga hubo.
41014053	Unya gidala nila si Jesus ngadto sa balay sa Pangulong Pari. Didto nagtigom ang mga pari, ang mga pangulo sa mga Judio ug ang mga magtutudlo sa Balaod.
41014054	Misunod si Pedro nga nagpaantaw ug miadto siya sa hawanan sa balay sa Pangulong Pari. Milingkod siya didto uban sa mga guwardiya ug nagpaduol siya sa kalayo aron mainitan.
41014055	Ang mga pari ug ang tanang sakop sa Labawng Hukmanan nangita ug kamatuoran batok kang Jesus aron ilang mapatay siya apan wala silay nakit-an.
41014056	Daghang mga saksi ang misultig bakak batok kaniya apan wala magkatakdo ang ilang mga pahayag.
41014057	Unya may mga tawo nga mitindog ug misultig bakak batok kang Jesus.
41014058	Sila miingon, "Nadunggan namo siya nga nag-ingon, ‘Gub-on ko kining Temploha nga binuhat sa tawo, ug sulod sa tulo ka adlaw patindogon ko ang lain nga templo nga dili binuhat sa tawo.’ "
41014059	Apan wala gihapon magkatakdo ang ilang gipanulti.
41014060	Unya mitindog ang Pangulong Pari atubangan sa tanan ug nangutana kang Jesus, "Wala ka bay ikatubag sa sumbong nga ilang gipasaka batok kanimo?"
41014061	Apan naghilom lamang si Jesus. Nangutana pag-usab ang Pangulong Pari kaniya, "Ikaw ba ang Mesiyas nga Anak sa Dalaygon nga Dios?"
41014062	Si Jesus mitubag, "Ako! Ug makita unya ninyo ang Anak sa Tawo nga maglingkod sa tuo sa makagagahom nga Dios ug moabot uban sa mga panganod sa langit!"
41014063	Ug gigisi sa Pangulong Pari ang iyang kaugalingong bisti ug miingon, "Wala na kita magkinahanglan ug dugang pang mga saksi batok kaniya!
41014064	Nadungog ninyo ang iyang pagpasipala sa Dios. Unsa may inyong hukom?" Ug mihukom silang tanan nga sad-an siya ug angay gayong patyon.
41014065	Unya gilud-an sa pipila kanila si Jesus ug gitaptapan nila ang iyang mata ug gisumbag siya. Miingon sila, "Tag-ana kon kinsay nagsumbag kanimo!" Ug gikuha siya sa mga guwardiya ug gitabangag tamparos.
41014066	Didto pa si Pedro sa hawanan sa dihang milabay ang usa sa mga sulugoong babaye sa Pangulong Pari.
41014067	Sa pagkakita niya kang Pedro nga didto duol sa kalayo, mitutok ang babaye kaniya ug miingon, "Kauban ka usab ni Jesus nga Nazaretnon."
41014068	Apan milimod si Pedro nga nag-ingon, "Wala ako makaila kaniya ug wala ako makasabot sa imong gipanulti." Migawas siya ug unya may manok nga mituktugaok.
41014069	Didto hikit-an siya pag-usab sa babaye ug miingon ang babaye ngadto sa mga tawo nga nagbarog didto, "Kauban kana siya nila!"
41014070	Apan milimod na usab si Pedro. Pagkataudtaod miingon na usab ang mga tawo kang Pedro, "Dili ka gayod makalimod nga kauban ka nila kay taga-Galilea ka man usab."
41014071	Niining higayona, nanumpa si Pedro, "Bisag mamatay pa ko karon dayon! Wala gayod ako makaila nianang tawo nga inyong gihisgotan!"
41014072	Unya mituktugaok ang manok sa ikaduhang higayon ug nahinumdom si Pedro sa giingon ni Jesus kaniya, "Sa dili pa motuktugaok ang manok sa makaduha, imo na akong ilimod sa makatulo." Ug mihilak siya.
41015001	Nianang sayo sa buntag ang kadagkoan sa mga pari nakigsabot sa mga punoan sa mga Judio ug sa mga magtutudlo sa Balaod ug sa tanang sakop sa Labawng Hukmanan. Gigapos nila si Jesus, gidala ug gitugyan ngadto kang Pilato.
41015002	Nangutana si Pilato kaniya, "Ikaw ba ang hari sa mga Judio?" Si Jesus mitubag, "Giingon mo."
41015003	Gipasanginlan sa kadagkoan sa mga pari si Jesus sa daghang mga butang.
41015004	Busa nangutana pag-usab si Pilato kaniya, "Dili ka ba lamang motubag? Daghan kaayo ang ilang gipasangil kanimo!"
41015005	Apan wala gihapon motubag si Jesus, busa nahibulong pag-ayo si Pilato.
41015006	Sa matag Kasaulogan sa Pagsaylo sa mga Judio, nabatasan ni Pilato ang pagbuhi ug usa ka binilanggo nga pangayoon sa mga tawo.
41015007	Niadtong panahona may usa ka tawo nga ginganlag Barabas nga gibilanggo kay usa man siya sa mga misukol sa kagamhanan. Nakapatay siya sa panahon sa usa ka kagubot.
41015008	Sa dihang nagkapundok na ang mga tawo, gipangayo nila kang Pilato nga himoon na niya ang nabatasan niyang buhaton.
41015009	Ug nangutana si Pilato kanila, "Buot ba kamo nga buhian nako ang hari sa mga Judio?"
41015010	Nasayod man gud si Pilato nga si Jesus gitugyan sa kadagkoan sa mga pari tungod sa kasina.
41015011	Apan gihulhogan sa kadagkoan sa mga pari ang mga tawo nga pangayoon nila kang Pilato nga si Barabas maoy buhian.
41015012	Nangutana pag-usab si Pilato sa mga tawo, "Unsa man diay ang akong buhaton niining inyong gitawag nga hari sa mga Judio?"
41015013	Ug misinggit sila, "Ilansang siya sa krus!"
41015014	"Kay unsa man diay ang sala nga iyang nahimo?" nangutana si Pilato. Apan misamot hinuon sila pagsinggit, "Ilansang siya sa krus!"
41015015	Buot ni Pilato nga mahimuot kaniya ang mga tawo busa iyang gibuhian alang kanila si Barabas. Unya gipalatos niya si Jesus ug gitugyan ngadto kanila aron ilansang sa krus.
41015016	Gidala si Jesus sa mga sundalo ngadto sa hawanan sa palasyo sa gobernador ug gipapundok nila ang ubang mga sakop sa tropa.
41015017	Unya gisul-oban nila si Jesus ug kupo nga dagtom-pula. Naghimo silag purongpurong sa mga sangang tunokon ug gibutang nila kini sa iyang ulo.
41015018	Unya misugod sila pagyukboyukbo kaniya nga nag-ingon, "Mabuhi ang Hari sa mga Judio!"
41015019	Ug gibunalan nilag lipak ang iyang ulo, gilud-an siya, giluhodluhoran ug giyukboyukboan.
41015020	Human nila bugalbugali si Jesus, gihuboan nila siya sa kupo nga dagtom-pula ug gisul-oban pagbalik sa iyang kaugalingong sapot. Unya gidala nila siya sa gawas aron ilansang sa krus.
41015021	Samtang naglakaw sila, gikasugat nila ang usa ka tawo nga ginganlag Simon nga taga-Cirene. Amahan siya ni Alejandro ug ni Rufo. Mao pa gayoy pag-abot niya sa siyudad gikan sa layong dapit ug gipugos nila siya sa pagpas-an sa krus ni Jesus.
41015022	Gidala nila si Jesus ngadto sa usa ka dapit nga ginganlag Golgota, nga sa ato pa, "Ang Dapit sa Kalabera."
41015023	Ug didto misulay sila paghatag kaniya ug bino nga sinagolag mira apan midumili si Jesus pag-inom niini.
41015024	Unya gilansang nila siya sa krus ug gibahinbahin ang iyang sapot ug nagripa sila kon unsang bahina sa sapot ni Jesus ang ilang maangkon.
41015025	Alas nuybe kadto sa buntag sa dihang gilansang nila siya sa krus.
41015026	Ang sumbong nga nahisulat sa karatola mao kini: "Ang Hari sa mga Judio."
41015027	May duha usab ka tulisan nga ilang gilansang sa mga krus uban ni Jesus, ang usa sa iyang tuo ug ang usa sa iyang wala.
41015029	Ang mga tawo nga nanglabay nagyango-yango sa ilang mga ulo ug gibugalbugalan nila si Jesus, "Aha! Ikaw diay kadtong moguba sa Templo ug motukod niini pag-usab sulod sa tulo ka adlaw!
41015030	Karon kanaog sa krus ug luwasa ang imong kaugalingon!"
41015031	Ang kadagkoan sa mga pari ug ang mga magtutudlo sa Balaod nagbugalbugal usab kang Jesus nga nag-ingnanay, "Nakaluwas siya sa uban apan dili siya makaluwas sa iyang kaugalingon!
41015032	Tan-awon nato kon ang Mesiyas, ang hari sa Israel, manaog ba karon sa krus aron makatuo kita kaniya!" Ug ang duha nga gilansang sa krus uban ni Jesus nagbugalbugal usab kaniya.
41015033	Sa pagkaudtong tutok, nalukop sa kangitngit ang tibuok dapit nga milungtad ug tulo ka oras.
41015034	Ug sa pagka-alas tres mituaw si Jesus sa makusog, "Eloi, Eloi, lama sabachthani?" nga sa ato pa, "Dios ko, Dios ko, nganong gibiyaan mo ako?"
41015035	Dihay mga tawo nga nakadungog kaniya ug miingon sila, "Pamati kamo, nagtawag siya kang Elias!" x
41015036	Unya midagan ang usa kanila nga nagdalag espongha nga iyang gihumod ug aslom nga bino ug gitaod sa tumoy sa usa ka dughit. Ug iya kining giisa ngadto sa mga ngabil ni Jesus ug miingon, "Hulat sa! Tan-awon ta kuno kon manaog ba si Elias aron pagkuha kaniya gikan sa krus!"
41015037	Misinggit si Jesus sa kusog nga tingog ug namatay.
41015038	Unya ang tabil sa Templo nagisi gikan sa itaas ngadto sa ubos.
41015039	Ang kapitan sa mga sundalo nagbarog sa atubangan sa krus. Nakita niya ang pagkamatay ni Jesus ug miingon siya, "Tinuod gayod nga kining tawhana Anak sa Dios!"
41015040	Didto may pipila usab ka babaye nga nagpaantaw. Uban kanila si Salome, si Maria Magdalena ug si Maria nga inahan sa batan-ong Santiago ug ni Jose.
41015041	Mao kini sila ang nag-uban-uban ug nagtabang kang Jesus samtang didto pa siya sa Galilea. Ug may daghan pa gayong mga babaye didto nga mikuyog kaniya sa Jerusalem.
41015042	Sa hapit na mosalop ang adlaw sa bisperas sa Adlawng Igpapahulay,
41015043	miabot si Jose nga taga-Arimatea, usa ka tinamod nga sakop sa Labawng Hukmanan ug nagpaabot usab sa paghari sa Dios. Gipangahasan ni Jose ang pag-atubang kang Pilato aron pangayoon ang patayng lawas ni Jesus.
41015044	Nahibulong si Pilato sa pagkabati niya nga si Jesus patay na diay. Iyang gipatawag ang kapitan ug gipangutana kon taudtaod na bang patay si Jesus.
41015045	Sa pagkadungog ni Pilato sa taho sa kapitan, gitugotan niya si Jose sa pagkuha sa lawas ni Jesus.
41015046	Mipalit si Jose ug panapton nga lino ug gikuha niya ang lawas. Giputos niya kini sa panaptong lino ug gipahimutang sa usa ka lubnganan nga gibangag sa pangpang nga bato. Unya giligid niya ang usa ka bato aron itabon sa pultahan sa lubnganan.
41015047	Si Maria Magdalena ug si Maria nga inahan ni Jose nagtan-aw diin nila ilubong si Jesus.
41016001	Sa paglabay sa Adlawng Igpapahulay, si Maria Magdalena, si Maria nga inahan ni Santiago ug si Salome namalit ug mga pahumot aron idihog sa lawas ni Jesus.
41016002	Ug sayo kaayo sa Domingo sa buntag, sa misubang na ang adlaw, miadto sila sa lubnganan.
41016003	Sa ilang pagpanglakaw, nag-ingnanay sila, "Kinsa may atong paligiron sa bato aron pag-abli sa lubnganan?"
41016004	(Dako kaayo kining batoha.) Unya sa pagtan-aw nila, ilang nakita nga naligid na ang bato nga gitabon sa lubnganan.
41016005	Ug sa pagsulod nila sa lubnganan, nakita nila didto ang usa ka batan-ong lalaki. Naglingkod siya sa tuo nga daplin ug nagsul-ob ug puting sapot nga taas. Ug nangalisang sila.
41016006	Apan miingon siya kanila, "Ayaw kamo kahadlok! Nangita kamo kang Jesus nga taga-Nazaret, ang gilansang sa krus? Wala na siya dinhi. Nabanhaw siya! Tan-awa ang ilang gibutangan kaniya.
41016007	Lakaw hinuon kamo ug suginli ang iyang mga tinun-an, lakip si Pedro, nga si Jesus nag-una kaninyo sa Galilea. Didto inyo siyang makita sumala sa iyang gisulti kaninyo."
41016008	Busa nanagan sila sa ilang pagpanggula gikan sa lubnganan tungod sa kakulba ug kalisang. Ug wala sila manulti kang bisan kinsa kay nahadlok man sila. [
41016009	Human mabanhaw si Jesus sayo sa unang adlaw sa semana, mipakita siya pag-una kang Maria Magdalena. Kaniadto gihinginlan ni Jesus ang pito ka yawa nga diha sa maong babaye.
41016010	Unya milakaw si Maria ug gipahibalo niya ang iyang mga kauban nga nagsubo ug naghilak.
41016011	Sa pagkadungog nila nga si Jesus nabuhi ug nga si Maria nakakita kaniya, wala sila motuo.
41016012	Human niini, mipakita si Jesus sa laing paagi ngadto sa duha kanila samtang naglakaw sila padulong sa gawas sa siyudad.
41016013	Namalik sila ug nanugilon sa uban apan wala sila tuohi.
41016014	Sa kataposan, mipakita si Jesus sa napulog-usa ka tinun-an samtang nangaon sila. Gisaway niya sila tungod sa ilang pagkakulang sa pagtuo ug pagkagahi sa ilang ulo kay wala man sila motuo niadtong nakakita kaniya nga nabanhaw.
41016015	Miingon siya kanila, "Panglakaw kamo sa tibuok kalibotan ug isangyaw kining Maayong Balita ngadto sa tanang mga tawo.
41016016	Ang motuo ug magpabunyag maluwas, apan ang dili motuo, silotan.
41016017	Ug mao kini ang mga timaan nga mabatonan sa mga motuo: sa akong ngalan maghingilin silag mga yawa ug manulti silag lainlaing mga sinultihan.
41016018	Makakupot silag mga halas ug kon makainom silag hilo, dili sila maunsa. Itapion nila ang ilang mga kamot sa mga masakiton ug mangaayo sila."
41016019	Human makigsulti kanila ang Ginoong Jesus, gibayaw siya ngadto sa langit ug milingkod sa tuo sa Dios.
41016020	Ug nanglakaw ang mga tinun-an ug nagsangyaw sa Maayong Balita sa tanang dapit. Mitabang gayod kanila ang Ginoo ug nagpamatuod sa ilang giwali pinaagi sa paghatag kanila ug gahom sa pagbuhat ug ilhanan.] Ang Maayong Balita mahitungod kang Jesu-Cristo sumala ni
42001001	Halangdong Teofilo: Daghan ang nangako sa pagsulat sa asoy mahitungod sa mga panghitabo sa atong katilingban.
42001002	Gisulat nila ang nadungog namo gikan sa unang mga nakasaksi nga nagsangyaw sa mensahe.
42001003	Busa, halangdon nga Teofilo, tungod kay nasusi ko man pag-ayo kining tanan sukad sa sinugdan, nahunahuna nako nga angay kining isulat sa maayong pagkahan-ay alang kanimo.
42001004	Gibuhat ko kini aron masayod ka sa tibuok nga kamatuoran sa mga butang nga gisaysay kanimo.
42001005	Sa panahon nga si Herodes maoy hari sa Judea, may usa ka pari nga ginganlag Zacarias nga sakop sa kaparian sa hut-ong ni Abias. Ang iyang asawa mao si Elisabet nga sakop usab sa parianong banay ni Aaron.
42001006	Silang duha nagkinabuhi nga matarong ug dalaygon sa atubangan sa Dios ug nagtuman gayod sa tanang sugo ug balaod sa Ginoo.
42001007	Wala silay anak kay dili man makapanganak si Elisabet ug kay tigulang na man silang duha.
42001008	Usa ka adlaw niana, turno kadto sa ilang hut-ong. Nagtuman si Zacarias sa iyang katungdanan sa pagkapari atubangan sa Dios sumala sa bahin sa pag-alagad nga iyang angkon adlaw-adlaw.
42001009	Sumala sa batasan nga gisunod sa mga pari, nagripa sila ug napili siya nga maoy mosunog sa insenso didto sa halaran busa misulod siya sa Templo sa Ginoo.
42001010	Samtang nag-ampo ang panon sa mga tawo didto sa gawas sa takna nga gisunog ang insenso,
42001011	mipakita kaniya ang usa ka anghel sa Ginoo nga nagtindog sa tuong bahin sa halaran diin gisunog ang insenso.
42001012	Sa pagkakita ni Zacarias sa anghel, nahingangha siya ug nahadlok.
42001013	Apan giingnan siya sa anghel, "Ayawg kahadlok, Zacarias! Gidungog sa Dios ang imong pag-ampo ug ang imong asawa nga si Elisabet magsabak ug usa ka batang lalaki. Nganli siyag Juan.
42001014	Inigkahimugso niya, magmaya ka ug malipay ingon man ang uban
42001015	kay mahimo siyang dako atubangan sa Ginoo. Dili gayod siya moinom ug bino o isog nga ilimnon. Gikan sa iyang pagkatawo, mapuno siya sa Espiritu Santo
42001016	ug dad-on niya ang daghang mga tawo sa Israel balik ngadto sa Ginoo nga ilang Dios.
42001017	Mag-una siya sa Ginoo inubanan sa espiritu ug gahom sama sa nabatonan ni propeta Elias. Himoon niya nga magkauli ang mga amahan ug mga anak. Ang mga masupilon iyang pabalikon sa matarong nga dalan ug andamon niya ang katawhan alang sa Ginoo."
42001018	Giingnan ni Zacarias ang anghel, "Unsaon man nako pagkahibalo nga tinuod ang imong giingon? Tigulang na ako ug ang akong asawa."
42001019	Ang anghel mitubag, "Ako si Gabriel nga nagtindog atubangan sa Dios nga maoy nagpadala kanako aron pagsulti ug pagsugilon kanimo niining maayong balita.
42001020	Apan wala ka motuo sa akong mensahe nga matuman gayod sa hustong panahon. Tungod niini, maamang ka! Dili ka makasulti hangtod sa adlaw nga matuman ang akong gisulti kanimo."
42001021	Niining higayona, naghulat ang mga tawo kang Zacarias ug nahibulong sila nganong nadugay siya sa sulod sa Templo.
42001022	Sa paggula niya, dili na siya makasulti kanila busa nagtuo sila nga nakakita siyag panan-awon sa sulod sa Templo. Ug tungod kay dili man siya makalitok bisag usa ka pulong, misenyas na lamang siya kanila.
42001023	Pagkatapos sa iyang turno sa pag-alagad sulod sa Templo, mipauli si Zacarias sa ila.
42001024	Wala madugay, nagsabak ang iyang asawa nga si Elisabet ug wala mobiya sa balay sulod sa lima ka bulan. Miingon si Elisabet,
42001025	"Ang Ginoo mitabang gayod kanako! Ug karon gikuha niya ang naghatag kanakog kaulawan atubangan sa mga tawo!"
42001026	Sa unom na ka bulan ang gisabak ni Elisabet, gipadala sa Dios ang anghel nga si Gabriel ngadto sa usa ka lungsod sa Galilea nga ginganlag Nazaret.
42001027	May mensahe siya alang sa usa ka batan-ong dalaga nga ulay nga ginganlag Maria. Kaslonon siya ngadto sa usa ka lalaki nga ginganlag Jose nga kaliwat ni Hari David.
42001028	Miadto ang anghel kaniya ug miingon, "Paglipay! Ang Ginoo nag-uban ug nagpanalangin kanimo pag-ayo!"
42001029	Nalibog pag-ayo si Maria sa pagkabati niya sa mensahe sa anghel ug namalandong siya kon unsay kahulogan sa iyang mga pulong.
42001030	Miingon ang anghel kaniya, "Ayaw kahadlok, Maria, kay gikahimut-an ka sa Dios!
42001031	Ikaw magsabak ug manganak ug usa ka batang lalaki ug nganlan mo siyag Jesus.
42001032	Mahimo siyang inila ug tawgon siya nga Anak sa Dios nga Labing Halangdon. Ang Ginoong Dios maghimo kaniyang hari, sama sa iyang kagikan nga si David.
42001033	Mahimo siyang hari sa mga kaliwat ni Jacob hangtod sa kahangtoran ug dili gayod matapos ang iyang gingharian!"
42001034	Si Maria miingon sa anghel, "Unsaon man pagkahimo niini nga wala man koy bana?"
42001035	Ang anghel mitubag, "Mokunsad kanimo ang Espiritu Santo ug magpabilin ang gahom sa Dios diha kanimo. Tungod niini, ang balaan nga bata tawgon nga Anak sa Dios.
42001036	Hinumdomi ang imong paryenti nga si Elisabet. Giingon nga dili siya makaanak apan karon unom na ka bulan ang iyang pagsabak bisag tigulang na siya
42001037	kay alang sa Dios walay dili mahimo."
42001038	Miingon si Maria, "Sulugoon ako sa Ginoo. Mahitabo unta kanako ang imong gisulti." Ug mibiya ang anghel kaniya.
42001039	Unya nangandam si Maria ug midali pag-adto sa usa ka lungsod sa kabukiran sa Judea.
42001040	Miadto siya sa balay ni Zacarias ug nakighimamat kang Elisabet.
42001041	Sa pagkabati ni Elisabet sa pangomusta ni Maria, milihok ang bata sulod sa iyang tiyan. Unya napuno sa Espiritu Santo si Elisabet ug misulti sa kusog nga tingog, "Bulahan ka sa tanang mga babaye! Bulahan ang bata nga imong ipanganak!
42001043	Pagkadako sa akong kalipay nga ang inahan sa akong Ginoo miduaw kanako!
42001044	Kay pagkadungog ko gayod sa imong pangomusta, milukso sa kalipay ang bata nga akong gisabak.
42001045	Bulahan ka nga mituo nga matuman gayod ang mensahe sa Ginoo kanimo!"
42001046	Unya miingon si Maria, "Nagdayeg sa Ginoo ang akong kalag,
42001047	ug nagmalipayon ako diha sa Dios nga akong Manluluwas,
42001048	tungod kay nahinumdom siya kanako nga iyang ubos nga sulugoon! Ug sukad karon ang tanang tawo motawag kanakog bulahan,
42001049	tungod sa mga dagkong butang nga gihimo kanako sa Gamhanang Dios. Balaan ang iyang ngalan;
42001050	nagpakita siyag kaluoy sa tanan nga may kahadlok kaniya gikan sa usa ka kaliwatan ngadto sa tanang kaliwatan.
42001051	Gibakyaw niya ang iyang kamot nga gamhanan ug gipatibulaag ang mga tawo nga mapahitas-on uban sa tanan nilang laraw.
42001052	Gipukan niya ang mga hari nga gamhanan gikan sa ilang mga trono, ug gituboy ang mga timawa.
42001053	Gibusog niya sa mga maayong butang ang mga gigutom, ug iyang gipapahawa nga walay dala ang mga dato.
42001054	-
42001055	Gituman niya ang iyang saad sa atong mga katigulangan. Mitabang siya kang Israel nga iyang sulugoon ug nahinumdom siya pagpakitag kaluoy kang Abraham ug sa tanan niyang mga kaliwat hangtod sa kahangtoran!"
42001056	Mipuyo si Maria ug mga tulo ka bulan uban kang Elisabet ug unya mipauli sa ila.
42001057	Miabot ang panahon nga si Elisabet nanganak ug batang lalaki.
42001058	Nakadungog ang iyang mga silingan ug mga paryenti sa kaayo nga gihimo sa Ginoo ngadto kaniya ug nangalipay silang tanan uban kaniya.
42001059	Sa usa na ka semana ang bata, gihimo nila ang seremonyas sa pagtuli. Ila unta siyang nganlan ug Zacarias sama sa iyang amahan
42001060	apan miingon ang iyang inahan, "Ayaw! Juan ang ingalan kaniya!"
42001061	Miingon sila kaniya, "Apan wala man kamoy kaliwat nga nagdala nianang ngalana!"
42001062	Unya pinaagi sa sinyas gipangutana nila ang amahan kon unsay gusto niyang ingalan sa bata.
42001063	Nangayog sulatanan si Zacarias ug misulat, "Juan ang iyang ngalan." Ug nahibulong kaayo silang tanan!
42001064	Dihadiha nakasulti si Zacarias ug gidayeg niya ang Dios.
42001065	Natingala pag-ayo ang ilang mga silingan ug mikaylap sa tanang kabukiran sa Judea ang balita mahitungod niining mga butanga.
42001066	Namalandong ang tanan nga nakabati niini ug nangutana, "Maunsa kaha ning bataa inigkadako niya?" kay nakita nila nga ang gahom sa Ginoo nag-uban kaniya.
42001067	Napuno sa Espiritu Santo ang amahan ni Juan nga si Zacarias ug namahayag:
42001068	"Daygon nato ang Ginoo, ang Dios sa Israel! Kay mianhi siya aron pagtabang sa iyang katawhan ug paghatag kanilag kagawasan.
42001069	Gipaanhi niya kanato ang usa ka gamhanang Manluluwas, nga kaliwat sa iyang sulugoon nga si David.
42001070	Nag-ingon siya kaniadto pinaagi sa iyang mga balaang propeta
42001071	nga luwason kita niya gikan sa atong mga kaaway, ug gikan sa gahom niadtong tanan nga nagdumot kanato.
42001072	Nag-ingon siya nga mopakita siyag kaluoy sa atong mga katigulangan ug mahinumdom sa balaang kasabotan.
42001073	-
42001074	Misaad siya sa atong amahan nga si Abraham ug nanumpa nga iya kitang luwason gikan sa atong mga kaaway. Mitugot siya kanato nga mag-alagad kaniya sa walay kahadlok,
42001075	pinaagi sa pagkinabuhi nga balaan ug matarong sa atubangan niya sa tanang panahon.
42001076	"Ug ikaw, anak ko, tawgon nga propeta sa Dios nga Labing Halangdon; mag-una ka sa Ginoo aron pag-andam sa iyang dalan,
42001077	ug pagpahibalo sa iyang katawhan nga maluwas sila pinaagi sa pagpasaylo sa ilang mga sala.
42001078	Kay ang atong Dios maluluy-on ug malumo. Padan-agon niya nganhi kanato ang masanagong banagbanag sa atong kaluwasan
42001079	ug mobanwag kini gikan sa langit ngadto sa tanang nagpuyo sa kangitngit ug sa landong sa kamatayon, aron sa pag-agak kanato ngadto sa dalan sa kalinaw."
42001080	Mitubo ang bata ug nalig-on diha sa espiritu. Mipuyo siya sa dapit nga awaaw hangtod sa adlaw nga miatubang siya sa katawhan sa Israel.
42002001	Niadtong panahona mipakanaog ug sugo si Emperador Augusto nga ang tanang nagpuyo sa tibuok gingharian sa Roma magpalista.
42002002	Si Cirenio maoy gobernador sa Siria sa panahong gihimo kining unang pagpanglista.
42002003	Busa ang tanan miadto sa ilang tagsatagsa ka lungsod aron sa pagpalista.
42002004	Gikan sa lungsod sa Nazaret sa Galilea, miadto si Jose sa Judea, ngadto sa Betlehem, ang lungsod nga natawhan ni Hari David. Miadto si Jose didto kay kaliwat man siya ni David.
42002005	Ang tuyo niya mao ang pagpalista uban sa iyang pangasaw-onon nga si Maria nga nagsabak niadtong higayona.
42002006	Ug samtang didto sila sa Betlehem, miabot ang panahon nga manganak na siya.
42002007	Nanganak siya sa iyang panganay nga lalaki. Giputos niya ang bata sa panapton ug gipahiluna sa usa ka pasungan kay wala na may luna sa balay nga abutanan.
42002008	Niadtong dapita may mga magbalantay sa karnero nga nagtukaw sa kagabhion aron pag-atiman sa ilang mga hayop didto sa kaumahan.
42002009	Mitungha kanila ang usa ka anghel sa Ginoo ug midan-ag kanila ang himaya sa Ginoo busa nalisang kaayo sila.
42002010	Apan miingon ang anghel kanila, "Ayaw kamog kahadlok! Ania ako nagdalag maayong balita alang kaninyo nga makalipay kaayo sa tanang katawhan.
42002011	Kay karong gabhiona, natawo sa lungsod ni David ang inyong Manluluwas, ang Cristo nga Ginoo!
42002012	Mao kini ang inyong ilhanan: makaplagan ninyo ang usa ka bata nga giputos ug panapton ug naghigda sa pasungan."
42002013	Ug sa kalit mitungha usab uban sa anghel ang usa ka dakong panon sa mga anghel sa langit nga nag-awit ug mga pagdayeg sa Dios:
42002014	"Dalaygon ang Dios sa kahitas-an, ug sa yuta panagdait sa mga tawo nga iyang gikahimut-an!"
42002015	Sa namalik na ang mga anghel ngadto sa langit, ang mga magbalantay sa karnero nag-ingnanay, "Mangadto kita sa Betlehem ug tan-awon nato kining nahitabo nga gipahibalo kanato sa Ginoo."
42002016	Busa midali sila pag-adto ug nakit-an nila si Maria ug si Jose ug ang bata nga naghigda sa pasungan.
42002017	Sa diha nga ang mga magbalantay nakakita sa bata, gisugilon nila ang gisulti sa anghel mahitungod kaniya.
42002018	Ug ang tanang nakadungog niini nahibulong sa gibalita kanila sa mga magbalantay sa karnero.
42002019	Gitipigan ni Maria kining tanan sa iyang kasingkasing ug namalandong siya pag-ayo mahitungod niining mga butanga.
42002020	Unya namauli ang mga magbalantay nga nag-awit ug mga pagdayeg sa Dios tungod sa tanan nga ilang nadungog ug nakita sumala gayod sa gisugilon kanila sa anghel.
42002021	Sa walo na ka adlaw ang bata, gihimo ang seremonyas sa pagtuli kaniya. Ginganlan siyag Jesus, ang ngalan nga gisulti sa anghel kang Maria sa wala pa ipanamkon ang bata.
42002022	Miabot ang panahon nga si Jose ug si Maria magtuman sa seremonyas sa paghinlo sumala sa gisugo sa Balaod ni Moises. Busa gidala nila ang bata ngadto sa Jerusalem aron ihalad nila sa Ginoo
42002023	sumala sa nasulat sa balaod sa Ginoo: "Ang tanang panganay nga lalaki kinahanglang ihalad ngadto sa Ginoo."
42002024	Miadto usab sila aron paghalad ug usa ka paris nga tukmo o duha ka kuyabog nga salampati sumala sa gisugo sa balaod sa Ginoo.
42002025	Niining panahona may tawo nga nagpuyo sa Jerusalem nga ginganlag Simeon. Maayo siyang tawo ug mahadlokon sa Dios ug nagpaabot sa kaluwasan sa Israel. Nag-uban kaniya ang Espiritu Santo
42002026	ug gipadayag kaniya sa Espiritu Santo nga dili siya mamatay hangtod nga makita niya ang Cristo nga gisaad sa Ginoo.
42002027	Minandoan sa Espiritu, misulod si Simeon sa Templo. Sa gidala na ang bata nga si Jesus sa iyang mga ginikanan ngadto sa Templo aron didto ilang himoon kaniya ang gisugo sa Balaod,
42002028	gikuha ug gikugos ni Simeon ang bata ug nagpasalamat siya sa Dios:
42002029	"Karon, Ginoo, kay imo na mang gituman ang imong saad, itugot na nga ang imong sulugoon mopanaw nga malinawon.
42002030	Kay sa kaugalingon kong mga mata nakita ko ang imong kaluwasan,
42002031	nga imong giandam atubangan sa tanang katawhan:
42002032	Usa ka kahayag nga magpadayag sa imong dalan ngadto sa mga dili Judio ug maghatag sa himaya ngadto sa imong katawhan, ang Israel."
42002033	Ang amahan ug ang inahan sa bata nahibulong sa pagkadungog nila sa gisulti ni Simeon bahin kaniya.
42002034	Unya gipanalanginan sila ni Simeon ug miingon kang Maria nga inahan sa bata, "Kining bataa gipili sa Dios alang sa kalaglagan ug kaluwasan sa daghang mga tawo sa Israel. Mahimo siyang ilhanan gikan sa Dios nga supakon sa daghang mga tawo
42002035	ug tungod niini madayag ang ilang mga tinagoang hunahuna. Ug ang kaguol nga sama sa usa ka hait nga espada molagbas sa imong kaugalingong kasingkasing."
42002036	May usa usab ka propeta nga babaye nga ginganlag Ana nga anak ni Panuel sa banay ni Aser. Tigulang na siya. Pito ra ka tuig siyang nakig-uban sa iyang bana.
42002037	Unya nabalo siya hangtod nga 84 na ang iyang edad. Wala gayod siya mobiya sa Templo. Adlaw ug gabii nagsimba siya sa Dios, nagpuasa ug nag-ampo.
42002038	Niadto gayong taknaa miabot siya ug nagpasalamat sa Dios ug misulti bahin sa bata ngadto sa tanan nga nagpaabot nga tubson sa Dios ang Jerusalem.
42002039	Sa natuman na ni Jose ug ni Maria ang tanan nga gisugo sa balaod sa Ginoo, mipauli sila sa Galilea, ngadto sa lungsod sa Nazaret nga ilang gipuy-an.
42002040	Ug mitubo ang bata ug nahimong kusgan. Napuno siya sa kaalam ug ang panalangin sa Dios diha kaniya.
42002041	Matag tuig ang mga ginikanan ni Jesus moadto sa Jerusalem aron pagtambong sa Kasaulogan sa Pagsaylo.
42002042	Sa dihang 12 na ka tuig si Jesus, nangadto sila sa kasaulogan sama sa naandan.
42002043	Sa pagkatapos sa mga adlaw sa kasaulogan namauli sila apan ang bata nga si Jesus nagpabilin didto sa Jerusalem. Wala mahibalo niini ang iyang mga ginikanan ug
42002044	nagtuo sila nga miuban si Jesus sa panon. Sa nakalakat na silag usa ka adlaw, gipangita nila siya didto sa ilang mga paryenti ug mga higala.
42002045	Apan wala siya nila hikaplagi busa mibalik sila sa Jerusalem aron sa pagpangita kaniya.
42002046	Sa ikatulo ka adlaw nakit-an nila siya didto sa Templo nga naglingkod uban sa mga magtutudlo, namati kanila ug nangutana.
42002047	Ang tanan nga nakadungog kaniya nahibulong sa iyang maalamong mga tubag.
42002048	Nahibulong ang iyang mga ginikanan sa pagkakita nila kaniya ug miingon ang iyang inahan kaniya, "Anak, nganong gibuhat mo man kini kanamo? Ako ug ang imong amahan nabalaka kaayo nga nangita kanimo."
42002049	Mitubag siya, "Nganong nangita pa man kamo kanako? Wala ba kamo masayod nga kinahanglang anhi gayod ako sa balay sa akong Amahan?"
42002050	Apan wala sila makasabot sa iyang gisulti kanila.
42002051	Mipauli si Jesus sa Nazaret uban kanila ug nagmasinugtanon siya kanila. Kining tanan gitipigan sa iyang inahan sulod sa iyang kasingkasing.
42002052	Ug mitubo si Jesus sa lawas ug sa kinaadman ug gikahimut-an siya sa Dios ug sa mga tawo.
42003001	Ikanapulog lima ka tuig kadto sa pagmando ni Emperador Tiberius. Si Poncio Pilato maoy gobernador sa Judea, si Herodes maoy nagmando sa Galilea ug si Felipe nga iyang igsoon maoy pangulo sa kayutaan sa Iturea ug sa Trakonite samtang si Lisanias maoy namunoan sa Abilena.
42003002	Si Annas ug si Caifas maoy mga pangulong pari. Niini gayong panahona ang mensahe sa Dios miabot kang Juan nga anak ni Zacarias didto sa dapit nga awaaw.
42003003	Busa gilukop pagtaak ni Juan ang tibuok kayutaan nga kasikbit sa Suba sa Jordan ug nagwali siya. Siya miingon, "Hinulsoli ug biyai ang inyong mga sala ug pabunyag kamo ug pasayloon kamo sa Dios."
42003004	Sumala ni propeta Isaias sa iyang basahon: "May nagsinggit didto sa kamingawan: ‘Andama ninyo ang dalan alang sa Ginoo. Himoang tul-id ang iyang agianan!
42003005	Abunohi ninyo ang tanang walog, pataga ang tanang bungtod ug bukid; tul-ira ang mga nagliko-likong dalan, hapsaya ang mga libaungong dalan.
42003006	Ug makita sa tanang tawo ang kaluwasan gikan sa Dios!’"
42003007	Ug may mga panon sa mga tawo nga miadto kang Juan aron magpabunyag kaniya. Giingnan sila ni Juan, "Kamong mga bitin! Kinsay nagsulti kaninyo nga makalikay kamo sa kasuko sa Dios nga hapit na moabot?
42003008	Buhata ninyo ang mga butang nga magpaila nga kamo mibiya na sa inyong mga sala. Ug ayaw kamo pag-ingnanay, ‘Si Abraham among amahan.’ Kay sultihan ko kamo nga ang Dios makahimo pagkuha niining mga bato aron himoong mga kaliwat ni Abraham!
42003009	Ang wasay andam na aron iputol sa mga kahoy diha sa mga gamot. Ang tanang kahoy nga dili mamungag maayong bunga putlon ug isugnod sa kalayo."
42003010	Ang mga tawo nangutana kang Juan, "Unsa man diay ang among buhaton?"
42003011	Mitubag siya, "Ang adunay duha ka bisti kinahanglang ihatag niya ang usa ngadto sa tawo nga walay bisti ug ang may pagkaon kinahanglang mobahin niini sa walay pagkaon."
42003012	Unya may pipila ka kobrador sa buhis nga miduol aron magpabunyag ug nangutana sila kang Juan, "Magtutudlo, unsa may among buhaton?"
42003013	Miingon siya kanila, "Ayaw kamo paningil ug labaw kay sa gisugo sa balaod."
42003014	Unya nangutana usab kaniya ang pipila ka sundalo, "Kami usab, unsa may among buhaton?" Miingon siya kanila, "Ayaw kamo panapi kang bisan kinsa pinaagi sa pagpugos o sa pagbutangbutang ug ayaw kamo pagmulo sa inyong suhol."
42003015	Misugod pagtubo ang paglaom sa mga tawo ug nalibog sila kon kinsa gayod si Juan. Naghunahuna sila nga tingali siya mao ang Cristo.
42003016	Busa miingon si Juan kanilang tanan, "Nagbunyag ako kaninyo pinaagi sa tubig apan may moabot nga labaw pa kaayo kay kanako. Dili gani ako angay bisan sa pagbadbad sa higot sa iyang sandalyas. Bunyagan kamo niya pinaagi sa Espiritu Santo ug sa kalayo.
42003017	Nagkupot siyag pala aron lainon ang dagami gikan sa mga lugas ug unya tigumon ang trigo didto sa iyang kamalig apan ang dagami iyang sunogon sa kalayo nga dili mapalong!"
42003018	Samtang nagwali siya sa Maayong Balita, gipahimangnoan ni Juan ang mga tawo sa nagkalainlaing paagi.
42003019	Apan gibadlong ni Juan si Gobernador Herodes tungod sa iyang pagpakigpuyo kang Herodias nga asawa sa iyang igsoon ug sa daghan pang mga daotang buhat nga iyang nahimo.
42003020	Unya si Herodes mihimo pa gayod sa labi pang mangil-ad nga buhat nga mao ang pagbilanggo kang Juan.
42003021	Tapos mabunyagi ni Juan ang tanang mga tawo, gibunyagan usab niya si Jesus. Samtang nag-ampo si Jesus, naabli ang langit
42003022	ug mikunsad kaniya ang Espiritu Santo sa dagway sa usa ka salampati. Unya nabati ang usa ka tingog gikan sa langit nga nag-ingon, "Ikaw mao ang pinangga kong Anak. Nalipay kaayo ako kanimo."
42003023	Mga 30 na ka tuig ang edad ni Jesus sa dihang misugod siya sa iyang buluhaton. Naila siya nga anak ni Jose nga anak ni Heli.
42003024	Si Heli anak ni Matat nga anak ni Levi. Si Levi anak ni Melqui nga anak ni Jannai. Si Jannai anak ni Jose
42003025	nga anak ni Matatias. Si Matatias anak ni Amos nga anak ni Nahum. Si Nahum anak ni Esli nga anak ni Nagai.
42003026	Si Nagai anak ni Maat nga anak ni Matatias. Si Matatias anak ni Semein nga anak ni Jose. Si Jose anak ni Juda
42003027	nga anak ni Joanan. Si Joanan anak ni Resa nga anak ni Serobabel. Si Serobabel anak ni Salatiel nga anak ni Neri.
42003028	Si Neri anak ni Melqui nga anak ni Adi. Si Adi anak ni Cosam nga anak ni Elmadam nga anak ni Er.
42003029	Si Er anak ni Josue nga anak ni Eliezer. Si Eliezer anak ni Jorim nga anak ni Matat. Si Matat anak ni Levi.
42003030	Si Levi anak ni Simeon nga anak ni Juda. Si Juda anak ni Jose nga anak ni Jonam. Si Jonam anak ni Eliakim
42003031	nga anak ni Melea. Si Melea anak ni Mena nga anak ni Matata. Si Matata anak ni Natan nga anak ni David.
42003032	Si David anak ni Jesse nga anak ni Obed. Si Obed anak ni Boas nga anak ni Salmon. Si Salmon anak ni Naason
42003033	nga anak ni Aminadab. Si Aminadab anak ni Admin nga anak ni Arni. Si Arni anak ni Hezron nga anak ni Perez. Si Perez anak ni Juda
42003034	nga anak ni Jacob. Si Jacob anak ni Isaac nga anak ni Abraham. Si Abraham anak ni Tera nga anak ni Nahor.
42003035	Si Nahor anak ni Serug nga anak ni Reu. Si Reu anak ni Peleg nga anak ni Eber. Si Eber anak ni Shela.
42003036	Si Shela anak ni Cainan nga anak ni Arfacsad. Si Arfacsad anak ni Sem nga anak ni Noe. Si Noe anak ni Lamec
42003037	nga anak ni Metusela. Si Metusela anak ni Enoc nga anak ni Jared. Si Jared anak ni Mahalalel nga anak ni Cainan.
42003038	Si Cainan anak ni Enos nga anak ni Set ug si Set anak ni Adan nga anak sa Dios.
42004001	Si Jesus nga puno sa Espiritu Santo mibiya sa Jordan. Unya gidala siya sa Espiritu Santo ngadto sa kamingawan sulod sa 40 ka adlaw
42004002	ug didto gitintal siya sa Yawa. Niining panahona wala mokaon si Jesus busa sa pagkatapos niini gigutom siya.
42004003	Unya giingnan siya sa Yawa, "Anak ka man kaha sa Dios, himoang pan kining bato."
42004004	Si Jesus mitubag, "Ang Kasulatan nag-ingon, ‘Dili mabuhi ang tawo sa pan lamang.’"
42004005	Unya gidala siya sa Yawa ngadto sa itaas ug sa usa ka pagpamilok gipakita kaniya ang tanang gingharian sa kalibotan.
42004006	Miingon ang Yawa kaniya, "Ihatag ko kanimo kining tanang gahom ug bahandi. Kining tanan gitugyan kanako ug ako makahatag kang bisan kinsa nga gusto kong hatagan.
42004007	Maimo unya kining tanan kon mosimba ka kanako."
42004008	Si Jesus mitubag, "Ang Kasulatan nag-ingon, ‘Simbaha ang Ginoo nga imong Dios ug siya lamang ang alagari!’"
42004009	Unya gidala siya sa Yawa ngadto sa Jerusalem ug gipahiluna siya sa kinatas-ang bahin sa Templo ug giingnan, "Anak ka man kaha sa Dios, ambak ngadto sa ubos.
42004010	Kay nag-ingon ang Kasulatan, ‘Ang Dios magsugo sa iyang mga anghel sa pagpanalipod kanimo.’
42004011	Kini nag-ingon usab, ‘Sapnayon ka nila sa ilang mga kamot aron dili maigo sa mga bato ang imong tiil.’"
42004012	Si Jesus mitubag, "Ang Kasulatan nag-ingon, ‘Ayaw tintala ang Ginoo nga imong Dios!’"
42004013	Human si Jesus tintala sa Yawa sa tanang paagi, mibiya una kaniya ang Yawa.
42004014	Unya mipauli si Jesus sa Galilea ug diha kaniya ang gahom sa Espiritu Santo. Mikaylap sa tanang kasikbit nga dapit ang balita mahitungod kaniya.
42004015	Nagtudlo siya sulod sa ilang mga sinagoga ug gidayeg siya sa tanan.
42004016	Unya miadto si Jesus sa Nazaret diin siya magdako ug sumala sa iyang naandan miadto siya sa sinagoga sa Adlaw nga Igpapahulay. Mitindog siya aron pagbasa sa Kasulatan
42004017	ug gitunol kaniya ang basahon nga sinulat ni propeta Isaias. Gibukhad niya ang linukot nga basahon ug maoy iyang gibasa ang dapit diin nasulat kini:
42004018	"Ang Espiritu sa Ginoo ania kanako. Gidihogan ako niya aron pagsangyaw sa Maayong Balita ngadto sa mga kabos; gipadala ako niya aron pagsangyaw sa kagawasan ngadto sa mga binihag ug pagpahiuli sa panan-aw sa mga buta, pagpagawas sa mga dinaugdaog
42004019	ug pagpahibalo sa tuig nga ang Ginoo moluwas sa iyang katawhan!"
42004020	Unya gilukot ni Jesus ang basahon, giuli ngadto sa piniyalan ug milingkod siya. Mitutok kaniya ang tanan nga didto sa sinagoga.
42004021	Unya miingon siya kanila, "Natuman karong adlawa kining bahina sa kasulatan sumala sa inyong nadungog."
42004022	Nakadayeg silang tanan kaniya ug nahibulong sa mga matahom nga pulong nga iyang gisulti. Miingon sila, "Dili ba anak man kini siya ni Jose?"
42004023	Miingon siya kanila, "Sa walay duhaduha inyong isulti kanako ang ginaingon, ‘Doktor, tambali ang imong kaugalingon.’ Moingon usab kamo kanako, ‘Himoa dinhi sa imong kaugalingong lungsod ang mga butang nga imong gihimo didto sa Capernaum sumala sa gisugilon kanamo.’
42004024	Apan sultihan ko kamo nga walay propeta nga dawaton sa iyang kaugalingong lungsod.
42004025	Pamati kamo kanako: daghang mga biyuda sa Israel sa panahon ni Elias sa dihang walay ulan sulod sa tulo ka tuig ug tunga ug may dakong gutom sa tibuok yuta.
42004026	Apan wala ipadala si Elias ngadto sa bisan usa kanila kondili ngadto hinuon sa biyuda sa Sarefat sa kayutaan sa Sidon.
42004027	Ug may daghan usab nga sanlahon sa Israel sa panahon ni propeta Eliseo apan wala siyay bisan usa kanila nga giayo gawas kang Naaman nga taga-Siria."
42004028	Sa pagkadungog nila niini, nangasuko pag-ayo ang tanan nga didto sa sinagoga.
42004029	Nanindog sila ug ilang giguyod si Jesus ngadto sa gawas sa lungsod ug gidala ngadto sa tumoy sa bungtod diin natukod ang ilang lungsod aron ihulog siya sa pangpang.
42004030	Apan miagi siya sa taliwala sa katawhan ug mipahilayo.
42004031	Unya miadto si Jesus sa Capernaum, usa ka lungsod sa Galilea. Sa Adlaw nga Igpapahulay nagtudlo siya sa mga tawo
42004032	ug nahibulong silang tanan sa paagi sa iyang pagtudlo kay may gahom man ang iyang mga pulong.
42004033	Didto sa sulod sa sinagoga may tawo nga giyawaan nga misinggit ug kusog,
42004034	"Jesus nga taga-Nazaret, unsay imong tuyo kanamo? Mianhi ka ba aron paglaglag kanamo? Nasayod ako kon kinsa ka: ikaw mao ang balaang sulugoon sa Dios!"
42004035	Gibadlong ni Jesus ang yawa, "Hilom ug gula sa tawo!" Gilamba sa yawa ang tawo sa atubangan nilang tanan ug unya migula kini nga wala maunsa ang tawo.
42004036	Nahibulong ang tanan ug nag-ingnanay, "Unsay buot ipasabot niini? May gahom kining tawhana sa paghingilin sa mga yawa!"
42004037	Ug mikaylap ang balita bahin kang Jesus ngadto sa tanang dapit niadtong yutaa.
42004038	Mibiya si Jesus sa sinagoga ug miadto sa balay ni Simon. Niadtong higayona gihilantan ang ugangang babaye ni Simon ug gihangyo nila si Jesus nga ayohon siya.
42004039	Miduol siya ug mibarog sa kiliran sa gihigdaan sa masakiton ug gihinginlan niya ang hilanat. Gihuwasan sa hilanat ang masakiton ug dihadiha mibangon siya ug misilbi kanila.
42004040	Sa pagkakilomkilom na, ang tanan nga masakiton sa nagkalainlaing balatian gidala sa mga tawo ngadto kang Jesus. Ug gihikap niya ang tagsatagsa ug giayo niya silang tanan.
42004041	Gikan sa daghang mga tawo, nanggula usab ang mga yawa nga nagsiyagit, "Ikaw mao ang Anak sa Dios!" Ug gibadlong ni Jesus ang mga yawa sa dili pagpanugilon kay nasayod man sila nga siya mao ang Cristo.
42004042	Sa pagsubang sa adlaw, mibiya si Jesus sa lungsod ug miadto sa usa ka dapit nga awaaw. Gipangita siya sa mga tawo ug sa diha nga nakit-an na nila siya, ila siyang gihangyo nga magpabilin uban kanila.
42004043	Apan miingon siya kanila, "Kinahanglan nga magwali ako sa Maayong Balita mahitungod sa paghari sa Dios ngadto usab sa ubang mga lungsod kay mao man kini ang katuyoan sa Dios sa iyang pagpadala kanako."
42004044	Busa nagwali siya sulod sa mga sinagoga sa Judea.
42005001	Usa ka adlaw niana, nagtindog si Jesus sa daplin sa Lanaw sa Genesaret samtang ang mga tawo nagpunsisok kaniya aron pagpamati sa pulong sa Dios.
42005002	Didto sa daplin sa lanaw nakita niya ang duha ka sakayan nga gibiyaan sa mga mangingisda kay nangwaswas man sila sa ilang mga pukot.
42005003	Misakay si Jesus sa usa niining sakayan nga iya ni Simon ug gihangyo niya si Simon sa pagtulod niini ug diyutay ngadto sa tubig. Unya milingkod si Jesus sa sakayan ug gitudloan niya ang mga tawo.
42005004	Sa nakahuman na siya sa pagpanudlo, giingnan niya si Simon, "Palawod kamo ug itaktak ang inyong mga pukot aron makakuha kamo."
42005005	Si Simon mitubag, "Magtutudlo, tibuok gabii kaming nangisda ug wala gayod kami nakuha apan kay sugo man nimo, akong itaktak ang mga pukot."
42005006	Ilang gitaktak ang mga pukot ug daghan gayod kaayong isda ang ilang nakuha ug tungod niini ang ilang mga pukot hapit na magisi.
42005007	Busa gikamay nila ang ilang mga kauban didto sa laing sakayan aron moduol ug motabang kanila. Nanuol ang ilang mga kauban ug ilang gipuno pag-ayo sa isda ang duha ka sakayan ug tungod niini hapit na sila malunod.
42005008	Sa pagkakita ni Simon Pedro sa nahitabo, miluhod siya sa atubangan ni Jesus ug miingon, "Palayo kanako, Ginoo, kay makasasala ako!"
42005009	Natingala kaayo siya ug ang iyang mga kauban sa kadaghan sa isda nga ilang nakuha.
42005010	Natingala usab sila si Santiago ug si Juan nga mga anak ni Sebedeo ug kauban ni Simon. Unya miingon si Jesus kang Simon, "Ayaw kahadlok! Sukad karon managat ka na ug mga tawo."
42005011	Ug sa nadala na nila ang mga sakayan ngadto sa baybayon, gibiyaan nila ang tanan ug misunod sila kang Jesus.
42005012	Usa ka higayon niana, didto si Jesus sa usa ka lungsod diin may usa ka tawo nga sanlahon. Sa iyang pagkakita kang Jesus, mihapa siya sa iyang atubangan ug nagpakiluoy nga nag-ingon, "Sir, kon buot nimo, makaayo ka kanako!"
42005013	Unya gihikap siya ni Jesus ug giingnan, "Buot ako! Mamaayo ka!" Dihadiha naayo ang sanlahon.
42005014	Ug gipasidan-an siya ni Jesus nga dili manugilon kang bisan kinsa. Ug miingon si Jesus "Lakaw dayon ug ipakita ang imong kaugalingon ngadto sa pari. Unya paghalad sumala sa gisugo ni Moises aron pagmatuod sa tanan nga maayo ka na."
42005015	Apan mikaylap hinuon pag-ayo ang balita mahitungod kang Jesus ug daghang mga tawo nangadto sa pagpamati kaniya ug aron ayohon ang ilang mga balatian.
42005016	Apan miadto si Jesus sa mga dapit nga awaaw ug didto nag-ampo siya.
42005017	Usa ka adlaw niana, samtang nagtudlo si Jesus, dihay pipila ka mga Pariseo ug mga magtutudlo sa Balaod nga naglingkod sa duol. Gikan sila sa kalungsoran sa Galilea ug Judea ug sa siyudad sa Jerusalem. Diha kang Jesus ang gahom sa Ginoo sa pag-ayo sa mga masakiton.
42005018	Unya may nangabot nga nagyayong ug usa ka paralitiko nga diha sa iyang higdaanan. Naningkamot sila pagsulod sa balay aron ilang ikabutang ang paralitiko sa atubangan ni Jesus.
42005019	Apan wala sila makasulod sa balay tungod sa kadaghan sa mga tawo. Busa ilang gidala siya ngadto sa atop ug giukab nila ang pipila ka bahin sa atop. Unya ilang gitunton ang paralitiko nga naghigda sa iyang higdaanan ngadto sa taliwala sa mga tawo diha sa atubangan ni Jesus.
42005020	Sa pagkakita ni Jesus sa kadako sa ilang pagsalig kaniya, miingon siya sa tawo, "Higala, gipasaylo na ang imong mga sala."
42005021	Unya nakapangutana sa ilang kaugalingon ang mga magtutudlo sa Balaod ug ang mga Pariseo, "Kinsa ba kining tawhana nga nagpasipala sa Dios? Walay tawo nga makapasaylo sa mga sala kondili ang Dios lamang!"
42005022	Apan nasayran ni Jesus ang ilang hunahuna ug giingnan niya sila, "Nganong naghunahuna man kamo sa ingon niana?
42005023	Hain bay sayon, ang pag-ingon, ‘Gipasaylo na ang imong mga sala,’ o ang pag-ingon, ‘Bangon ug lakaw’?
42005024	Ipakita ko kaninyo nga ang Anak sa Tawo adunay gahom dinhi sa yuta aron pagpasaylo sa mga sala." Busa iyang giingnan ang paralitiko, "Ako nagsugo kanimo: bangon, dad-a ang imong higdaanan ug pauli sa inyo!"
42005025	Dihadiha mitindog ang paralitiko atubangan sa tanan, gikuha niya ang iyang higdaanan ug mipauli nga nagdayeg sa Dios.
42005026	Natingala pag-ayo silang tanan. Ug uban sa kahadlok, ilang gidayeg ang Dios pag-ingon, "Kahibulongan gayod kaayo ang atong nakita karong adlawa!"
42005027	Human niini, milakaw si Jesus ug iyang nakita si Levi, usa ka maniningil sa buhis, nga naglingkod sa iyang opisina. Miingon si Jesus kaniya, "Sunod kanako."
42005028	Ug mitindog si Levi, gibiyaan niya ang tanan ug misunod kaniya.
42005029	Unya si Levi naghimog dakong kombira sa iyang balay alang kang Jesus ug didtoy daghang maniningil sa buhis ug ubang mga tawo nga nakigsalo kanila.
42005030	Ang pipila ka mga Pariseo ug mga magtutudlo sa Balaod nagbagulbol batok sa mga tinun-an ni Jesus. Nangutana sila, "Nganong nakig-uban man kamo sa pagkaon ug pag-inom sa mga maniningil sa buhis ug sa mga makasasala?"
42005031	Si Jesus mitubag kanila, "Ang mga tawo nga walay sakit wala magkinahanglag doktor kondili ang mga masakiton lamang.
42005032	Wala ako moanhi aron sa pagtawag sa mga matarong kondili sa mga makasasala aron maghinulsol sila."
42005033	Ug miingon sila kang Jesus, "Ang mga tinun-an ni Juan kanunay nga nagpuasa ug nag-ampo, ingon man ang mga tinun-an sa mga Pariseo. Apan ang imong mga tinun-an nangaon ug nanginom."
42005034	Si Jesus mitubag, "Papuasahon ba ninyo ang mga dinapit sa kombira sa kasal samtang kauban pa nila ang pamanhonon? Dili gayod!
42005035	Apan moabot ang panahon nga ang pamanhonon kuhaon ug niadtong adlawa magpuasa na sila."
42005036	Unya gisuginlan usab sila ni Jesus niining sambingaya: "Walay tawo nga magtabas ug usa ka bahin sa bag-ong bisti aron itapak sa daang bisti kay kon buhaton niya kini madaot ang bag-ong bisti ug ang gitapak dili mobagay sa daan.
42005037	Ug walay magsulod ug bag-ong bino diha sa mga daang sudlanan nga panit. Kon buhaton niya kini, ang bag-ong bino makagisi sa daang panit ug unya madaot ang sudlanan ug mausik ang bino.
42005038	Kinahanglan nga ang bag-ong bino maoy isulod sa bag-ong sudlanan.
42005039	Walay tawo nga mangandoy sa bag-ong bino tapos siya makainom sa daang bino. Moingon siya, ‘Mas maayo gayod ang daang bino.’"
42006001	Usa niana ka Adlawng Igpapahulay naglakaw si Jesus agi sa kaumahan sa trigo. Unya ang iyang mga tinun-an nangutlog mga uhay sa trigo ug tapos nila kini kusokusoa sa ilang mga kamot ilang gikaon ang lugas.
42006002	Apan pipila sa mga Pariseo miingon, "Nganong nagbuhat man kamo niana? Gidili kana sa Adlaw nga Igpapahulay sumala sa atong Balaod!"
42006003	Si Jesus mitubag kanila, "Wala ba kamo makabasa mahitungod sa gibuhat ni David sa dihang gigutom siya ug ang iyang mga kauban?
42006004	Misulod siya sa balay sa Dios ug mikuha sa pan nga hinalad ngadto sa Dios. Unya mikaon siya niini ug gihatagan usab niyag pan ang iyang mga kauban. Apan ang tanan gidid-an sa atong Balaod sa pagkaon sa pan nga hinalad ngadto sa Dios gawas lamang sa mga pari."
42006005	Ug si Jesus midugang sa pag-ingon, "Ang Anak sa Tawo maoy magbuot sa angay nga buhaton sa Adlawng Igpapahulay."
42006006	Sa laing Adlawng Igpapahulay, misulod si Jesus sa usa ka sinagoga ug nagtudlo. Didtoy usa ka tawo nga kimay ang tuong kamot.
42006007	Pipila sa mga magtutudlo sa Balaod ug mga Pariseo naniid kang Jesus kon manambal ba siya sa mga masakiton sa Adlawng Igpapahulay. Gihimo nila kini aron pagpangita ug igong katarongan aron ikasumbong nila si Jesus nga nagbuhat ug kalapasan.
42006008	Apan nahibalo si Jesus sa ilang gihunahuna ug iyang giingnan ang tawo nga kimay, "Tindog ug dali ngari sa atubangan." Ug mitindog ang tawo ug mibarog didto.
42006009	Unya miingon si Jesus kanila, "Pangutan-on ko kamo: Unsa ba ang gitugot sa atong Balaod nga mahimong buhaton nato sa Adlawng Igpapahulay? Ang pagtabang ba o ang pagdaot? Ang pagluwas ba sa kinabuhi sa tawo o ang pagpatay?"
42006010	Gilibot niya pagtan-aw silang tanan ug unya gisultihan niya ang tawo, "Ituy-od ang imong kamot." Ug gituy-od sa tawo ang iyang kamot ug naayo kini.
42006011	Apan napungot sila pag-ayo ug nagsabot unsay ilang buhaton kang Jesus.
42006012	Niadtong panahona mitungas si Jesus sa usa ka bungtod aron pag-ampo ug sa tibuok gabii nag-ampo siya sa Dios.
42006013	Sa pagkabuntag na, gitawag niya ang iyang mga tinun-an ug gipili niya ang 12 kanila nga ginganlan niyag apostoles:
42006014	si Simon (nga iyang ginganlag Pedro) ug ang iyang igsoon nga si Andres, si Santiago ug si Juan, si Felipe ug si Bartolome,
42006015	si ug si Tomas, si Santiago nga anak ni Alfeo ug si Simon (ang gitawag nga Patriyota),
42006016	si Judas nga anak ni Santiago ug si Judas Iscariote, ang nahimong mabudhion.
42006017	Milugsong si Jesus gikan sa bungtod kuyog sa iyang mga apostoles. Mitindog siya sa usa ka dapit nga patag kauban sa panon sa iyang mga tinun-an. Didto usab may dakong panon sa mga tawo nga gikan sa tibuok Judea ug Jerusalem ug sa mga siyudad sa kabaybayonan sa Tiro ug sa Sidon.
42006018	Nangadto sila kang Jesus aron pagpamati kaniya ug aron ayohon sila sa ilang mga balatian. Nangadto usab ang gipangyawaan ug nangaayo sila.
42006019	Naninguha ang tanang tawo sa paghikap kang Jesus kay gikan kaniya migula ang gahom nga nag-ayo kanilang tanan.
42006020	Unya mitan-aw si Jesus sa iyang mga tinun-an ug miingon, "Bulahan kamong mga kabos kay maghari ang Dios kaninyo!
42006021	"Bulahan kamong mga gigutom karon kay kamo pagabusgon! "Bulahan kamo nga karon naghilak kay kamo mangatawa ra unya!
42006022	"Bulahan kamo kon ang mga tawo magdumot, magsalikway ug magbugalbugal kaninyo! Bulahan kamo kon sila mag-ingon nga kamo mga daotan tungod sa Anak sa Tawo!
42006023	Paglipay kamo kon mahitabo kini ug pagsayaw sa kasadya kay dako ang ganti nga gitagana alang kaninyo didto sa langit. Kay ang ilang mga katigulangan naghimo sa ingon ngadto sa mga propeta.
42006024	"Apan alaot kamo nga mga dato kay napahimuslan na ninyo ang kinabuhi nga hayahay!
42006025	"Alaot kamo nga mga busog karon kay kamo unya gutomon! "Alaot kamo nga karon nangatawa kay kamo unya magbangotan ug maghilak!
42006026	"Alaot kamo kon magdayeg kaninyo ang tanang mga tawo kay mao usab kini ang gibuhat sa ilang mga katigulangan ngadto sa mga mini nga propeta.
42006027	"Apan sultihan ko kamo nga namati kanako: higugmaa ninyo ang inyong mga kaaway ug buhata ang maayo alang niadtong nagdumot kaninyo.
42006028	Panalangini ang motunglo kaninyo ug pag-ampo kamo alang sa nagdaugdaog kaninyo.
42006029	Kon may mosagpa sa inyong aping, ipasagpa usab ang pikas. Ug kon adunay moilog sa inyong kupo, ihatag usab ang inyong sinina.
42006030	Hatagi ninyo ang tanan nga mangayo ug kon may mokuha sa inyong butang, ayaw na kinig bawia.
42006031	Buhata ngadto sa mga tawo ang gusto ninyo nga buhaton nila nganha kaninyo.
42006032	"Kon mao ray higugmaon ninyo sila nga nahigugma kaninyo, nganong magpaabot pa man kamog panalangin? Bisan gani ang mga makasasala nahigugma man niadtong nahigugma kanila!
42006033	Ug kon mao ray buhatan ninyog maayo kadtong nagbuhat kaninyog maayo, nganong magpaabot pa man kamog panalangin? Bisan gani ang mga makasasala nagbuhat man niana!
42006034	Ug kon mao ray inyong pahulamon kadtong inyong gituohan nga makabayad, nganong magpaabot pa man kamog panalangin? Bisan gani ang mga makasasala magpahulam man ngadto sa mga makasasala ug magpaabot sila nga bayran sa samang kantidad!
42006035	Higugmaa hinuon ninyo ang inyong mga kaaway ug buhata ang maayo ngadto kanila! Pahulama sila sa walay pagpaabot nga bayran kay sa ingon niini dako ang ganti nga inyong madawat ug kamo mahimong mga anak sa Labing Halangdong Dios. Kay siya maayo ngadto sa mga dili mapasalamaton ingon man sa mga daotan.
42006036	Busa pagmaluluy-on kamo sama nga maluluy-on ang inyong Amahan.
42006037	"Ayaw kamo paghukom sa inyong isigkatawo ug kamo dili hukman sa Dios. Ayaw pakasad-a ang uban ug kamo dili pakasad-on. Pasayloa sila ug kamo pasayloon usab.
42006038	Panghatag kamo sa inyong isigkatawo ug kamo hatagan. Madawat ninyo ang hustong takos ug sobra pa gani nga mag-awas kini! Ang sudlanan nga inyong gamiton alang sa uban mao usab ang gamiton alang kaninyo."
42006039	Ug gisultihan sila ni Jesus niining sambingaya: "Ang buta dili makaagak sa laing buta. Kon buhaton niya kini, mangahulog silang duha sa kanal.
42006040	Walay tinun-an nga labaw sa iyang magtutudlo. Apan kon ang tinun-an hingpit nang nakat-on sa tanang gikatudlo kaniya, mahisama siya sa iyang magtutudlo.
42006041	"Nganong nagtan-aw ka man sa puling sa imong isigkatawo apan wala mo tagda ang troso diha sa imong mata?
42006042	Unsaon mo man pag-ingon sa imong isigkatawo, ‘Ambi, akoy pakuhaa sa imong puling,’ nga wala ka man gani makakita sa troso nga anaa sa imong kaugalingong mata? Tigpakaaron-ingnon! Kuhaa una ang troso nga anaa sa imong mata aron makakita ka pag-ayo ug makuha mo ang puling sa imong isigkatawo.
42006043	"Ang maayo nga kahoy dili mamungag walay pulos nga bunga. Ang masakiton nga kahoy dili usab mamungag maayong bunga.
42006044	Ang matag usa ka kahoy maila sa kaugalingon niyang bunga. Dili ka makapupo ug igos gikan sa sampinit o ubas gikan sa kadyapa.
42006045	Ang maayong tawo magsultig maayo gikan sa maayong mga butang nga anaa sa iyang kasingkasing. Apan ang tawo nga daotan magbuhat ug daotan gikan sa mangil-ad nga mga butang nga anaa sa iyang kasingkasing. Kay kon unsa ang anaa sa kasingkasing sa tawo mao usab ang iyang isulti.
42006046	"Nganong nagtawag man kamo kanakog, ‘Ginoo, Ginoo,’ nga dili man kamo mobuhat sa akong gisugo kaninyo?
42006047	Ipakita ko kaninyo sa unsa mahisama ang tawo nga moduol kanako unya mamati sa akong gisulti ug motuman niini.
42006048	Sama siya sa tawo nga nagtukod ug balay. Nagkalot siyag lawom ug gipahiluna niya ang sukaranan diha sa ibabaw sa bato. Sa dihang mibaha ang suba ug mihasmag niining balaya, wala kini matay-og kay maayo man nga pagkatukod.
42006049	Apan ang tawo nga namati sa akong gisulti ug dili motuman niini mahisama sa usa ka tawo nga nagtukod ug balay diha sa yuta nga wala niya butangig sukaranan. Sa dihang mihasmag niini ang baha, napukan dayon kini ug hingpit ang pagkagun-ob sa maong balay!"
42007001	Human si Jesus makasulti niining tanan ngadto sa katawhan, miadto siya sa Capernaum.
42007002	Didto may usa ka Romanhong opisyal nga may sulugoon nga bililhon kaayo kaniya. Masakiton ug himalatyon ang maong sulugoon.
42007003	Sa pagkadungog sa opisyal mahitungod kang Jesus, nagsugo siyag mga kadagkoan sa mga Judio sa paghangyo kang Jesus nga moadto siya aron ayohon ang iyang sulugoon.
42007004	Unya miadto sila kang Jesus ug nagpakiluoy pag-ayo kaniya nga nag-ingon, "Kining tawhana angay gayod nga imong tabangan.
42007005	Gihigugma niya ang atong nasod ug nagtukod pa gani siyag sinagoga alang kanato."
42007006	Busa mikuyog si Jesus kanila. Apan sa nagkaduol na sila sa balay, gisugo sa opisyal ang iyang mga higala pagtagbo kang Jesus ug pag-ingon, "Sir, ayaw na lang paghago kay dili ako angay sa pagdawat kanimo sa akong balay.
42007007	Ug mao man gani hinungdan nga wala gyod ko mangahas sa pagduol kanimo. Isulti lamang nga mamaayo ang akong sulugoon ug mamaayo siya.
42007008	Ilalom usab ako sa gahom sa labawng mga opisyal ug aduna akoy mga sundalo nga ubos sa akong pagmando. Kon sugoon ko ang usa ka sundalo sa pag-adto didto, moadto siya. Kon sugoon ko ang laing sundalo sa pagduol kanako, moduol siya. Ug kon sugoon ko ang akong ulipon sa pagbuhat niini, mobuhat siya."
42007009	Nahibulong si Jesus sa iyang pagkadungog niini. Unya miatubang siya sa mga tawo nga mikuyog kaniya ug miingon, "Wala pa gayod ako makakaplag ug pagtuo nga sama niini bisan gani sa Israel!"
42007010	Namalik ang mga sinugo sa opisyal ngadto sa iyang balay ug ilang nakita nga maayo na ang iyang sulugoon.
42007011	Unya wala madugay, miadto si Jesus sa lungsod sa Nain. Mikuyog kaniya ang iyang mga tinun-an ug ang usa ka dakong panon sa mga tawo.
42007012	Sa pag-abot niya sa ganghaan sa lungsod, mao gayoy paggula sa mga tawo aron maglubong ug minatay. Ang minatay bugtong anak nga lalaki sa usa ka biyuda ug mikuyog kaniya ang daghang mga tawo gikan sa lungsod.
42007013	Sa pagkakita ni Jesus sa biyuda, naluoy siya ug miingon sa babaye, "Ayaw paghilak."
42007014	Unya miduol si Jesus ug gihikap niya ang lungon ug mihunong ang mga tawo nga nagyayong sa lungon. Unya miingon si Jesus, "Dong, bangon!"
42007015	Mibangon ang batan-on nga patay na unta ug misulti. Ug gitugyan siya ni Jesus ngadto sa iyang inahan.
42007016	Nahadlok ug nahibulong ang tanan ug gidayeg nila ang Dios nga nag-ingon, "Usa ka gamhanang propeta ang ania uban kanato! Ang Dios mipadayag ug pagtagad sa iyang katawhan!"
42007017	Mikaylap sa tibuok Judea ug sa kasikbit nga kayutaan ang maong balita mahitungod kang Jesus.
42007018	Si Juan gibalitaan sa iyang mga tinun-an mahitungod niining mga butanga. Unya gitawag ni Juan ang duha kanila
42007019	ug gipaadto niya sila sa Ginoo aron pagpangutana kaniya, "Ikaw ba ang giingon nga moanhi o magpaabot pa ba kamig lain?"
42007020	Sa ilang pag-abot didto kang Jesus, miingon sila, "Gipaanhi kami ni Juan nga Magbubunyag aron pagpangutana kanimo kon ikaw ba ang iyang giingon nga moanhi o magpaabot pa ba kamig lain?"
42007021	Niadto gayong higayona nag-ayo si Jesus sa daghang mga tawo sa ilang mga balatian ug mga sakit. Nag-ayo usab siya sa mga giyawaan ug naghatag ug panan-aw sa mga buta.
42007022	Unya gitubag niya ang mga sinugo ni Juan, "Pauli kamo ug suginli si Juan sa inyong nakita ug nadungog. Ang mga buta nakakita, ang mga bakol nakalakaw, ang mga sanlahon nahinlo na, ang mga bungol nakadungog, ang mga minatay nabuhi ug ang Maayong Balita giwali ngadto sa mga kabos.
42007023	Bulahan kadtong wala magduhaduha kanako!"
42007024	Sa nakalakaw na ang mga sinugo ni Juan, misulti si Jesus sa katawhan mahitungod kang Juan, "Sa pag-adto ninyo kang Juan didto sa kamingawan, unsa bay inyong gipaabot nga makita? Sagbot ba nga gipilaypilay sa hangin?
42007025	Unsa ba gayod ang inyong giadto aron tan-awon? Usa ba ka tawo nga maanindot ug pamisti? Sila nga maanindot ug pamisti ug nagpuyo nga haruhay atua sa mga palasyo!
42007026	Unsa ba gayod ang inyong giadto aron tan-awon? Propeta ba? Mao gayod! Sultihan ko kamo nga labaw pa sa propeta ang inyong nakita.
42007027	Kay si Juan mao ang gipasabot sa nasulat sa kasulatan nga nag-ingon: ‘Ania ang akong sinugo, nag-ingon ang Dios, ipadala ko siya una kanimo aron andamon niya ang dalan alang kanimo.’
42007028	Sultihan ko kamo nga si Juan labaw kay kang bisan kinsa nga natawo. Apan siya nga labing ubos sa Gingharian sa Dios labaw pa kay kang Juan."
42007029	Namati kaniya ang tanang mga tawo ug ang mga kobrador sa buhis. Sila miila nga ang sugo sa Dios matarong ug sila nagpabunyag kang Juan.
42007030	Apan gisalikway sa mga Pariseo ug sa mga magtutudlo sa Balaod ang tuyo sa Dios kanila ug wala sila magpabunyag kang Juan.
42007031	Si Jesus mipadayon pagsulti "Karon, sa unsa ko itandi ang katawhan niining panahona? Sa unsa sila nahisama?
42007032	Sama sila sa kabataan nga nagyampungad sa merkado. Ang usa ka pundok mosinggit ngadto sa laing pundok, ‘Nagtugtog kami ug honi apan wala kamo mosayaw! Nag-awit kami ug alawiton sa paglubong apan wala kamo magminatay!’
42007033	Mianhi si Juan nga Magbubunyag ug wala siya mokaon ug pan ug wala moinom ug bino unya miingon kamo nga, ‘Giyawaan siya!’
42007034	Mianhi ang Anak sa Tawo ug siya mikaon ug miinom unya miingon na usab kamo, ‘Tan-awa, dako siyag kaon ug palahubog! Higala pa gyod siya sa mga maniningil sa buhis ug sa mga makasasala.’
42007035	Apan bisan pa niini, ang kaalam sa Dios giila nga tinuod sa tanan nga midawat niini."
42007036	Unya may usa ka Pariseo nga midapit kang Jesus sa pagpangaon. Busa miadto si Jesus sa balay sa Pariseo ug nakigsalo kaniya.
42007037	Niadtong lungsora may usa ka babaye nga daotag kinabuhi. Sa iyang pagkadungog nga si Jesus nagkaon didto sa balay sa Pariseo, miadto siya dala ang usa ka tibod nga alabastro nga puno sa pahumot.
42007038	Samtang diha siya sa luyo sa tiilan ni Jesus, mihilak siya ug nahumod sa iyang mga luha ang mga tiil ni Jesus. Unya gipahiran niya sa iyang buhok ang mga tiil ni Jesus ug gihagkan ug gibuboan sa pahumot.
42007039	Sa pagkakita niini sa Pariseo nga nagdapit kang Jesus, miingon siya sa iyang kaugalingon, "Kon tinuod pa nga propeta kining tawhana, makaila unta siya kon kinsa kining babaye nga mihikap kaniya ug unsa kadaotan ang iyang kinabuhi!"
42007040	Apan miingon si Jesus kaniya, "Simon, aduna akoy isulti kanimo." Si Simon mitubag, "Sigi, Magtutudlo, sultihi ako."
42007041	Miingon si Jesus, "May duha ka tawo nga nakautang sa usa ka tigpahulam ug kuwarta. Ang usa nakautang ug 500 ka denario ug ang usa 50 ka denario. Apan kay silang duha dili man makabayad, gipapas na lamang sa nagpahulam ang ilang mga utang. Karon, kinsa man sa duha ang labaw nga mahigugma sa nagpahulam kanila?"
42007043	Mitubag si Simon, "Sa akong hunahuna, kadtong dakog utang." "Husto ang imong tubag," matod ni Jesus.
42007044	Unya milingi siya sa babaye ug miingon kang Simon, "Nakita mo ba kining bayhana? Mianhi ako sa inyo ug wala mo ako hatagig tubig aron ihugas sa akong mga tiil apan gihugasan niya ang akong mga tiil sa iyang mga luha ug gipahiran sa iyang buhok.
42007045	Wala mo ako hagki sa imong pagdawat kanako apan siya nagsigig halok sa akong mga tiil sukad sa akong pag-abot.
42007046	Wala mo dihogi ug lana ang akong ulo apan iyang gidihogan ug pahumot ang akong mga tiil.
42007047	Busa sultihan ko ikaw nga ang daghan niyang mga sala gipasaylo. Tungod niini, dako ang gugma nga iyang gipakita. Apan kinsa kadtong gipasaylo sa diyutay lamang nga mga sala nagpakita ug diyutay usab nga paghigugma."
42007048	Unya giingnan ni Jesus ang babaye, "Gipasaylo na ang imong mga sala."
42007049	Ug ang uban nga didto sa kan-anan nakapangutana sa ilang kaugalingon, "Kinsa ba kining tawhana nga nagpasaylo man gani ug mga sala?"
42007050	Apan miingon si Jesus sa babaye, "Ang imong pagtuo nagluwas kanimo. Pauli nga malinawon."
42008001	Wala madugay, miadto si Jesus sa kalungsoran ug sa kabalangayan diin nagwali siya sa Maayong Balita mahitungod sa paghari sa Dios. Mikuyog kaniya ang 12 ka tinun-an
42008002	ug pipila sa mga babaye nga naayo gikan sa daotang mga espiritu ug sa mga balatian. Sila mao si Maria (nga ginganlag Magdalena) nga gikan kaniya gipagula ang pito ka yawa;
42008003	si Juana, ang asawa ni Cusa nga opisyal ni Herodes; si Susana ug daghan pang mga babaye nga mitabang kang Jesus ug sa iyang mga tinun-an pinaagi sa ilang katigayonan.
42008004	Daghang mga tawo nga gikan sa kalungsoran ang nangadto kang Jesus ug sa nagkapundok na sila iyang gisugilon kining sambingaya:
42008005	"May usa ka tawo nga miadto sa uma aron pagpugas ug mga binhi. Samtang nagsabod siya, pipila sa mga binhi nahulog diha sa agianan. Gitunobtunoban kini sa mga tawo ug gituka sa mga langgam.
42008006	Ang uban nahulog sa yutang batoon ug sa pagturok niini, nalaya kay walay tubig ang yuta.
42008007	Ang ubang binhi nahulog dapit sa mga tunokong sagbot. Ang mga tunokong sagbot mitubo uban sa binhi ug mituok niini.
42008008	Ug ang ubang binhi nahulog sa maayong yuta. Mitubo kini ug namungag 100 ka pilo." Unya midugang si Jesus pag-ingon, "Busa pamati kon may dalunggan kamo!"
42008009	Unya nangutana ang mga tinun-an ni Jesus unsay kahulogan sa maong sambingay.
42008010	Ug mitubag si Jesus, "Ang pagsabot sa mga tinago mahitungod sa paghari sa Dios gihatag na kaninyo. Apan sa uban gihatag kini pinaagi sa sambingay aron kon motan-aw sila, dili sila makakita ug kon mamati sila, dili sila makasabot.
42008011	"Mao kini ang kahulogan sa sambingay: ang binhi mao ang pulong sa Dios.
42008012	Ang mga binhi nga nahulog sa agianan mao kadtong mga tawo nga nakadungog sa pulong sa Dios. Apan mitungha ang Yawa ug misakmit niini gikan sa ilang kasingkasing aron dili sila motuo ug maluwas.
42008013	Ang mga binhi nga nahulog sa yutang batoon mao kadtong nakadungog sa mensahe ug malipayong midawat niini. Apan wala kini makagamot. Mituo lamang sila sa makadiyot ug unya namiya sa panahon sa pagsulay.
42008014	Ang mga binhi nga nahulog dapit sa mga tunokong sagbot mao kadtong namati sa pulong sa Dios. Apan ang mga kabalaka ug mga bahandi ingon man ang mga kahilayan niining kinabuhia mituok kanila ug tungod niini ang ilang mga bunga piyasot.
42008015	Apan ang mga binhi nga nahulog sa maayong yuta mao kadtong nakadungog sa mensahe ug kinasingkasing nga midawat ug mituman niini ug mapailubong nagpadayon hangtod nga namunga sila.
42008016	"Walay magdagkot ug suga aron lamang tabonan o ibutang ilalom sa higdaanan kondili iya hinuong ibutang sa tungtonganan aron makakita sa kahayag ang mosulod sa balay.
42008017	"Kay ang tanan nga gitagoan makit-an ug ang tanan nga gililong mabutyag.
42008018	"Busa pagmatngon kamo sa inyong pagpamati kay kadtong aduna hatagan pag dugang apan ang walay iya kuhaan bisan pa gani sa iyang giisip nga iyaha."
42008019	Unya miadto kang Jesus ang iyang inahan ug mga igsoong lalaki apan wala sila makaduol kaniya tungod sa kadaghan sa mga tawo.
42008020	Ug may miingon kang Jesus, "Atua nagtindog sa gawas ang imong inahan ug mga igsoong lalaki ug buot silang makigkita kanimo."
42008021	Miingon si Jesus kanilang tanan, "Ang akong inahan ug mga igsoon mao kadtong mamati sa pulong sa Dios ug magtuman niini."
42008022	Usa ka adlaw niana, misakay si Jesus sa sakayan uban sa iyang mga tinun-an ug miingon siya kanila, "Manabok kita sa lanaw." Busa migikan sila.
42008023	Samtang naglawig sila, nakatulog si Jesus. Unya mihuros ang usa ka kusog nga unos ug nasudlag tubig ang sakayan busa namiligro sila pag-ayo.
42008024	Unya nanuol ang mga tinun-an kang Jesus ug ilang gipukaw nga nag-ingon, "Magtutudlo, Magtutudlo, hapit na kita malunod!" Mibangon si Jesus ug gipahunong niya ang kusog nga hangin ug ang dagkong mga balod. Milurang kini ug mibanos ang kalinaw.
42008025	Ug miingon siya sa mga tinun-an, "Hain na ba ang inyong pagsalig?" Apan natingala sila ug nalisang ug nag-ingnanay, "Kinsa ba kining tawhana? Gipahunong niya ang hangin ug ang mga balod ug mihunong sila!"
42008026	Mipadayon silag lawig ngadto sa kayutaan sa mga Gerasenhon nga didto sa tabok sa lanaw sa Galilea.
42008027	Sa pagkawas ni Jesus, gisugat siyag usa ka tawo nga giyawaan nga gikan sa lungsod. Kining tawhana wala na magsul-ob ug bisti sa dugayng panahon ug didto na magpuyo sa mga langub nga gihimong lubnganan.
42008028	Sa pagkakita niya kang Jesus misiyagit siya, unya mihapa sa iyang atubangan ug miingon sa kusog nga tingog, "Jesus, Anak sa Labing Halangdong Dios! Unsa may tuyo mo kanako? Ayaw intawon ako pagsakita!"
42008029	Gisulti niya kini tungod kay nagsugo man gud si Jesus sa yawa sa paggula gikan kaniya. Kining tawhana kadaghan na atakiha sa yawa ug bisan ganig bilanggoon siya ug kadenahan ang iyang mga kamot ug mga tiil, bugtoon niya ang kadena ug dad-on siya sa yawa ngadto sa dapit nga awaaw.
42008030	Nangutana si Jesus kaniya, "Unsay imong ngalan?" Ug siya mitubag, "Panon" (tungod kay daghang mga yawa nga misulod kaniya).
42008031	Unya nagpakiluoy ang mga yawa kang Jesus nga dili unta sila paambakon sa bung-aw.
42008032	Sa dapit nga dili layo may usa ka dakong panon sa mga baboy nga nanag-ungad sa bakilid. Ang mga yawa mihangyo kang Jesus nga tugotan sila nga mosulod sa mga baboy ug miuyon si Jesus.
42008033	Busa ang mga yawa nanggula sa tawo ug nanulod sa mga baboy. Ang tibuok panon nanagan sa ilang pagdulhog sa bakilid ug nangambak sa pangpang ngadto sa lanaw ug nangalumos.
42008034	Ang mga tawo nga nag-atiman sa mga baboy nakakita sa nahitabo busa nanagan sila ug nanugilon niini didto sa lungsod ug kabalangayan.
42008035	Nangadto ang mga tawo aron pagsusi sa nahitabo. Miduol sila kang Jesus ug nakaplagan nila nga naglingkod sa tiilan ni Jesus ang tawo nga kaniadto giyawaan ug karon may bisti na ug maayo na ug panimuot. Ug nahadlok silang tanan!
42008036	Sila nga nakasaksi sa nahitabo misugilon giunsa pag-ayo ang tawo nga giyawaan.
42008037	Unya ang tibuok panon sa mga tawo gikan sa kayutaan sa mga Gerasenhon mihangyo kang Jesus sa pagpahawa tungod sa hilabihan nilang kahadlok. Busa misakay si Jesus sa sakayan ug mipahawa.
42008038	Ang tawo nga gigulaan sa mga yawa mihangyo kang Jesus, "Pakuyoga ako." Apan miingon si Jesus kaniya,
42008039	"Pauli sa inyo ug isugilon ang gibuhat sa Dios kanimo." Ug milakaw ang tawo sa tibuok lungsod ug gisugilon niya ang gibuhat ni Jesus kaniya.
42008040	Sa pagbalik ni Jesus sa pikas nga daplin sa lanaw, ang mga tawo mahinangpong midawat kaniya tungod kay nagpaabot man silang tanan kaniya.
42008041	Unya miabot ang usa ka tawo nga ginganlag Jairo nga usa ka opisyal sa ilang sinagoga. Mihapa siya sa tiilan ni Jesus ug mihangyo kaniya nga moadto sa iyang balay
42008042	tungod kay himalatyon man ang iyang bugtong anak nga babaye nga nagpanuigon ug 12 . Samtang naglakaw si Jesus, nagpunsisok libot kaniya ang mga tawo.
42008043	Dihay usa ka babaye nga 12 na ka tuig nga nag-antos sa pagsigi ug dugo. Nagasto na niya ang tanan niyang katigayonan sa pagpatambal apan wala gayod siya maayo.
42008044	Unya miduol siya sa luyo ni Jesus, mihikap sa sidsid sa iyang kupo ug dihadiha mihunong ang iyang pagdugo.
42008045	Nangutana si Jesus, "Kinsay mihikap kanako?" Nangambot ang tanan apan miingon si Pedro, "Magtutudlo, daghan kaayong mga tawo nga naglibot ug nagpunsisok kanimo!"
42008046	Apan si Jesus miingon, "Adunay mihikap kanako kay gibati ko nga may migulang gahom gikan kanako."
42008047	Sa dihang nakita sa babaye nga nahibaw-an siya, miduol siya nga nagkurog ug mihapa sa tiilan ni Jesus. Ug sa atubangan sa tanan, gisugilon niya kang Jesus nganong mihikap siya kaniya ug nga dihadiha naayo siya.
42008048	Unya misulti si Jesus kaniya, "Anak, ang imong pagsalig nag-ayo kanimo. Pauli nga malinawon."
42008049	Samtang nagsulti si Jesus niini, miabot ang usa ka tawo gikan sa balay sa opisyal. Iyang giingnan si Jairo, "Patay na ang imong anak, busa ayaw nag samoka ang Magtutudlo."
42008050	Apan nakadungog si Jesus niini ug iyang giingnan si Jairo, "Ayaw kabalaka! Salig lamang ug maayo ang imong anak."
42008051	Sa pag-abot ni Jesus sa balay, wala siyay laing gitugotan nga mosulod kuyog kaniya gawas kang Pedro, kang Juan, kang Santiago ug sa mga ginikanan sa bata.
42008052	Ang tanan nga diha sa balay naghilak ug nagminatay tungod sa bata. Apan miingon si Jesus, "Ayaw kamo paghilak kay ang bata wala mamatay kondili natulog lamang!"
42008053	Ug gibugalbugalan nila si Jesus tungod kay nasayod man sila nga namatay gayod ang bata.
42008054	Apan gigunitan ni Jesus ang kamot sa bata ug miingon siya, "Inday, bangon!"
42008055	Ug nabuhi ang bata ug mibangon dayon. Unya misugo si Jesus kanila nga pakan-on ang bata.
42008056	Hilabihan ang kahibulong sa mga ginikanan sa bata apan gipahimangnoan sila ni Jesus nga dili isugilon kang bisan kinsa ang nahitabo.
42009001	Gitigom ni Jesus ang 12 ka tinun-an ug iyang gihatagan silag gahom ug awtoridad sa paghingilin sa tanang mga yawa ug sa pag-ayo sa mga sakit.
42009002	Unya gisugo niya sila aron magsangyaw mahitungod sa paghari sa Dios ug mag-ayo sa mga masakiton.
42009003	Miingon siya kanila, "Sa inyong panaw, ayaw kamo pagdalag bisan unsa: sungkod man o bag o pagkaon o salapi ug bisan ganig ilisan.
42009004	Bisan asang balaya nga kamo dawaton, pabilin kamo didto hangtod sa inyong pagbiya niadtong lungsora.
42009005	Ug bisan diin nga dili kamo dawaton, biya nianang lungsora ug taktaka ang abog sa inyong mga tiil agig pasidaan kanila."
42009006	Migikan ang mga tinun-an ug miadto sa tanang balangay. Nagsangyaw sila sa Maayong Balita ug giayo nila ang mga masakiton.
42009007	Si Herodes nga maoy nagmando sa Galilea nakadungog mahitungod sa tanang nanghitabo ug nalibog siya pag-ayo kay may mga tawo man nga nag-ingon nga nabanhaw si Juan nga Magbubunyag.
42009008	Nag-ingon usab ang uban nga mibalik si Elias, samtang ang uban pa gayod miingon nga nabuhi ang usa sa mga propeta kaniadto.
42009009	Miingon si Herodes, "Gipapunggotan ko na si Juan apan kinsa man diay kining tawhana nga daghan mang butang ang akong hidunggan mahitungod kaniya?" Ug nagtinguha siya sa pagpakigkita kang Jesus.
42009010	Namalik ang mga apostoles ug misugilon sila kang Jesus sa tanan nilang nahimo. Unya gidala niya sila ug nangadto nga sila ra sa usa ka lungsod nga ginganlag Betsaida.
42009011	Sa pagkasayod sa mga tawo niini, misunod sila kaniya. Giabiabi sila ni Jesus ug gisuginlan mahitungod sa paghari sa Dios ug giayo niya ang mga masakiton.
42009012	Sa nagsalop na ang adlaw, nanuol kang Jesus ang 12 ka tinun-an ug miingon, "Paadtoa ang mga tawo sa kasikbit nga mga balangay ug kaumahan aron mangitag pagkaon ug abotanan kay hilit kining dapita."
42009013	Apan miingon si Jesus kanila, "Kamo ang maghatag kanilag pagkaon." Sila nanubag, "Lima ra ka pan ug duha ka isda ang ania kanamo. Buot ka ba nga manglakaw kami ug mamalit ug pagkaon alang niining mga tawhana?"
42009014	(Didto may mga 5,000 ka lalaki.) Unya miingon si Jesus sa iyang mga tinun-an, "Palingkora ang mga tawo ug papundoka sa tinag-50 . "
42009015	Gituman kini sa mga tinun-an ug gipalingkod silang tanan.
42009016	Gikuha ni Jesus ang lima ka pan ug duha ka isda ug mihangad siya sa langit ug nagpasalamat sa Dios. Unya gipikaspikas niya ang pan ug gihatag niya kini sa mga tinun-an aron ilang iapod-apod sa mga tawo.
42009017	Nangaon ug nangabusog silang tanan. Ug human niini nakahipos ang mga tinun-an ug 12 ka bukag nga salin sa mga tawo.
42009018	Usa ka higayon niana, nag-ampo si Jesus nga nag-inusara samtang diha lamang sa duol ang iyang mga tinun-an. Unya nangutana siya kanila, "Kinsa man kuno ako sumala sa sulti sa mga tawo?"
42009019	Nanubag sila, "Nag-ingon ang uban nga ikaw mao si Juan nga Magbubunyag. Nag-ingon usab ang uban nga ikaw mao si Elias samtang ang uban pa gayod nag-ingon nga ikaw usa sa mga propeta kaniadto nga nabanhaw."
42009020	"Apan kamo, unsa may inyong ikasulti? Kinsa man ako?" nangutana siya kanila. Mitubag si Pedro, "Ikaw mao ang Mesiyas nga pinadala sa Dios!"
42009021	Apan gipasidan-an sila ni Jesus nga dili gayod manugilon niini kang bisan kinsa.
42009022	Ug miingon siya, "Ang Anak sa Tawo kinahanglan nga mag-antos pag-ayo ug isalikway sa mga pangulo sa mga Judio, sa mga kadagkoan sa mga pari ug sa mga magtutudlo sa Balaod. Patyon siya ug banhawon sa ikatulo ka adlaw."
42009023	Ug miingon siya sa tanan, "Kon may buot mosunod kanako, kinahanglan nga magdumili siya sa iyang kaugalingon, magpas-an sa iyang krus sa tanang adlaw ug magsunod kanako.
42009024	Kay ang buot magluwas sa iyang kinabuhi kawad-an hinuon niini apan ang kawad-an sa iyang kinabuhi tungod kanako magluwas niini.
42009025	Unsa may makuha sa tawo kon maiya ang tibuok kalibotan apan mawala ang iyang kinabuhi o silotan siya? Wala gayod!
42009026	Kon ako ug ang akong pagtulon-an ikaulaw sa usa ka tawo, siya usab ikaulaw unya sa Anak sa Tawo sa iyang pagbalik diha sa iyang himaya ug sa himaya sa Amahan ug sa balaang mga anghel.
42009027	Timan-i kini: adunay pipila dinhi nga dili mamatay hangtod nga makita nila nga maghari na ang Dios."
42009028	Mga usa ka semana human si Jesus magsulti niining mga butanga, gidala niya si Pedro, si Juan ug si Santiago ug nanungas sila sa usa ka bungtod aron mag-ampo.
42009029	Samtang nag-ampo siya, nausab ang iyang panagway ug misilaw sa kaputi ang iyang sapot.
42009030	Ug sa kalit mitungha ang duha ka tawo ug nakigsulti kaniya. Sila mao si Moises ug si Elias
42009031	nga mipakita uban sa langitnong himaya ug nakigsulti kang Jesus mahitungod sa iyang kamatayon didto sa Jerusalem.
42009032	Nahikatulog pag-ayo si Pedro ug ang iyang mga kauban apan nahigmata sila ug nakakita sa himaya ni Jesus ug sa duha ka tawo nga nagbarog tupad kaniya.
42009033	Samtang mibiya kang Jesus ang duha ka tawo, miingon si Pedro kaniya, "Magtutudlo, maayo gayod nga ania kita dinhi. Magpabarog kita ug tulo ka tolda: usa alang kanimo, usa alang kang Moises ug usa alang kang Elias." (Sa tinuoray wala siya makasabot sa iyang gipanulti.)
42009034	Samtang nagsulti pa siya, mitungha ang usa ka panganod ug milandong kanila ug nangahadlok ang mga tinun-an sa diha nga ang panganod mitabon kanila.
42009035	Unya may tingog gikan sa panganod nga miingon, "Kini mao ang akong Anak nga akong gipili. Pamatia ninyo siya."
42009036	Sa pagkahanaw na sa tingog, si Jesus na lamang ang nahibilin. Wala magsaba ang mga tinun-an mahitungod niining tanan ug niadtong higayona wala silay gisuginlan sa bisan unsang butang nga ilang nakita.
42009037	Sa pagkasunod adlaw nanglugsong sila gikan sa bungtod ug misugat kang Jesus ang usa ka dakong panon sa mga tawo.
42009038	Unya gikan sa pundok may usa ka tawo nga misinggit, "Magtutudlo, tan-awa intawon ang akong anak nga lalaki! Bugtong ko siyang anak.
42009039	Moataki kaniya ang usa ka espiritu ug mokalit lang siyag singgit ug mokirig nga magbula ang baba. Gipaantos siya niini pag-ayo ug halos dili na lang mobiya kaniya.
42009040	Gihangyo ko ang imong mga tinun-an paghingilin sa espiritu apan wala sila makahimo."
42009041	Si Jesus mitubag, "Pagkawalay pagtuo ug pagkahiwi sa inyong hunahuna! Magsigi na ba lang akog uban-uban kaninyo? Magsigi na ba lang akog pailob kaninyo?" Unya miingon siya sa tawo, "Dad-a dinhi ang imong anak."
42009042	Sa pagduol sa bata, gibunal siya sa yawa ngadto sa yuta ug gipakirig siya. Gipagula ni Jesus ang yawa, giayo niya ang bata ug giuli ngadto sa amahan niini.
42009043	Ug nahibulong ang tanang tawo sa dakong gahom sa Dios. Samtang natingala pa ang mga tawo sa tanan nga gibuhat ni Jesus, miingon siya sa iyang mga tinun-an,
42009044	"Ayaw kamo kalimot sa akong isulti kaninyo karon. Ang Anak sa Tawo itugyan ngadto sa gahom sa mga tawo."
42009045	Apan wala sila makasabot sa kahulogan niini. Gililong kini kanila aron dili sila makasabot niini ug nahadlok sila nga mangutana kaniya mahitungod niining butanga.
42009046	Unya naglalis ang mga tinun-an kon kinsa ang labing dako kanila.
42009047	Apan nahibalo si Jesus sa ilang gihunahuna busa mikuha siyag usa ka bata ug gipatindog sa iyang kiliran.
42009048	Ug miingon siya kanila, "Ang modawat niining bata sa akong ngalan, modawat kanako ug ang modawat kanako, modawat usab kaniya nga nagpadala kanako. Kay ang labing ubos kaninyong tanan mao ang labing dako."
42009049	Si Juan miingon kaniya, "Magtutudlo, nakakita kamig tawo nga naghingilin ug mga yawa pinaagi sa imong ngalan ug amo siyang gidid-an kay dili man siya sakop sa atong pundok."
42009050	"Ayaw siya pagdid-i," miingon si Jesus kaniya ug sa ubang mga tinun-an, "kay ang dili batok kaninyo dapig kaninyo."
42009051	Sa dihang nagkaduol ang mga adlaw nga si Jesus mokayab na sa langit, nausa ang iyang hunahuna sa pag-adto sa Jerusalem.
42009052	Mipadala siya ug mga sinugo nga nag-una kaniya ug nangadto sila sa usa ka balangay sa Samaria aron pag-andam sa tanan alang kaniya.
42009053	Apan wala modawat kaniya ang mga tawo didto tungod kay nagpadulong man siya sa Jerusalem.
42009054	Sa pagkasayod nila niini, ang mga tinun-an nga si Santiago ug si Juan miingon, "Ginoo, buot ka ba nga mosugo kami nga mag-ulan ug kalayo gikan sa langit aron mangasunog sila?"
42009055	Si Jesus milingi ug gibadlong sila.
42009056	Ug mipadayon sila paglakaw ngadto sa laing balangay.
42009057	Samtang naglakaw sila, may usa ka tawo nga miingon kang Jesus, "Mosunod ako kanimo bisan asa ka moadto."
42009058	Si Jesus miingon kaniya, "Ang mga milo may tagoanan ug ang mga langgam may mga salag apan walay kahigdaan ug kapahulayan ang Anak sa Tawo."
42009059	Ug miingon siya sa laing tawo, "Sunod kanako." Apan miingon ang tawo, "Ginoo, mouli una ako aron paglubong sa akong amahan."
42009060	Si Jesus mitubag, "Pasagdi ang mga patay nga maglubong sa ilang mga minatay. Apan ikaw, lakaw ug iwali ang paghari sa Dios."
42009061	May laing tawo usab nga miingon, "Mosunod ako kanimo, Ginoo, apan tugoti una ako sa pagpauli aron manamilit sa akong banay."
42009062	Si Jesus miingon kaniya, "Kinsa gani kadtong mosugod pagdaro ug unya magsigig lingi sa likod dili angay sa paghari sa Dios."
42010001	Human niini, nagpili ang Ginoo ug laing 72 ka tawo. Gipadala niya sila sa tinagurha aron mag-una kaniya ngadto sa tagsatagsa ka lungsod ug dapit nga hapit na niyang adtoan.
42010002	Miingon siya kanila, "Ang anihon daghan apan diyutay ra ang mga mangangani. Busa pag-ampo kamo sa tag-iya sa anihon aron magpadala siyag dugang pang mamumuo nga moani niini.
42010003	Lakaw kamo, ako nagpadala kaninyo nga sama sa mga nating karnero taliwala sa mga lobo.
42010004	Ayaw pagdala ug puntil o bag o sandalyas ug ayaw kamo paghunong aron paghimamat kang bisan kinsa diha sa dalan.
42010005	Bisan diing balaya kamo moabot, unaha ninyo pag-ingon, ‘Ang panagdait maania niining balaya.’
42010006	Kon didto may nagpuyo nga mahigugmaon sa pakigdait, ibilin kaniya ang inyong panghinaot sa pakigdait. Kon wala, ang inyong panghinaot sa pakigdait mobalik ra kaninyo.
42010007	Pabilin kamo niadtong balaya; kaon ug inom sa ilang idalit kaninyo kay ang mamumuo angay gayod nga suholan. Ayaw pagbalhinbalhin gikan sa usa ka balay ngadto sa lain.
42010008	Kon moadto kamo sa usa ka lungsod ug dawaton kamo nila, kaon sa idalit kaninyo.
42010009	Ayoha ang mga masakiton niadtong lungsora ug ingna ang mga tawo didto nga hapit na moabot kanila ang paghari sa Dios.
42010010	Apan sa dihang moadto kamo sa usa ka lungsod ug dili kamo nila dawaton, gula kamo ngadto sa kadalanan ug ingna ninyo ang mga tawo,
42010011	‘Bisan ang abog sa inyong lungsod nga mitapot sa among mga tiil among taktakon agig pasidaan batok kaninyo apan timan-i nga hapit na maghari ang Dios!’
42010012	Sultihan ko kamo nga sa Adlaw sa Paghukom mas grabi pa ang katalagman nga mahiagoman niadtong lungsora kay sa Sodoma!
42010013	"Alaot ikaw, Corasin! Ug alaot usab ikaw, Betsaida! Kay kon ang mga milagro nga nahimo diha kaninyo nangahimo pa unta didto sa Tiro ug sa Sidon, dugay na untang naghinulsol ang mga tawo didto ug nagpakita niini sa paglingkod nga nagsul-ob ug bisting sako ug nagbolibod ug abo sa ilang kaugalingon.
42010014	Sa Adlaw sa Paghukom, mas kaluy-an pa unya sa Dios ang Tiro ug ang Sidon kay kaninyo.
42010015	Ug ikaw, Capernaum, buot mo bang ituboy ang imong kaugalingon ngadto sa langit? Ibanlod ka hinuon ngadto sa impirno!"
42010016	Unya miingon siya sa iyang mga tinun-an, "Ang mamati kaninyo, mamati kanako. Ug ang magsalikway kaninyo, magsalikway kanako ug ang magsalikway kanako, magsalikway kaniya nga nagsugo kanako."
42010017	Unya mibalik ang 72 nga malipayon kaayo ug miingon, "Ginoo, bisan ang mga yawa mipatuo kanamo sa among paghingilin kanila pinaagi sa imong ngalan!"
42010018	Si Jesus mitubag kanila, "Nakita ko si Satanas nga nahulog ingon sa kilat gikan sa langit.
42010019	Pamati kamo! Gihatagan ko kamog gahom aron makahimo kamo pagyatak sa mga bitin ug sa mga tanga ug sa tanang gahom sa Yawa, ug walay makaunsa kaninyo.
42010020	Apan ayaw kamog kalipay tungod kay ang mga yawa mipatuo kaninyo kondili paglipay hinuon kamo kay ang inyong mga ngalan nahisulat didto sa langit."
42010021	Niadtong higayona gilipay si Jesus sa Espiritu Santo ug miingon siya, "Amahan, Ginoo sa langit ug sa yuta, nagpasalamat ako kanimo tungod kay gipadayag mo man ngadto sa mga walay kahibalo ang imong gililong sa mga makinaadmanon ug sa mga may kahibalo. Oo, Amahan, natuman kini kay mao may imong kabubut-on.
42010022	"Gitugyan kanako sa akong Amahan ang tanang butang. Walay nakaila sa Anak gawas sa Amahan ug walay nakaila sa Amahan gawas sa Anak ug kanila nga gipili sa Anak aron pailhon kinsa ang Amahan."
42010023	Unya miatubang si Jesus sa mga tinun-an ug miingon kanila lamang, "Bulahan ang nakakita sa mga butang nga inyong nakita!
42010024	Kay sultihan ko kamo nga daghang mga propeta ug mga hari ang buot motan-aw sa inyong nakita apan wala makakita ug buot mamati sa inyong nadungog apan wala makabati."
42010025	Unya miduol ang usa ka magtutudlo sa Balaod aron pagsulay kang Jesus. Nangutana siya, "Magtutudlo, unsay kinahanglan kong buhaton aron ako makadawat sa kinabuhing dayon?"
42010026	Si Jesus mitubag kaniya, "Unsa may giingon sa Kasulatan? Ug giunsa man nimo kini pagsabot?"
42010027	Ang magtutudlo sa Balaod mitubag, "‘Higugmaa ang Ginoo nga imong Dios sa tibuok mong kasingkasing ug sa tibuok mong kalag ug sa tibuok mong kusog ug sa tibuok mong hunahuna’ ug ‘Higugmaa ang imong isigkatawo ingon sa paghigugma mo sa imong kaugalingon.’"
42010028	Mitubag si Jesus, "Husto ang imong tubag! Buhata kana ug makadawat ka sa kinabuhi."
42010029	Apan gusto sa magtutudlo sa Balaod nga ilhon siyang matarong busa nangutana pa gayod siya kang Jesus, "Kinsa ba diay ang akong isigkatawo?"
42010030	Si Jesus mitubag, "May usa ka tawo nga milugsong gikan sa Jerusalem ngadto sa Jerico ug gibanhigan siya sa mga tulisan. Gihuboan nila siya, gibun-og ug gibiyaan nga himalatyon.
42010031	Ug nahitabo nga may usa ka pari nga miagi niadtong dalana. Sa pagkakita niya sa tawo nga gitulisan, milabay lamang siya agi sa pikas daplin.
42010032	Unya nahiagi usab ang usa ka Levita. Sa pagkaduol niya, mitan-aw siya sa tawo ug unya misaylo lamang agi sa pikas daplin.
42010033	Apan may usa ka Samaryanhon nga nagpanaw niadtong dalana ug nahiagi sa tawo nga gitulisan. Sa pagkakita niya sa tawo, naluoy siya.
42010034	Miduol siya kaniya ug gibuboan niyag lana ug bino ang iyang mga samad ug gibugkosan. Unya gipasakay niya ang tawo sa iyang hayop ug gihatod ngadto sa usa ka balay abotanan ug didto iyang gialimahan siya.
42010035	Sa pagkaugma mihatag siyag duha ka denario ngadto sa tig-atiman sa abotanan ug mitugon, ‘Atimana siya ug inigbalik nako dinhi bayran ko ikaw sa imong magasto.’"
42010036	Ug si Jesus mitapos pag-ingon, "Karon, sa imong hunahuna kinsa man niining tulo ang nagpamatuod nga isigkatawo sa gitulisan?"
42010037	Ang magtutudlo sa Balaod mitubag, "Kadtong naluoy kaniya." Si Jesus miingon, "Busa lakaw ug buhata ang sama sa iyang gibuhat."
42010038	Samtang nagpadayon pagpanaw si Jesus ug ang iyang mga tinun-an, nahiabot sila sa usa ka balangay diin may usa ka babaye nga ginganlag Marta nga miabiabi kaniya didto sa iyang balay.
42010039	May igsoon siyang babaye nga ginganlag Maria nga milingkod sa tiilan sa Ginoo ug namati sa iyang gitudlo.
42010040	Si Marta nagkapuliki sa pagsilbi kanila busa miduol siya ug miingon, "Ginoo, dili ka ba manumbaling nga gipasagdan man lamang ako sa akong igsoon sa tanang buluhaton sa balay? Sultihi siya nga motabang kanako."
42010041	Apan ang Ginoo mitubag kaniya, "Marta, Marta, naguol ug nahingawa ka sa daghang mga butang
42010042	nga usa ra man unta ang gikinahanglan. Gipili ni Maria ang labing maayo ug walay makakuha niini gikan kaniya."
42011001	Usa niana ka higayon nag-ampo si Jesus didto sa usa ka dapit. Sa pagkahuman niyag ampo, miingon ang usa sa iyang mga tinun-an, "Ginoo, tudloi kami sa pag-ampo sama nga gitudloan ni Juan ang iyang mga tinun-an."
42011002	Si Jesus miingon kanila, "Kon mag-ampo kamo, ingna: ‘Amahan: Simbahon unta ang balaan mong ngalan, maghari ka unta kanamo.
42011003	Ihatag kanamo sa matag adlaw ang pagkaon nga among gikinahanglan.
42011004	Ug pasayloa kami sa among mga sala kay nagpasaylo kami sa tanan nga nakasala kanamo. Ug ayaw kami itugyan sa pagsulay.’"
42011005	Ug miingon si Jesus sa iyang mga tinun-an, "Pananglit usa kaninyo moadto sa balay sa usa ka higala sa tungang gabii ug moingon kaniya, ‘Bay, pabayloa kog tulo ka buok pan
42011006	kay miabot sa amo ang usa ko ka higala nga nagpanaw ug wala gayod akoy ikapakaon kaniya.’
42011007	Unya tubagon ka sa imong higala didto sa sulod, ‘Ayaw na akog samoka! Gitrangkahan na ang pultahan ug ako ug ang akong kabataan nanghigda na busa dili na ako makabangon sa paghatag kanimo bisag unsa.’
42011008	Sultihan ko kamo nga bisag higala ka niya, dili siya mobangon ug mohatag kanimog pan. Apan mobangon na lang siya ug mohatag kanimo sa tanan nga imong gikinahanglan kay wala ka man maulaw sa pagsigig pangayo.
42011009	Busa sultihan ko kamo: Pangayo kamo ug kamo hatagan; pangita kamo ug kamo makakaplag; pagtuktok kamo ug ablihan ang pultahan alang kaninyo.
42011010	Kay ang tanan nga mangayo hatagan ug siya nga mangita makakaplag ug ang pultahan ablihan alang kaniya nga magtuktok.
42011011	Kamong mga amahan, kinsa man kaninyo ang mohatag sa inyong anak ug bitin kon siya mangayog isda?
42011012	O mohatag kaniyag tanga kon mangayo siyag itlog?
42011013	Bisan pa sa inyong pagkadaotan, mahibalo kamong mohatag ug maayong mga butang ngadto sa inyong mga anak. Labaw pa ang amahan nga atua sa langit nga mohatag sa Espiritu Santo kanila nga mangayo kaniya!"
42011014	Usa ka panahon niana gipapahawa ni Jesus ang yawa nga amang. Ug sa nakagula na ang yawa, nakasulti ang tawong amang ug nahibulong ang mga tawo.
42011015	Apan pipila kanila miingon, "Si Beelsebul nga pangulo sa mga yawa maoy naghatag kaniyag gahom sa pagpapahawa kanila!"
42011016	Dihay uban nga buot mobitik kaniya mao nga mihangyo sila kaniya sa paghimog usa ka milagro aron pagpaila nga siya pinadala sa Dios.
42011017	Apan nahibalo si Jesus sa ilang mga hunahuna ug miingon siya kanila, "Bisan unsang nasora nga magkabahinbahin ug mag-unay pag-away dili molungtad ug dugay, ug ang banay nga mabahinbahin maungkag.
42011018	Busa kon diha usab sa gingharian ni Satanas may mga pundok nga nag-unay ug away, unsaon man paglungtad sa maong gingharian? Nag-ingon kamo nga naghingilin ako sa mga yawa tungod kay gihatagan ako ni Beelsebul ug gahom paghimo niini.
42011019	Kon giingon nako niini paghingilin ang mga yawa, giunsa man diay sa inyong mga sumusunod pagpapahawa kanila? Ang inyong kaugalingong mga sumusunod nagpaila nga sayop gayod kamo!
42011020	Ang tinuod mao nga naghingilin ako sa mga yawa pinaagi sa gahom sa Dios ug nagpamatuod kini nga miabot na ang paghari sa Dios diha kaninyo.
42011021	"Kon ang usa ka tawo nga kusgan ug sangkap sa tanang hinagiban magbantay sa iyang balay, dili gayod kahilabtan ang iyang mga butang.
42011022	Apan kon may mas kusgan pa nga mosulong ug mobuntog sa maong tawo, ang labing kusgan moilog sa tanang hinagiban nga gisaligan niadtong tawhana ug bahinbahinon sa mas kusgan ang tinulis.
42011023	"Ang dili dapig kanako batok gayod kanako, ug ang dili motabang kanako sa pagtigom, nagpatibulaag.
42011024	"Sa panahon nga mogula sa usa ka tawo ang usa ka daotang espiritu, magsuroysuroy siya sa mga dapit nga mamala ug mangitag iyang kapahulayan. Kon dili siya makakitag dapit, moingon siya, ‘Mobalik lang ako sa akong gipuy-an kaniadto.’
42011025	Busa mobalik siya ug makakaplag sa balay nga nahinlo na ug maayo nang pagkapahimutang ang mga kasangkapan niini.
42011026	Unya mogula siya ug magdalag laing pito ka espiritu nga labi pang daotan kay kaniya ug manulod sila ug mopuyo didto. Busa sa kataposan, ang kahimtang niadtong tawhana mahimong labi pang daotan kay sa sinugdan."
42011027	Sa dihang nagsulti pa si Jesus niini, may usa ka babaye nga misinggit taliwala sa pundok sa mga tawo ug miingon kaniya, "Bulahan ang babaye nga maoy nagsabak ug nagpasuso kanimo!"
42011028	Apan si Jesus mitubag, "Bulahan hinuon sila nga namati sa pulong sa Dios ug nagtuman niini!"
42011029	Samtang nagpunsisok ang mga tawo libot kang Jesus, mipadayon siya pagsulti, "Pagkadaotan gayod sa katawhan niining panahona! Nangayo silag ilhanan apan walay ihatag kanila gawas niadtong nahitabo kang Jonas.
42011030	Ingon nga si Jonas maoy usa ka ilhanan alang sa mga tawo sa Ninibe, ang Anak sa Tawo usab maoy mahimong ilhanan alang sa mga tawo niining panahona.
42011031	Sa Adlaw sa Paghukom, ang Rayna sa Habagatan motungha ug mosudya sa mga tawo niining panahona kay mipanaw man siyag katunga sa kalibotan aron lang sa pagpamati sa makinaadmanong mga pagtulon-an ni Solomon. Ug hibaloi nga ania dinhi ang labaw pa kang Solomon.
42011032	Sa Adlaw sa Paghukom ang mga tawo sa Ninibe motungha ug mosudya kaninyo kay naghinulsol man sila sa ilang mga sala sa pagkabati nila sa wali ni Jonas. Ug hibaloi nga ania dinhi ang labaw pa kang Jonas!
42011033	"Walay magdagkot ug suga ug unya tagoan o tabonan kini sa gantangan. Ibutang gayod hinuon kini sa tungtonganan aron makakita ang mga tawo sa kahayag inigsulod nila.
42011034	Ang imong mata mao ang suga sa imong lawas. Kon maayo ang imong mata, malukop sa kahayag ang tibuok mong lawas. Apan kon daot ang imong mata, malukop sa kangitngit ang tibuok mong lawas.
42011035	Busa pagbantay nga ang kahayag nga anaa kanimo dili kangitngit.
42011036	Kay kon ang tibuok mong lawas puno sa kahayag ug walay bahin niini nga anaa sa kangitngit, kini malukop gayod sa kasanag sama nga ang usa ka suga nagdan-ag kanimo sa tibuok nga kasanag niini."
42011037	Sa nahuman na si Jesus ug sulti, may usa ka Pariseo nga midapit kaniya sa pagpangaon busa miadto siya ug nakigsalo kaniya.
42011038	Natingala ang Pariseo sa pagkamatikod niya nga wala manghunaw si Jesus sa wala pa mokaon.
42011039	Tungod niini miingon ang Ginoo kaniya, "Kamong mga Pariseo naghinlo sa gawas nga bahin sa tasa ug plato apan ang sulod ninyo puno sa pagpanikas ug kadaotan.
42011040	Mga buang! Dili ba ang Dios nga maoy nagbuhat sa gawas nga bahin mao usab ang nagbuhat sa sulod?
42011041	Apan ihatag ang anaa sa inyong mga tasa ug plato ngadto sa mga kabos ug mahinlo ang tanan alang kaninyo.
42011042	"Pagkaalaot ninyong mga Pariseo! Naghatag kamo ngadto sa Dios sa ikapulo ka bahin sa mga lamas ingon sa herbabuyna ug kaningag ug uban pang utanon. Apan wala ninyo hatagig pagtagad ang hustisya ug ang gugma sa Dios. Kinahanglan ninyong buhaton kining mga butanga sa walay pagpasagad sa ubang mga butang.
42011043	"Pagkaalaot ninyong mga Pariseo! Gusto kamo sa labing maayong mga lingkoranan sulod sa mga sinagoga ug yukboan kamo didto sa mga merkado.
42011044	Pagkaalaot gayod ninyo! Sama kamo sa mga lubong nga walay timaan nga wala lamang hibaloi sa mga tawo nga ila diayng gitamakan."
42011045	Unya usa sa mga magtutudlo sa Balaod miingon kaniya, "Magtutudlo, sa imong pagsulti niini imo usab kaming gipakaulawan!"
42011046	Si Jesus mitubag, "Pagkaalaot usab ninyong mga magtutudlo sa Balaod! Gipapas-an ninyo ang mga tawo sa makabuktot nga palas-anon apan kamo mismo dili man gani mohikap niini bisan sa usa na lang ka tudlo ninyo aron pagtabang kanila.
42011047	Pagkaalaot ninyo! Nagbuhat kamo ug nindot nga mga lubnganan alang sa mga propeta nga gipatay sa inyong mga katigulangan.
42011048	Sa ingon niini kamo mismo miangkon nga kamo miuyon sa gibuhat sa inyong mga katigulangan kay sila maoy nagpatay sa mga propeta ug kamo ang nagbuhat sa ilang mga lubnganan.
42011049	Tungod niini ang Kaalam sa Dios nag-ingon, ‘Padad-an ko silag mga propeta ug mga sinugo ug ilang lutoson ang uban ug ang uban ilang patyon.’
42011050	Busa paninglan ang mga tawo niining panahona tungod sa ilang pagpatay sa tanang mga propeta sukad pa sa pagbuhat sa kalibotan
42011051	gikan sa pagpatay kang Abel ngadto sa pagpatay kang Zacarias nga gipatay taliwala sa halaran ug sa balaan nga dapit. Oo, sultihan ko kamo silotan gayod ang mga tawo niining panahona tungod niining tanan!
42011052	"Pagkaalaot ninyong mga magtutudlo sa Balaod! Gitipigan ninyo ang yawi nga maoy moabli sa pultahan sa kahibalo apan kamo mismo wala mosulod ug gisanta ninyo ang buot mosulod niini!"
42011053	Sa dayong biya ni Jesus niadtong dapita, gisaway siya pag-ayo sa mga magtutudlo sa Balaod ug sa mga Pariseo ug nangutana sila kaniya mahitungod sa daghang mga butang.
42011054	Gisulayan nila siya paglit-ag aron masakpan siya nga nasayop sa iyang gisulti.
42012001	Usa ka higayon niana linibo ka mga tawo ang nagpunsisok kaniya ug tungod niini nagtinumbanay na sila. Miingon si Jesus pag-una sa iyang mga tinun-an, "Pagbantay kamo sa igpapatubo sa pan sa mga Pariseo nga mao ang pagpakaaron-ingnon.
42012002	Bisan unsay gitabonan madayag ug ang tanang tinagoan mabutyag.
42012003	Busa bisan unsay inyong gisulti didto sa ngitngit madungog diha sa hayag ug bisan unsay inyong gihunghong didto sa tinakpan nga lawak, isinggit didto sa mga atop sa kabalayan.
42012004	"Sultihan ko kamo, mga higala: ayaw kamo kahadlok kanila nga makapatay sa lawas apan wala nay laing mahimo.
42012005	Tug-anan ko kamo kinsa ang angay ninyong kahadlokan: kahadloki ang Dios nga human mopatay, may gahom sa pagtambog kang bisan kinsa ngadto sa impirno. Oo, kahadloki gayod ninyo siya!
42012006	Dili ba ang lima ka gagmayng langgam ibaligya man lang ug duha ka dako? Apan walay usa kanila nga malimtan sa Dios.
42012007	Bisan gani ang tanang buhok sa inyong ulo giihap niya. Busa ayaw kamo kahadlok; labaw pa kaayo kamog bili kay sa daghang gagmayng langgam!
42012008	"Sultihan ko kamo nga bisan kinsay magsugid atubangan sa katawhan nga siya akoa, mao usab kini ang buhaton ngadto kaniya sa Anak sa Tawo atubangan sa mga anghel sa Dios.
42012009	Apan bisan kinsay maglimod atubangan sa katawhan nga siya akoa, ilimod usab siya sa Anak sa Tawo atubangan sa mga anghel sa Dios.
42012010	"Bisan kinsay magsultig daotan batok sa Anak sa Tawo pasayloon. Apan ang magsultig daotan batok sa Espiritu Santo dili gayod pasayloon.
42012011	"Kon ikiha kamo nila didto sa mga sinagoga o atubangan sa mga gobernador o mga pangulo, ayaw kamo kaguol kon unsaon ninyo pagpangatarungan o unsay inyong isulti.
42012012	Kay inig-abot nianang panahona tudloan kamo sa Espiritu Santo unsay angay ninyong isulti."
42012013	Unya may usa ka tawo didto sa pundok nga miingon kaniya, "Magtutudlo, sultihi ang akong igsoon nga bahinan ako niya sa katigayonan nga gibilin kanamo sa among amahan."
42012014	Si Jesus mitubag kaniya, "Kinsa may naghatag kanakog katungod sa paghusay o pagbahin sa katigayonan tali kaninyong duha?"
42012015	Ug mipadayon siya pagsulti kanilang tanan, "Pagbantay kamo ug likayi ninyo ang bisan unsang kahakog kay ang tinuod nga kinabuhi sa tawo wala diha sa mga butang nga iyang gihuptan bisan unsa pa siya kadato."
42012016	Unya misugilon si Jesus kanila niining sambingaya: "Dihay usa ka dato nga may yuta nga maayog abot.
42012017	Namalandong siya, ‘Wala na akoy kabutangan sa tanan kong abot. Unsa may angay kong buhaton?
42012018	Ah, kini mao ang akong buhaton,’ miingon siya sa iyang kaugalingon; ‘gub-on ko ang akong kamalig ug magtukod ako ug mas dako diin akong tigumon unya ang abot ug ang uban kong mga kabtangan.
42012019	Unya moingon ako sa akong kaugalingon: Pagkabulahan nimo! Anaa na kanimo ang tanang mga butang nga imong gikinahanglan alang sa daghang katuigan. Pagpahayahay na lang, kaon, inom ug paglipay!’
42012020	Apan ang Dios miingon kaniya, ‘Oy, buang! Niini gayong gabhiona mamatay ka, unya kinsa na may makapanag-iya nianang tanang butang nga imong gitigom alang sa imong kaugalingon?’"
42012021	Ug mitapos si Jesus pag-ingon, "Mao kini ang mahitabo kanila nga magtigom ug mga bahandi alang sa ilang kaugalingon apan dili dato sa atubangan sa Dios."
42012022	Unya miingon si Jesus sa iyang mga tinun-an, "Mao kini ang hinungdan nga nag-ingon ako kaninyo: Ayaw kamo kabalaka sa pagkaon nga inyong gikinahanglan aron kamo mabuhi o mahitungod sa sapot nga inyong gikinahanglan alang sa inyong lawas.
42012023	Kay ang kinabuhi mas mahinungdanon pa kaayo kay sa pagkaon ug ang lawas mas mahinungdanon pa kaayo kay sa sapot.
42012024	Tan-awa ang mga uwak: wala sila magpugas ni mag-ani. Wala silay tigomanan o kamalig apan ang Dios nagpakaon kanila! Labaw pa kamo kaayog bili kay sa mga langgam!
42012025	Kinsa ba kaninyo ang makadugang sa gitas-on sa iyang kinabuhi pinaagi sa pagkabalaka mahitungod niini?
42012026	Kon dili kamo makadumala bisan niining gamayng butang, nganong mabalaka man kamo sa ubang mga butang?
42012027	Tan-awa giunsa pagtubo sa mga ihalas nga kabulakan: wala sila magbudlay o maghabol alang sa ilang kaugalingon. Apan sultihan ko kamo nga bisan si Solomon nga dato na kaayo walay sapot nga ingon katahom sa usa niining mga bulaka.
42012028	Kon gibistihan sa Dios ang mga sagbot nga karong adlawa ania pa apan ugma wala na kay isugnod man sa hudno, unsa pa kaha kamo? Pagkadiyutay sa inyong pagsalig!
42012029	"Busa ayaw kamo kabalaka sa inyong pagpangitag kan-on ug imnon.
42012030	(Kay ang mga tawo nga wala magtuo sa Dios kanunayng nangita niining tanan.) Nasayod ang inyong Amahan nga nagkinahanglan kamo niining mga butanga.
42012031	Unaha hinuon pagpahari ang Dios diha sa inyong kinabuhi ug magsangkap siya kaninyo niining mga butanga.
42012032	"Ayaw kahadlok, gamayng panon! Kay ang inyong Amahan nahimuot sa paghatag kaninyo sa Gingharian.
42012033	Ibaligya ang tanan ninyong katigayonan ug ihatag ang halin ngadto sa mga kabos. Pagsangkap kamog mga puntil nga dili madunot ug tigoma ang inyong mga bahandi didto sa langit. Didto dili gayod kini mokunhod kay walay kawatan nga makahilabot niini o anay nga makakutkot.
42012034	Kay hain gani ang inyong bahandi atua usab didto ang inyong kasingkasing.
42012035	"Pag-andam kamo sa bisan unsay modangat. Baksig hugot ang inyong mga bisti ug dagkoti ang inyong mga suga
42012036	sama sa mga sulugoon nga naghulat sa pagbalik sa ilang agalon gikan sa kombira sa kasal. Sa dihang moabot ug manuktok ang agalon, ablihan dayon sa mga sulugoon ang pultahan.
42012037	Bulahan kadtong mga sulugoon nga makaplagan sa ilang agalon nga nagtukaw ug nag-andam! Sultihan ko kamo nga magbakos siya, palingkoron niya sila sa kan-anan ug silbihan.
42012038	Ug bulahan sila kon makaplagan niya nga andam bisan kon moabot siya sa tungang gabii o kaadlawon na!
42012039	Ug timan-i kini: kon nahibalo pa ang tagbalay kanus-a moabot ang kawatan, dili gayod siya motugot nga lungkabon sa kawatan ang iyang balay.
42012040	Busa kamo usab kinahanglan mangandam kay ang Anak sa Tawo moabot sa oras nga wala ninyo paabota."
42012041	Unya miingon si Pedro, "Ginoo, nagsugilon ka ba niining sambingaya alang kanamo lamang o gitumong mo ba kini sa tanan?"
42012042	Ang Ginoo mitubag, "Kinsa ba diay ang buotan ug maalamon nga sulugoon nga maoy tugyanan sa iyang agalon pagdumala sa panimalay ug paghatag sa ubang mga sulugoon sa ilang bahin sa pagkaon sa husto nga panahon?
42012043	Bulahan kadtong sulugoon nga makaplagan sa iyang agalon nga nagtuman niini sa paghiuli niya.
42012044	Sultihan ko kamo: ang agalon maghimo niadtong maong sulugoon nga tinugyanan sa tanan niyang katigayonan.
42012045	Apan kon kadtong maong sulugoon moingon sa iyang kaugalingon, ‘Dugay pa moabot ang akong agalon’ ug unya mosugod siya pagpamunal sa kauban niyang mga sulugoon nga lalaki ug babaye ug magpalabig kaon ug inom ug maghuboghubog,
42012046	ug unya mahibalik ang agalon usa niana ka adlaw nga wala paabota sa sulugoon ug sa panahon nga wala niya hibaloi, tagudtaguron siya sa iyang agalon ug pahiagomon sa gidangatan sa ubang tampalasan nga sulugoon.
42012047	"Ang sulugoon nga nasayod unsa ang buot ipabuhat kaniya sa iyang agalon apan dili mag-andam ug dili magtuman sa ipabuhat, latoson sa makadaghan.
42012048	Apan ang sulugoon nga wala masayod unsa ang gusto sa iyang agalon unya makabuhat ug butang nga tungod niini angay siyang latoson, silotan sa diyutay nga latos. Ang tawo nga gihatagag daghan, paninglag daghan. Apan ang gihatagag daghan pa gayod, paninglan usab ug mas daghan pa.
42012049	"Mianhi ako aron sa pagpadilaab sa kalibotan ug pagkaayo unta kon kini misilaob na!
42012050	Dunay bunyag nga ako pang dawaton ug dili ako mahimutang hangtod matuman kini.
42012051	Naghunahuna ba kamo nga mianhi ako aron pagdalag pakigdait dinhi sa kalibotan? Tug-anan ko kamo: dili pakigdait ang akong gidala kondili pagkabahinbahin!
42012052	Sukad karon ang usa ka panimalay nga may lima ka sakop mabahin, tulo batok sa duha ug duha batok sa tulo.
42012053	Ang amahan makigbatok sa iyang mga anak nga lalaki ug ang mga anak nga lalaki makigbatok sa ilang amahan. Ang inahan makigbatok sa iyang mga anak nga babaye ug ang mga anak nga babaye makigbatok sa ilang inahan. Ang ugangang babaye makigbatok sa iyang mga binalaye ug ang mga binalaye makigbatok sa ilang ugangang babaye."
42012054	Miingon usab si Jesus sa mga tawo, "Inigkakita ninyo ug dag-om nga naggikan sa kasadpan, moingon dayon kamo, ‘Moulan dili madugay,’ ug moulan gayod.
42012055	Ug sa pagkamatngon ninyo sa hangin nga naghuros gikan sa habagatan moingon kamo, ‘Moinit karon,’ ug moinit gayod.
42012056	Mga tigpakaaron-ingnon! Makamao kamong mosabot sa kahulogan sa dagway sa yuta ug sa langit apan nganong dili man kamo makasabot sa kahulogan niining panahona?
42012057	"Ug nganong dili man kamo mismo makahukom unsay angay buhaton?
42012058	Kon may mokiha kanimo, paningkamot sa pagpakig-uli kaniya samtang anaa pa kamo sa dalan aron dili ka niya dad-on ngadto sa maghuhukom ug itugyan ka niya ngadto sa polis ug ibalhog ka niya ngadto sa bilanggoan.
42012059	Timan-i kini: dili ka gayod buhian hangtod kabayran mo ang kataposang usa ka dako sa imong multa."
42013001	Niadtong higayona may mga tawo didto nga misugilon kang Jesus mahitungod sa mga taga-Galilea nga gipamatay ni Pilato samtang naghalad sila ngadto sa Dios.
42013002	Apan miingon si Jesus kanila, "Nagtuo ba kamo nga labaw pa sila ka makasasala kay sa ubang Galileanhon tungod kay gipamatay kining mga tawhana sa maong paagi?
42013003	Dili! Sultihan ko kamo nga kon dili kamo maghinulsol ug mobiya sa inyong mga sala, mangamatay usab kamong tanan sama kanila!
42013004	Mahitungod niadtong 18 nga nangamatay didto sa Siloam kay natumpagan sa tore, naghunahuna ba kamo nga kadto sila mas daotan pa kay sa tanang lumolupyo sa Jerusalem?
42013005	Dili! Sultihan ko kamo nga kon dili kamo maghinulsol ug mobiya sa inyong mga sala, mangamatay usab kamong tanan sama kanila."
42013006	Unya misulti si Jesus kanila niining sambingaya: "May usa ka tawo nga may kahoyng igera diha sa iyang parasan. Miadto siya aron pagpangita ug bunga niini apan wala siyay nakaplagan.
42013007	Busa miingon siya sa iyang hardinero, ‘Tan-awa ra, tulo na karon ka tuig nga nag-anhian ako dinhi aron pagpangitag bunga niining kahoya, apan wala gayod akoy nakaplagan bisag usa. Busa putla kini kay nag-usik lamang sa katambok sa yuta.’
42013008	Apan ang hardinero mitubag, ‘Pasagdi una, sir, bisan niining tuiga na lamang kay akong kalotan ang palibot sa punoan ug unya akong abunohan.
42013009	Kon mamunga kini sa sunod tuig, maayo. Apan kon dili, ipaputol kini.’"
42013010	Usa niana ka Adlawng Igpapahulay nagtudlo si Jesus didto sa usa ka sinagoga.
42013011	Didto may babaye nga giyawaan ug tungod niini, nasakit siya sulod na sa 18 ka tuig. Nagtikuko siya ug dili na makatuyhad.
42013012	Sa pagkakita ni Jesus kaniya, miingon siya sa babaye, "Naayo na ikaw sa imong sakit!"
42013013	Iyang gihikap ang babaye ug dihadiha nakatuyhad ang babaye ug gidayeg niya ang Dios.
42013014	Ang opisyal sa sinagoga nasuko nga si Jesus nag-ayo sa masakiton sa Adlawng Igpapahulay ug miingon siya sa mga tawo, "May unom ka adlaw nga kita makatrabaho. Anhi kamo nianang mga adlawa kon gusto kamong mamaayo, apan dili sa Adlawng Igpapahulay!"
42013015	Mitubag ang Ginoo kaniya, "Mga tigpakaaron-ingnon kamo! Dili ba nga sa Adlawng Igpapahulay bisan kinsa kaninyo mobadbad man sa inyong baka o asno gikan sa kuwadra ug dad-on ninyo kini ngadto sa gawas aron paimnon?
42013016	Karon, aniay kaliwat ni Abraham nga gipaantos ni Satanas sulod na sa 18 ka tuig. Dili ba siya mahimong ayohon sa Adlawng Igpapahulay?"
42013017	Naulaw ang tanan niyang mga kaaway sa pagkadungog nila sa tubag niya samtang ang tanang mga tawo nalipay sa kahibulongang mga buhat ni Jesus.
42013018	Si Jesus miingon, "Sama sa unsa man ang Paghari sa Dios? Ug sa unsa ko man kini itandi?
42013019	Kini sama sa usa ka liso sa mustasa nga gipugas sa usa ka tawo sa iyang uma. Miturok kini ug nahimong kahoy ug nagsalag ang mga langgam diha sa mga sanga niini."
42013020	Unya nangutana pag-usab si Jesus, "Sa unsa ko ba itandi ang paghari sa Dios?
42013021	Sama kini sa igpapatubo sa pan nga gikuha sa usa ka babaye ug gisagol sa usa ka takos nga harina hangtod mitubo ang tibuok minasa."
42013022	Mipadayon si Jesus paingon sa Jerusalem ug nanudlo siya sa kalungsoran ug sa kabalangayan nga iyang giagian.
42013023	Unya may usa ka tawo nga nangutana kaniya, "Sir, diyutay ra ba ang maluwas?" Si Jesus mitubag,
42013024	"Paningkamot kamo pagsulod sa sigpit nga pultahan kay daghan ang mosulay apan dili makasulod.
42013025	Mobangon ang pangulo sa panimalay ug sirhan niya ang pultahan. Unya magtindog kamo didto sa gawas ug magsugod kamo pagtuktok sa pultahan ug moingon, ‘Sir, ablihi intawon ang pultahan!’ Ug motubag siya kaninyo, ‘Wala ako mahibalo kon taga diin kamo!’
42013026	Unya motubag usab kamo, ‘Mikaon ug miinom kami uban kanimo ug diha kami sa nanudlo ikaw sa among lungsod!’
42013027	Apan motubag siya pag-usab, ‘Wala ako mahibalo kon taga diin kamo. Palayo kamo kanako—kamong mga daotan!’
42013028	Maghilak unya kamo ug magkagot ang inyong mga ngipon inigkakita ninyo kang Abraham, kang Isaac ug kang Jacob ug sa tanang mga propeta didto sa Gingharian sa Dios samtang kamo adto ra sa gawas!
42013029	Daghang mga tawo ang mangabot gikan sa sidlakan ug sa kasadpan ug gikan sa amihanan ug sa habagatan nga motambong sa kan-anan didto sa Gingharian sa Dios.
42013030	Ug unya adunay naulahi nga mahiuna ug aduna usay nahiuna nga maulahi."
42013031	Niadtong higayona, may pipila ka mga Pariseo nga miabot kang Jesus ug miingon kaniya, "Kinahanglan nga mopahawa ka dinhi ug moadto sa ubang dapit kay si Herodes buot mopatay kanimo."
42013032	Si Jesus mitubag, "Adtoa ug suginli kanang mananap nga milo: ‘Naghingilin ako sa mga yawa ug nag-ayo sa mga masakiton karon ug ugma ug sa ikatulo ka adlaw akong taposon ang akong buluhaton.’
42013033	Apan mopadayon gayod ako sa akong panaw karong adlawa, ugma ug sa sunod nga adlaw. Dili maayo sa usa ka propeta nga patyon sa gawas sa Jerusalem.
42013034	"Jerusalem, O Jerusalem! Imong gipamatay ang mga propeta ug gibato ang mga sinugo nga gipadala sa Dios kanimo! Pagkadaghang higayon nga buot ako mogakos sa tanan mong mga anak, ingon sa usa ka himungaan nga nagtigom sa iyang mga piso ilalom sa iyang mga pako apan dili ka buot nga buhaton ko kini!
42013035	Karon ang imong balay biyaan sa hingpit. Dili ka na makakita kanako hangtod sa adlaw nga ikaw moingon, ‘Bulahan siya nga mianhi sa ngalan sa Ginoo.’"
42014001	Usa niana ka Adlawng Igpapahulay miadto si Jesus sa balay sa usa sa mga inilang Pariseo aron mokaon ug gipanid-an siya pag-ayo sa mga tawo.
42014002	Unya dihay tawo nga ang mga bitiis ug mga bukton nanghupong nga miduol kang Jesus.
42014003	Nangutana si Jesus sa mga magtutudlo sa Balaod ug sa mga Pariseo, "Gitugot ba sa atong Balaod ang pag-ayog masakiton sa Adlawng Igpapahulay?"
42014004	Apan wala sila motubag. Unya gigunitan ni Jesus ang tawo ug giayo ug gipalakaw.
42014005	Unya miingon siya kanila, "Kon usa kaninyo may anak o may baka nga mahulog sa atabay sa Adlawng Igpapahulay, dili ba ninyo kuhaon kini niana gayong adlawa?"
42014006	Apan wala sila makatubag sa iyang pangutana.
42014007	Namatikdan ni Jesus nga dihay pipila sa mga bisita nga nagpili sa labing pinasidunggang dapit sa kan-anan busa misugilon siya niining sambingaya ngadto kanilang tanan:
42014008	"Kon dapiton gani kamo sa usa ka kombira sa kasal, ayaw kamo paglingkod sa labing pinasidunggang dapit sa kan-anan kay tingali unyag may laing dinapit nga labi pang halangdon kay kanimo
42014009	ug ang nagdapit kaninyong duha moduol ug moingon kanimo, ‘Siyay palingkora diha.’ Unya maulawan ka ug mapugos paglingkod sa labing ubos nga dapit.
42014010	Apan, kon dapiton ka, adto hinuon lingkod sa labing ubos nga dapit aron ang nagdapit kanimo moduol ug moingon: ‘Higala, balhin ngari sa pinasidunggang dapit.’ Sa ingon niini, kapasidunggan ka sa atubangan sa tanang dinapit.
42014011	Kay kadtong magpataas ipaubos ug ang magpaubos ipataas."
42014012	Unya miingon si Jesus sa nagdapit kaniya, "Kon ikaw magkombira, ayaw dapita ang imong mga higala o ang imong mga igsoon o ang imong mga paryenti o ang mga dato nimong mga silingan kay sila mobalos pagdapit kanimo ug sa ingon niini mabaslan ka sa imong gibuhat.
42014013	Kon magkombira ka, maoy dapita ang mga kabos, ang mga bakol, ang mga piang ug ang mga buta
42014014	ug mabulahan ka kay dili man sila makabalos kanimo. Baslan ka ra sa Dios inigkabanhaw sa mga matarong."
42014015	Usa sa mga tawo nga nagtambong sa kan-anan nakadungog niini ug miingon siya kang Jesus, "Bulahan kadtong makatambong sa kan-anan didto sa Gingharian sa Dios!"
42014016	Si Jesus miingon kaniya, "May tawo nga naghimog dakong kombira ug daghang mga tawo ang iyang gidapit.
42014017	Sa pag-abot na sa adlaw sa kombira, iyang gipadala ang iyang sulugoon aron pagpahibalo sa iyang mga dinapit nga andam na ang tanan.
42014018	Apan namalibad ang tagsatagsa kanila. Ang una miingon sa sulugoon, ‘Nakapalit akog yuta ug kinahanglan nga moadto ako aron pagsusi niini. Pasayloa nga dili ako makatambong.’
42014019	Ang ikaduha miingon, ‘Nakapalit akog lima ka parisan nga baka ug paingon ako ngadto aron sulayan sila busa pasayloa nga dili ako makatambong.’
42014020	Ug ang ikatulo miingon, ‘Bag-o pa akong gikasal busa dili ako makatambong.’
42014021	Tungod niini, mipauli ang sulugoon ug gisuginlan niya sa tanan ang iyang agalon. Labihang sukoa sa iyang agalon ug miingon sa sulugoon, ‘Lakaw pagdali ngadto sa mga kadalanan ug kasuoksuokan sa lungsod ug dad-a nganhi ang mga kabos, ang mga bakol, ang mga buta ug ang mga piang.’
42014022	Wala madugay miingon ang sulugoon, ‘Sir, natuman na ang imong sugo apan may bakante pa.’
42014023	Busa ang agalon miingon sa sulugoon, ‘Lakaw ngadto sa kadalanan ug sa kasuokan nga gawas sa lungsod ug paanhia ang mga tawo aron mapuno ang akong balay.
42014024	Sultihan ko kamo: walay usa niadtong una kong gidapit nga makatilaw sa akong kombira!’"
42014025	Dihay dakong panon sa mga tawo nga mikuyog kang Jesus, ug miatubang siya kanila ug miingon,
42014026	"Kinsa kadtong moari kanako nga dili magdumot sa iyang amahan ug inahan, sa iyang asawa ug mga anak ug mga igsoon ingon man sa iyang kaugalingon, dili mahimong akong tinun-an.
42014027	Ug kinsa kadtong dili mopas-an sa iyang krus ug mosunod kanako dili mahimo nga akong tinun-an.
42014028	Kon usa kaninyo naglaraw pagtukod ug tore, tun-an una niya kini ug iyang banabanaon pila ang magasto aron pagsuta kon may igo ba siyang salapi nga ikapahuman niini.
42014029	Kay kon dili kini niya buhaton, unya dili mahuman ang tore tapos niya ikapahimutang ang patukoranan, biaybiayon unya siya sa tanan nga makakita sa gisangpotan.
42014030	Ug moingon sila, ‘Kining tawhana nagpatugatugag tukod ug tore apan dili diay makahuman niini!’
42014031	Kon ang usa ka hari nga may 10,000 ka sundalo makiggubat batok sa laing hari nga may 20,000 ka sundalo, iya unang tun-an ug hukman kon makasukol ba siya sa maong hari.
42014032	Kon dili siya makasukol, magpadala siya ug mensahero sa pagtagbo sa maong hari samtang atua pa siya sa layo aron makigsabotsabot alang sa kalinaw.
42014033	Sa samang pagkaagi, walay bisan kinsa kaninyo nga mahimong akong tinun-an gawas kon iyang biyaan ang tanan nga anaa kaniya.
42014034	"Ang asin maayo. Apan kon kini kawad-an sa iyang kaparat, dili na kini maparat pag-usab.
42014035	Dili na kini magpulos sa yuta o magamit nga abuno kondili ilabay na lamang. Busa pamati kon may dalunggan kamo!"
42015001	Usa niana ka higayon may daghang mga kobrador sa buhis ug mga makasasala nga miadto kang Jesus aron pagpamati kaniya.
42015002	Unya ang mga Pariseo ug ang mga magtutudlo sa Balaod nagbagulbol nga nag-ingon, "Kining tawhana nag-abiabi sa mga makasasala ug nakigsalo pa gani kanila sa pagpangaon!"
42015003	Tungod niini misugilon kanila si Jesus ug usa ka sambingay:
42015004	"Pananglit usa kaninyo may 100 ka karnero ug nawala ang usa niini, unsa may iyang buhaton? Iyang biyaan ang 99 didto sa sibsibanan ug pangitaon niya ang nawala nga karnero hangtod nga kini iyang makit-an.
42015005	Sa makit-an na niya kini, malipay siya pag-ayo ug iya kining pas-anon
42015006	ug dad-on pagbalik ngadto sa ila. Unya iyang dapiton ang iyang mga higala ug mga silingan, ‘Maglipay kita kay akong nakaplagan ang nawala kong karnero!’
42015007	Sultihan ko kamo nga ingon usab niini ang mahitabo: mas dako ang kalipay didto sa langit tungod sa usa ka makasasala nga naghinulsol kay sa 99 ka tawo nga matarong nga wala magkinahanglan sa paghinulsol.
42015008	"Sa laing bahin, pananglit ang usa ka babaye nga may napulo ka tagsa ka salapi, unya kawad-an ug usa, unsa may iyang buhaton? Magdagkot siya ug suga ug manilhig sa iyang balay ug iya gayod kining pangitaon hangtod nga makit-an.
42015009	Ug sa makit-an na niya kini, tawgon niya ang iyang mga higala ug mga silingan. Moingon siya kanila, ‘Maglipay kita kay akong nakaplagan ang nawala kong usa ka salapi!’
42015010	Sultihan ko kamo nga ingon usab niini ang mahitabo, mangalipay ang mga anghel sa Dios tungod sa usa ka makasasala nga naghinulsol.
42015011	Ug mipadayon si Jesus sa pag-ingon, "Dihay usa ka tawo nga may duha ka anak nga lalaki.
42015012	Usa ka adlaw niana, ang manghod miingon sa iyang amahan, ‘Tay, hatagi na ako sa akong bahin sa katigayonan.’ Busa gibahin sa amahan ang iyang katigayonan tali sa duha niya ka anak.
42015013	Tapos sa pipila ka adlaw, gibaligya sa manghod ang iyang bahin ug milangyaw siya sa layong dapit diin giusik-usikan niya ang iyang salapi sa mga kahilayan,
42015014	hangtod nga nahurot ang tanan. Unya miabot ang usa ka dakong gutom niadtong dapita ug nahimo siyang walay nahot.
42015015	Busa mialagad na lang siya sa usa sa mga lumolupyo niadtong dapita ug gipadala siya ngadto sa uma aron pag-atiman sa mga baboy.
42015016	Tungod sa kagutom, buot na lang unta siyang mokaon sa bunga sa kahoy nga gilawog ngadto sa mga baboy tungod kay walay mihatag kaniya.
42015017	Sa kataposan, nakaamgo siya sa dako niyang sayop ug miingon siya, ‘Nagsobra ang pagkaon sa mga sinuholan sa akong amahan, samtang ako ania hapit na mamatay sa kagutom!
42015018	Busa mopauli ako ngadto sa akong amahan ug sultihan ko siya, "Tay, nakasala ako sa Dios ug kanimo.
42015019	Dili na ako angayng ilhon nga imong anak. Isipa na lang ako nga usa sa imong mga sinuholan."’
42015020	Busa milakaw siya ug mipauli ngadto sa iyang amahan. "Apan layo pa gani kaayo siya sa ilang balay, nakakita na ang iyang amahan kaniya. Naluoy siya sa iyang anak ug midagan aron pagtagbo kaniya ug unya migakos ug mihalok kaniya.
42015021	Unya miingon ang anak ngadto sa amahan, ‘Tay, nakasala ako sa Dios ug kanimo. Dili na ako angayng ilhon nga imong anak.’
42015022	Apan ang amahan mitawag sa iyang mga sulugoon. ‘Dali!’ miingon siya, ‘Dad-a ngari ang labing maanindot nga bisti ug isul-ob kaniya. Sul-obi usab ug singsing ang iyang tudlo ug sapatosi siya!
42015023	Ug kuhaa ang pinatambok nga nating baka ug ihawa kay magkombira kita!
42015024	Kay kining akong anak namatay na apan karon nabuhi. Nawala siya apan karon nakit-an na.’ Busa gisugdan nila ang kombira.
42015025	"Niining higayona, didto sa uma ang anak nga magulang. Sa iya nang pagpauli ug sa diha nga duol na siya sa balay, nabati niya ang honi ug ang panagsayaw.
42015026	Busa iyang gitawag ang usa sa mga sulugoon ug iyang gipangutana, ‘Nag-unsa man kamo diha?’
42015027	Mitubag ang sulugoon, ‘Ang imong manghod mipauli na ug gipaihaw sa imong amahan ang pinatambok nga nating baka tungod kay nahiuli man nga maayog lawas ang imong igsoon.’
42015028	Nasuko ang magulang ug wala mosulod sa balay. Busa migula ang iyang amahan ug gialam-alaman siya aron mosulod.
42015029	Apan mitubag siya, ‘Tay, hunahunaa ra gud. Sulod sa daghang mga tuig nag-alagad ako kanimo ingon sa usa ka ulipon ug wala gayod ako makasupak sa imong mga sugo. Apan unsa may imong gihatag kanako? Wala gayod! Bisag nati nga kanding na lang unta aron maglipay ako uban sa akong mga higala!
42015030	Apan kanang imong anak nag-usik-usik sa tanan mong katigayonan uban sa mga daotang babaye ug sa iyang paghiuli imo hinuong giihawan sa pinatambok nga nating baka!’
42015031	Ang amahan mitubag, ‘Anak, ikaw kanunay nga uban kanako ug imo ang tanan kong katigayonan.
42015032	Apan kinahanglan gayod nga magkombira ug maglipay kita kay ang imong igsoon namatay ug karon nabuhi. Nawala siya ug karon nakaplagan na.’"
42016001	Ug miingon si Jesus sa iyang mga tinun-an, "Dihay usa ka dato nga may piniyalan ug gisuginlan siya nga ang iyang salapi giusik-usikan lamang sa iyang piniyalan.
42016002	Busa iyang gitawag ang piniyalan ug giingnan, ‘Unsa man kining akong nadungog mahitungod kanimo? Hatagi akog hingpit nga husay sa imong pagdumala sa akong katigayonan kay sukad karon dili ka na piniyalan.’
42016003	Busa miingon sa iyang kaugalingon ang piniyalan, ‘Papahawaon na ako sa akong agalon, unsa na may akong buhaton? Wala akoy igong kusog sa pagtrabaho ug bug-at ug maulaw usab ako nga magpakilimos.
42016004	Ah, mao kini ang akong buhaton aron kon papahawaon na ako sa akong trabaho, may mga higala unya ako nga mopasaka kanako sa ilang balay.’
42016005	Busa iyang gitawag ang tanang mga utangan sa iyang agalon. Ang una iyang gipangutana, ‘Pila bay utang nimo sa akong agalon?’
42016006	‘Usa ka gatos ka taro nga lana,’ mitubag ang tawo. ‘Ania ang imong bali. Lingkod ug 50 lang ang isulat,’ matod sa piniyalan.
42016007	Ug giingnan niya ang usa, ‘Ug ikaw, pila may imong utang?’ ‘Usa ka libo ka bakid nga trigo,’ mitubag ang tawo. ‘Ania ang imong bali; 800 lang ang isulat,’ miingon ang piniyalan.
42016008	Ang agalon niining tikasan nga piniyalan midayeg kaniya tungod sa iyang inantigo nga buhat kay ang mga tawo niining kalibotana mas maantigo modumala sa ilang buluhaton kay sa mga tawo nga iya sa kahayag."
42016009	Ug si Jesus mipadayon sa pag-ingon, "Busa sultihan ko kamo: pagbaton kamog mga higala pinaagi sa mga bahandi niining kalibotana aron inigkahurot na niini, dawaton kamo didto sa walay kataposang puloy-anan.
42016010	Kinsa kadtong kasaligan sa gagmayng butang, kasaligan usab sa dagko. Ug kinsa kadtong limbongan sa gagmayng mga butang, limbongan usab sa dagko.
42016011	Busa kon kamo dili kasaligan sa inyong paggamit sa bahandi niining kalibotana, kinsay mopiyal kaninyo sa tinuod nga bahandi?
42016012	Ug kon dili kamo kasaligan sa mga butang sa uban, kinsay mohatag kaninyo sa mga butang nga inyo?
42016013	"Walay tawo nga mahimong ulipon sa duha ka agalon kay iyang dumtan ang usa ug ang usa iyang higugmaon; unongan niya ang usa ug ang usa iyang tamayon. Dili kamo mahimong magpaulipon sa Dios ug sa salapi."
42016014	Sa pagkadungog sa mga Pariseo niining tanan, ilang gibugalbugalan si Jesus kay makisapi man sila.
42016015	Miingon si Jesus kanila, "Nagpakamatarong kamo atubangan sa mga tawo apan nasayod ang Dios sa inyong mga kasingkasing. Kay ang giisip sa mga tawo nga bililhon kaayo walay bili sa atubangan sa Dios.
42016016	"Ang Balaod ni Moises ug ang mga sinulat sa mga propeta hangtod lamang sa panahon ni Juan nga Magbubunyag. Sukad niadto gisangyaw ang Maayong Balita mahitungod sa Gingharian sa Dios ug nakigbisog ang tagsatagsa ka tawo sa pagsulod niini.
42016017	Apan mas masayon pang mahanaw ang langit ug ang yuta kay sa pagwagtang bisan sa labing diyutayng bahin sa Balaod.
42016018	"Kinsa kadtong mobulag sa iyang asawa ug mangasawag lain nakapanapaw. Ug ang nangasawa sa babaye nga gibulagan sa iyang bana nakapanapaw usab.
42016019	"May usa ka dato nga nagsul-ob sa mahalon kaayo nga bisti ug nagpuyo sa kabuhong matag adlaw.
42016020	May usa usab ka kabos nga ginganlag Lazaro. Ang iyang lawas nalukop sa mga nuka. Naglubog siya duol sa pultahan sa balay sa dato,
42016021	namasin nga makakaon sa mga mumho nga nangatagak gikan sa lamesa sa dato. Nanuol usab ang mga iro ug mitilap sa iyang mga nuka.
42016022	Unya namatay si Lazaro ug gidala sa mga anghel ngadto sa kiliran ni Abraham. Ang dato namatay usab ug gilubong
42016023	ug nag-antos pag-ayo didto sa Hades. Unya miyahat siya ug nakita niya didto sa layo si Abraham ug sa iyang kiliran diha si Lazaro.
42016024	Busa misinggit siya ngadto kang Abraham, ‘Amahan! Kaloy-i intawon ako ug ipadala si Lazaro diri aron itunlob ang iyang tudlo sa tubig ug pabugnawan ang akong dila kay nag-antos ako pag-ayo sa kainit niining kalayo!’
42016025	Apan si Abraham mitubag, ‘Anak, hinumdomi nga sa didto ka pa sa kalibotan, nabuhong ka sa tanang maayong butang samtang si Lazaro lunlon lamang kadaotan ang iyang nahiagoman. Apan karon malipayon na siya diri, samtang ikaw diha nag-antos.
42016026	Gawas pa niining tanan, anaay lawom nga bung-aw nga nag-ulang kanato aron walay makatabok gikan diri nganha kanimo o gikan diha ngari kanamo.’
42016027	Ang dato mitubag, ‘Kon mao kana, Amahan, hangyoon ko ikaw nga imo untang ipadala si Lazaro ngadto sa amo
42016028	kay aduna akoy lima ka igsoong lalaki. Paadtoa siya aron kapasidan-an sila aron dili mahianhi niining dapit sa kasakitan.’
42016029	Si Abraham miingon, ‘Atua didto si Moises ug ang mga propeta nga magpasidaan kanila; sila nay mahibalo sa pagpamati sa isulti ni Moises ug sa mga propeta.’
42016030	Ang dato mitubag, ‘Apan Amahan, dili pa kana igo! Kon adunay mabanhaw ug moadto kanila, mamiya gayod sila sa ilang mga sala.’
42016031	Apan miingon si Abraham, ‘Kon dili gani sila motuo kang Moises ug sa mga propeta, dili gayod sila makabig bisan pag may mabanhaw.’"
42017001	Unya giingnan ni Jesus ang iyang mga tinun-an, "Ang mga butang nga makaangin sa mga tawo sa pagpakasala mahitabo gayod apan alaot ang tawo nga tungod kaniya mahitabo kining mga butanga.
42017002	Maayo pa kaniya nga hiktan ang iyang liog sa usa ka dako nga galingang bato ug itambog siya ngadto sa dagat kay sa makaangin sa usa niining gagmayng mga bata sa pagpakasala.
42017003	Busa pagmatngon kamo! "Kon ang imong isigkatawo makasala, badlonga siya ug kon maghinulsol, pasayloa.
42017004	Kon makasala siya kanimo sa makapito sulod sa usa ka adlaw ug sa matag higayon moanha siya kanimo ug moingon, ‘Naghinulsol ako,’ kinahanglan imo siyang pasayloon."
42017005	Ang mga apostoles miingon sa Ginoo, "Dugangi ang among pagtuo."
42017006	Ug ang Ginoo mitubag, "Kon duna kamoy pagtuo nga sama sa gidak-on sa liso sa mustasa, makasugo kamo sa kahoy nga sikomoro, ‘Maibot ug mabalhin ka ngadto sa dagat!’ ug kini motuman kaninyo.
42017007	"Pananglitan adunay usa kaninyo nga may sulugoon nga nagdaro o nag-atiman sa mga karnero. Inig-abot niya gikan sa uma, ingnon ba nimo siya, ‘Pagdali diha aron mokaon ka’?
42017008	Dili gayod! Imo hinuon siyang ingnon, ‘Andama ang akong panihapon ug unya pagbakos ug silbihi ako. Human nakog kaon, ikaw na usab!’
42017009	Ang usa ka sulugoon dili angayng pasalamatan tungod sa iyang pagtuman sa sugo, dili ba?
42017010	Mao usab kamo. Kon nakabuhat na kamo sa tanan nga gisugo kaninyo, ingna ninyo, ‘Mga sulugoon kami ug nagbuhat lamang sa among katungdanan.’"
42017011	Sa nagpadulong si Jesus sa Jerusalem, miagi siya sa utlanan sa Samaria ug Galilea.
42017012	Samtang nagpaingon siya sa usa ka balangay, gisugat siya ug napulo ka sanlahon. Nagpaantaw sila
42017013	ug naninggit, "Jesus! Magtutudlo! Kaloy-i intawon kami!"
42017014	Nakita sila ni Jesus ug giingnan, "Lakaw ug pahiling kamo sa mga pari." Samtang diha pa sila sa dalan, nangaayo sila.
42017015	Ang usa kanila, sa pagkakita nga naayo na siya, mibalik nga nagdayeg sa Dios sa kusog nga tingog.
42017016	Mihapa siya sa tiilan ni Jesus ug nagpasalamat kaniya. Samaryanhon kadtong tawhana.
42017017	Unya miingon si Jesus, "Dili ba napulo man ka tawo ang nangaayo? Hain na man ang siyam?
42017018	Nganong kini ra mang langyaw ang mibalik aron pagpasalamat?"
42017019	Ug miingon kaniya si Jesus, "Tindog ug lakaw! Ang imong pagtuo maoy nakaayo kanimo."
42017020	May mga Pariseo nga nangutana kang Jesus kon kanus-a maghari ang Dios. Mitubag siya, "Ang paghari sa Dios dili butang nga inyong makita.
42017021	Walay makaingon, ‘Ania ra!’ o, ‘Atua ra!’ kay ang paghari sa Dios anaa sa sulod ninyo."
42017022	Unya miingon siya sa mga tinun-an, "Moabot ang panahon nga mangandoy kamo pagtan-aw sa usa sa mga adlaw sa Anak sa Tawo apan dili gayod kamo makakita niini.
42017023	Adunay daghan nga moingon, ‘Tua didto!’ o, ‘Dia diri!’ Apan ayaw kamo pag-adto aron pagsusi niini.
42017024	Ingon nga ang kilat mokilab tadlas sa kalangitan gikan sa usa ka bahin niini ngadto sa pikas nga bahin, mao usab unya ang pag-abot sa Anak sa Tawo.
42017025	Apan una sa tanan kinahanglang mag-antos siya pag-ayo ug unya isalikway sa mga tawo nga nagpuyo niining panahona karon.
42017026	Ingon sa nahitabo sa panahon ni Noe, mao usab unya ang mahitabo inig-abot sa Anak sa Tawo.
42017027	Nagpadayon ang tanan pagpangaon ug pagpanginom ug pagminyoay hangtod sa adlaw nga misulod si Noe sa arka unya miabot ang lunop ug milumos kanilang tanan.
42017028	Mahisama usab kini sa panahon ni Lot. Ang tanan nagpadayon pagpangaon ug pagpanginom, pagpamalit ug pagpamaligya, pagpananom ug pagpamuhat ug balay.
42017029	Sa adlaw nga mibiya si Lot sa Sodoma, ang kalayo ug asupre miulan gikan sa langit ug mitabon kanilang tanan.
42017030	Mao usab unya kini ang mahitabo sa adlaw nga ipadayag ang Anak sa Tawo.
42017031	"Ang atua sa ibabaw sa atop sa iyang balay niadtong adlawa kinahanglan nga dili manaog ug mosulod sa iyang balay aron pagkuha sa iyang mga kabtangan. Ang atua usab sa iyang uma kinahanglan nga dili mopauli sa iyang balay.
42017032	Hinumdomi ninyo ang asawa ni Lot!
42017033	Ang maninguha pagluwas sa iyang kinabuhi, mawad-an hinuon niini. Apan ang magwagtang sa iyang kinabuhi, magluwas niini.
42017034	Niadtong gabhiona, may duha ka tawo sa higdaanan: kuhaon ang usa ug ang usa ibilin.
42017035	Ug may duha ka babaye nga maggaling: kuhaon usab ang usa ug ang usa ibilin."
42017037	Ang mga tinun-an nangutana kaniya, "Asa man, Ginoo?" Si Jesus mitubag, "Hain gani ang lawas nga patay adto usab didto magpundok ang mga agila."
42018001	Unya gisugilon ni Jesus kining sambingaya aron pagtudlo nga kinahanglan sila mag-ampo ug dili gayod nila wad-on ang paglaom.
42018002	"Sa usa ka lungsod dihay usa ka maghuhukom nga walay kahadlok sa Dios o pagtahod sa mga tawo.
42018003	Ug may usa ka biyuda niadtong lungsora nga nagbalikbalik pag-adto kaniya aron paghangyo nga panalipdan ang iyang katungod. Miingon ang biyuda, ‘Tabangi intawon ako batok sa akong kaaway.’
42018004	Sulod sa taas nga panahon ang maghuhukom midumili pagtabang kaniya apan sa kataposan miingon siya sa iyang kaugalingon, ‘Bisan tuod wala akoy kahadlok sa Dios o pagtahod sa mga tawo,
42018005	apan tungod kay nagsigi man ug samok kanako kining maong biyuda, panalipdan ko na lang ang iyang katungod. Kay kon dili ko kini buhaton magsigi siyag balikbalik hangtod nga kaopsan akog pailob!’"
42018006	Ug mipadayon ang Ginoo, "Pamatia ninyo ang gisulti niadtong daotang huwes.
42018007	Karon, dili ba ang Dios maghukom dapig sa iyang kaugalingong katawhan nga nagpakitabang kaniya sa adlaw ug sa gabii? Maglangan ba siya sa pagtabang kanila?
42018008	Sultihan ko kamo nga maghukom siya dapig kanila ug dalion niya ang pagbuhat niini. Apan makakaplag ba kaha ug pagtuo ang Anak sa Tawo dinhi sa kalibotan sa iya unyang pag-abot?"
42018009	Gisugilon usab ni Jesus kining sambingaya ngadto sa mga nagtuo nga sila maayong tawo ug nagtamay sa uban.
42018010	"May duha ka tawo nga nangadto sa Templo aron pag-ampo: ang usa Pariseo ug ang usa kobrador sa buhis.
42018011	Ang Pariseo nagtindog ug nag-ampo sa kinaugalingon, ‘Nagpasalamat ako kanimo, O Dios, nga ako dili hakog, dili limbongan ug dili himabayi sama sa uban. Nagpasalamat ako kanimo nga dili ako sama nianang kobrador sa buhis.
42018012	Nagpuasa akog duha ka adlaw matag semana ug naghatag ako kanimog ikapulo sa tanan kong abot.’
42018013	Apan ang kobrador sa buhis nagtindog sa layo ug dili gani moyahat ngadto sa langit. Nagpamukpok siya sa iyang dughan ug nag-ingon, ‘O Dios, maluoy ka kanako nga usa ka makasasala!’"
42018014	Unya miingon si Jesus, "Sultihan ko kamo nga ang kobrador sa buhis ug dili ang Pariseo, mao ang gikahimut-an sa Dios sa iyang pagpauli sa ila. Kay ang tanan nga magpataas sa iyang kaugalingon ipaubos ug ang tanan nga magpaubos sa iyang kaugalingon ipataas."
42018015	May mga tawo nga nagdala sa ilang mga gagmayng bata ngadto kang Jesus aron hikapon niya sila. Hikit-an sila sa mga tinun-an ug gikasab-an.
42018016	Apan gipaduol sila ni Jesus ug miingon siya, "Pasagdi ninyo ang mga bata nga moduol kanako. Ayaw sila pugngi kay ang Gingharian sa Dios ila sa mga sama kanila.
42018017	Timan-i ninyo kini: bisan kinsa nga dili modawat sa Gingharian sa Dios sama sa usa ka bata dili makasulod niini."
42018018	Usa ka pangulo sa mga Judio nangutana kaniya, "Maayong Magtutudlo, unsa may akong buhaton aron madawat ko ang kinabuhing dayon?"
42018019	Si Jesus nangutana kaniya, "Nganong gitawag mo man ako nga maayo? Walay maayo gawas lamang sa Dios.
42018020	Nasayod ka sa kasugoan: ‘Ayaw panapaw; ayaw pagpatay; ayaw pangawat; ayaw pagsaksig bakak; tahora ang imong amahan ug inahan.’"
42018021	Ang tawo mitubag, "Gituman ko na kining tanang mga sugo sukad pa sa akong pagkabatan-on."
42018022	Sa pagkadungog ni Jesus niini, iyang giingnan ang dato, "Usa pa ka butang ang kinahanglan mong buhaton. Ibaligya ang tanan mong katigayonan ug ihatag ang halin ngadto sa mga kabos ug makabaton kag bahandi didto sa langit unya balik ug sunod kanako."
42018023	Apan sa pagkadungog sa tawo niini nasubo siya pag-ayo tungod kay dato man siya kaayo.
42018024	Nakita ni Jesus nga nasubo ang tawo busa miingon siya, "Pagkalisod gayod alang niadtong daghan ug bahandi sa pagsulod sa Gingharian sa Dios!
42018025	Mas sayon pa sa usa ka kamelyo ang paglusot sa lungag sa dagom kay sa usa ka dato pagsulod sa Gingharian sa Dios."
42018026	Ang mga nakadungog niini nangutana, "Kon mao kana, kinsa ra man diay ang maluwas?"
42018027	Mitubag si Jesus, "Ang dili mahimo sa tawo mahimo sa Dios."
42018028	Unya miingon si Pedro, "Timan-i baya nga gibiyaan namo ang among panimalay aron pagsunod kanimo."
42018029	Ug si Jesus miingon kanila, "Tinuod kana! Ug sultihan ko kamo niini nga bisan kinsa ang mobiya sa iyang puloy-anan o asawa o mga igsoon o mga ginikanan o mga anak tungod sa Gingharian sa Dios,
42018030	makadawat ug daghan pang mga panalangin niining panahona ug kinabuhing dayon sa umaabot nga panahon."
42018031	Unya gitigom ni Jesus ang 12 ka tinun-an ug giingnan sila, "Pamati kamo! Nagpadulong kita sa Jerusalem diin matuman ang tanang butang nga gisulat sa mga propeta mahitungod sa Anak sa Tawo.
42018032	Itugyan siya ngadto sa mga dili Judio ug ila siyang bugalbugalan, pakaulawan ug lud-an.
42018033	Ila siyang latoson ug unya patyon apan mabanhaw siya sa ikatulong adlaw."
42018034	Wala makasabot ang mga tinun-an bisan usa na lamang niining mga butanga. Ang kahulogan sa mga pulong nalilong kanila ug wala nila masabti ang gisulti ni Jesus.
42018035	Sa nagkaduol si Jesus sa Jerico, may usa ka buta nga naglingkod ug nagpakilimos diha sa daplin sa dalan.
42018036	Sa pagkadungog niya sa paglabay sa panon sa mga tawo, nangutana siya, "Unsa man karon?"
42018037	"Si Jesus nga taga-Nazaret molabay dinhi," miingon sila kaniya.
42018038	Unya misinggit siya, "Jesus! Anak ni David! Kaloy-i intawon ako!"
42018039	Tungod niini gikasab-an siya sa mga tawo nga nag-una ug gipahilom siya. Apan mikusog hinuon siya pagsinggit, "Anak ni David! Kaloy-i intawon ako!"
42018040	Busa mihunong si Jesus ug misugo nga ang buta dad-on ngadto kaniya. Sa nahiduol na siya, nangutana si Jesus kaniya,
42018041	"Unsa may buot mong buhaton ko alang kanimo?" Mitubag siya, "Sir, gusto unta ako nga makakita pag-usab."
42018042	Ug giingnan siya ni Jesus, "Makakita ka! Ang imong pagtuo maoy nakaayo kanimo."
42018043	Ug dihadiha nakakita siya ug misunod kang Jesus ug nagpasalamat sa Dios. Sa pagkakita niini sa mga tawo, gidayeg nilang tanan ang Dios.
42019001	Si Jesus miabot sa Jerico ug samtang miagi siya,
42019002	may usa ka dato nga ginganlag Saqueo nga pangulo sa mga kobrador sa buhis.
42019003	Naninguha siya pagtan-aw kon kinsa si Jesus. Apan mubo si Saqueo ug wala siya makakita kang Jesus tungod sa panon sa mga tawo.
42019004	Busa midagan siya una sa panon ug misaka sa kahoyng sikomoro aron makakita siya kang Jesus nga moagi niadtong dalana.
42019005	Sa pag-abot na ni Jesus niadtong dapita, mihangad siya sa kahoy ug miingon kang Saqueo, "Kanaog dayon, Saqueo, kay adto ako moabot sa imong balay karong adlawa."
42019006	Midali pagkanaog si Saqueo ug sa dakong kalipay midawat kang Jesus.
42019007	Ang tanan nga nakakita niini nagbagulbol, "Kining tawhana namisita sa balay sa usa ka makasasala!"
42019008	Ug mitindog si Saqueo ug miingon sa Ginoo, "Sir, paminaw! Ihatag ko ang katunga sa akong katigayonan ngadto sa mga kabos ug kon ako nakalimbong kang bisan kinsa, ulian ko siyag upat ka pilo."
42019009	Si Jesus miingon kaniya, "Karong adlawa miabot ang kaluwasan niining balaya kay kining tawhana kaliwat usab ni Abraham.
42019010	Kay mianhi ang Anak sa Tawo aron pagpangita ug pagluwas sa nawala."
42019011	Samtang naminaw sila niini misugilon si Jesus ug usa ka sambingay ngadto kanila. Niadtong tungora hapit na moabot si Jesus sa Jerusalem ug naghunahuna ang mga tawo nga hapit na madayag ang Gingharian sa Dios.
42019012	Busa miingon siya, "May usa ka halangdong tawo nga moadtoay sa usa ka layong nasod aron himoong hari ug human niana mopauli sa ila.
42019013	Sa wala pa siya mogikan, gipatawag niya ang iyang napulo ka sulugoon ug gihatagan niya ang tagsatagsa kanila ug usa ka salapi ug giingnan sila, ‘Ipatigayon ninyo kini samtang wala ako dinhi.’
42019014	Apan gikasilagan siya sa iyang mga katagilungsod busa nagsugo silag mga tawo pagsunod kaniya nga nagdala sa protesta nga nag-ingon, ‘Dili kami gusto nga kining tawhana maoy maghari kanamo.’
42019015	"Apan siya nahimo gayong hari ug unya mipauli. Ug gipatawag dayon niya ang iyang mga sulugoon nga gihatagan niyag kuwarta aron hisayran niya pila ang ilang ganansya.
42019016	Ang una miadto kaniya ug miingon, ‘Sir, nakaganansya akog napulo gikan niadtong puhonan nga imong gihatag kanako.’
42019017	Ug miingon ang tawong halangdon, ‘Maayo, buotan ka nga sulugoon! Kay kasaligan ka man sa gagmayng mga butang, piyalan ko ikaw sa napulo ka siyudad.’
42019018	Miadto usab ang ikaduhang sulugoon ug miingon, ‘Sir, nakaganansya akog lima gikan sa puhonan nga imong gihatag kanako.’
42019019	Ang agalon miingon kaniya, ‘Piyalan ko ikaw sa lima ka siyudad.’
42019020	Ug ang ikatulong sulugoon miadto kaniya ug miingon, ‘Sir, ania ang imong salapi. Giputos ko gayod kini ug panyo
42019021	kay nahadlok ako kanimo tungod kay higpit ka ra ba kaayo. Nagkuha ka sa dili imo ug nag-ani sa wala nimo ipugas.’
42019022	Ug miingon siya sa iyang sulugoon, ‘Wala kay hinungdan! Gamiton ko ang imong kaugalingong mga pulong sa paghukom kanimo. Nasayod ka man diay nga ako higpit kaayo, nagkuha sa dili ako ug nag-ani sa wala ko ipugas,
42019023	ngano nga wala mo man ideposito sa bangko ang akong salapi? Madawat ko unta kini nga may tubo sa akong pagbalik!’
42019024	Unya miingon siya niadtong nagtindog didto, ‘Kuhaa kanang kuwarta nga anaa kaniya ug ihatag ngadto sa sulugoon nga may napulo ka salapi.’
42019025	Miingon sila kaniya, ‘Apan, sir, duna na siyay napulo ka kuwartang bulawan!’
42019026	Unya mitubag siya, ‘Sultihan ko kamo nga ang tanan nga anaay iya dugangan apan siya nga wala gayoy iya, bisan pa ang diyutay nga anaa kaniya kuhaon pa gayod.
42019027	Ug karon mahitungod sa akong mga kaaway nga dili gusto nga maghari ako kanila, dad-a sila dinhi ug pamatya sa akong atubangan!’"
42019028	Si Jesus misulti niini ug unya mipadayon siya ngadto sa Jerusalem nga nag-una kanila.
42019029	Sa nagkaduol siya sa Betpahe ug Betania, didto sa Bungtod sa mga Olibo, gipadala niya pag-una ang duha niya ka tinun-an
42019030	ug gitugon: "Lakaw kamo ngadto sa balangay nga anaa sa unahan ug inigsulod ninyo inyong makaplagan ang usa ka nating asno nga gihigot ug wala pa kakabay-i. Badbari ninyo kini ug dad-a dinhi.
42019031	Kon may mangutana kaninyo ngano nga inyo kining gibadbaran, ingna siya: ‘Nagkinahanglan ang Agalon niini.’
42019032	Ug miadto sila ug ilang nakita ang tanan sumala gayod sa gisulti ni Jesus kanila.
42019033	Samtang nagbadbad sila sa asno, nangutana ang mga tag-iya niini, ‘Nganong inyo man kanang gibadbaran?"
42019034	Unya mitubag sila, "Nagkinahanglan niini ang Agalon."
42019035	Ug ilang gidala ang asno ngadto kang Jesus. Unya gihapinan nila ang bukobuko sa asno sa ilang mga kupo ug gipakabayo nila si Jesus niini.
42019036	Samtang nagsakay siya sa asno, gipamuklad sa mga tawo ang ilang mga kupo diha sa dalan nga iyang agian.
42019037	Sa nagkaduol na si Jesus sa Jerusalem, sa dapit diin ang dalan naglugsong sa Bungtod sa mga Olibo, ang dakong panon sa iyang mga sumusunod nagsugod sa pagpasalamat ug pagdayeg sa Dios sa kusog nga tingog tungod sa kahibulongang mga buhat nga ilang nakita.
42019038	"Dalaygon ang hari nga mianhi sa ngalan sa Ginoo! Pakigdait didto sa langit ug dalaygon ang Dios!" miingon sila.
42019039	Unya pipila sa mga Pariseo nga diha sa panon miingon kang Jesus, "Magtutudlo, pahiloma ang imong mga tinun-an!"
42019040	Si Jesus mitubag kanila, "Sultihan ko kamo nga kon maghilom sila, maninggit ang mga bato."
42019041	Nagkaduol na siya sa siyudad ug sa iyang pagkakita niini, mihilak siya
42019042	ug miingon, "Kon nasayod ka pa unta karong adlawa kon unsa ang gikinahanglan alang sa kalinaw! Apan karon dili ka makakita niini!
42019043	Kay moabot ang mga adlaw nga libotan ka sa imong mga kaaway ug alihan ka ug atakihon nila sa tanang dapit.
42019044	Gub-on ka sa hingpit ug pamatyon ang mga tawo nga nagpuyo diha kanimo. Ug walay usa ka bato nga ibilin nila sa nahimutangan niini kay wala nimo ilha ang panahon nga mianhi ang Dios aron pagluwas kanimo."
42019045	Misulod si Jesus sa Templo ug giabog niya ang mga nagpatigayon didto.
42019046	Giingnan niya sila, "Nasulat sa Kasulatan nga ang Dios nag-ingon, ‘Ang akong balay tawgon nga balay-alampoanan,’ apan gihimo ninyo kini nga tagoanan sa mga tulisan!"
42019047	Matag adlaw nagtudlo si Jesus didto sa templo. Ang mga kadagkoan sa mga pari, ang mga magtutudlo sa Balaod ug ang mga pangulo sa mga tawo buot untang mopatay kaniya
42019048	apan wala silay nahimo tungod kay ang tanang tawo nagpadayon man pagpamati sa tanan niyang gisulti.
42020001	Usa ka adlaw niana, samtang nagtudlo si Jesus sa mga tawo ug nagwali sa Maayong Balita didto sa Templo, miabot ang mga kadagkoan sa mga pari ug ang mga magtutudlo sa Balaod uban sa mga punoan sa mga Judio.
42020002	Miingon sila kaniya, "Tug-ani kami kon unsay imong awtoridad sa pagbuhat niining mga butanga? Ug kinsa may naghatag kanimog katungod sa pagbuhat niini?"
42020003	Si Jesus mitubag kanila, "Karon, mangutana usab ako kaninyo. Tug-ani ako:
42020004	diin man gikan ang katungod ni Juan sa pagbunyag, sa Dios ba o sa tawo?"
42020005	Ug ilang gitimbangtimbang kini, "Unsa may atong isulti? Kon moingon kita nga ‘Gikan sa langit,’ moingon siya, ‘Ngano man nga wala kamo motuo kang Juan?’
42020006	Apan kon moingon kita, ‘Gikan sa tawo,’ batoon kita niining katawhan tungod kay hugot man ang ilang pagtuo nga si Juan usa ka propeta."
42020007	Busa mitubag sila, "Wala kami masayod kon diin kini gikan."
42020008	Ug miingon si Jesus kanila, "Dili usab ako motug-an kaninyo sa unsang awtoridad ako nagbuhat niining mga butanga."
42020009	Unya gisuginlan ni Jesus ang mga tawo niining sambingaya: "May usa ka tawo nga nag-ugmad ug parasan. Iya kining gipasaopan ug milangyaw siya sulod sa dugayng panahon.
42020010	Pag-abot sa tingpamupo sa mga ubas nagsugo siyag ulipon ngadto sa mga saop aron pagkuha sa iyang bahin sa abot. Apan gipuspusan nila ang ulipon ug gipapauli nga walay dala.
42020011	Busa nagsugo siyag laing ulipon, apan gipuspusan usab kini sa mga saop ug gipakaulawan ug gipalakaw nga walay dala.
42020012	Unya nagsugo siyag ikatulong ulipon. Gisamaran nila siya ug giitsa ngadto sa gawas.
42020013	Unya miingon ang tag-iya sa parasan, ‘Unsa kahay akong buhaton? Ah! Ipadala ko ang pinangga kong anak ug motahod gayod sila kaniya!’
42020014	Apan sa pagkakita sa mga saop kaniya, nag-ingnanay sila, ‘Mao kini ang anak sa tag-iya. Patyon nato siya aron maato ang parasan!’
42020015	Busa giguyod nila siya ngadto sa gawas sa parasan ug gipatay. "Nan, unsa man kaha ang buhaton sa tag-iya sa parasan sa maong mga saop?" nangutana si Jesus.
42020016	"Iyang adtoon ug pamatyon kadtong mga saopa ug pasaupan niya ang parasan ug lain." Sa pagkadungog sa mga tawo niini, miingon sila, "Dili unta kana mahitabo!"
42020017	Unya mitan-aw si Jesus kanila ug nangutana, "Unsa man diay ang buot ipasabot niining bahina sa Kasulatan? ‘Ang bato nga gisalikway sa mga magtutukod kay walay kapuslanan nahimo hinuong bato nga labing mahinungdanon.’
42020018	Ang tanan nga mahulog ngadto niadtong batoha mapusgay apan ang mahulogan niini madugmok."
42020019	Ang mga magtutudlo sa Balaod ug ang mga kadagkoan sa mga pari misulay unta pagdakop kang Jesus niadto gayong higayona kay nasayod man sila nga nagsugilon siya niining sambingaya batok kanila, apan nahadlok sila sa mga tawo.
42020020	Busa gipanid-an nila si Jesus ug nagpadala silag mga espiya nga magpakaaron-ingnon nga mga tawong ligdong. Gisugo nila sila aron pagbitik kang Jesus pinaagi sa mga pangutana aron ikatugyan nila si Jesus ngadto sa awtoridad ug pagdumala sa gobernador.
42020021	Kining maong mga espiya miingon kang Jesus, "Magtutudlo, nasayod kami nga husto ang imong gisulti ug gitudlo. Nasayod kami nga wala ka magsapayan sa matang sa tawo kondili nagtudlo ka sa kamatuoran mahitungod sa kabubut-on sa Dios alang sa tawo.
42020022	Busa sultihi kami kon supak ba o dili sa atong Balaod ang pagbayad ug buhis ngadto sa Emperador sa Roma."
42020023	Apan nasabtan ni Jesus ang ilang tuyo sa pagbitik kaniya ug giingnan niya sila,
42020024	"Pakit-a akog salapi. Kang kinsang nawong ug ngalan ang nakulit dinhi?" "Sa Emperador," mitubag sila.
42020025	Busa si Jesus miingon, "Kon mao kana, ihatag ngadto sa Emperador ang iya sa Emperador ug ihatag sa Dios ang iya sa Dios."
42020026	Ug wala gayod siya mabitik nila atubangan sa katawhan busa mihilom sila nga natingala sa iyang tubag.
42020027	May mga Saduseo nga miduol kang Jesus. (Mao kini sila ang nag-ingon nga ang mga patay dili mabanhaw.) Nangutana sila kaniya,
42020028	"Magtutudlo, nagsulat si Moises niining balaod alang kanato: ‘Kon ang usa ka tawo mamatay ug may asawa nga nahibilin apan walay anak, ang igsoon niadtong tawhana kinahanglan mangasawa sa biyuda aron manganak sila alang sa namatay.’
42020029	May pito ka magsoong lalaki. Ang kamagulangan naminyo ug namatay nga walay anak.
42020030	Unya ang ikaduhang igsoon nangasawa sa biyuda
42020031	ingon man ang ikatulo hangtod nga ang pito ka magsoon nakapangasawa sa babaye ug nangamatay silang tanan nga walay anak.
42020032	Sa kataposan ang babaye namatay.
42020033	Unya, sa adlaw nga banhawon na ang mga patay, kang kinsa man siyang asawa nga silang tanan nakapangasawa man kaniya?"
42020034	Si Jesus mitubag kanila, "Magminyoay ang mga lalaki ug babaye niining panahona
42020035	apan ang mga lalaki ug babaye nga angay banhawon ug magkinabuhi sa umaabot nga panahon dili na magminyoay.
42020036	Mahisama na sila sa mga anghel ug dili na mamatay. Mga anak sila sa Dios kay gibanhaw man sila.
42020037	Ug klaro nga gipamatud-an ni Moises nga banhawon ang mga patay. Diha sa bahin nga nagsaysay mahitungod sa sampinit nga nagdilaab, naghisgot siya mahitungod sa Ginoo nga mao ‘ang Dios ni Abraham, Dios ni Isaac ug Dios ni Jacob.’
42020038	Nagpasabot kini nga siya mao ang Dios sa mga buhi ug dili sa mga patay kay alang kaniya ang tanan buhi."
42020039	Pipila sa mga magtutudlo sa Balaod miingon, "Maayong pagkatubag, Magtutudlo!"
42020040	Ug wala na sila mangahas pagpangutana kang Jesus.
42020041	Si Jesus miingon kanila, "Nganong giingon man nga ang Mesiyas kaliwat ni David
42020042	nga si David mismo miingon man diha sa mga Salmo: ‘Ang Ginoo miingon sa akong Ginoo: Lingkod diri sa akong tuo
42020043	hangtod nga himoon ko ang imong mga kaaway nga imong tumbanan.’
42020044	Kon si David mitawag kaniya nga ‘Ginoo,’ unsaon man sa Mesiyas pagkahimong anak ni David?"
42020045	Samtang namati kaniya ang tibuok panon sa mga tawo, si Jesus miingon sa iyang mga tinun-an,
42020046	"Pagbantay kamo sa mga magtutudlo sa Balaod nga gustong magsuroysuroy nga tag-as ug mga bisti. Gusto usab sila nga yukboan didto sa mga merkado ug magpili sa mga linain nga lingkoranan sa mga sinagoga ingon man sa labing maayong dapit diha sa mga kombira.
42020047	Nanglupig sila sa mga biyuda ug nangilog sa ilang mga katigayonan ug aron pagtabon niini, naghimo silag tag-as nga mga pag-ampo! Labi pang makalilisang ang silot nga ilang mahiagoman!"
42021001	Mitan-aw si Jesus sa palibot ug nakita niya ang mga dato nga nanghulog sa ilang mga gasa sa panudlanan sa Templo.
42021002	Nakita usab niya ang usa ka biyuda nga kabos kaayo nga naghulog ug duha ka gagmayng sinsilyo.
42021003	Miingon si Jesus, "Sultihan ko kamo nga mas dako ang gihatag niining kabos nga biyuda kay kanilang tanan.
42021004	Kay ang uban naghalad man sa ilang mga gasa nga sobra sa ilang bahandi apan siya, bisan pa sa iyang kakabos, mihatag sa tanan nga iyang gikabuhian."
42021005	Dihay pipila kanila nga naghisgot bahin sa Templo kon unsa kini katahom tan-awon nga gidayandayanan sa maanindot nga mga bato ug sa mga gasa nga gihalad ngadto sa Dios. Unya miingon si Jesus,
42021006	"Nakita ninyo kining tanan apan moabot ang panahon nga walay bisan usa ka bato nga magpabilin sa nahimutangan niini kay ang tanan tumpagon gayod."
42021007	"Magtutudlo," nangutana sila, "kanus-a ba kini mahitabo? Ug unsa man ang ilhanan nga moabot na ang panahon nga kini matuman?"
42021008	Si Jesus miingon, "Pagbantay kamo ug ayaw kamo palimbong kay daghan ang moanhi sa akong ngalan nga mag-ingon, ‘Ako mao si Cristo!’ ug moingon usab, ‘Miabot na ang panahon!’ Apan ayaw sila tuohi.
42021009	Ayaw kamo kahadlok kon makadungog kamog mga gubat ug mga kagubot kay kining mga butanga kinahanglan nga mahitabo gayod pag-una apan wala kini magpasabot nga mao na kini ang kataposan."
42021010	Mipadayon siya pag-ingon, "Ang usa ka nasod makiggubat sa laing nasod ug ang usa ka gingharian mosulong sa laing gingharian.
42021011	Mahitabo unya ang makalilisang nga mga linog, gutom ug kamatay sa lainlaing dapit ingon man ang makahahadlok nga mga butang ug mga dagkong ilhanan gikan sa langit.
42021012	"Apan sa dili pa mahitabo kining mga butanga, dakpon kamo ug lutoson. Dad-on kamo ngadto sa mga sinagoga ug bilanggoon ug dad-on kamo atubangan sa mga hari ug sa mga gobernador tungod kanako.
42021013	Mao unya kini ang higayon nga makasangyaw kamo sa Maayong Balita.
42021014	Sa dili pa kini mahitabo, usaha ang inyong hunahuna nga dili kamo mabalaka kon unsaon ninyo pagtubag
42021015	kay hatagan ko kamog igsusulti ug kaalam nga walay usa sa inyong mga kaaway nga makatubag o makasupak.
42021016	Budhian kamo bisan gani sa inyong mga ginikanan ug mga igsoon ingon man sa inyong mga kadugo ug mga higala ug patyon nila ang uban kaninyo.
42021017	Kasilagan kamo sa tanan tungod kanako
42021018	apan walay bisan usa ka buhok sa inyong ulo nga mawala.
42021019	Pinaagi sa inyong paglahutay maluwas kamo.
42021020	"Kon makita ninyo nga ang Jerusalem palibotan na sa mga kasundalohan, masayran ninyo nga gun-obon na kini sa dili madugay.
42021021	Unya ang mga nagpuyo sa Judea kinahanglang managan ngadto sa kabungtoran ug kadtong atua sa siyudad kinahanglang mamahawa usab ug ang mga nagpuyo sa kaumahan kinahanglang dili moadto sa siyudad.
42021022	Kay mao kini ‘Ang mga Adlaw sa Pagsilot’ aron pagtuman sa tanan nga giingon sa Kasulatan.
42021023	Niadto unyang mga adlawa pagkaalaot gayod sa mga mabdos ug sa mga inahan nga may mga masuso! Moabot ang makalilisang nga kalisdanan niining yutaa ug mahiagoman niining maong katawhan ang kasuko sa Dios.
42021024	Ang uban kanila pamatyon pinaagi sa espada ug ang uban mabihag ngadto sa tanang kanasoran. Unya mailog ang Jerusalem sa mga langyaw hangtod matapos ang panahon nga gitagal kanila.
42021025	"Aduna unyay mga ilhanan diha sa adlaw ug sa bulan ug sa kabituonan. Kawad-an sa paglaom ang mga nasod ug mangalisang sila sa dinahunog sa mga dagkong balod sa dagat.
42021026	Panguyapan ang mga tawo tungod sa kalisang samtang magpaabot sila sa mahitabo sa tibuok kalibotan kay ang mga gahom sa kawanangan motipas sa ilang naandang agianan.
42021027	Unya motungha ang Anak sa Tawo—moabot siya nga gamhanan ug mahimayaon diha sa panganod.
42021028	Inigsugod nag kahitabo niining mga butanga, tindog ug hangad kamo kay duol na ang inyong kaluwasan."
42021029	Unya gisuginlan sila ni Jesus niining sambingaya: "Hinumdomi ninyo ang kahoyng igera ug ang tanang mga kahoy.
42021030	Kon makita ninyo nga manahon na sila, mahibalo kamo nga duol na ang ting-init.
42021031	Sa samang paagi, inigkakita ninyo nga mahitabo kining mga butanga, mahibaloan ninyo nga hapit na maghari ang Dios.
42021032	"Timan-i kini: mahitabo kining tanan sa dili pa mangamatay ang mga tawo nga karon buhi pa.
42021033	Ang langit ug ang yuta mangahanaw apan dili gayod mapakyas ang akong gisulti.
42021034	"Busa pagbantay kamo! Ayaw kamo pagpatuyang sa pagkaon ug pag-inom sa makahubog nga ilimnon. Ayaw kamo padaog sa mga kabalaka mahitungod niining kinabuhia kay tingali unyag makalitan kamo niadtong adlawa
42021035	kay moabot kini sa tanang mga tawo sa tibuok kalibotan ingon sa usa ka lit-ag.
42021036	Busa pagbantay gayod kamo ug pag-ampo kanunay nga makabaton kamog kalig-on aron makaatubang kamo nga dili maunsa niining tanan nga mahitabo ug makabarog sa atubangan sa Anak sa Tawo."
42021037	Sa adlaw manudlo si Jesus didto sa sulod sa Templo ug sa pagkagabii mobiya siya sa siyudad ug adto matulog sa Bungtod sa mga Olibo.
42021038	Ug sayo sa buntag ang tanang mga tawo mangadto sa Templo aron sa pagpamati kaniya.
42022001	Niadtong higayona, duol na ang Kasaulogan sa Pan nga Walay Patubo nga ginganlag Kasaulogan sa Pagsaylo.
42022002	Ang mga kadagkoan sa mga pari ug ang mga magtutudlo sa Balaod naningkamot pagpangitag paagi unsaon nila pagpatay si Jesus kay nahadlok man sila sa mga tawo.
42022003	Unya misulod si Satanas kang Judas nga ginganlag Iscariote nga usa sa 12 ka tinun-an.
42022004	Busa miadto si Judas ug nakigsabot sa mga kadagkoan sa mga pari ug sa mga opisyal sa mga guwardiya sa Templo unsaon niya pagtugyan si Jesus ngadto kanila.
42022005	Nalipay sila ug gitanyagan siya nga bayran ug kuwarta.
42022006	Miuyon si Judas ug nangita siyag maayong higayon nga ikatugyan niya si Jesus kanila sa paagi nga dili masayran sa mga tawo.
42022007	Ug miabot ang adlaw sa Kasaulogan sa Pan nga Walay Patubo nga maoy ting-ihaw sa mga nating karnero nga maoy kan-on sa panihapon sa panahon sa Pangilin sa Pagsaylo.
42022008	Giingnan ni Jesus si Pedro ug si Juan, "Lakaw kamo ug hikaya ninyo ang atong panihapon sa Pangilin sa Pagsaylo."
42022009	"Asa man namo kini hikaya?" nangutana sila kaniya.
42022010	Miingon siya, "Pamati kamo! Inigsulod ninyo sa siyudad, makasugat kamog tawo nga nagdalag banga nga sinudlag tubig. Sunda ninyo siya ngadto sa balay nga iyang adtoan
42022011	ug ingna ang tag-iya sa balay, ‘Nangutana ang Magtutudlo: Hain man ang lawak nga akong kan-an sa panihapon sa Kasaulogan sa Pagsaylo uban sa akong mga tinun-an?’
42022012	Unya ipakita niya kaninyo ang usa ka dako ug sinangkapang lawak sa itaas ug adto didto ninyo hikaya ang tanan."
42022013	Busa nanglakaw sila ug nakita nila ang tanan nga tukma gayod sa gisulti ni Jesus kanila. Ug ilang gihikay ang panihapon.
42022014	Sa pag-abot sa takna sa panihapon, mitambong si Jesus sa kan-anan uban sa mga apostoles.
42022015	Ug miingon siya kanila, "Dako kaayo ang akong tinguha sa pagkaon uban kaninyo niining panihapon sa Kasaulogan sa Pagsaylo sa dili pa ako mag-antos.
42022016	Kay sultihan ko kamo nga dili na gayod ako mokaon niini hangtod nga himoon kini didto sa Gingharian sa Dios."
42022017	Unya mikuha si Jesus ug kupa, nagpasalamat sa Dios ug miingon, "Dawata kini ug bahina ninyo
42022018	kay sultihan ko kamo nga sukad karon dili na ako moinom niining bino hangtod nga moabot ang Gingharian sa Dios."
42022019	Gikuha niya ang pan ug nagpasalamat siya sa Dios unya gipikaspikas niya kini ug gihatag kanila nga nag-ingon, "Mao kini ang akong lawas [nga gihatag alang kaninyo. Buhata ninyo kini aron paghandom kanako."
42022020	Human sa panihapon, gikuha usab niya ang kupa ug nagpasalamat siya sa Dios. Gihatag niya kini kanila ug miingon siya, "Kining kupa mao ang bag-ong kasabotan sa Dios, tiniman-an sa akong dugo nga giula alang kaninyo].
42022021	"Apan angay ninyong hibaloan nga ang nagbudhi kanako ania dinhi mitambong sa lamesa!
42022022	Kay mamatay ang Anak sa Tawo sumala sa pagbuot sa Dios apan pagkaalaot niadtong tawo nga nagbudhi kaniya!"
42022023	Unya nagpangutan-anay sila kon kinsa kaha kanila ang magbudhi kaniya.
42022024	Unya naglalis ang mga tinun-an kon kinsa kanila ang isipon nga labing dako sa tanan.
42022025	Ug miingon si Jesus kanila, "Ang mga hari niining kalibotana nagmando sa ilang mga ginsakopan, ug ang mga namunoan gitawag ug ‘Mga Dangpanan sa mga Tawo.’
42022026	Apan ayaw ninyo kini buhata. Hinuon, ang labing dako kaninyo kinahanglan magpakasama sa kinamanghoran ug ang pangulo kinahanglan magpakasama sa sulugoon.
42022027	Kinsa man ang labaw, ang gisilbihan ba sa pagkaon o ang nagsilbi kaniya? Ang gisilbihan gayod! Apan ako ania nagsilbi kaninyo.
42022028	"Miunong kamo kanako sa tanang mga pagsulay nga akong naagian
42022029	ug sama nga ang akong Amahan naghatag kanako ug katungod sa paghari, ihatag ko usab kaninyo ang maong katungod.
42022030	Mangaon kamo ug manginom didto sa akong lamesa sa akong Gingharian ug manglingkod unya kamo sa mga trono aron paghukom sa 12 ka banay sa Israel.
42022031	"Simon, Simon! Pagbantay! Si Satanas gitugotan sa pagsulay kaninyong tanan sama sa usa ka mag-uuma nga maglain sa trigo gikan sa uhot.
42022032	Apan nag-ampo ako alang kanimo, Simon, aron dili mabuntog ang imong pagtuo. Ug inigbalik na nimo kanako, kinahanglan lig-onon mo ang imong kaigsoonan."
42022033	Si Pedro mitubag, "Ginoo, andam ako pag-unong kanimo hangtod sa bilanggoan ug sa kamatayon!"
42022034	Miingon si Jesus, "Sultihan ko ikaw, Pedro, nga dili motuktugaok ang manok niining adlawa hangtod nga ilimod mo ako sa makatulo."
42022035	Unya miingon si Jesus kanila, "Sa dihang gipadala ko kamo kaniadto nga walay dalang puntil o bag o sandalyas, may nakulang ba kaninyo?" "Wala gayod," mitubag sila.
42022036	"Apan karon," miingon si Jesus, "kadtong adunay puntil o bag kinahanglan magdala niini. Kadtong walay espada kinahanglan nga ibaligya niya ang iyang kupo ug ang halin ipalit ug espada.
42022037	Kay sultihan ko kamo nga ang bahin sa Kasulatan nga nag-ingon, ‘Gitipon siya sa mga kriminal,’ kinahanglan matuman dinhi kanako. Kay ang nasulat bahin kanako nagsugod na pagkatuman."
42022038	Ang mga tinun-an miingon, "Tan-awa, Ginoo, aniay duha ka espada!" Ug mitubag siya, "Igo na kana!"
42022039	Milakaw si Jesus ug miadto sa Bungtod sa mga Olibo sumala sa iyang nabatasan. Mikuyog kaniya ang iyang mga tinun-an.
42022040	Sa nahiabot na sila didto, miingon siya kanila, "Pag-ampo kamo aron dili kamo madaog sa panulay."
42022041	Unya mibiya siya kanila ngadto sa dili kaayo halayo ug miluhod siya ug nag-ampo.
42022042	"Amahan," miingon siya, "kon buot ka, kuhaa kining kupa gikan kanako. Apan dili ang akong pagbuot kondili ang imo maoy matuman." [
42022043	May anghel nga mitungha gikan sa langit nga milig-on kaniya.
42022044	Ug samtang nag-antos siya sa hilabihang kasakit, nag-ampo siya sa labi pa ka mainiton gayod. Ang iyang singot sama sa dagkong tulo sa dugo nga nangahulog sa yuta.]
42022045	Human sa iyang pag-ampo, mitindog siya ug mibalik ngadto sa iyang mga tinun-an. Nakita niya sila nga nahikatulog tungod sa hilabihang kasubo.
42022046	Ug miingon siya kanila, "Nganong nangatulog man kamo? Bangon ug pag-ampo kamo aron dili kamo madaog sa panulay."
42022047	Samtang nagsulti pa siya, nahiabot ang usa ka panon sa mga tawo. Si Judas, usa sa 12 ka tinun-an, nag-una kanila ug miduol siya kang Jesus aron paghalok kaniya.
42022048	Apan si Jesus miingon, "Judas, budhian ba diay nimo ang Anak sa Tawo pinaagi sa usa ka halok?"
42022049	Sa dihang nakita sa mga tinun-an ni Jesus nga kauban niya kon unsa ang mahitabo, miingon sila, "Ginoo, tigbason ba namo sila?"
42022050	Ug usa kanila mitigbas sa ulipon sa Pangulong Pari ug naputol ang iyang tuong dalunggan.
42022051	Apan si Jesus mitubag, "Husto na!" Ug gihikap ni Jesus ang dalunggan sa ulipon ug giayo siya.
42022052	Unya miingon si Jesus sa mga kadagkoan sa mga pari ug sa mga opisyal sa mga guwardiya sa Templo ug sa mga pangulo sa mga Judio nga miadto didto aron pagdakop kaniya, "Tulisan ba ako nga nagdala man kamog mga espada ug mga puspos sa pagdakop kanako?
42022053	Matag adlaw uban ako kaninyo didto sa Templo ug wala ako ninyo dakpa. Apan kining taknaa inyo ug sa gahom sa kangitngit.
42022054	Unya gidakop nila si Jesus ug gidala ngadto sa balay sa Pangulong Pari. Si Pedro misunod nga nagpaantaw.
42022055	Sa taliwala sa hawanan may hinaling nga kalayo ug mitipon si Pedro sa mga naglingkod libot niini.
42022056	Sa pagkakita sa usa sa mga babayeng sulugoon kang Pedro nga naglingkod duol sa kalayo, mitutok siya kang Pedro ug miingon, "Kining tawhana kauban usab niya!"
42022057	Apan gipanghimakak kini ni Pedro nga nag-ingon, "Day, wala ako makaila kaniya!"
42022058	Sa wala madugay, may usa ka tawo nga nakamatikod kaniya ug miingon, "Kauban ka usab nila!" Apan mitubag si Pedro, "Dili, oy! Dili ako kauban nila!"
42022059	Unya paglabay sa mga usa ka takna, dihay laing tawo nga miinsistir sa pag-ingon, "Walay duhaduha kining tawhana kauban gayod niya kay taga-Galilea man usab siya!"
42022060	Apan mitubag si Pedro, "Oy, wala koy kalibotan sa imong gipanulti!" Samtang nagsulti pa siya, may manok nga mituktugaok.
42022061	Milingi ang Ginoo ug mitutok kang Pedro, ug nahinumdom si Pedro sa gisulti sa Ginoo kaniya, "Sa dili pa motuktugaok ang manok karong adlawa, ilimod mo na ako sa makatulo."
42022062	Migula si Pedro ug mihilak sa hilabihang pagbasol.
42022063	Unya gibugalbugalan ug gibunalan si Jesus sa mga tawo nga nagbantay kaniya.
42022064	Gitaptapan nila ang iyang mata ug gipangutana siya, "Tag-ana kinsay nagbunal kanimo?"
42022065	Ug daghan pa ang ilang gisulti sa pagpanamastamas kaniya.
42022066	Sa pagkabuntag na, nagtigom ang mga punoan sa mga Judio ug ang mga kadagkoan sa mga pari ingon man ang mga magtutudlo sa Balaod ug gidala si Jesus ngadto sa ilang Labawng Hukmanan.
42022067	"Sultihi kami," miingon sila, "Ikaw ba ang Mesiyas?" Mitubag siya, "Kon sultihan ko kamo, dili kamo motuo kanako,
42022068	ug kon pangutan-on ko kamo, dili kamo motubag.
42022069	Apan sukad karon ang Anak sa Tawo maglingkod sa tuo sa Dios nga Labing Gamhanan."
42022070	Ug miingon silang tanan, "Ikaw ba gayod diay ang Anak sa Dios?" Siya mitubag kanila, "Giingon ninyo nga ako mao."
42022071	Unya miingon sila, "Wala na kita magkinahanglan pag mga saksi! Nadungog gayod nato gikan sa iyang kaugalingong baba!"
42023001	Ang tanan mitindog ug gidala nila si Jesus sa atubangan ni Pilato.
42023002	Ug didto gisumbong nila siya. Miingon sila, "Hisakpan namo kining tawhana nga nagpasalaag sa atong mga tawo ug nag-awhag kanila sa dili pagbayad ug buhis ngadto sa Emperador ug miangkon nga siya mao ang Mesiyas nga usa ka hari."
42023003	Si Pilato nangutana kaniya, "Ikaw ba ang hari sa mga Judio?" Si Jesus mitubag, "Giingon mo."
42023004	Unya miingon si Pilato sa mga kadagkoan sa mga pari ug sa mga tawo, "Wala akoy nakaplagang katarongan nga silotan kining tawhana."
42023005	Apan misamot hinuon sila sa pag-ingon, "Nagpasiugda siyag kagubot sa mga tawo tungod sa iyang pagtulon-an. Nagsugod siya sa Galilea unya milibot sa tibuok Judea ug karon ania na dinhi."
42023006	Sa pagkabati ni Pilato niini, nangutana siya, "Taga-Galilea ba kining tawhana?"
42023007	Ug sa pagkasayod niya nga si Jesus gikan diay sa dapit nga gimandoan ni Herodes, gipadala niya si Jesus ngadto kang Herodes nga didto sa Jerusalem niadtong panahona.
42023008	Nalipay pag-ayo si Herodes sa pagkakita niya kang Jesus kay nakabalita na man siya mahitungod kaniya ug dugay na siyang nagtinguha sa pagpakigkita kaniya. Nangandoy usab siyang motan-aw kang Jesus nga maghimog milagro.
42023009	Busa gipangutana ni Herodes si Jesus bahin sa daghang mga butang apan wala gayod motubag si Jesus.
42023010	Miduol ang mga kadagkoan sa mga pari ug ang mga magtutudlo sa Balaod ug mipasakag bug-at nga mga sumbong batok kang Jesus.
42023011	Unya gibugalbugalan siya ug gibiaybiay ni Herodes ug sa iyang mga sundalo. Gisul-oban siya nilag harianong bisti ug gipadala balik kang Pilato.
42023012	Niadto gayong adlawa, nagkahigala si Herodes ug si Pilato nga kaaway kaniadto.
42023013	Unya gipatawag ni Pilato ang mga kadagkoan sa mga pari, ang mga pangulo ug ang mga tawo.
42023014	Giingnan niya sila, "Inyong gidala dinhi kanako kining tawhana ug miingon kamo nga nagpasalaag siya sa mga tawo. Giimbistigar ko siya dinhi sa inyong atubangan apan nakaplagan nako nga dili siya sad-an sa bisan unsa sa mga daotang buhat nga gisumbong ninyo batok kaniya.
42023015	Si Herodes wala usab makakaplag kaniya nga sad-an kay gipadala man niya kining tawhana pagbalik kanato. Wala siyay nabuhat nga angay silotan sa kamatayon.
42023016	Busa ipalatos ko lang siya ug unya buhian."
42023018	Apan misinggit ang tibuok pundok sa mga tawo, "Patya siya! Si Barabas maoy buhii!" (
42023019	Si Barabas gibilanggo gumikan sa usa ka pag-alsa sa mga tawo nga nahitabo sa siyudad ug tungod kay nakapatay siya.)
42023020	Buot ni Pilato nga buhian si Jesus, busa misulti siya pag-usab ngadto sa mga tawo.
42023021	Apan misinggit sila pagtubag kaniya, "Ilansang siya sa krus! Ilansang siya sa krus!"
42023022	Sa ikatulo ka higayon miingon si Pilato kanila, "Apan unsa bay sala nga iyang nahimo? Wala akoy nakaplagan bisag unsa nga angay sa silot sa kamatayon! Ipalatos ko siya ug unya buhian."
42023023	Apan nagpadayon sila pagsinggit ug namugos nga si Jesus ilansang gayod sa krus ug milampos gayod sila sa kataposan.
42023024	Busa gipahamtang ni Pilato kang Jesus ang silot nga ilang gipangayo.
42023025	Ug gibuhian niya ang tawo nga ilang gipili, ang gibilanggo tungod sa pagpanggubot ug sa pagpatay. Ug gitugyan niya si Jesus ngadto kanila aron buhaton nila ngadto kaniya ang ilang gusto.
42023026	Samtang gidala nila si Jesus, gikasugat nila ang usa ka tawo nga ginganlag Simon nga taga-Cirene nga nagpadulong sa siyudad gikan sa balangay gawas sa siyudad. Gidakop nila siya ug gipapas-an sa krus ug gipasunod kang Jesus.
42023027	May dakong panon sa mga tawo nga misunod kang Jesus ug ang uban kanila mga babaye nga naghilak ug nagminatay tungod kaniya.
42023028	Unya milingi si Jesus kanila ug miingon, "Mga babaye sa Jerusalem, ayaw ako ninyog hilaki! Hilaki hinuon ang inyong kaugalingon ug ang inyong mga anak.
42023029	Kay moabot ang mga adlaw nga moingon ang mga tawo, ‘Bulahan ang mga babaye nga dili manganak ug ang mga babaye nga wala makapanamkon ug ang wala gayod makapasuso ug mga bata!’
42023030	Mao kadtong panahona nga ang mga tawo moingon sa mga bukid, ‘Pangatumpag ngari kanamo!’ ug ngadto sa mga bungtod, ‘Taboni kami!’
42023031	Kay kon kining mga butanga gibuhat sa lunhaw pa ang kahoy, unsa kahay mahitabo kon laya na kini?"
42023032	Nagdala usab sila ug laing duha ka tawo nga kriminal aron patyon uban kang Jesus.
42023033	Sa pag-abot nila sa dapit nga ginganlag "Ang Kalabera," gilansang nila si Jesus ug ang duha ka kriminal—ang usa diha sa iyang tuo ug ang usa sa iyang wala.
42023034	Unya miingon si Jesus, "Amahan, pasayloa sila kay wala sila mahibalo sa ilang gibuhat." Ug gibahinbahin nila ang iyang sapot pinaagi sa ripa.
42023035	Nagtindog didto ang mga tawo nga nagtan-aw, samtang nagbugalbugal kaniya ang mga kadagkoan sa mga Judio nga nag-ingon, "Giluwas niya ang uban, ipaluwas niya ang iyang kaugalingon kon siya mao man ang Mesiyas nga pinili sa Dios!"
42023036	Gibugalbugalan usab siya sa mga sundalo: miduol sila ug gitunolan siyag aslom nga bino
42023037	ug giingnan, "Kon ikaw ang hari sa mga Judio, luwasa ang imong kaugalingon!"
42023038	Sa ibabaw sa krus gisulat nila kining mosunod: "Kini siya mao ang Hari sa mga Judio."
42023039	Unya, usa sa mga kriminal nga nagbitay didto mibiaybiay kaniya, "Dili ba ikaw mao man ang Mesiyas? Luwasa ang imong kaugalingon ug kami!"
42023040	Apan gibadlong siya sa iyang kauban nga nag-ingon, "Wala ka ba mahadlok sa Dios? Ania kita dinhi gisilotan sa mao rang silot.
42023041	Apan angay kanato ang silot nga gipahamtang kanato kay tukma man kini sa atong nabuhat apan siya walay sala."
42023042	Ug miingon siya kang Jesus, "Jesus, hinumdomi intawon ako kon maghari ka na!"
42023043	Miingon si Jesus kaniya, "Sultihan ko ikaw, karong adlawa adto ka sa Paraiso uban kanako."
42023044	Mga alas dose na kadto ang takna sa dihang mihunong pagdan-ag ang adlaw ug mitabon ang kangitngit sa tibuok kayutaan hangtod sa alas tres
42023045	ug napikas ang tabil nga nagbitay didto sa Templo.
42023046	Unya sa kusog nga tingog misinggit si Jesus, "Amahan, itugyan ko sa imong mga kamot ang akong espiritu!" Human siya makasulti niini, namatay siya.
42023047	Ang opisyal sa mga sundalo nakakita sa nahitabo ug gidayeg niya ang Dios, sa pag-ingon, "Tinuod gayod nga siya maayong tawo!"
42023048	Sa dihang nakakita sa nahitabo ang mga tawo nga nagtapok didto aron pagtan-aw, namauli silang tanan nga nagpamukpok sa ilang dughan sa kasubo.
42023049	Ang tanang kaila ni Jesus, lakip ang mga babaye nga misunod kaniya gikan sa Galilea, nagpaantaw didto aron pagtan-aw sa mga nanghitabo.
42023050	-
42023051	May tawo nga ginganlag Jose nga taga-Arimatea nga usa ka lungsod sa mga Judio. Maayo ug ligdong siya nga pagkatawo ug nagpaabot sa paghari sa Dios. Ug bisan tuod sakop siya sa Labawng Hukmanan sa mga Judio, wala siya mouyon sa ilang hukom ug sa ilang gibuhat.
42023052	Miadto siya kang Pilato ug gipangayo niya ang lawas ni Jesus.
42023053	Unya gikuha niya ang lawas gikan sa krus ug giputos niyag panapton nga lino ug gibutang sa usa ka lubnganan nga gilungag diha sa pangpang nga bato—usa ka lubnganan nga wala pa gayod magamit.
42023054	Adlaw kadto sa Pagpangandam ug hapit na magsugod ang Adlawng Igpapahulay.
42023055	Ang mga babaye nga misunod kang Jesus gikan sa Galilea mikuyog kang Jose ug nakita nila ang lubnganan ug giunsa pagpahimutang didto ang lawas ni Jesus.
42023056	Unya namauli sila ug ilang giandam ang mga pahumot ug ang mga igdidihog sa iyang lawas. Nianang Adlawng Igpapahulay namahulay sila, sumala sa gisugo sa Balaod.
42024001	Sayo kaayo sa pagka-Domingo sa buntag, miadto sa lubnganan ang mga babaye dala ang mga pahumot nga ilang giandam.
42024002	Ug nakita nila nga naligid na ang bato nga giali sa pultahan sa lubnganan.
42024003	Busa misulod sila apan wala nila hikit-i ang lawas sa Ginoong Jesus.
42024004	Samtang nagbarog sila didto nga nangalibog mahitungod niini, sa kalit mitungha sa ilang tupad ang duha ka lalaki nga nagsul-ob ug sulaw nga bisti.
42024005	Nangalisang pag-ayo ang mga babaye ug miduko sila, samtang miingon kanila ang duha ka lalaki, "Nganong gipangita man ninyo ang buhi diha sa mga patay?
42024006	Wala na siya dinhi! Nabanhaw siya!r Hinumdomi ang iyang gisulti kaninyo sa didto pa siya sa Galilea:
42024007	‘Ang Anak sa Tawo kinahanglan nga itugyan ngadto sa mga makasasala ug ilansang sa krus ug unya banhawon sa ikatulong adlaw.’"
42024008	Unya nahinumdoman sa mga babaye ang iyang gisulti.
42024009	Namauli sila ug gisugilon nila kining tanan ngadto sa 11 ka apostoles ug sa uban.
42024010	Ang mga babaye mao si Maria Magdalena, si Juana ug si Maria nga inahan ni Santiago. Kini sila ug ang ubang mga babaye nga kauban nila nanugilon niining mga butanga ngadto sa mga apostoles.
42024011	Apan naghunahuna ang mga apostoles nga binuang ang gisulti sa mga babaye busa wala sila motuo kanila.
42024012	Apan mitindog si Pedro ug midagan ngadto sa lubnganan. Milili siya ug nakita niya nga ang panapton nga giputos kang Jesus mao na lay nahibilin didto. Unya mipauli siya nga naglibog kon unsa gayod kaha ang nahitabo.
42024013	Sa maong adlaw, duha ka sumusunod ni Jesus ang naglakaw paingon sa usa ka balangay nga ginganlag Emmaus, mga 11 ka kilometro gikan sa Jerusalem,
42024014	ug naghisgot mahitungod sa tanang mga butang nga nahitabo.
42024015	Samtang nagsultihanay sila, miduol si Jesus ug mikuyog kanila.
42024016	Nakita nila siya apan wala sila makaila kaniya.
42024017	Unya miingon si Jesus kanila, "Unsa bay inyong gipanagsultihan samtang naglakaw kamo?" Mihunong sila nga subo ang panagway.
42024018	Ug ang usa kanila nga ginganlag Cleopas nangutana kaniya, "Ikaw ra siguroy bisita sa Jerusalem nga wala mahibalo sa mga nahitabo didto niining pipila ka adlaw nga milabay."
42024019	"Unsang mga hitaboa?" nangutana siya. "Ang nahitabo kang Jesus nga Nazaretnon," mitubag sila. "Usa siya ka propeta nga gamhanan sa pulong ug sa buhat atubangan sa Dios ug sa tanang mga tawo.
42024020	Ang mga kadagkoan sa mga pari ug ang mga pangulo mitugyan kaniya aron silotan siya sa kamatayon ug gilansang nila siya sa krus.
42024021	Naglaom unta kadto kami nga siya mao ang moluwas sa Israel! Labot pa niini, ikatulong adlaw na karon sukad kini nahitabo.
42024022	Ug pipila sa mga babaye nga among mga kauban nakapakurat kanamo. Nangadlawon sila pag-adto sa lubnganan
42024023	apan wala nila hikaplagi didto ang iyang lawas. Ug namalik sila ug nanugilon nga nakakita kuno silag panan-awon diin may mga anghel nga misulti kanila nga buhi siya.
42024024	Ug pipila sa among mga kauban nangadto sa lubnganan ug nakaplagan nila kini sumala gayod sa gisugilon sa mga babaye apan wala sila makakita kaniya."
42024025	Unya miingon si Jesus kanila, "Pagkabuang gayod ninyo! Pagkadugay ninyong motuo sa tanang gisulti sa mga propeta!
42024026	Dili ba kinahanglan man nga mag-antos ang Mesiyas niining mga butanga ug unya mosulod sa iyang himaya?"
42024027	Ug gipasabot ni Jesus kanila ang gisulti mahitungod kaniya sa tibuok Kasulatan, sugod sa mga basahon nga gisulat ni Moises hangtod sa mga sinulat sa tanang propeta.
42024028	Niadtong tungora duol na sila sa balangay nga ilang adtoan ug daw nagpasabot si Jesus nga mopadayon lang siya sa unahan.
42024029	Apan gihawiran nila siya ug giingnan, "Anhi lang ta mamahulay kay hapit na magabii." Busa midayon siya ug nagpabilin uban kanila.
42024030	Sa ila nang pagpanihapon, gikuha niya ang pan ug gipanalanginan kini unya gipikaspikas ug gihatag kanila.
42024031	Dihadiha nabuka ang ilang mga mata ug nakaila sila kaniya apan nahanaw siya.
42024032	Nag-ingnanay sila, "Dili ba ingon sa may kalayo nga nagdilaab sa atong kasingkasing sa dihang nagsulti siya ug nagpatin-aw kanato sa Kasulatan didto sa dalan?"
42024033	Ug nanindog sila dayon ug namalik sa Jerusalem diin nakaplagan nila ang 11 ka tinun-an ug ang uban pa nga nagkatigom
42024034	nga nag-ingon, "Tinuod gayod nga nabanhaw ang Ginoo! Nagpakita siya kang Simon!"
42024035	Unya gisaysay sa duha ka tawo ang nahitabo didto sa dalan ug ang pagkaila nila sa Ginoo sa iyang pagpikaspikas sa pan.
42024036	Samtang nagsugilon pa sila niini, mitungha ang Ginoo sa taliwala nila ug miingon, "Ang kalinaw mag-uban kaninyo."
42024037	Nakurat sila ug nalisang ug naghunahuna nga nakakita silag multo.
42024038	Apan miingon siya kanila, "Nganong nabalaka man kamo? Nganong nagduhaduha kamo?
42024039	Tan-awa ninyo ang akong mga kamot ug mga tiil. Ako gayod kini! Hikapa ako ug makita ninyo kay ang espiritu walay unod ug mga bukog sama sa nakita ninyo nga ania kanako."
42024040	Gisulti niya kini ug iyang gipakita kanila ang iyang mga kamot ug mga tiil.
42024041	Apan wala gihapon sila makatuo ug hilabihan ang ilang kahibulong apan nalipay sa ilang nakita. Busa gipangutana sila ni Jesus, "Duna ba kamoy makaon dinhi?"
42024042	Ug gihatagan nila siyag usa ka buok nga sinugbang isda
42024043	ug gidawat kini ni Jesus ug gikaon diha sa ilang atubangan.
42024044	Unya miingon siya kanila, "Kining mga butanga mao gayod ang akong gisulti kaninyo samtang uban pa ako kaninyo. Kinahanglan matuman ang tanan nga nahisulat mahitungod kanako sa Balaod ni Moises ug sa mga sinulat sa mga propeta ingon man sa mga Salmo."
42024045	Unya gipasabot niya sila sa Kasulatan,
42024046	ug miingon siya kanila, "Kini mao ang nahisulat nga ang Mesiyas kinahanglan nga mag-antos ug unya mabanhaw sa ikatulong adlaw.
42024047	Kinahanglan nga isangyaw pinaagi sa iyang ngalan ang mensahe mahitungod sa paghinulsol ug sa pagpasaylo sa mga sala ngadto sa tanang mga nasod, sugod sa Jerusalem.
42024048	Kamo mga saksi niining mga butanga.
42024049	Ug ako mismo mao ang magpadala nganhi kaninyo sa gisaad sa akong Amahan. Apan kinahanglan maghulat kamo dinhi sa siyudad hangtod nga mokunsad kaninyo ang gahom gikan sa kahitas-an."
42024050	Unya gidala niya sila ngadto sa gawas sa siyudad hangtod sa Betania, diin giisa niya ang iyang mga kamot ug gipanalanginan sila.
42024051	Ug samtang gipanalanginan niya sila, mibiya siya ug gibayaw ngadto sa langit.
42024052	Gisimba nila siya ug unya mibalik sila sa Jerusalem nga malipayon kaayo.
42024053	Kanunay silang didto sa Templo ug nagdayeg sa Dios.
43001001	Sa wala pay nabuhat bisan unsa, ang Pulong diha na. Ang Pulong uban sa Dios ug ang Pulong Dios.
43001002	Sukad pa gayod sa sinugdan ang Pulong uban sa Dios.
43001003	Pinaagi kaniya gibuhat sa Dios ang tanan ug walay bisan usa sa tanan nga nabuhat nga dili pinaagi kaniya.
43001004	Diha sa Pulong ang kinabuhi ug ang maong kinabuhi mao ang kahayag sa mga tawo.
43001005	Ang kahayag nagdan-ag diha sa kangitngit ug wala makabuntog niini ang kangitngit.
43001006	Ang Dios nagpadala ug usa ka tawo nga ginganlag Juan
43001007	aron pagsaksi ngadto sa mga tawo mahitungod sa maong kahayag aron ang tanan makadungog sa mensahe ug motuo.
43001008	Si Juan dili mao ang kahayag apan mianhi siya aron pagsaksi mahitungod sa kahayag.
43001009	Ang matuod nga kahayag moanhi sa kalibotan aron ang tanan madan-agan sa kahayag.
43001010	Ang Pulong dinhi na sa kalibotan. Pinaagi kaniya gibuhat sa Dios ang kalibotan apan ang kalibotan wala moila kaniya.
43001011	Mianhi siya sa iyang kaugalingong katawhan apan wala sila modawat kaniya.
43001012	Apan kadtong midawat ug misalig kaniya gihatagan niya sa katungod nga mahimong mga anak sa Dios.
43001013	Nahimo silang mga anak sa Dios dili sa tawhanong paagi o pagbuot. Ang Dios mismo mao ang naghimo kanilang iyang mga anak.
43001014	Ug ang Pulong nahimong tawo ug mipuyo uban kanamo, puno sa grasya ug kamatuoran. Nakita namo ang iyang himaya, ang himaya nga iyang nadawat ingon nga bugtong Anak sa Amahan.
43001015	Misaksi si Juan mahitungod kaniya ug misinggit, "Siya ang akong gipasabot sa akong pag-ingon, ‘Siya nga moabot sunod kanako labaw kanako kay diha na man siya sa wala pa ako matawo.’"
43001016	Gikan sa naghingapin niyang grasya kitang tanan gihatagan niya sa walay puas nga panalangin.
43001017	Ang Balaod gihatag sa Dios pinaagi kang Moises apan ang grasya ug ang kamatuoran miabot pinaagi kang Jesu-Cristo.
43001018	Wala pa gayoy tawo nga nakakita sa Dios. Ang bugtong Anak nga Dios nga pinangga kaayo sa Amahan maoy nagpaila kaniya.
43001019	Ang mosunod mao ang testimonyo ni Juan sa dihang ang kadagkoan sa mga Judio sa Jerusalem nagpadalag mga pari ug mga Levita aron pagpangutana kang Juan kon kinsa siya.
43001020	Wala magdumili si Juan pagtubag kanila. Mitug-an siya sa walay lipodlipod nga dili siya mao ang Mesiyas.
43001021	"Kinsa ka man diay?" nangutana sila. "Si Elias ka ba?" "Dili," mitubag siya. "Ikaw ba ang Propeta nga among gipaabot?" nangutana sila. "Dili," mitubag siya.
43001022	Ug sila miingon, "Kon mao kana, sultihi kami kon kinsa ka aron may ikatubag kami sa mga nagsugo kanamo. Unsa may ikasulti mo mahitungod sa imong kaugalingon?"
43001023	Si Juan mitubag pinaagi sa mga pulong ni propeta Isaias: "Ako mao ‘ang tingog nga nagsinggit sa kamingawan: Tul-ira ang dalan nga agian sa Ginoo!’"
43001024	Ang mga sinugo pinadala sa mga Pariseo.
43001025	Gipangutana na usab nila si Juan, "Kon ikaw dili mao ang Mesiyas o si Elias o ang Propeta, nganong namunyag ka man?"
43001026	Si Juan mitubag, "Ako nagbunyag pinaagi sa tubig. Apan may usa diha kaninyo nga wala ninyo hiilhi.
43001027	Moabot siya sunod kanako apan ako dili takos bisan gani paghubad sa higot sa iyang sandalyas."
43001028	Kining tanan nahitabo didto sa Betania, sa tabok sa Suba sa Jordan diin namunyag si Juan.
43001029	Sa pagkasunod adlaw, nakita ni Juan si Jesus nga nagpadulong kaniya ug siya miingon, "Anaa ang nating Karnero sa Dios nga nagwagtang sa sala sa kalibotan!
43001030	Siya ang akong gipasabot sa pag-ingon ko, ‘May tawo nga moabot sunod kanako apan labaw siya kanako kay diha na man siya sa wala pa ako matawo.’
43001031	Kaniadto wala ako makaila kon kinsa siya apan mianhi ako nga nagbunyag pinaagi sa tubig aron ipaila siya ngadto sa Israel."
43001032	-
43001033	Kini ang pamatuod ni Juan: "Wala ako makaila kon kinsa siya apan ang Dios nga nagsugo kanako aron pagbunyag pinaagi sa tubig, miingon kanako, ‘Makita mo ang Espiritu nga mokunsad ug magpabilin diha sa usa ka tawo. Siya mao ang magbunyag pinaagi sa Espiritu Santo.’ Unya nakita ko ang Espiritu nga mikunsad gikan sa langit sama sa pagtugdon sa usa ka salampati ug mipabilin kini kaniya.
43001034	Nakita ko kini ug sultihan ko kamo nga siya mao ang Anak sa Dios."
43001035	Sa pagkasunod adlaw didto na usab si Juan uban sa duha niya ka tinun-an.
43001036	Ug sa pagkakita niya kang Jesus nga milabay, miingon siya, "Anaa ang nating Karnero sa Dios!"
43001037	Ang duha ka tinun-an nakadungog sa pagsulti niya niini ug misunod sila kang Jesus.
43001038	Milingi si Jesus ug sa pagkakita niya nga nagsunod sila kaniya, gipangutana niya sila, "Unsa may inyong gipangita?" Sila mitubag, "Rabi, (nga sa ato pa, "Magtutudlo") hain ka man magpuyo?"
43001039	"Dali kamo ug tan-awa ninyo," mitubag siya. (Mga alas kuwatro kadto sa hapon.) Busa mikuyog sila kaniya ug nakita nila ang iyang gipuy-an ug nagpabilin sila uban kaniya niadtong adlawa.
43001040	Usa niadtong duha nga nakadungog kang Juan ug mikuyog kang Jesus mao si Andres nga igsoon ni Simon Pedro.
43001041	Gipangita dayon ni Andres ang iyang igsoon nga si Simon ug giingnan, "Nakita namo ang Mesiyas" (nga sa ato pa, "Cristo").
43001042	Unya gidala niya si Simon ngadto kang Jesus. Mitutok si Jesus kaniya ug miingon, "Ikaw si Simon nga anak ni Juan. Apan sukad karon nganlan ka nag Cefas" (nga sa ato pa, Pedro).
43001043	Sa pagkasunod adlaw nakahukom si Jesus pag-adto sa Galilea. Natagboan niya si Felipe ug giingnan niya, "Kuyog kanako!" (
43001044	Si Felipe taga-Betsaida, ang lungsod nga gipuy-an ni Andres ug ni Pedro.)
43001045	Nakit-an ni Felipe si Natanael ug giingnan, "Nakita namo ang gihisgotan ni Moises sa basahon sa Balaod ug gihisgotan usab sa mga propeta. Siya mao si Jesus, ang anak ni Jose nga taga-Nazaret."
43001046	"May maayo ba gud nga gikan sa Nazaret?" nangutana si Natanael. "Dali diri ug tan-awa," mitubag si Felipe.
43001047	Sa pagkakita ni Jesus kang Natanael nga nagpadulong kaniya, miingon siya, "Aniay tinuod gayod nga Israelita ug hingpit ang iyang pagkamatinud-anon!"
43001048	"Nganong nakaila ka man kanako?" nangutana si Natanael kaniya. Si Jesus mitubag, "Nakita ko ikaw didto ilalom sa kahoyng igera sa wala ka pa tawga ni Felipe."
43001049	Si Natanael mitubag, "Magtutudlo, ikaw mao ang Anak sa Dios! Ikaw ang Hari sa Israel!"
43001050	Si Jesus miingon, "Mituo ka ba tungod lang kay miingon ako kanimo nga nakita ko ikaw ilalom sa kahoyng igera? Makakita ka unyag mas kahibulongan pa niini!"
43001051	Ug miingon siya kanila, "Sultihan ko kamo: makita ninyo ang langit nga maabli ug ang mga anghel sa Dios nga magsaka-kanaog diha sa Anak sa Tawo!"
43002001	Sa ikatulo ka adlaw may kasal didto sa lungsod sa Cana sa Galilea ug didto ang inahan ni Jesus.
43002002	Gidapit usab si Jesus ug ang iyang mga tinun-an.
43002003	Sa nahutdan na silag bino, ang inahan ni Jesus miingon kaniya, "Wala na silay bino."
43002004	Si Jesus mitubag, "Babaye, unsa may labot nato niana? Wala pa moabot ang akong panahon."
43002005	Unya giingnan sa inahan ni Jesus ang mga sulugoon, "Buhata ninyo bisan unsay iyang isugo kaninyo."
43002006	Ang mga Judio may mga tulomanon sa ilang tinuohan labot sa pagpanghinlo ug tungod niini didtoy gibutang nga unom ka tadyawng bato nga sudlanan ug tubig. Ang matag usa kasudlan ug mga 20 ngadto sa 30 ka galon nga tubig.
43002007	Si Jesus miingon sa mga sulugoon, "Pun-a ninyog tubig ang mga tadyaw." Ug ila kining gipuno.
43002008	Unya miingon siya kanila, "Pagkabo niining tubiga ug dad-a ngadto sa nagdumala sa kombira." Ug gidala nila kini ngadto kaniya
43002009	ug iyang gitilawan ang tubig nga nahimo nang bino. Wala siya masayod kon diin gikan ang maong bino (apan nasayod ang mga sulugoon nga maoy nagkabo sa tubig). Busa gitawag niya ang kinasal nga lalaki
43002010	ug giingnan, "Nabatasan sa kadaghanan ang pagdalit pag-una sa labing maayong bino ug kon makainom na pag-ayo ang mga bisita, anha pa idalit ang bino nga dili kaayo maayo. Apan nganong karon pa man nimo idalit ang labing maayong bino?"
43002011	Gihimo ni Jesus kining una niyang milagro didto sa Cana sa Galilea. Didto gipadayag niya ang iyang himaya ug nanuo kaniya ang iyang mga tinun-an.
43002012	Human niini, si Jesus, ang iyang inahan ug ang iyang mga igsoong lalaki ingon man ang iyang mga tinun-an nangadto sa Capernaum ug nagpabilin sila didtog pipila ka adlaw.
43002013	Niadtong higayona hapit na ang Kasaulogan sa Pagsaylo busa miadto si Jesus sa Jerusalem.
43002014	Didto sa hawanan sa Templo nakita niya ang mga tawo nga namaligyag mga baka, mga karnero ug mga salampati. Nakita usab niya ang mga tig-ilis ug kuwarta.
43002015	Unya si Jesus naghimog latigo nga pisi ug giabog niya ang tanang mananap—ang mga karnero ug mga baka—ngadto sa gawas sa templo. Giyabo usab niya ang mga sinsilyo sa mga tig-ilis ug kuwarta ug gilintuwad ang ilang mga lamesa.
43002016	Ug iyang gimandoan ang mga tawo nga namaligyag mga salampati, "Dad-a kini sa gawas! Ayaw ninyo himoang merkado ang balay sa akong Amahan."
43002017	Unya nahinumdom ang iyang mga tinun-an nga ang kasulatan nag-ingon, "Ang akong pagmahal sa imong balay, O Dios, nagdilaab sulod kanako sama sa kalayo."
43002018	Tungod sa gibuhat ni Jesus nangutana kaniya ang kadagkoan sa mga Judio, "Unsay ilhanan nga ikapakita mo aron pagmatuod nga may katungod ka pagbuhat niini?"
43002019	Si Jesus mitubag, "Gub-a ninyo kining maong Templo ug tukoron ko kini pag-usab sulod sa tulo ka adlaw."
43002020	Sila miingon kaniya, "Kining Temploha gibuhat sa sulod sa 46 ka tuig unya tukoron mo kini pag-usab sulod lang sa tulo ka adlaw?"
43002021	Apan ang templo nga gihisgotan ni Jesus mao ang iyang lawas. (
43002022	Busa sa dihang nabanhaw na siya, nahinumdom ang iyang mga tinun-an nga gisulti niya kini ug mituo sila sa kasulatan ug sa gisulti ni Jesus.)
43002023	Samtang si Jesus didto sa Jerusalem sa panahon sa Kasaulogan sa Pagsaylo, daghan ang nanuo kaniya sa pagkakita nila sa mga milagro nga iyang gihimo.
43002024	Apan si Jesus wala mosalig kanila kay nasayod man siya sa tanang tawo.
43002025	Wala kinahanglana nga sultihan pa siya ni bisan kinsa mahitungod sa mga tawo tungod kay siya mismo nasayod man kon unsa ang anaa sa ilang kasingkasing.
43003001	May usa ka pangulo sa mga Judio nga ginganlag Nicodemo nga usa ka sakop sa pundok sa mga Pariseo.
43003002	Usa ka gabii niana miadto siya kang Jesus ug miingon kaniya, "Rabi, nasayod kami nga ikaw usa ka magtutudlo nga pinadala sa Dios. Walay tawo nga makahimo sa mga milagro nga imong gipamuhat gawas kon ang Dios mag-uban kaniya."
43003003	Si Jesus mitubag, "Sultihan ko ikaw: walay makakita sa Gingharian sa Dios gawas kon siya matawo pag-usab."
43003004	"Unsaon man pagkatawo pag-usab sa usa ka tawo nga tigulang na? Makasulod pa ba diay siya sa tiyan sa iyang inahan aron magpakatawo pag-usab?" nangutana si Nicodemo.
43003005	Si Jesus mitubag, "Sultihan ko ikaw: walay makasulod sa Gingharian sa Dios gawas kon matawo siya pinaagi sa tubig ug sa Espiritu.
43003006	Ang gianak sa tawo, tawo usab. Ug ang gianak sa Espiritu, espiritu usab.
43003007	Ayaw ikahibulong nga ako nag-ingon kanimo nga kinahanglan magpakatawo kamo pag-usab.
43003008	Ang hangin mohuros bisan asa kini buot mopadulong; madungog mo ang paghuros niini, apan wala ka mahibalo diin kini gikan o asa kini padulong. Sama usab niini ang tanan nga matawo pinaagi sa Espiritu."
43003009	"Unsaon man pagkahimo niini?" nangutana si Nicodemo.
43003010	Si Jesus mitubag, "Wala ka ba mahibalo niini nga inila ka man unta nga magtutudlo sa Israel?
43003011	Sultihan ko ikaw: gisulti namo ang among nahibaloan ug nagmatuod kami sa among nakita apan nagdumili kamo sa pagdawat sa among mensahe.
43003012	Kon dili ka motuo sa akong gisulti kanimo mahitungod sa mga butang niining kalibotana, unsaon mo man pagtuo kon sultihan ko ikaw mahitungod sa mga butang sa langit?
43003013	Ug wala pay nakasaka sa langit gawas sa Anak sa Tawo nga nanaog gikan sa langit."
43003014	Sama nga giisa ni Moises didto sa kamingawan ang bitin nga bronsi nga gibutang ug tukon, ang Anak sa Tawo kinahanglan nga iisa usab
43003015	aron ang tanan nga motuo kaniya makabaton ug kinabuhing walay kataposan.
43003016	Kay gihigugma pag-ayo sa Dios ang kalibotan ug tungod niini gihatag niya ang iyang bugtong Anak, aron ang tanan nga motuo kaniya dili malaglag kondili makabaton hinuon sa kinabuhing dayon.
43003017	Kay wala ipadala sa Dios ang iyang Anak nganhi sa kalibotan aron pagsilot kondili aron pagluwas niini.
43003018	Ang tanan nga motuo sa Anak dili silotan. Apan kadtong dili motuo kaniya gisilotan na kay wala man siya motuo sa bugtong Anak sa Dios.
43003019	Ug kini mao ang silot: ang kahayag mianhi sa kalibotan apan gipalabi sa mga tawo ang kangitngit kay sa kahayag, kay daotan man ang ilang binuhatan.
43003020	Ug ang tanan nga nagbuhat ug daotan dili gusto sa kahayag ug dili moduol niini kay dili siya buot nga mabutyag ang iyang daotang binuhatan.
43003021	Apan ang magbuhat sumala sa kamatuoran moduol sa kahayag aron makita nga nagmatinumanon siya sa Dios.
43003022	Human niini, si Jesus ug ang iyang mga tinun-an nangadto sa lalawigan sa Judea. Nagpabilin siya didto ug pipila ka adlaw uban kanila ug namunyag siya.
43003023	Namunyag usab si Juan didto sa Enon nga dili layo sa Salim kay daghan mag tubig didto. Nangadto kaniya ang mga tawo ug sila gipamunyagan niya. (
43003024	Niadtong higayona si Juan wala pa bilanggoa.)
43003025	May mga tinun-an ni Juan nga nakiglalis sa usa ka Judio mahitungod sa seremonyas sa pagpanglinis.
43003026	Busa miadto sila kang Juan ug miingon, "Magtutudlo, nahinumdom ka ba sa tawo nga uban kanimo didto sa tabok sa Jordan nga imo ganing gihisgotan? Namunyag na siya karon ug nangadto kaniya ang tanan."
43003027	Si Juan mitubag, "Walay tawo nga makahupot ug bisan unsa gawas kon ihatag kini sa Dios kaniya.
43003028	Kamo mismo maoy akong mga saksi nga ako miingon nga ako dili mao ang Mesiyas apan gipadala ako pag-una kaniya.
43003029	Ang pamanhonon mao ang tag-iya sa pangasaw-onon. Ang higala sa pamanhonon maghulat kaniya ug malipay siya inigkabati niya sa tingog sa pamanhonon. Niining paagiha mahingpit ang akong kalipay.
43003030	Kinahanglan siya mouswag ug ako mokunhod."
43003031	Siya nga gikan sa langit labaw sa tanan. Siya nga gikan sa yuta, yutan-on ug magsulti mahitungod sa mga butang nga yutan-on. Siya nga gikan sa langit labaw sa tanan.
43003032	Nagmatuod siya sa iyang nakita ug nadungog apan walay mituo sa iyang gisulti.
43003033	Ang motuo sa iyang mensahe nagpamatuod nga matinud-anon ang Dios.
43003034	Kay ang sinugo sa Dios nagsulti sa mga pulong sa Dios ug sa walay sukod ang Dios naghatag kaniya sa iyang Espiritu.
43003035	Ang Amahan nahigugma sa iyang Anak ug gitugyan sa Amahan ang tanan ngadto kaniya.
43003036	Ang motuo sa Anak may kinabuhing dayon. Apan ang dili motuo sa Anak dili makabaton sa kinabuhing dayon. Magpabilin hinuon kaniya ang kapungot sa Dios hangtod sa kahangtoran.
43004001	Ang mga Pariseo nakabalita nga si Jesus nakakabig ug nakabunyag ug mas daghan pang mga tinun-an kay ni Juan. (
43004002	Apan ang matuod mao nga si Jesus mismo wala mangunay pagbunyag kondili ang iyang mga tinun-an lamang.)
43004003	Busa sa pagkadungog ni Jesus niini, mibiya siya sa Judea ug mibalik sa Galilea.
43004004	Sa iyang pagpaingon sa Galilea gikinahanglan nga moagi gayod siya sa Samaria.
43004005	Nahiabot siya sa usa ka lungsod sa Samaria nga ginganlag Sikar nga dili layo sa yuta nga gihatag ni Jacob ngadto sa iyang anak nga si Jose.
43004006	Atua didto ang atabay ni Jacob. Milingkod si Jesus tupad sa atabay kay gikapoy man siya sa panaw. Mga alas dose na kadto sa udto.
43004007	-
43004008	Niining tungora ang mga tinun-an ni Jesus miadto sa lungsod aron pagpalit ug pagkaon. Unya miabot ang usa ka babayeng Samaryanhon aron pagkalos ug tubig. Miingon si Jesus kaniya, "Paimna ra ko."
43004009	Ang babaye mitubag, "Judio ka ug ako Samaryanhon, unya nganong nangayo ka man kanakog tubig nga mainom?" (Kay ang mga Judio gud ug ang mga Samaryanhon wala may panagsandurotay.)
43004010	Si Jesus mitubag, "Kon nasayod ka pa unta sa gasa sa Dios, ug kon kinsa kining nangayo kanimog tubig, mangayo ka gayod unta kaniya ug hatagan ka niyag tubig nga naghatag sa kinabuhi."
43004011	Ang babaye miingon, "Sir, wala kay timba ug lawom ang atabay. Asa ka man magkuha nianang tubiga?
43004012	Kining atabaya hinatag sa among katigulangan nga si Jacob ug siya ug ang iyang mga anak ingon man ang iyang mga kahayopan miinom gikan niini. Labaw ka pa ba diay kang Jacob?"
43004013	Si Jesus mitubag, "Ang moinom niining tubiga uhawon pag-usab
43004014	apan ang moinom sa tubig nga akong ihatag kaniya dili na gayod uhawon. Kay ang tubig nga akong ihatag mahimo diha kaniya nga usa ka tuboran nga mohatag ug buhing tubig ug kinabuhing walay kataposan."
43004015	Ang babaye miingon, "Sir, hatagi ako niining tubiga aron dili na ako uhawon ug dili na usab ako moanhi sa pagkalos."
43004016	Ug giingnan siya ni Jesus, "Lakaw, tawga ang imong bana ug balik nganhi."
43004017	"Wala akoy bana," miingon ang babaye. Si Jesus mitubag, "Husto ang giingon mo nga wala kay bana.
43004018	Diha kay lima ka bana ug ang lalaki nga imong gikaipon karon dili tinuod mong bana. Tinuod ang imong gisulti kanako."
43004019	Ang babaye miingon, "Sir, nagtuo ko nga propeta ka.
43004020	Ang among mga katigulangan nga Samaryanhon nagsimba sa Dios dinhi niining bukira apan kamong mga Judio nag-ingon nga kinahanglang sa Jerusalem gyod simbahon ang Dios."
43004021	Si Jesus miingon kaniya, "Babaye, tuohi ako nga moabot ang panahon nga dili na kamo mabalaka asang dapita simbaha ang Amahan—dinhi ba niining bukira o sa Jerusalem.
43004022	Kamong mga Samaryanhon wala makaila sa inyong gisimba apan kaming mga Judio nakaila sa among gisimba kay ang kaluwasan naggikan man sa mga Judio.
43004023	Apan hapit na moabot ang panahon ug karon ania na nga ang matuod nga magsisimba magsimba sa Amahan diha sa espiritu ug sa kamatuoran. Mao kini ang mga magsisimba nga gusto sa Amahan nga maoy magsimba kaniya.
43004024	Ang Dios Espiritu ug kadtong magsimba kaniya kinahanglang magsimba diha sa espiritu ug sa kamatuoran."
43004025	Miingon kaniya ang babaye, "Nasayod ako nga moanhi ang Mesiyas nga ginganlag Cristo. Inig-abot niya, iya kitang sultihan sa tanan."
43004026	Si Jesus mitubag, "Ako nga nakigsulti kanimo mao siya."
43004027	Niadtong higayona nahibalik ang mga tinun-an ni Jesus ug natingala sila pag-ayo sa pagkakita nila nga nakigsulti siya sa usa ka babaye. Apan walay usa kanila nga nakapangutana sa babaye kon unsay iyang gusto, o nangutana kang Jesus nganong nakigsulti siya sa babaye.
43004028	Unya gibiyaan sa babaye ang iyang banga ug mibalik siya sa lungsod ug giingnan niya ang mga tawo,
43004029	"Dali kamo ug tan-awa ninyo ang tawo nga misulti kanako sa tanan nga akong nabuhat. Siya na ba kaha ang Mesiyas?"
43004030	Busa namiya sila sa lungsod ug nangadto kang Jesus.
43004031	Niadtong higayona ang mga tinun-an miagda kang Jesus, "Rabi, kaon na!"
43004032	Apan siya mitubag, "May pagkaon ako nga wala ninyo hisayri."
43004033	Busa ang mga tinun-an nagpangutan-anay, "May nagdala ba kaha kaniyag pagkaon?"
43004034	Si Jesus miingon kanila, "Ang akong pagkaon mao ang pagtuman sa kabubut-on sa nagpadala kanako ug sa paghuman sa buluhaton nga iyang gipabuhat kanako.
43004035	Dili ba nag-ingon man kamo mga upat pa ka bulan una moabot ang ting-ani? Apan tan-awa ninyo ang kaumahan: hinog na ang mga bunga ug husto nang anihon!
43004036	Ang nag-ani makadawat ug suhol ug hiposon niya ang mga abot alang sa kinabuhing walay kataposan aron mangalipay ang nagpugas ug ang nag-ani.
43004037	Kay husto ang giingon, ‘Lain ang magpugas ug lain ang mag-ani.’
43004038	Gipadala ko kamo aron mangani sa wala ninyo hagoi. Ang uban maoy naghago ug kamo ang nabulahan sa ilang hinagoan."
43004039	Daghan sa mga Samaryanhon niadtong lungsora nanuo kang Jesus kay ang babaye miingon man, "Gisultihan ako niya sa tanan kong nabuhat."
43004040	Busa sa pag-abot sa mga Samaryanhon, gihangyo nila si Jesus nga magpabilin uban kanila. Ug nagpabilin siya didtog duha ka adlaw.
43004041	Daghan pa gayod ang nanuo kang Jesus tungod sa iyang gisulti.
43004042	Giingnan nila ang babaye, "Mituo na kami karon dili na tungod sa imong gisulti kondili tungod kay kami mismo nakadungog kaniya ug nasayod kami nga siya mao gayod ang Manluluwas sa kalibotan."
43004043	Tapos sa duha ka adlaw, miadto si Jesus sa Galilea
43004044	kay siya mismo nag-ingon, "Ang propeta dili tinahod sa iyang kaugalingong lungsod."
43004045	Sa pag-abot niya sa Galilea, gidawat siya sa mga Galileanhon kay sila miadto man sa Jerusalem sa Kasaulogan sa Pagsaylo ug nakakita sa tanan nga iyang gibuhat didto.
43004046	Busa mibalik si Jesus sa Cana sa Galilea diin ang tubig iyang gihimong bino. Ug didto may usa ka opisyal sa kagamhanan nga may anak nga lalaki nga nasakit didto sa Capernaum.
43004047	Sa pagkadungog niya nga si Jesus miabot sa Galilea gikan sa Judea, miadto siya kang Jesus ug mihangyo kaniya nga moadto siya sa Capernaum aron ayohon ang iyang anak nga himalatyon.
43004048	Si Jesus miingon kaniya, "Wala gayod kaninyoy motuo kanako gawas kon makakita kamog mga milagro."
43004049	Ang opisyal mitubag, "Sir, kuyog na intawon kanako sa dili pa mamatay ang akong anak."
43004050	Si Jesus mitubag kaniya, "Lakaw na, kay ang imong anak naayo na!" Mituo ang tawo sa gisulti ni Jesus ug mipauli siya.
43004051	Samtang nagpadulong siya sa iyang balay, gitagbo siya sa iyang mga sulugoon ug gibalitaan nga naayo na ang iyang anak.
43004052	Unya iya silang gipangutana unsang orasa naayo ang iyang anak ug sila mitubag, "Gahapon sa ala una gihuwasan siya sa hilanat."
43004053	Unya nahinumdom ang amahan nga mao gayod kadtong orasa nga gisultihan siya ni Jesus nga naayo na ang iyang anak. Busa siya ug ang tanang sakop sa iyang panimalay mituo kang Jesus.
43004054	Mao kini ang ikaduhang milagro nga gihimo ni Jesus sa iyang pag-abot sa Galilea gikan sa Judea.
43005001	Human niini, miadto si Jesus sa Jerusalem alang sa usa ka kasaulogan sa mga Judio.
43005002	Didto sa Jerusalem, duol sa ganghaan nga ginganlag Ganghaan sa mga Karnero, may linaw nga gitawag ug Betsata sa Hebreo. Kining maong linaw may lima ka pasilonganan
43005003	diin may daghang mga masakiton nga naghigda—mga buta, mga bakol, mga paralitiko.
43005005	Ug didtoy tawo nga nasakit sulod na sa 38 ka tuig.
43005006	Nakita siya ni Jesus nga naghigda didto ug nasayran ni Jesus nga siya nagmasakiton sa maong gidugayon. Busa gipangutana niya ang tawo, "Gusto ka bang mamaayo?"
43005007	Ang masakiton mitubag, "Sir, walay makasakwat kanako ngadto sa linaw kon ang tubig makutaw na. Ug samtang manlimbasog ako sa pag-adto sa linaw, aduna nay lain nga makauna kanako didto."
43005008	Si Jesus miingon kaniya, "Tindog, dad-a ang imong gihigdaan ug lakaw."
43005009	Ug dihadiha naayo siya ug gidala niya ang iyang gihigdaan ug milakaw. Nahitabo kini sa Adlawng Igpapahulay,
43005010	busa giingnan sa mga Judio ang tawo nga naayo, "Adlawng Igpapahulay karon ug supak sa atong Balaod ang imong pagdala sa imong gihigdaan."
43005011	Siya mitubag, "Giingnan ako sa tawo nga nag-ayo kanako, ‘Dad-a ang imong gihigdaan ug lakaw.’"
43005012	Sila nangutana kaniya, "Kinsay nagsugo kanimo sa pagdala sa imong gihigdaan ug sa paglakaw?"
43005013	Apan ang tawo nga naayo wala makaila kon kinsa siya kay mipahawa man si Jesus tungod sa pundok sa mga tawo nga diha niadtong dapita.
43005014	Human kini mahitabo, hitagboan ni Jesus ang tawo didto sa templo ug miingon si Jesus kaniya, "Tan-awa, naayo ka na. Ayaw na pagpakasala aron dili ka mahiagom sa labi pang mangil-ad nga hitabo."
43005015	Unya milakaw ang tawo ug misugilon sa mga kadagkoan sa mga Judio nga si Jesus diay maoy nag-ayo kaniya.
43005016	Tungod niini, misugod ang mga Judio sa paglutos kang Jesus kay giayo man niya ang tawo sa Adlawng Igpapahulay.
43005017	Busa si Jesus mitubag kanila, "Ang akong Amahan nagbuhat hangtod karon busa ako nagbuhat usab."
43005018	Tungod niini misamot hinuon ang tinguha sa mga kadagkoan sa mga Judio sa pagpatay kaniya. Kini dili lamang tungod kay gilapas niya ang balaod sa Adlawng Igpapahulay kondili miingon pa gayod siya nga ang Dios iyang Amahan ug sa ingon niini gipakasama niya ang iyang kaugalingon sa Dios.
43005019	Busa miingon si Jesus kanila, "Sultihan ko kamo: ang Anak walay mahimo sa iyang kaugalingon. Nagbuhat lamang siya sa nakita niya nga gibuhat sa iyang Amahan. Ang gibuhat sa Amahan, gibuhat usab sa Anak.
43005020	Kay ang Amahan nahigugma sa Anak ug iyang gipakita ngadto sa Anak ang tanan nga iyang gibuhat. Ug ipakita pa gayod kaniya sa Amahan ang mga butang nga labi pang kahibulongan kay niini. Ug mahibulong kamong tanan.
43005021	Kay sama nga banhawon sa Amahan ang mga patay ug hatagag kinabuhi, banhawon usab sa Anak ug hatagag kinabuhi ang buot niyang banhawon.
43005022	Ang Amahan dili maghukom kang bisan kinsa kay gihatag niya sa iyang Anak ang hingpit nga katungod sa paghukom
43005023	aron ang tanan magpasidungog sa Anak sama nga sila nagpasidungog sa Amahan. Ang dili magpasidungog sa Anak dili usab magpasidungog sa Amahan nga nagpadala kaniya.
43005024	"Sultihan ko kamo: ang mamati sa akong gisulti ug motuo kaniya nga nagpadala kanako, may kinabuhing dayon. Siya dili silotan kay nakalatas na man siya gikan sa kamatayon ngadto sa kinabuhi.
43005025	Sultihan ko kamo: hapit na moabot ang panahon ug gani miabot na nga ang mga patay makabati sa tingog sa Anak sa Dios ug mabuhi ang mamati niini.
43005026	Sama nga ang Amahan mao ang tinubdan sa kinabuhi, gitugot usab niya nga ang iyang Anak mahimong tinubdan sa kinabuhi.
43005027	Ug iyang gihatagan ang Anak sa katungod sa paghukom kay siya mao man ang Anak sa Tawo.
43005028	Ayaw kamo kahibulong kay moabot ang panahon nga ang tanang mga patay makadungog sa iyang tingog
43005029	ug manggula sila sa ilang lubong: kadtong maayog binuhatan mabanhaw ug mabuhi sa dayon ug kadtong daotag binuhatan mabanhaw apan silotan.
43005030	"Dili ako makahimo ug bisan unsa sumala sa akong gustong buhaton. Maghukom ako sumala sa isulti sa Amahan kanako busa ang akong hukom matarong kay wala man ako magtinguha pagbuhat sa akong kabubut-on kondili sa kabubut-on sa nagpadala kanako.
43005031	"Kon magsaksi ako mahitungod ra pud sa akong kaugalingon, kini walay kapuslanan.
43005032	Apan may lain nga nagsaksi mahitungod kanako ug nasayod ako nga tinuod ang iyang gisulti bahin kanako.
43005033	Gipadala ninyo ang inyong mga sinugo ngadto kang Juan ug misaksi siya mahitungod sa kamatuoran.
43005034	Hinuon wala ako magkinahanglan sa pagsaksi sa tawo. Gisulti ko lamang kini aron kamo maluwas.
43005035	Si Juan sama sa suga nga nagsiga ug nagdan-ag ug gikalipay ninyo ang pagpahimulos sa makadiyot sa iyang kahayag.
43005036	Apan may nagsaksi mahitungod kanako nga labaw pa sa gibuhat ni Juan. Ang mga buhat nga gipabuhat kanako sa akong Amahan mao ang nagsaksi mahitungod kanako nga gipadala ako sa Amahan.
43005037	Ug ang Amahan nga nagpadala kanako, siya mismo nagsaksi usab mahitungod kanako. Wala kamo makadungog sa iyang tingog ug wala ninyo makita ang iyang nawong
43005038	busa ang iyang mga pulong wala magpabilin diha kaninyo kay wala man kamo motuo sa iyang sinugo.
43005039	Nagtuon kamo sa Kasulatan kay nagtuo man kamo nga diha niana makaangkon kamo sa kinabuhing dayon. Ang Kasulatan mismo nagsaksi mahitungod kanako!
43005040	Apan kamo dili buot moari kanako aron unta makabaton kamog kinabuhi.
43005041	"Wala ako magkinahanglan nga daygon sa mga tawo.
43005042	Apan ako nasayod nga wala diha kaninyo ang gugma sa Dios.
43005043	Mianhi ako sa ngalan sa akong Amahan, apan wala ako ninyo dawata. Apan kon may moanhi sa iya lamang kaugalingong ngalan, dawaton hinuon ninyo.
43005044	Gusto kamo nga daygon sa inyong isigkatawo apan wala kamo maninguha nga daygon sa bugtong Dios busa unsaon man ninyo pagtuo kanako?
43005045	Apan ayaw ninyo hunahunaa nga isumbong ko kamo sa akong Amahan. Si Moises nga maoy inyong gilaoman nga motabang kaninyo mao hinuoy magsumbong kaninyo.
43005046	Kon tinuod pang nagtuo kamo kang Moises, motuo usab unta kamo kanako, kay nagsulat man siya mahitungod kanako.
43005047	Apan kay wala man kamo motuo sa iyang gisulat, unsaon man ninyo pagtuo sa akong gisulti?"
43006001	Human niini mitabok si Jesus sa Lanaw sa Galilea (o Lanaw sa Tiberias).
43006002	Misunod kaniya ang daghan kaayong tawo kay nakita man nila ang mga milagro sa iyang pag-ayo sa mga masakiton.
43006003	Mitungas si Jesus sa usa ka bungtod uban sa iyang mga tinun-an ug milingkod sila didto.
43006004	Niadtong higayona duol na ang Kasaulogan sa Pagsaylo.
43006005	Unya mitan-aw si Jesus sa palibot niya ug sa pagkakita niya sa daghang mga tawo nga nagpaingon kaniya, miingon siya kang Felipe, "Asa man kita makapalit ug igong pagkaon alang niining mga tawo?" (
43006006	Gisulti niya kini aron pagsulay kang Felipe apan ang tinuod mao nga nahibalo na si Jesus kon unsay iyang buhaton.)
43006007	Si Felipe mitubag, "Bisan pag mopalit kitag pan nga bilig 200 ka denario dili gihapon kini paigo nga ipakaon niining mga tawhana."
43006008	Usa sa iyang mga tinun-an nga si Andres, igsoon ni Simon Pedro, miingon kang Jesus,
43006009	"Aniay batang lalaki dinhi nga may lima ka pan nga sebada ug duha ka isda. Apan mag-unsa man kini alang niining daghang tawo?"
43006010	Si Jesus miingon kanila, "Palingkora ang mga tawo." (May daghang sagbot nga nanubo niadtong dapita.) Busa nanglingkod ang mga tawo nga may gidaghanon nga mga 5,000 .
43006011	Unya gikuha ni Jesus ang pan, nagpasalamat sa Dios ug giapod-apod niya ang pan ngadto sa mga tawo. Mao usab kini ang iyang gibuhat sa isda ug silang tanan nakakaon kutob sa ilang gusto.
43006012	Sa nangabusog na silang tanan, miingon siya sa iyang mga tinun-an, "Hiposa ninyo ang mga salin aron walay mausik."
43006013	Busa gihipos nila ang tanang salin sa lima ka pan nga sebada nga gikaon sa mga tawo ug nakapuno kinig 12 ka bukag.
43006014	Sa pagkakita sa mga tawo sa milagro nga nahimo ni Jesus, miingon sila, "Sa walay duhaduha siya gayod ang Propeta nga giingon sa kasulatan nga moanhi sa kalibotan."
43006015	Nasayod si Jesus nga moduol sila kaniya ug pugson siya aron himoon nilang hari busa mibalik siya nga nag-inusara ngadto sa kabungtoran.
43006016	Sa pagsalop na sa adlaw, nangadto sa lanaw ang iyang mga tinun-an
43006017	ug nanakay silag sakayan unya nanabok ngadto sa Capernaum. Nagabii na lamang apan wala gihapon moapas kanila si Jesus.
43006018	Niadtong higayona dagko kaayo ang balod tungod sa kusog nga hangin.
43006019	Ang mga tinun-an nakapamugsay nag lima o unom ka kilometro sa dihang nakita nila si Jesus nga naglakaw sa tubig ug nagkaduol sa sakayan busa nangalisang sila.
43006020	Si Jesus miingon kanila, "Ayaw kamog kahadlok kay ako kini!"
43006021	Gipasakay nila si Jesus uban ang kahinangop ug dihadiha ang sakayan midunggo sa dapit nga ilang gipadulngan.
43006022	Sa pagkasunod adlaw ang mga tawo nga nagpabilin sa tabok sa lanaw nakakita nga usa ra ka sakayan ang nahibilin didto. Nasayod sila nga si Jesus wala mosakay sa sakayan uban sa iyang mga tinun-an nga nanggikan nga sila ra.
43006023	Hinuon didtoy ubang sakayan gikan sa Tiberias nga nanunggo duol sa dapit diin ang mga tawo mikaon sa pan tapos makapasalamat ang Ginoo.
43006024	Sa pagkamatikod sa mga tawo nga wala didto si Jesus ug ang iyang mga tinun-an, nanakay sila sa mga sakayan ug nangadto sa Capernaum aron pagpangita kaniya.
43006025	Sa nakit-an na nila si Jesus didto sa tabok sa lanaw, miingon sila kaniya, "Magtutudlo, kanus-a ka pa mahiabot dinhi?"
43006026	Si Jesus mitubag, "Sultihan ko kamo: nangita kamo kanako dili tungod kay nakasabot kamo sa mga milagro nga akong nahimo kondili tungod kay nakakaon man kamo sa pan ug nangabusog.
43006027	Ayaw kamo paghago alang sa pagkaon nga madaot, kondili sa pagkaon nga molungtad ngadto sa kinabuhing walay kataposan. Kining pagkaona ihatag kaninyo sa Anak sa Tawo, kay anaa kaniya ang pag-uyon sa Dios nga Amahan."
43006028	Busa gipangutana nila siya, "Unsa may among buhaton aron pagtuman sa mga ipabuhat sa Dios?"
43006029	Si Jesus mitubag, "Ang buluhaton nga ipabuhat sa Dios kaninyo mao nga motuo kamo sa iyang gipadala.
43006030	Sila mitubag, "Unsa mang milagroha ang imong ipakita kanamo aron manuo kami kanimo? Unsa may imong himoon?
43006031	Ang among mga katigulangan nangaon ug mana didto sa kamingawan, sumala gayod sa giingon sa kasulatan: ‘Gihatagan niya silag pan gikan sa langit.’"
43006032	Si Jesus miingon, "Sultihan ko kamo: dili si Moises ang naghatag kaninyo ug pan gikan sa langit; ang akong Amahan mao ang naghatag kaninyo sa matuod nga pan gikan sa langit.
43006033	Kay ang pan nga gihatag sa Dios mao siya nga nanaog gikan sa langit ug naghatag ug kinabuhi sa kalibotan."
43006034	Sila miingon kaniya, "Sir, hatagi kami kanunay niining maong pan."
43006035	Si Jesus miingon kanila, "Ako mao ang pan nga naghatag sa kinabuhi. Ang moari kanako dili na gayod gutomon ug ang motuo kanako dili na gayod uhawon.
43006036	Gisultihan ko na kamo nga nakakita na kamo kanako apan wala kamo motuo.
43006037	Ang tanan nga gihatag kanako sa akong Amahan moari kanako. Ug ang moari kanako dili ko gayod isalikway
43006038	kay nanaog ako gikan sa langit dili aron pagbuhat sa akong kaugalingong kabubut-on kondili aron pagbuhat sa kabubut-on sa nagpadala kanako.
43006039	Kini mao ang kabubut-on sa nagpadala kanako: nga dili ako kawad-an bisag usa sa tanan nga iyang gihatag kanako, hinuon banhawon ko silang tanan sa kataposang adlaw.
43006040	Kay buot sa akong Amahan nga ang tanan nga makakita sa Anak ug motuo kaniya makabaton sa kinabuhing walay kataposan ug banhawon ko sila sa kataposang adlaw."
43006041	Ang mga tawo nagbagulbol batok kaniya kay miingon man siya, "Ako ang pan nga gikan sa langit."
43006042	Miingon sila, "Dili ba siya si Jesus, ang anak ni Jose? Nakaila kita sa iyang amahan ug inahan busa nganong miingon man siya nga gikan siya sa langit?"
43006043	Si Jesus mitubag, "Ayaw kamo pagbagulbol.
43006044	Walay makaari kanako gawas kon ang akong Amahan nga nagpadala kanako maoy mopaduol kaniya ngari kanako ug banhawon ko siya sa kataposang adlaw.
43006045	Ang mga propeta nagsulat nga ‘Ang tanang tawo tudloan sa Dios.’ Ang mamati sa Amahan ug makakat-on gikan kaniya moari kanako.
43006046	Apan wala kini magpasabot nga may nakakita sa Amahan. Siya nga gikan sa Dios mao lang ang nakakita sa Amahan.
43006047	Sultihan ko kamo: ang motuo may kinabuhing walay kataposan.
43006048	Ako ang pan nga naghatag sa kinabuhi.
43006049	Ang inyong mga katigulangan mikaon sa mana didto sa kamingawan. Bisan pa niini, nangamatay gihapon sila.
43006050	Apan ania ang pan nga mianhi gikan sa langit aron bisan kinsa mahimong mokaon niini ug dili mamatay.
43006051	Ako mao ang pan nga gikan sa langit nga naghatag sa kinabuhi. Ang mokaon niini nga pan dili gayod mamatay. Ug ang pan nga akong ihatag mao ang akong unod aron mabuhi ang kalibotan."
43006052	Nakahaling kini ug mainit nga paglalisay sa mga tawo. "Unsaon man niining tawhana paghatag kanato sa iyang unod aron kan-on?" nangutana sila.
43006053	Si Jesus miingon kanila, "Sultihan ko kamo: kon dili kamo mokaon sa unod sa Anak sa Tawo ug dili moinom sa iyang dugo, dili kamo makabaton ug kinabuhi.
43006054	Ang mokaon sa akong unod ug moinom sa akong dugo may kinabuhing walay kataposan ug banhawon ko siya sa kataposang adlaw.
43006055	Kay ang akong unod mao ang matuod nga pagkaon ug ang akong dugo mao ang matuod nga ilimnon.
43006056	Ang mokaon sa akong unod ug moinom sa akong dugo magpabilin dinhi kanako ug ako diha kaniya.
43006057	Ang buhing Amahan maoy nagpadala kanako ug tungod kaniya buhi usab ako. Sa samang paagi, ang mokaon kanako mabuhi tungod kanako.
43006058	Busa mao kini ang pan nga mianhi gikan sa langit. Dili kini sama sa pan nga gikaon sa inyong mga katigulangan ug unya nangamatay gihapon. Ang mokaon niining maong pan mabuhi sa dayon."
43006059	Gisulti kini ni Jesus samtang nagtudlo siya didto sa sinagoga sa Capernaum.
43006060	Daghan sa iyang mga tinun-an ang nakadungog niini ug miingon, "Lisod kaayong dawaton kining pagtulon-ana. Kinsa bay makasabot niini?"
43006061	Bisag walay nagsulti kaniya, nahibalo si Jesus nga nagbagulbol ang iyang mga tinun-an bahin niini. Busa giingnan niya sila, "Nakapabugnaw ba kini sa inyong pagtuo kanako?
43006062	Pananglit makita ninyo ang Anak sa Tawo nga mokayab balik sa iyang gigikanan, mabugnaw ba lang gihapon kamo?
43006063	Ang naghatag ug kinabuhi mao ang Espiritu sa Dios ug dili kini mahimo sa unod. Pinaagi sa mga pulong nga akong gisulti kaninyo mabatonan ninyo ang Espiritu nga naghatag sa kinabuhi.
43006064	Apan pipila kaninyo dili manuo." (Nahibalo si Jesus sukad pa sa sinugdan kinsay dili motuo ug kinsay magbudhi kaniya.)
43006065	Ug midugang siya sa pag-ingon, "Mao man gani nga gisultihan ko kamo nga walay makaari kanako gawas kon itugot kini sa Amahan."
43006066	Tungod niini daghan sa mga tinun-an ni Jesus ang mibiya ug wala na gayod mokuyog kaniya.
43006067	Busa miingon siya sa 12 ka tinun-an, "Ug kamo, mobiya ba usab kamo kanako?"
43006068	Si Simon Pedro mitubag kaniya, "Ginoo, kinsa may among kapaingnan? Anaa kanimo ang mga pulong nga naghatag ug kinabuhing walay kataposan!
43006069	Nagtuo kami ug nasayod nga ikaw mao ang Balaan nga mianhi gikan sa Dios."
43006070	Si Jesus mitubag kanila, "Dili ba gipili ko man kamong 12 ? Apan yawa ang usa kaninyo."
43006071	Ang iyang gipasabot mao si Judas nga anak ni Simon Iscariote kay si Judas, bisan tuod usa sa 12 ka tinun-an, magbudhi man kaniya.
43007001	Human niini milibot si Jesus sa Galilea. Dili siya buot molibot sa Judea kay ang kadagkoan sa mga Judio didto nagtinguha man pagpatay kaniya.
43007002	Niadtong higayona hapit na ang Kasaulogan sa mga Payagpayag
43007003	busa ang mga igsoong lalaki ni Jesus miingon kaniya, "Biya dinhi ug lakaw ngadto sa Judea aron ang imong mga tinun-an makakita sa mga milagro nga imong gihimo.
43007004	Kay ang gusto nga mahimong inila dili magpasundayag diha sa tago. Kay nagbuhat ka man niining mga butanga, hala, ipadayag ang imong kaugalingon sa tibuok kalibotan!"
43007005	Kay bisan gani ang iyang mga igsoon wala motuo kaniya.
43007006	Si Jesus miingon kanila, "Ang tanang panahon husto alang kaninyo apan ang hustong panahon wala pa moabot alang kanako.
43007007	Ang kalibotan dili makadumot kaninyo apan nagdumot kini kanako kay kanunay man akong nagsaway sa daotang binuhatan niini.
43007008	Padayon kamo ngadto sa kasaulogan. Dili ako moadto kay wala pa moabot ang hustong panahon alang kanako."
43007009	Iya kining gisulti kanila ug mipabilin usa siya sa Galilea.
43007010	Sa nanglakaw na ang iyang mga igsoon ngadto sa kasaulogan, si Jesus miadto usab apan wala siya magpasayasaya.
43007011	Ang kadagkoan sa mga Judio nangita kaniya didto sa kasaulogan. Nangutana sila, "Hain man siya?"
43007012	Ug diha sa pundok sa mga tawo daghan ang naghunghongay mahitungod kaniya. Ang uban miingon, "Maayo siyang tawo." Ang uban usab miingon, "Dili kana tinuod! Iya hinuong gilimbongan ang mga tawo."
43007013	Apan walay misulti sa dayag bahin kaniya kay nahadlok man sila sa kadagkoan sa mga Judio.
43007014	Sa hapit na matungatunga ang paghimo sa kasaulogan, miadto si Jesus sa Templo ug nanudlo.
43007015	Hilabihan ang kahibulong sa kadagkoan sa mga Judio ug miingon sila, "Giunsa man niining tawhana pagkahibalo ug daghan kaayong mga butang nga wala man unta siya makaeskuyla?"
43007016	Si Jesus mitubag, "Ang akong gitudlo dili gikan kanako kondili sa Dios nga nagpadala kanako.
43007017	Ang buot magbuhat sa gisugo sa Dios mahibalo kon ang akong gitudlo gikan ba sa Dios o nagsulti ba lamang ako sa kaugalingon kong pagbuot.
43007018	Ang nagsulti sa kaugalingon niyang pagbuot nagtinguha sa iyang kaugalingong dungog. Apan ang nagtinguha pagpasidungog sa nagsugo kaniya, matinud-anon ug dili bakakon.
43007019	Dili ba naghatag man si Moises kaninyo sa Balaod? Apan walay usa kaninyo nga nagtuman niini. Nganong nagtinguha man kamo sa pagpatay kanako?"
43007020	Ang mga tawo nanubag, "Giyawaan ka! Kay kinsa bay nagtinguha pagpatay kanimo?"
43007021	Si Jesus mitubag, "Usa lamang ka milagro ang akong gihimo ug natingala na kamong tanan?
43007022	Manuli kamo bisan sa Adlawng Igpapahulay sumala sa gisugo ni Moises kaninyo (bisan tuod ug dili si Moises ang nag-una niini kondili ang inyong mga katigulangan).
43007023	Kon nanuli kamo bisan sa Adlawng Igpapahulay aron pagtuman sa Balaod ni Moises, nganong nasuko man kamo kanako sa akong pag-ayo sa usa ka tawo sa Adlawng Igpapahulay?
43007024	Ayaw na kamo paghukom pinasikad sa inyong makita kondili pinasubay sa hustong sukdanan."
43007025	Pipila sa mga tawo sa Jerusalem miingon, "Dili ba mao kini siya ang buot nilang patyon?
43007026	Tan-awa, nagsulti siya atubangan sa kadaghanan apan walay nagsultig bisag unsa batok kaniya! Tungod ba kaha kay nasayod ang mga pangulo nga siya ang Mesiyas?
43007027	Apan inig-abot sa Mesiyas, walay masayod kon taga diin siya. Apan kitang tanan nasayod taga diin kining tawhana."
43007028	Samtang nagtudlo si Jesus sulod sa Templo, sa kusog nga tingog miingon siya, "Nakaila ba gayod kamo kanako ug nasayod ba kamo kon taga diin ako? Wala ako moanhi sa akong kaugalingong pagbuot. Ang nagpadala kanako matuod. Wala kamo makaila kaniya
43007029	apan ako nakaila kay gikan man ako kaniya ug siya man ang nagpadala kanako."
43007030	Unya misulay sila sa pagdakop kaniya apan walay nakahimo niini kay wala pa man moabot ang iyang panahon.
43007031	Apan daghan sa mga tawo didto mituo kaniya ug miingon, "Inig-abot sa Mesiyas, maghimo ba kaha siyag mas daghan pang milagro kay sa nahimo niining tawhana?"
43007032	Ang mga Pariseo nakadungog sa mga tawo nga naghunghongay niining mga butanga mahitungod kaniya busa sila ug ang mga kadagkoan sa mga pari nagpadalag mga guwardiya sa templo aron pagdakop kang Jesus.
43007033	Si Jesus miingon, "Ako makig-uban kaninyo sa mubong panahon ug unya mobalik ako ngadto sa nagpadala kanako.
43007034	Mangita kamo kanako apan dili ako ninyo makit-an kay dili man kamo makaadto sa akong adtoan."
43007035	Ang kadagkoan sa mga Judio nag-ingnanay, "Asa man diay siya moadto nga dili man kita makakita kaniya? Moadto ba siya sa mga siyudad sa mga Grego diin nagpuyo ang mga Judio ug didto manudlo siya sa mga Grego?
43007036	Unsa may buot niyang ipasabot sa pag-ingon niya, ‘Mangita kamo kanako apan dili ninyo ako makaplagan,’ ug ‘Dili kamo makaadto sa akong adtoan?’"
43007037	Ang kataposang adlaw sa kasaulogan mao ang labing importante. Sa maong adlaw mibarog si Jesus ug miingon sa kusog nga tingog, "Paduola kanako ang giuhaw ug paimnon ko siya.
43007038	Bisan kinsa nga motuo kanako modagayday gikan sa iyang kasingkasing, sama sa mga sapa, ang tubig nga naghatag ug kinabuhi, sumala sa giingon sa kasulatan."
43007039	Ang gipasabot ni Jesus niini mao ang Espiritu sa Dios nga hapit na madawat sa mituo kaniya. Niadtong higayona wala pa ikahatag ang Espiritu kay wala pa man mabayaw si Jesus ngadto sa himaya.
43007040	Daghang mga tawo didto ang nakadungog kaniya nga misulti niini ug miingon sila, "Kining tawhana mao gayod ang Propeta."
43007041	Ang uban miingon, "Siya mao ang Mesiyas!" Apan ang uban usab miingon, "Ang Mesiyas dili maggikan sa Galilea!
43007042	Ang kasulatan nag-ingon nga ang Mesiyas kaliwat ni David ug matawo siya sa Betlehem, ang lungsod ni David."
43007043	Busa nabahin ang mga tawo tungod kang Jesus.
43007044	Ang uban gusto unta nga modakop kaniya apan walay nakahimo pagbuhat niini.
43007045	Ang mga guwardiya namalik ngadto sa kadagkoan sa mga pari ug sa mga Pariseo. Gipangutana nila ang mga guwardiya, "Nganong wala man ninyo siya dad-a nganhi?"
43007046	Sila mitubag, "Wala pay tawo nga nakasulti sama kaniya!"
43007047	"Hasta ba usab kamo nalimbongan niya?" ang mga Pariseo nangutana kanila.
43007048	"May usa ba sa atong mga kadagkoan o usa ka Pariseo nga mituo kaniya?
43007049	Kining mga tawhana wala masayod sa Balaod ni Moises busa tinunglo sila sa Dios!"
43007050	Si Nicodemo, usa sa mga Pariseo nga nakigkita kang Jesus kaniadto, miingon kanila,
43007051	"Sumala sa atong Balaod, dili kita makahukom nga sad-an ang usa ka tawo samtang dili pa nato siya mahusay ug masuta ang tinuod niyang nabuhat."
43007052	Sila mitubag, "Taga-Galilea ka ba usab? Pagtuon sa Kasulatan ug masayran mo nga wala pa gayoy propeta nga naggikan sa Galilea."
43008001	Unya ang tanan namauli apan si Jesus miadto sa Bungtod sa mga Olibo.
43008002	Sayo sa pagkabuntag mibalik siya sa Templo. Mialirong kaniya ang mga tawo ug milingkod siya ug nanudlo kanila.
43008003	Ang mga magtutudlo sa Balaod ug ang mga Pariseo nagdalag usa ka babaye nga hisakpan nga nanapaw ug siya gipaatubang nila sa tanan.
43008004	Miingon sila kang Jesus, "Magtutudlo, kining babayhana nasakpan nga nanapaw.
43008005	Sa atong Balaod nagsugo si Moises nga ang magbuhat sa ingon kinahanglan batoon hangtod mamatay. Karon, unsa may imong ikasulti?"
43008006	Gisulti nila kini aron pagbitik kaniya ug sa ingon ikasumbong nila siya. Apan mitikubo si Jesus ug misulat sa yuta ginamit ang iyang tudlo.
43008007	Ug samtang nagbarog sila didto nga nangutana, mituyhad si Jesus ug miingon kanila, "Bisag kinsa kaninyo nga wala makasala maoy paunaha pagbato kaniya."
43008008	Unya misulat siya pag-usab sa yuta.
43008009	Sa pagkadungog nila sa gisulti ni Jesus, nag-iyahay silag pamahawa ug nag-una ang mga tigulang. Nahibilin si Jesus ug ang babaye nga nagbarog gihapon didto.
43008010	Si Jesus mituyhad ug miingon kaniya, "Hain na man sila? Wala bay nagpabilin aron pagsilot kanimo?"
43008011	"Wala, sir," siya mitubag. Si Jesus miingon kaniya, "Kon mao kana, bisan ako dili usab mosilot kanimo. Lakaw ug ayaw na pagpakasala."]
43008012	Unya si Jesus miingon na usab sa mga Pariseo, "Ako mao ang kahayag sa kalibotan. Ang mosunod kanako dili na gayod maglakaw diha sa kangitngit kondili makabaton hinuon sa kahayag sa kinabuhi."
43008013	Ang mga Pariseo miingon kaniya, "Nagsaksi ka bahin sa imo ra pud nga kaugalingon ug ang imong gisulti dili madawat."
43008014	Si Jesus mitubag, "Bisan tuod nagsaksi ako bahin sa akong kaugalingon, ang akong gisulti tinuod kay nasayod man ako diin ako gikan ug asa ako padulong. Apan kamo wala masayod diin ako gikan ug asa ako paingon.
43008015	Kamo naghukom sa tawhanong paagi apan ako wala maghukom kang bisan kinsa.
43008016	Apan kon maghukom ako, husto gayod ang akong hukom kay dili man ako rang usa ang maghukom kondili ako ug ang akong Amahan nga nagpadala kanako.
43008017	Nahisulat sa inyong Balaod nga kon duha ka saksi magkauyon, tinuod ang ilang gisulti.
43008018	Ako nagsaksi bahin sa akong kaugalingon ug ang akong Amahan nga nagpadala kanako nagsaksi usab bahin kanako."
43008019	Busa nangutana sila, "Hain man diay ang imong Amahan?" Si Jesus mitubag, "Wala kamo makaila kanako ug sa akong Amahan. Kon nakaila pa kamo kanako, makaila usab unta kamo sa akong Amahan."
43008020	Gisulti ni Jesus kining tanan samtang nagtudlo siya sulod sa Templo, didto sa lawak nga gibutangan sa mga sudlanan sa halad. Ug walay midakop kaniya kay wala pa man moabot ang iyang takna.
43008021	Unya miingon usab si Jesus kanila, "Molakaw ako ug mangita kamo kanako apan mangamatay kamo diha sa inyong mga sala. Dili kamo makaadto sa akong adtoan."
43008022	Busa ang kadagkoan sa mga Judio nag-ingnanay, "Maghikog ba kaha kini siya nga nag-ingon man nga dili kita makaadto sa iyang adtoan?"
43008023	Si Jesus mitubag, "Kamo taga dinhi sa yuta apan ako gikan sa langit. Kamo taga dinhi sa kalibotan apan ako dili taga dinhi.
43008024	Gisultihan ko kamo nga mangamatay kamo diha sa inyong mga sala ug mahitabo gayod kini kon dili kamo motuo nga ‘Ako mao.’"
43008025	Sila nangutana kaniya, "Kinsa ka ba diay?" Si Jesus mitubag, "Ang gitug-an ko na kaninyo sukad pa sa sinugdan.
43008026	Daghan akog ikasulti ug ikahukom batok kaninyo. Apan matuod ang gisulti sa nagpadala kanako ug ang ako lamang nadungog gikan kaniya maoy isulti ko sa kalibotan."
43008027	Wala sila makasabot nga nagsulti siya kanila mahitungod sa Amahan.
43008028	Busa miingon si Jesus kanila, "Kon inyo nang iisa ang Anak sa Tawo, mahibaloan ninyo nga ‘Ako mao’ ug unya masayran ninyo nga wala ako magbuhat sa kaugalingon kong pagbuot kondili nagsulti lamang ako sa gitudlo kanako sa Amahan.
43008029	Ug siya nga nagpadala kanako nag-uban kanako. Wala ako niya pasagdi nga mag-inusara kay nagbuhat man ako kanunay sa makapahimuot kaniya."
43008030	Daghan ang mituo kang Jesus human niya isulti kining mga butanga.
43008031	Busa miingon si Jesus sa mga nanuo kaniya, "Kon tumanon ninyo ang akong pagtulon-an, tinuod gayod nga kamo akong mga tinun-an.
43008032	Mahibalo kamo sa kamatuoran ug ang kamatuoran maghatag kaninyog kagawasan."
43008033	Sila mitubag, "Mga kaliwat kami ni Abraham ug wala pa gayod kami maulipon ni bisan kinsa. Busa unsa may buot mong ipasabot sa imong pag-ingon nga kami makabaton ug kagawasan?"
43008034	Si Jesus miingon kanila, "Sultihan ko kamo: ulipon sa sala ang tanan nga makasala.
43008035	Ang ulipon dili kanunay sakop sa panimalay apan ang anak kanunayng sakop sa panimalay.
43008036	Kon ang Anak maghatag kaninyog kagawasan, mahimo gayod kamo nga mga tawo nga gawasnon.
43008037	Nasayod ako nga mga kaliwat kamo ni Abraham. Apan nagtinguha kamo sa pagpatay kanako kay dili man kamo modawat sa akong pagtulon-an.
43008038	Nagsulti ako sa gipadayag kanako sa akong Amahan apan nagbuhat kamo sa gisulti kaninyo sa inyong amahan."
43008039	Sila mitubag kaniya, "Si Abraham ang among amahan." Apan si Jesus mitubag, "Kon tinuod pa nga mga anak kamo ni Abraham, buhaton unta ninyo ang iyang gibuhat.
43008040	Ang gibuhat ko lamang mao ang pagsulti kaninyo sa kamatuoran nga akong nadungog gikan sa Dios, apan nagtinguha kamo sa pagpatay kanako. Wala magbuhat ug sama niini si Abraham!
43008041	Nagbuhat kamo sa gibuhat sa inyong amahan." Sila mitubag, "Dili kami mga anak sa gawas. Usa ray among Amahan, ang Dios."
43008042	Si Jesus mitubag kanila, "Kon ang Dios mao pa ang inyong amahan, inyo unta akong higugmaon kay gikan man ako sa Dios ug karon ako ania dinhi. Wala ako moanhi sa kaugalingon kong pagbuot kondili gipadala niya ako.
43008043	Nganong dili man kamo makasabot sa akong gisulti? Ang hinungdan niini mao nga dili kamo buot modawat sa akong mensahe.
43008044	Mga anak kamo sa inyong amahan nga mao ang Yawa, ug buot kamo mosunod sa mga tinguha sa inyong amahan. Mamumuno siya sukad pa sa sinugdan. Wala gayod siya modapig sa kamatuoran kay wala man kaniya ang kamatuoran. Kon mamakak siya, natural lamang kana kaniya, kay bakakon man siya ug amahan sa tanang bakak.
43008045	Dili kamo motuo kanako kay nagsulti man ako sa kamatuoran.
43008046	Kinsa ba kaninyo ang makapamatuod nga nakasala ako? Kay nagsulti man ako sa kamatuoran, nganong dili man kamo motuo kanako?
43008047	Ang iya sa Dios mamati sa mga pulong sa Dios. Apan kay dili man kamo iya sa Dios, dili kamo mamati."
43008048	Ang mga Judio mitubag kang Jesus, "Dili ba husto ang among pag-ingon nga ikaw usa ka Samaryanhon ug giyawaan?"
43008049	Si Jesus mitubag, "Wala ako yawai! Gipasidunggan ko hinuon ang akong Amahan apan gipakaulawan ako ninyo.
43008050	Wala ako magtinguha ug dungog alang sa akong kaugalingon. Apan may nagtinguha niini alang kanako ug siya ang maghukom.
43008051	Sultihan ko kamo: ang magtuman sa akong gisulti dili gayod mamatay."
43008052	Ang mga Judio miingon kaniya, "Karon natino na gayod namo nga giyawaan ka! Si Abraham ug ang mga propeta nangamatay apan nag-ingon ka, ‘Ang magtuman sa akong gisulti dili gayod mamatay.’
43008053	Ayaw kamig ingna nga labaw ka pa kang Abraham? Namatay siya ingon man ang mga propeta! Si kinsa ka ba sa imong paghunahuna?"
43008054	Si Jesus mitubag, "Kon pasidunggan ko ang akong kaugalingon, walay bili ang akong dungog. Ang nagpasidungog kanako mao ang akong Amahan nga inyong giingon nga inyong Dios.
43008055	Wala gayod kamo makaila kaniya apan ako nakaila kaniya. Kon moingon ako nga wala ako makaila kaniya, mahimo akong bakakon sama kaninyo. Apan nakaila ako kaniya ug nagtuman sa iyang sugo.
43008056	Ang inyong amahan nga si Abraham nalipay nga makakita siya sa adlaw sa akong pag-anhi. Nakita niya kini ug nalipay siya."
43008057	Ang mga tawo miingon kaniya, "Wala pa gani kay 50 ka tuig unya nakita mo na si Abraham?"
43008058	Si Jesus mitubag, "Sultihan ko kamo: wala pa gani matawo si Abraham, ‘Ako mao na.’"
43008059	Ug namunit silag mga bato aron ilang batoon si Jesus apan mitago siya ug mibiya sa Templo.
43009001	Samtang naglakaw si Jesus nakita niya ang usa ka tawo nga buta sukad pa sa iyang pagkahimugso.
43009002	Ang iyang mga tinun-an nangutana kaniya, "Magtutudlo, kinsa may nakasala nga natawo man siyang buta? Siya ba o ang iyang mga ginikanan?"
43009003	Si Jesus mitubag, "Ang iyang pagkabuta dili tungod sa iyang mga sala o sa mga sala sa iyang mga ginikanan. Siya natawong buta aron ang gahom sa Dios ikapadayag diha kaniya.
43009004	Samtang adlaw pa, kinahanglan buhaton ta ang mga buhat sa nagpadala kanako kay moabot ang kagabhion ug wala nay makatrabaho.
43009005	Samtang ania pa ako sa kalibotan, ako ang kahayag sa kalibotan."
43009006	Human niyag sulti niini, si Jesus nangluwa sa yuta ug naghimog lapok ginamit ang laway. Unya gihidhiran niya sa lapok ang mata sa tawo
43009007	ug giingnan, "Lakaw, panghilam-os didto sa Linaw sa Siloam." (Kining ngalana nagkahulogan ug "Pinadala.") Busa milakaw ang tawo ug nanghilam-os ug unya mibalik siya nga makakita na.
43009008	Unya ang iyang mga silingan ug ang mga tawo nga nakakita kaniya nga nagpakilimos sa wala pa siya maayo, nangutana, "Dili ba mao kini ang tawo nga kaniadto kanunay nga naglingkod ug nagpakilimos?"
43009009	May miingon, "Mao kana siya," apan ang uban miingon, "Dili, pareho lamang silag hitsura." Busa ang tawo mitug-an, "Ako bitaw."
43009010	Sila nangutana kaniya, "Nganong makakita ka na man?"
43009011	Siya mitubag, "Ang tawo nga ginganlag Jesus naghimog lapok ug unya gihidhid niya kini sa akong mata ug giingnan ako, ‘Lakaw ngadto sa Siloam ug panghilam-os.’ Busa miadto ako ug nanghilam-os. Unya nakakita na ako."
43009012	Sila nangutana, "Hain na man siya?" "Wala ako masayod," siya mitubag.
43009013	Unya ilang gidala ngadto sa mga Pariseo ang tawo nga kaniadto buta.
43009014	Adlawng Igpapahulay kadto sa paghimo ni Jesus ug lapok ug sa pagpabuka niya sa mga mata sa buta.
43009015	Unya gipangutana pag-usab sa mga Pariseo ang tawo kon giunsa niya pagkakita. Ug siya miingon kanila, "Gibutangan niyag lapok ang akong mata ug unya nanghilam-os ako ug karon makakita na ako."
43009016	Pipila sa mga Pariseo miingon, "Ang nag-ayo kanimo dili gikan sa Dios kay wala man siya magtuman sa balaod mahitungod sa Adlawng Igpapahulay." Apan ang uban miingon, "Unsaon man sa usa ka makasasala pagbuhat sa mga milagro nga sama niini?" Ug nabahin sila.
43009017	Busa nangutana pag-usab kaniya ang mga Pariseo, "Nag-ingon ka nga giayo ka niya sa imong pagkabuta. Kon tinuod kini, unsa may imong ikasulti mahitungod kaniya?" Ang tawo mitubag, "Siya usa ka propeta."
43009018	Apan ang kadagkoan sa mga Judio wala motuo nga siya buta kaniadto hangtod nga gipatawag nila ang mga ginikanan sa tawo
43009019	ug gipangutana, "Inyo ba siyang anak? Buta ba siyang daan sa iyang pagkahimugso? Kon tinuod kini, nganong makakita na man siya karon?"
43009020	Ang iyang mga ginikanan mitubag, "Tinuod nga siya among anak ug tinuod usab nga natawo siyang buta.
43009021	Apan wala kami masayod nganong makakita na siya karon ug kinsa ang nag-ayo kaniya. Pangutan-a lang siya kay but-an na man siya ug makatubag na mahitungod sa iyang kaugalingon."
43009022	Gisulti kini sa iyang mga ginikanan tungod kay nahadlok man sila sa kadagkoan sa mga Judio nga nagkauyon nga kadtong moingon nga si Jesus mao ang Mesiyas dili na ilhon nga sakop sa sinagoga.
43009023	Kini ang hinungdan nga ang iyang mga ginikanan miingon, "But-an na man na siya; pangutan-a lang!"
43009024	Unya gitawag na usab nila ang tawo nga nahimugsong buta ug ilang giingnan, "Isulti ang matuod atubangan sa Dios. Nasayod kami nga ang tawo nga giingon mo nga nag-ayo kanimo makasasala."
43009025	Ang tawo mitubag, "Wala ako masayod kon makasasala ba siya o dili. Ang nasayran ko lamang mao nga buta ako kaniadto apan karon makakita na."
43009026	Sila nangutana, "Unsa may iyang gibuhat kanimo nga makakita ka na man?
43009027	Siya mitubag, "Gisultihan ko na kamo apan wala kamo motuo. Nganong buot man kamong mamati pag-usab? Buot ba usab kamo nga mahimong iyang mga tinun-an?"
43009028	Ug giinsulto siya sa mga Pariseo, "Ikaw ang tinun-an niadtong tawhana. Apan kami mga tinun-an ni Moises.
43009029	Nasayod kami nga ang Dios misulti kang Moises. Apan bahin niadtong tawhana, wala gani kami masayod kon taga diin siya!"
43009030	Ang tawo mitubag, "Kahibulongan! Kamo wala masayod kon taga diin siya apan giayo niya ako sa akong pagkabuta!
43009031	Nasayod kita nga ang Dios dili maminaw sa mga makasasala apan paminawon niya kadtong nagtahod kaniya ug nagtuman sa iyang gisugo kanila.
43009032	Sukad masukad wala pa gayod igdungog nga may nakaayo sa mata sa tawo nga nahimugsong buta.
43009033	Kon kining tawhana dili pa gikan sa Dios, wala gayod siyay mahimo."
43009034	Sila mitubag, "Natawo ka ug nagtubo diha sa sala ug karon magpalumaluma kag tudlo kanamo?" Ug gihinginlan nila siya gikan sa sinagoga.
43009035	Si Jesus nakabalita nga ang tawo nga iyang giayo gihinginlan nila gikan sa sinagoga. Unya nakit-an niya ang maong tawo ug giingnan, "Mituo ka ba sa Anak sa Tawo?"
43009036	"Sir, tug-ani ako kon kinsa siya aron motuo ako kaniya!" ang tawo mitubag.
43009037	Si Jesus miingon, "Nakakita na ikaw kaniya ug siya ang nakigsulti kanimo karon."
43009038	"Mituo ako, Ginoo!" ang tawo miingon ug miluhod siya sa atubangan ni Jesus.
43009039	Si Jesus miingon, "Mianhi ako niining kalibotana aron sa paghukom, aron nga ang mga buta makakita ug kadtong makakita mangabuta."
43009040	Pipila sa mga Pariseo nga didto uban kaniya nakadungog sa iyang pagsulti niini, ug sila nangutana kaniya, "Buta ba diay usab kami?"
43009041	Si Jesus mitubag, "Kon buta pa kamo, wala unta kamoy sala. Apan kay nag-ingon man kamo nga makakita kamo, sa ato pa, sad-an kamo."
43010001	Unya miingon si Jesus, "Sultihan ko kamo: ang tawo nga dili moagi sa pultahan inigsulod niya sa toril apan mokatkat hinuon sa laing bahin niini, kawatan ug tulisan.
43010002	Apan ang magbalantay sa mga karnero mosulod agi sa pultahan.
43010003	Ug ang pultahan ablihan sa tig-abli aron makasulod siya. Mamati ang mga karnero sa iyang tingog inigtawag niya sa ilang tagsatagsa ka ngalan ug mag-una siya kanila sa ilang paggula.
43010004	Kon atua na sila sa gawas, mag-una siya kanila ug ang mga karnero mosunod kaniya kay nakaila man sila sa iyang tingog.
43010005	Apan dili sila mosunod sa laing magbalantay. Managan hinuon sila kay wala man sila makaila sa iyang tingog."
43010006	Gisaysay ni Jesus kanila kining sambingaya apan wala sila makasabot sa iyang gisugilon kanila.
43010007	Busa miingon si Jesus pag-usab, "Sultihan ko kamo: ako ang pultahan sa mga karnero.
43010008	Ang tanan nga mianhi una kanako mga kawatan ug mga tulisan. Busa wala mamati kanila ang mga karnero.
43010009	Ako ang pultahan. Ang mosulod agi kanako maluwas. Makasulod-gawas siya ug makakaplag siyag masibsib.
43010010	Apan ang kawatan moanhi aron lamang pagpangawat, pagpatay ug paglaglag. Mianhi ako aron makabaton kamo ug kinabuhing madagayaon.
43010011	"Ako ang maayong magbalantay sa mga karnero. Ang maayong magbalantay andam sa pagpakamatay alang sa mga karnero.
43010012	Ang sinuholan modagan inigkakita niya sa lobo nga nagpaingon na kanila kay dili man siya tinuod nga magbalantay ug dili usab siya tag-iya sa mga karnero. Busa tukbon sa lobo ang mga karnero ug patibulaagon.
43010013	Ang sinuholan modagan ug dili magtagad sa mga karnero tungod kay sinuholan man lang siya.
43010014	-
43010015	Ako mao ang maayong magbalantay sa mga karnero. Nakaila ako sa akong mga karnero ug ang akong mga karnero nakaila kanako sama nga ang Amahan nakaila kanako ug ako nakaila sa Amahan. Ug ako andam sa pagpakamatay alang sa akong mga karnero.
43010016	Ako adunay ubang mga karnero nga wala mahisakop niining torila. Kinahanglan dad-on ko usab sila nganhi ug mamati sila sa akong tingog ug mahimo silang usa na lamang ka panon ubos sa usa ka magbalantay.
43010017	"Ang Amahan nahigugma kanako kay ako andam man pagtugyan sa akong kinabuhi aron madawat ko kini pagbalik.
43010018	Walay makahimo pagpatay kanako. Ang akong kinabuhi ihatag ko sa kaugalingon kong pagbuot. Mahimo ko ang paghalad sa akong kinabuhi ug mahimo ko usab ang pagbawi niini. Mao kini ang gisugo kanako sa akong Amahan."
43010019	Tungod niining mga pulonga, nagkasumpaki na usab ang mga tawo.
43010020	Daghan kanila miingon, "Giyawaan siya! Nabuang siya! Nganong mamati man kamo kaniya?"
43010021	Apan ang uban miingon, "Ang tawo nga giyawaan dili makasultig sama niini! Unsaon man sa usa ka yawa pag-ayo sa mga buta aron sila makakita?"
43010022	Ug miabot ang panahon sa pagsaulog sa Kasaulogan sa Paghalad didto sa Jerusalem. Tingtugnaw kadto
43010023	ug naglakawlakaw si Jesus sa Beranda ni Solomon didto sa Templo.
43010024	Mialirong ang mga tawo kaniya ug miingon, "Kanus-a mo man gayod kami sultihi sa klaro? Tug-ani kami sa walay lipodlipod kon ikaw ba gayod ang Mesiyas."
43010025	Si Jesus mitubag, "Gisultihan ko na kamo, apan wala kamo motuo kanako. Ang mga buhat nga akong gihimo sa ngalan sa akong Amahan mao ang akong saksi.
43010026	Apan dili kamo motuo tungod kay dili man kamo akong mga karnero.
43010027	Ang akong mga karnero mamati sa akong tingog. Nakaila ako kanila ug sila nagsunod kanako.
43010028	Naghatag ako kanila sa kinabuhing dayon ug dili na gayod sila mangamatay ug walay makaagaw kanila gikan kanako.
43010029	Ang akong Amahan nga maoy naghatag kanila ngari kanako labaw sa tanan, ug walay makaagaw kanila gikan sa Amahan.
43010030	Ako ug ang Amahan usa ra."
43010031	Unya ang mga tawo mipunit na usab ug mga bato aron pagbato kaniya.
43010032	Si Jesus miingon kanila, "Gipakita ko kaninyo ang daghang maayong buhat nga gisugo kanako sa Amahan. Hain man niini ang hinungdan nga inyo man akong batoon?"
43010033	Ang mga tawo mitubag, "Dili ka namo batoon tungod sa bisan unsang buhat nga maayo kondili tungod sa imong pagpasipala sa Dios! Tawo ka lang apan nagpaka-Dios ka!"
43010034	Si Jesus mitubag, "Nasulat sa inyong kaugalingong Balaod nga ang Dios miingon, ‘Mga dios kamo.’
43010035	Kon sila nga gihatagan sa Dios sa iyang mensahe gitawag sa Dios nga mga dios ug ang kasulatan dili man gayod masayop,
43010036	nganong moingon man kamo nga ako nga gipili sa Amahan ug gipadala nganhi sa kalibotan nagpasipala sa Dios sa akong pag-ingon nga ako mao ang Anak sa Dios?
43010037	Busa ayaw kamo pagtuo kanako kon wala ako magbuhat sa mga buhat sa akong Amahan.
43010038	Apan kon nagbuhat ako niining mga butanga, tuohi ninyo ang akong mga buhat bisag dili kamo motuo kanako, aron mahibalo kamo nga ang Amahan ania kanako ug ako anaa sa Amahan."
43010039	Ug dakpon na usab unta nila si Jesus, apan miikyas siya.
43010040	Si Jesus mibalik pagtabok sa Suba sa Jordan, sa dapit diin namunyag si Juan, ug nagpabilin siya didto.
43010041	Daghan ang mga tawo nga miadto kaniya. Sila miingon, "Si Juan wala magbuhat ug mga milagro apan ang tanan nga iyang gisulti mahitungod niining tawhana tinuod gayod."
43010042	Ug didto daghan ang mga tawo nga mituo kang Jesus.
43011001	May usa ka tawo nga nasakit. Ginganlan siyag Lazaro nga taga-Betania, ang lungsod sa iyang mga igsoon nga si Maria ug si Marta. (
43011002	Mao kini ang Maria nga mibubo ug pahumot sa tiil sa Ginoo ug gipahiran kini sa iyang buhok. Si Lazaro iyang igsoon.)
43011003	Busa ang magsoon nga si Maria ug si Marta nagpadalag balita kang Jesus nga nasakit si Lazaro, ang suod niyang higala.
43011004	Sa pagkabalita ni Jesus niini, miingon siya, "Dili siya mamatay niining sakita. Nahitabo kini aron kapasidunggan ang Dios ug pinaagi niini kapasidunggan usab ang Anak sa Dios."
43011005	Gimahal ni Jesus ang magsoon nga si Marta, Maria ug Lazaro.
43011006	Sa pagkabalita niya nga nasakit si Lazaro, nagpabilin usa siyag duha pa ka adlaw niadtong dapita.
43011007	Unya miingon siya sa mga tinun-an, "Mamalik kita sa Judea."
43011008	Ang mga tinun-an mitubag, "Magtutudlo, dili pa dugay nga ang mga tawo nagtinguha pagbato kanimo. Nganong mobalik ka man didto?"
43011009	Si Jesus miingon, "May 12 ka takna ang usa ka adlaw, dili ba? Busa ang tawo nga maglakaw sa adlawng dako dili madagma kay hayag man. Apan kon maglakaw siya sa gabii, madagma siya kay ngitngit man."
43011011	Gisulti kini ni Jesus ug midugang pa gayod siya pag-ingon, "Ang atong higala nga si Lazaro natulog apan moadto ako aron pagpukaw kaniya."
43011012	Ang mga tinun-an mitubag, "Kon natulog lamang siya, Ginoo, mamaayo siya."
43011013	Ang buot ipasabot ni Jesus mao nga si Lazaro namatay na apan abi nila ug si Jesus naghisgot ug natural lang nga pagkatulog.
43011014	Busa gisultihan sila ni Jesus sa walay lipodlipod, "Patay na si Lazaro
43011015	apan tungod kaninyo nalipay ako nga wala ako didto uban kaniya aron motuo kamo. Adtoon ta siya."
43011016	Si Tomas nga ginganlag "ang Kaluha" miingon sa iyang isigkatinun-an, "Manguyog kitang tanan sa Magtutudlo aron mohatag usab sa atong kinabuhi uban kaniya."
43011017	Sa pag-abot ni Jesus, nasayran niya nga si Lazaro upat na ka adlaw didto sa sulod sa lubnganan.d
43011018	Ang Betania mga tulo ka kilometro lamang gikan sa Jerusalem
43011019	ug daghan ang mga Judio nga miduaw kang Marta ug kang Maria aron pagduyog sa ilang kaguol tungod sa kamatayon sa ilang igsoon.
43011020	Sa pagkabalita ni Marta nga miabot si Jesus, migula siya aron sa pagsugat kaniya apan si Maria nagpabilin sa balay.
43011021	Si Marta miingon kang Jesus, "Kon dinhi ka pa lamang, Ginoo, dili unta mamatay ang akong igsoon!
43011022	Hinuon, nasayod ako nga bisan karon mohatag ang Dios kanimo bisag unsay imong pangayoon."
43011023	Si Jesus miingon kaniya, "Mabanhaw ang imong igsoon."
43011024	Siya mitubag, "Nahibalo ako nga mabanhaw siya sa kataposang adlaw."
43011025	Ug si Jesus miingon kaniya, "Ako mao ang pagkabanhaw ug ang kinabuhi. Ang nagtuo kanako, bisan tuod mamatay, mabuhi.
43011026	Ug ang tanan nga buhi ug nagtuo kanako dili gayod mamatay. Mituo ka ba niini?"
43011027	Ug siya mitubag, "Oo, Ginoo, mituo ako nga ikaw ang Mesiyas, ang Anak sa Dios nga gisaad nga moanhi sa kalibotan."
43011028	Human kini isulti ni Marta, mibalik siya ug gitawag sa tago ang iyang igsoon nga si Maria ug giingnan, "Ania ang Magtutudlo ug nangita siya kanimo."
43011029	Sa pagkadungog ni Maria niini, mitindog dayon siya ug midali paggula aron pagtagbo kang Jesus.
43011030	Si Jesus wala pa moabot sa lungsod niining higayona. Didto pa siya sa dapit diin siya tagboa ni Marta.
43011031	Ang mga tawo nga didto sa balay uban kang Maria aron pagduyog sa iyang kaguol misunod kaniya sa pagkakita nila nga mitindog siya ug midali paggula. Abi nila ug moadto siya sa lubong aron paghilak didto.
43011032	Miabot si Maria sa dapit diin didto si Jesus. Sa pagkakita niya kang Jesus, mihapa siya sa tiilan ni Jesus ug miingon, "Ginoo, kon dinhi ka pa lamang, dili unta mamatay ang akong igsoon!"
43011033	Sa pagkakita ni Jesus nga naghilak si Maria ingon man ang mga tawo nga mikuyog kaniya, natandog siya pag-ayo ug nanghupaw siya.
43011034	"Hain mang lubnganan ninyo siya gibutang?" nangutana siya kanila. "Dali ngari ug tan-awa, Ginoo," mitubag sila.
43011035	Ug mihilak si Jesus.
43011036	Tungod niini ang mga tawo miingon, "Tan-awa, pagkadako gayod sa iyang paghigugma kang Lazaro!"
43011037	Apan ang uban miingon, "Dili ba giayo man niya ang buta? Nganong wala man siya makapugong sa kamatayon ni Lazaro?"
43011038	Natandog na usab ang pagbati ni Jesus ug miadto siya sa lubnganan. Usa kini ka langub ug ang pultahan niini gialihag bato.
43011039	"Kuhaa ninyo ang bato!" misugo si Jesus. Si Marta, ang igsoon sa namatay, miingon, "Ginoo, baho na siya karon kay upat na man siya ka adlaw sulod sa lubnganan!"
43011040	Si Jesus miingon kaniya, "Wala ko ba ikaw sultihi nga kon motuo ka makita mo ang himaya sa Dios?"
43011041	Ug ilang gikuha ang bato. Unya mihangad si Jesus ug miingon, "Amahan, nagpasalamat ako kanimo nga namati ka kanako.
43011042	Nasayod ako nga kanunay kang mamati kanako. Apan nagsulti ako niini tungod niining mga tawo nga ania dinhi, aron sila motuo nga ikaw maoy nagpadala kanako."
43011043	Ug human niya isulti kini, misinggit siya, "Lazaro, gula ngari!"
43011044	Ug migula ang namatay nga binugkosan ug mga bendahi ang iyang mga kamot ug tiil ug ang iyang nawong pinutos ug panapton. "Badbari ninyo siya ug palakta," giingnan sila ni Jesus.
43011045	Daghan sa mga tawo nga miduaw kang Maria ug nakakita sa gibuhat ni Jesus ang mituo kaniya.
43011046	Apan ang uban kanila miadto sa mga Pariseo ug misugilon sa gibuhat ni Jesus.
43011047	Busa ang mga Pariseo ug ang mga kadagkoan sa mga pari mitawag ug tigom sa Labawng Hukmanan ug miingon, "Unsa may atong buhaton nga kining tawhana naghimo mag daghang milagro?
43011048	Kon pasagdan ta siya, ang tanan motuo kaniya. Unya manganhi ang kadagkoang Romanhon ug gun-obon nila ang Templo ug ang tibuok nasod!"
43011049	Usa kanila nga ginganlag Caifas, ang Pangulong Pari niadtong tuiga, miingon, "Way hibangkaagan!
43011050	Wala ba kamo mahibalo nga mas maayo alang kaninyo nga usa ra ka tawo ang mamatay alang sa katawhan kay sa malaglag ang tibuok nasod?"
43011051	Gisulti niya kini dili sa iyang kaugalingong kabubut-on kondili, ingon nga Pangulong Pari niadtong tuiga, nagtagna siya nga si Jesus kinahanglan mamatay alang sa mga Judio
43011052	ug dili lamang alang kanila, kondili aron pagtigom ug paghiusa sa nagkatibulaag nga mga anak sa Dios.
43011053	Sukad niadtong adlawa, ang kadagkoan sa mga Judio naglaraw sa pagpatay kang Jesus.
43011054	Tungod niini si Jesus wala na magpasayasaya paglakaw didto sa Judea. Miadto hinuon siya sa usa ka dapit nga duol sa kamingawan, sa usa ka lungsod nga ginganlag Efraim, diin nagpabilin siya uban sa iyang mga tinun-an.
43011055	Ang Kasaulogan sa Pagsaylo duol na ug daghan ang nanungas ngadto sa Jerusalem gikan sa kalungsoran aron pagtuman sa seremonyas sa pagpanghinlo sa dili pa moabot ang kasaulogan.
43011056	Nangita sila kang Jesus ug samtang nagkapundok sila didto sa Templo, nagpangutan-anay sila, "Unsa may inyong hunahuna? Motambong kaha siya sa kasaulogan?
43011057	Ang mga kadagkoan sa mga pari ug ang mga Pariseo nagsugo nga kon may masayod hain si Jesus, kinahanglan itaho niya kini aron madakop nila siya.
43012001	Unom ka adlaw sa wala pa ang Kasaulogan sa Pagsaylo, miadto si Jesus sa Betania diin magpuyo si Lazaro nga gibanhaw niya.
43012002	Naghikay silag panihapon alang kaniya ug si Marta maoy nagsilbi, samtang si Lazaro usa sa mga mitambong sa kan-anan uban kang Jesus.
43012003	Unya si Maria mikuhag pahumot nga may gidaghanon nga mga tunga sa litro. Mahal kaayo kini ug hinimo gikan sa lunsayng nardo. Gibubo niya kini sa tiil ni Jesus ug unya gipahiran sa iyang buhok. Ang tibuok balay nalukop sa kahumot sa pahumot.
43012004	Unya usa sa mga tinun-an ni Jesus nga si Judas Iscariote, ang magbudhi kaniya, miingon,
43012005	"Nganong wala man hinuon ibaligya kining maong pahumot ug 300 ka denario aron ang halin ihatag ngadto sa mga kabos?"
43012006	Gisulti niya kini dili tungod kay naluoy siya sa mga kabos kondili tungod kay kawatan siya. Siya man gud maoy gipiyalan sa puntil nga sudlanan sa kuwarta ug nabatasan niya ang pagpangawkaw niini.
43012007	Apan si Jesus miingon, "Pasagdi siya ug ayawg idili kaniya ang pagtagana niini alang sa adlaw sa paglubong kanako.
43012008	Ang mga kabos kanunay ninyong ikauban apan ako dili kanunayng uban kaninyo."
43012009	Sa laing bahin, usa ka dakong pundok sa mga tawo ang nakabalita nga si Jesus didto sa Betania. Busa nangadto sila didto dili lamang tungod kang Jesus kondili aron pagtan-aw kang Lazaro nga gibanhaw ni Jesus.
43012010	Tungod niini ang mga kadagkoan sa mga pari naglaraw sa pagpatay usab kang Lazaro
43012011	kay tungod kaniya daghan sa mga Judio ang namiya ug mituo kang Jesus.
43012012	Sa pagkasunod adlaw, ang bagang panon sa mga tawo nga mitambong sa Kasaulogan sa Pagsaylo nakadungog nga taliabot si Jesus sa Jerusalem.
43012013	Busa nanguha silag mga palwa sa palmera ug nanggula aron pagsugat kaniya ug naninggit, "Dalaygon ang Dios! Bulahan siya nga mianhi sa ngalan sa Ginoo! Panalanginan sa Dios ang Hari sa Israel!"
43012014	Si Jesus mikuha ug nating asno ug mikabayo niini, sumala sa giingon sa kasulatan:
43012015	"Ayaw kahadlok, siyudad sa Sion! Ania ang imong Hari, nagkabayo sa usa ka nating asno."
43012016	Ang iyang mga tinun-an wala makasabot niini niadtong higayona. Apan sa dihang gibayaw na si Jesus ngadto sa himaya, nahinumdom sila nga ang kasulatan naghisgot niini mahitungod kaniya ug nga kini gibuhat ngadto kaniya.
43012017	Mitaho sa nahitabo ang mga tawo nga uban ni Jesus sa dihang gipagula niya si Lazaro sa lubnganan ug gibanhaw.
43012018	Gisugat siya sa mga tawo kay nakadungog man sila nga gibuhat niya kining dakong milagro.
43012019	Busa nag-ingnanay ang mga Pariseo, "Nakita na ninyo, wala gayod kitay mahimo! Tan-awa, ang tanan misunod kaniya!"
43012020	May pipila ka mga Grego ang miuban sa mga nanungas ngadto sa Jerusalem sa panahon sa kasaulogan aron pagsimba.
43012021	Miduol sila kang Felipe nga taga-Betsaida sa Galilea ug miingon, "Sir, buot kaming makigkita kang Jesus."
43012022	Busa miadto si Felipe ug misugilon kang Andres ug silang duha nangadto kang Jesus ug ilang gipahibalo siya.
43012023	Si Jesus mitubag kanila, "Ang takna miabot na nga ang Anak sa Tawo pasidunggan pag-ayo.
43012024	Sultihan ko kamo: ang usa ka lugas sa trigo magpabilin nga usa ra gayod ka lugas gawas kon kini ipugas sa yuta ug mamatay. Kon kini mamatay, mamunga kinig daghan.
43012025	Ang magmahal sa iyang kaugalingong kinabuhi mawad-an hinuon niini. Apan ang dili mahinugon sa iyang kinabuhi niining kalibotana, magpatunhay niini alang sa kinabuhing dayon.
43012026	Ang buot mag-alagad kanako kinahanglan mosunod kanako aron kon hain ako, atua usab ang akong sulugoon. Ang akong Amahan magpasidungog kaniya nga mag-alagad kanako.
43012027	"Nabalaka ako ug unsa may akong isulti? Moingon ba ako, ‘Amahan, ayaw ipadangat kanako kining taknaa’? Dili, kay ang hinungdan sa akong pag-anhi mao ang pagdawat niining takna sa pag-antos.
43012028	Amahan, pasidunggi ang imong ngalan!" Unya may tingog gikan sa langit nga nag-ingon: "Gipasidunggan ko na kini ug pasidunggan ko kini pag-usab."
43012029	Ang mga tawo nga nagtindog didto nakadungog sa tingog ug miingon sila, "Midalugdog man!" Ang uban miingon, "May anghel nga misulti kaniya!"
43012030	Apan si Jesus miingon kanila, "Kining tingoga gipadungog dili alang kanako kondili alang kaninyo.
43012031	Karon mao ang panahon nga hukman ang kalibotan. Karon palagputon ang nagmando niining kalibotana.
43012032	Ug kon iisa na ako gikan sa yuta, kabigon ko ang tanang tawo ngari kanako." (
43012033	Sa pagsulti niya niini, iyang gipasabot ang matang sa kamatayon nga modangat kaniya.)
43012034	Ang mga tawo mitubag, "Ang atong Balaod nag-ingon nga dili mamatay ang Mesiyas busa nganong miingon ka man nga ang Anak sa Tawo kinahanglan iisa? Kinsa man diay kining Anak sa Tawo?"
43012035	Si Jesus mitubag, "Ang kahayag mag-uban kaninyo sa mubo na lang nga panahon. Busa lakaw kamo samtang uban pa kaninyo ang kahayag aron dili kamo maabtan sa kangitngit kay ang naglakaw diha sa kangitngit wala mahibalo asa siya padulong.
43012036	Busa tuohi ninyo ang kahayag samtang anaa pa kini kaninyo aron mahimo kamong katawhan sa kahayag." Human kini isulti ni Jesus, milakaw siya ug mitago.
43012037	Bisan tuod nabuhat niya kining tanang mga milagro sa ilang atubangan, wala sila motuo kaniya
43012038	aron matuman ang gisulti ni propeta Isaias: "Ginoo, kinsay mituo sa mensahe nga among gisangyaw? Ug kinsa bay gipakitaan sa Ginoo sa iyang gahom?"
43012039	Wala sila makatuo niini tungod kay, sama sa gisulti usab ni Isaias,
43012040	"Gibutaan sila sa Dios ug gitakpan ang ilang salabotan, aron ang ilang mga mata dili makakita, ug ang ilang mga salabotan dili makasabot, ug dili sila moari kanako aron akong ayohon, nag-ingon ang Dios."
43012041	Gisulti kini ni Isaias kay nakita man niya ang himaya ni Jesus ug nagsulti mahitungod kaniya.
43012042	Bisan pa niini, daghang kadagkoan sa mga Judio mituo kang Jesus, apan tungod sa mga Pariseo wala sila magpaila niini aron dili sila palagputon gikan sa sinagoga.
43012043	Gipalabi nila nga daygon sila sa mga tawo kay sa daygon sila sa Dios.
43012044	Unya si Jesus misultig kusog, "Ang nagtuo kanako wala magtuo kanako lamang kondili kaniya usab nga nagpadala kanako.
43012045	Ang nakakita kanako nakakita usab kaniya nga nagpadala kanako.
43012046	Mianhi ako ingon nga kahayag sa kalibotan aron ang tanan nga nagtuo kanako dili magpabilin sa kangitngit.
43012047	Ang mamati sa akong mensahe ug dili magtuman niini dili ko hukman. Mianhi ako dili aron pagsilot sa kalibotan kondili aron pagluwas niini.
43012048	Adunay mosilot niadtong magsalikway kanako ug dili modawat sa akong mensahe. Ang pulong nga akong gisulti mao unya ang maghukom kaniya sa kataposang adlaw!
43012049	Matuman gayod kini kay wala man ako magsulti sa akong kaugalingong kabubut-on. Ang Amahan nga nagpadala kanako maoy nagsugo kanako kon unsay akong isulti.
43012050	Ug nasayod ako nga ang iyang sugo naghatag ug kinabuhing dayon. Busa ang akong gisulti mao ang gipasulti kanako sa Amahan."
43013001	Bisperas kadto sa Kasaulogan sa Pagsaylo. Nasayod si Jesus nga miabot na ang panahon sa iyang pagbiya niining kalibotana ug pag-adto sa Amahan. Kanunay niyang gihigugma kadtong mga iya nga ania sa kalibotan ug gihigugma niya sila hangtod sa kataposan.
43013002	Nanihapon si Jesus ug ang iyang mga tinun-an. Niadtong taknaa gitisok na sa Yawa ngadto sa hunahuna ni Judas nga anak ni Simon Iscariote, ang pagbudhi kang Jesus.
43013003	Nasayod si Jesus nga gitugyan kaniya sa Amahan ang tanang gahom ug nga siya gikan sa Dios ug moadto sa Dios.
43013004	Busa mitindog si Jesus, gihukas niya ang iyang sapaw ug nagbakos siyag tualya.
43013005	Unya naghuwad siyag tubig sa planggana ug gihugasan niya ang mga tiil sa mga tinun-an ug gipahiran sa tualya nga iyang gibakos.
43013006	Miduol siya kang Simon Pedro ug si Pedro miingon kaniya, "Ginoo, hugasan mo ba diay ang akong tiil?"
43013007	Si Jesus mitubag, "Dili ka pa karon makasabot sa akong gibuhat apan makasabot ka ra unya."
43013008	Si Pedro miingon, "Dili gayod ako magpahugas nimo sa akong mga tiil!" Apan si Jesus mitubag, "Kon dili ko hugasan ang imong mga tiil, wala kay labot kanako!"
43013009	Si Simon Pedro mitubag, "Kon mao kana, Ginoo, dili kay ang mga tiil ko lamang ang hugasi kondili hasta usab ang akong ulo ug mga kamot!"
43013010	Apan si Jesus miingon, "Ang nakaligo hinlo na ug dili kinahanglan nga manghugas pa, gawas sa iyang mga tiil. Kamong tanan hinlo na, gawas sa usa kaninyo."
43013011	Nasayod nang daan si Jesus kinsa ang magbudhi kaniya, busa miingon siya, "Kamong tanan hinlo na, gawas sa usa kaninyo."
43013012	Human niya kahugasi ang ilang mga tiil, gisul-ob pag-usab ni Jesus ang iyang sapaw ug mibalik siya sa iyang dapit sa lamesa. Unya nangutana siya, "Nakasabot ba kamo sa akong gibuhat kaninyo?
43013013	Kamo nagtawag kanakog Magtutudlo ug Ginoo ug husto kana kay mao man kana ako.
43013014	Kon ako nga inyong Ginoo ug Magtutudlo naghugas sa inyong mga tiil, kinahanglan nga maghinugasay usab kamo sa inyong mga tiil.
43013015	Naghatag ako kaninyog panig-ingnan aron inyong buhaton ang gibuhat ko kaninyo.
43013016	Sultihan ko kamo: walay ulipon nga labaw sa iyang agalon ug walay sinugo nga labaw sa nagsugo kaniya.
43013017	Karon nga nasayod na kamo sa maong kamatuoran, bulahan kamo kon inyo kining buhaton!"
43013018	"Wala ako magsulti mahitungod kaninyong tanan. Nakaila ako sa akong gipili apan kinahanglan matuman ang kasulatan nga nag-ingon, ‘Ang tawo nga nakigsalo kanako sa pagkaon nahimo nga akong kaaway.’
43013019	Gisultihan ko kamo niini sa wala pa kini mahitabo aron inigkahitabo na niini, motuo kamo nga ‘Ako mao’.
43013020	Sultihan ko kamo: ang modawat kang bisan kinsa nga akong ipadala, modawat usab kanako. Ug ang modawat kanako, modawat usab sa nagpadala kanako."
43013021	Human kini isulti ni Jesus, nasubo siya pag-ayo ug miingon sa walay lipodlipod, "Sultihan ko kamo nga ang usa kaninyo magbudhi kanako."
43013022	Nagtinan-away ang mga tinun-an ug nahibulong pag-ayo kon kinsa ang iyang gipasabot.
43013023	Usa sa mga tinun-an nga gimahal ni Jesus naglingkod tupad kaniya.
43013024	Si Simon Pedro misinyas kaniya ug miingon, "Pangutan-a si Jesus kon kinsa ang iyang gipasabot."
43013025	Busa ang maong tinun-an misampig pag-ayo kang Jesus ug nangutana, "Kinsa man siya, Ginoo?"
43013026	"Siya mao kadtong hatagan ko niining tipik sa pan human ko kini ikatuslob," mitubag si Jesus. Busa mikuha siyag pan ug gituslob niya kini ug gihatag kang Judas nga anak ni Simon Iscariote.
43013027	Sa pagdawat ni Judas sa pan, si Satanas misulod kaniya. Miingon kaniya si Jesus, "Buhata dayon ang buot mong buhaton!"
43013028	Walay usa niadtong didto sa kan-anan nga nakasabot nganong gisulti kadto ni Jesus ngadto kang Judas.
43013029	Ug kay si Judas man ang nagkupot sa puntil sa kuwarta, pipila sa mga tinun-an naghunahuna nga gipalakaw siya ni Jesus aron pagpalit sa ilang gikinahanglan alang sa kasaulogan o kaha may ipahatag si Jesus ngadto sa mga kabos.
43013030	Gidawat ni Judas ang pan ug midali siya paggula. Gabii kadto.
43013031	Sa nakalakaw na si Judas, miingon si Jesus, "Karon ang Anak sa Tawo gipasidunggan ug ang Dios gipasidunggan pinaagi kaniya.
43013032	Ug kon ang Dios gipasidunggan pinaagi sa Anak sa Tawo, ang Anak sa Tawo pasidunggan sa Dios pinaagi sa iyang kaugalingong himaya ug kini iyang buhaton dayon.
43013033	Mga anak, dili na ako magdugay uban kaninyo. Mangita kamo kanako apan sultihan ko kamo karon sa akong gisulti sa mga kadagkoan sa mga Judio, ‘Dili kamo makaadto sa akong adtoan.’
43013034	Maghatag ako kaninyog bag-ong sugo: paghigugmaay kamo. Ingon nga ako nahigugma kaninyo, paghigugmaay usab kamo.
43013035	Kon maghigugmaay kamo, mahibalo ang tanan nga kamo akong mga tinun-an."
43013036	Si Simon Pedro nangutana kaniya, "Ginoo, asa ka man moadto?" Si Jesus mitubag, "Dili ka pa karon makaadto sa akong adtoan, apan makaadto ka ra unya."
43013037	Si Pedro nangutana, "Ginoo, nganong dili man ako makauban kanimo karon? Andam ako pagpakamatay alang kanimo!"
43013038	Si Jesus mitubag, "Andam ka ba gayod pagpakamatay alang kanako? Sultihan ko ikaw: sa dili pa motuktugaok ang manok, ilimod mo na ako sa makatulo."
43014001	Ug miingon kanila si Jesus, "Ayaw kamog kaguol. Salig kamo sa Dios ug salig usab kanako.
43014002	Sa balay sa akong Amahan adunay daghang mga lawak ug moadto ako aron pag-andam ug dapit alang kaninyo. Kon dili pa kini tinuod, dili ko unta kamo sultihan niini.
43014003	Ug kon atua na ako didto ug makaandam nag dapit alang kaninyo, mobalik ako ug kuhaon ko kamo aron bisag asa ako, atua usab kamo.
43014004	Nahibalo kamo sa dalan paingon sa dapit nga akong adtoan."
43014005	Apan si Tomas miingon kaniya, "Ginoo, wala kami mahibalo kon asa ka paingon busa unsaon man namo pagkatultol sa dalan?"
43014006	Si Jesus mitubag, "Ako ang dalan, ang kamatuoran ug ang kinabuhi. Walay makaadto sa Amahan kon dili moagi kanako.
43014007	Karon nga nakaila na kamo kanako, makaila usab kamo sa akong Amahan. Ug sukad karon nakaila na kamo kaniya ug nakakita kaniya."
43014008	Si Felipe miingon kaniya, "Ginoo, ipakita kanamo ang Amahan ug igo na kana kanamo."
43014009	Si Jesus mitubag, "Dugay na akong nakig-uban kaninyong tanan unya wala ka pa gihapon makaila kanako, Felipe? Ang nakakita kanako nakakita usab sa Amahan. Busa nganong nag-ingon ka man, ‘Ipakita kanamo ang Amahan?’
43014010	Wala ka ba motuo, Felipe, nga ako anaa sa Amahan ug ang Amahan ania kanako? Wala maggikan kanako ang mga pulong nga gisulti ko kaninyo. Ang Amahan nga ania kanako nagbuhat sa iyang kaugalingong buluhaton.
43014011	Tuohi ninyo nga ako anaa sa Amahan ug nga ang Amahan ania kanako. Kon dili kamo motuo sa akong gisulti, panuo kamo kanako tungod niining maong mga buhat.
43014012	Ang tinuod mao kini: ang motuo kanako magbuhat sa akong mga buhat ug magbuhat siyag labaw pa niini kay moadto man ako sa Amahan.
43014013	Ug buhaton ko bisan unsa ang inyong pangayoon sa akong ngalan aron himayaon ang Amahan pinaagi sa Anak.
43014014	Kon mangayo kamo bisag unsa sa akong ngalan, buhaton ko kini.
43014015	"Kon nahigugma kamo kanako, tumana ninyo ang akong mga sugo.
43014016	Mangayo ako sa Amahan ug hatagan kamo niyag laing Magtatabang aron makig-uban kaninyo hangtod sa kahangtoran.
43014017	Siya mao ang Espiritu sa kamatuoran. Ang kalibotan dili makahimo pagdawat kaniya kay dili man kini makakita o makaila kaniya. Apan kamo nakaila kaniya kay nag-uban siya ug nagpuyo diha kaninyo.
43014018	"Dili ko kamo biyaan nga daw mga ilong tuwapos. Mobalik ako kaninyo.
43014019	Sa dili madugay ang kalibotan dili na makakita kanako apan kamo makakita kanako. Ug kay ako buhi man, mabuhi usab kamo.
43014020	Inig-abot niadtong adlawa, mahibalo kamo nga ako anaa sa Amahan ug kamo ania kanako, sama nga ako anaa usab kaninyo.
43014021	"Ang modawat sa akong mga sugo ug magtuman niini mao ang nahigugma kanako. Ang akong Amahan mahigugma kaniya nga nahigugma kanako ug ako usab mahigugma kaniya ug magpaila sa akong kaugalingon ngadto kaniya."
43014022	Si Judas (dili si Judas Iscariote) miingon, "Ginoo, unsa mang pagkabutanga nga kanamo mo man ipaila ang imong kaugalingon ug dili man hinuon ngadto sa katawhan?"
43014023	Si Jesus mitubag, "Ang nahigugma kanako magtuman sa akong gisugo. Higugmaon siya sa akong Amahan ug ang akong Amahan ug ako moanha ug magpuyo diha kaniya.
43014024	Ang wala mahigugma kanako dili motuman sa akong gisugo. Ang mensahe nga inyong nadungog dili akoa kondili iya sa Amahan nga nagpadala kanako.
43014025	"Gisultihan ko kamo niini samtang ako uban pa kaninyo.
43014026	Siya nga inyong ikauban nga mao ang Espiritu Santo nga ipadala sa Amahan sa akong ngalan, magtudlo ug magpahinumdom kaninyo sa tanan nga akong gisulti kaninyo.
43014027	"Ang kalinaw ibilin ko kaninyo. Ang akong kalinaw nga dili sama sa ikahatag sa kalibotan ihatag ko kaninyo. Ayaw kamog kabalaka ug ayaw kahadlok.
43014028	Gisultihan ko na kamo nga mobiya ako apan mobalik ako. Kon gihigugma ninyo ako, malipay kamo nga moadto ako sa Amahan kay siya labaw man kanako.
43014029	Gisultihan ko kamo niini karon sa wala pa kini mahitabo aron inigkahitabo niini, motuo kamo.
43014030	Dili na ako makigsulti kaninyog dugay kay taliabot ang nagmando niining kalibotana. Wala siyay gahom nga makabuntog kanako.
43014031	Apan kinahanglan nga mahibalo ang kalibotan nga nahigugma ako sa Amahan. Busa gibuhat ko ang tanan nga iyang gisugo kanako. "Tana, manglakaw na kita.
43015001	"Ako ang matuod nga punoan sa paras, ug ang akong Amahan mao ang tig-atiman.
43015002	Putlon niya ang tanan kong sanga nga dili mamunga ug pul-ongan niya ang tanang sanga nga mamunga aron kini mahinlo ug mamungag daghan.
43015003	Nahinlo na kamo pinaagi sa mga pulong nga akong gisulti kaninyo.
43015004	Pabilin kamo kanako ug ako magpabilin kaninyo. Dili kamo makabunga gawas kon magpabilin kamo kanako, sama nga ang usa ka sanga dili makabunga gawas kon magpabilin kini sa punoan.
43015005	"Ako ang punoan sa paras ug kamo ang mga sanga. Ang magpabilin kanako ug ako diha kaniya, mamungag daghan. Kay kon wala ako, wala kamoy mahimo.
43015006	Ang dili magpabilin kanako mahisama sa usa ka sanga nga ilabay ug malaya. Pamuniton kini ug itambog sa kalayo aron masunog.
43015007	Kon magpabilin kamo kanako ug ang akong mga pulong magpabilin kaninyo, makapangayo kamog bisan unsa ug madawat ninyo kini.
43015008	Sa inyong pagpamungag daghan kapasidunggan ang akong Amahan ug sa ingon niini kamo mahimong akong mga tinun-an.
43015009	Nahigugma ako kaninyo ingon nga ang Amahan nahigugma kanako. Pabilin kamo sa akong gugma.
43015010	Kon tumanon ninyo ang akong mga sugo magpabilin kamo sa akong gugma sama nga ako nagtuman sa mga sugo sa akong Amahan ug nagpabilin sa iyang gugma.
43015011	"Gisultihan ko kamo niini aron mabatonan ninyo ang akong kalipay ug mahingpit ang inyong kalipay.
43015012	Kini mao ang akong sugo: paghigugmaay kamo sama nga ako nahigugma kaninyo.
43015013	Ang labing dakong gugma nga ikahatag sa usa ka tawo ngadto sa iyang mga higala mao ang paghatag sa kaugalingon niyang kinabuhi alang kanila.
43015014	Kamo akong mga higala kon buhaton ninyo ang gisugo ko kaninyo.
43015015	Dili ko na kamo tawgon nga mga sulugoon kay ang sulugoon wala mahibalo sa gibuhat sa iyang agalon. Hinuon, tawgon ko kamo nga akong mga higala kay gisultihan ko man kamo sa tanan nga nadungog ko gikan sa akong Amahan.
43015016	Dili kamo ang nagpili kanako. Ako ang nagpili ug nagtudlo kaninyo aron kamo manglakaw ug mamunga ug bunga nga molungtad. Busa ihatag kaninyo sa Amahan bisag unsay inyong pangayoon kaniya pinaagi sa akong ngalan.
43015017	Kini mao ang isugo ko kaninyo: paghigugmaay kamo.
43015018	"Kon nasilag kaninyo ang kalibotan, hinumdomi nga akoy unang gikasilagan niini.
43015019	Kon kamo iya pa sa kalibotan, higugmaon unta kamo sa kalibotan ingon nga iya sa kalibotan. Apan gipili ko kamo gikan niining kalibotana ug kamo dili na iya sa kalibotan. Busa nasilag kaninyo ang kalibotan.
43015020	Hinumdomi ang akong giingon kaninyo: ‘Walay ulipon nga labaw sa iyang agalon.’ Kon gilutos nila ako, lutoson usab kamo nila; kon tumanon nila ang akong gisulti, tumanon usab nila ang inyong isulti.
43015021	Apan kining tanan buhaton nila kaninyo tungod kanako kay wala man sila makaila kaniya nga nagpadala kanako.
43015022	Dili unta sila makasala kon wala pa ako moanhi ug mosulti kanila. Apan karon dili na sila makaingon nga wala silay sala.
43015023	Ang nasilag kanako nasilag usab sa akong Amahan.
43015024	Dili unta sila makasala kon wala ko pa buhata ang mga milagro diha kanila nga sukad masukad wala pa gayoy nakahimo. Apan karon nakakita sila sa akong nabuhat ug nasilag sila kanako ug sa akong Amahan.
43015025	Hinuon, kinahanglan nga mahitabo kini aron matuman ang nasulat sa ilang Balaod nga nag-ingon, ‘Gikasilagan nila ako bisag walay hinungdan.’
43015026	"Moanhi ang Magtatabang nga mao ang Espiritu nga nagpadayag sa kamatuoran nga gikan sa Amahan. Ipadala ko siya gikan sa Amahan ug magsaksi siya mahitungod kanako.
43015027	Ug magsaksi usab kamo mahitungod kanako kay kamo uban man kanako sukad pa sa sinugdan.
43016001	"Gisulti ko kini kaninyo aron dili kamo mawad-an sa inyong pagtuo.
43016002	Hinginlan kamo nila gikan sa mga sinagoga ug moabot ang panahon nga ang magpatay kaninyo magtuo nga nagbuhat siya sa kabubut-on sa Dios.
43016003	Kini ilang buhaton kaninyo kay wala man sila makaila sa Amahan ug kanako.
43016004	Apan gisultihan ko kamo niini aron nga inigbuhat nila niini, inyong mahinumdoman ang gisulti ko kaninyo. "Wala ko kamo sultihi niining mga butanga sa sinugdan, kay ako uban pa man kaninyo.
43016005	Ug karon nga moadto na ako sa nagpadala kanako wala hinuoy usa kaninyo nga nangutana kanako kon asa ako paingon.
43016006	Apan karon nga gisultihan ko na kamo, nasubo kamo.
43016007	Apan ang tinuod mao nga mas makaayo kaninyo nga biyaan ko kamo kay kon dili, dili moanhi kaninyo ang Magtatabang. Apan kon mobiya ako, ipadala ko siya kaninyo.
43016008	Unya inig-abot niya, iyang pailhon ang mga tawo sa kalibotan mahitungod sa ilang sala ug sa pagkamatarong ug sa silot.
43016009	Pailhon sila sa ilang sala kay wala man sila motuo kanako.
43016010	Ug pailhon sila unsay matarong kay moadto man ako sa Amahan ug dili na kamo makakita kanako.
43016011	Ug pailhon sila sa silot kay ang nagmando niining kalibotana gisilotan na man.
43016012	"Daghan pa unta kaayo akog isulti kaninyo apan karon dili pa kamo makatugkad niini.
43016013	Apan inig-abot sa Espiritu sa kamatuoran, tultolan kamo niya sa tibuok kamatuoran. Dili siya magsulti sa iyang kaugalingong pagbuot kondili sultihan kamo niya sa iyang nadungog ingon man sa mga butang umaabot.
43016014	Himayaon niya ako kay ang ania kanako iya mang dawaton ug isulti kaninyo.
43016015	Ang tanan nga iya sa Amahan, akoa. Busa miingon ako nga dawaton sa Espiritu ang akong ihatag kaniya ug isugilon niya kini kaninyo.
43016016	"Sa dili madugay dili na ako ninyo makita apan tapos sa mubong panahon makita na usab ako ninyo."
43016017	Pipila sa iyang mga tinun-an nangutana sa ilang mga kauban, "Unsa bay kahulogan niining iyang giingon kanato nga sa dili madugay dili na kita makakita kaniya apan tapos sa mubong panahon makita na usab nato siya? Ug unsa man usab ang iyang buot ipasabot sa iyang pag-ingon nga moadto siya sa iyang Amahan?
43016018	Unsa may kahulogan niining iyang giingon ‘sa dili madugay’?" nangutana sila. "Dili nato masabtan ang iyang gisulti!"
43016019	Si Jesus nahibalo nga buot silang mangutana kaniya busa miingon siya kanila, "Miingon ako, ‘Sa dili madugay dili na ako ninyo makita apan tapos sa mubong panahon makita na usab ako ninyo.’ Kini ba ang inyong gikalibgan?
43016020	Sultihan ko kamo: maghilak kamo ug magminatay apan malipay ang kalibotan. Maguol kamo apan mahimong kalipay ang inyong kaguol.
43016021	Kon ang usa ka babaye hapit na manganak, maguol siya kay miabot na man ang takna sa iyang pag-antos. Apan inigkatawo sa bata malimot siya sa iyang pag-antos kay malipay man siya nga natawo ang usa ka bata.
43016022	Mao usab kini ang mahitabo kaninyo. Karon naguol kamo apan makigkita ra ako kaninyo pag-usab ug malipay unya kamo pag-ayo—kalipay nga walay makaagaw gikan kaninyo.
43016023	"Inig-abot niadtong adlawa dili kamo mangayo kanako bisag unsa. Sultihan ko kamo: ang Amahan mohatag kaninyo bisag unsay inyong pangayoon kaniya pinaagi sa akong ngalan.
43016024	Hangtod karon wala pa kamo mangayo ug bisag unsa pinaagi sa akong ngalan. Pangayo ug kamo hatagan aron mahingpit ang inyong kalipay.
43016025	"Gisulti ko kini kaninyo pinaagig mga sambingay. Apan moabot ang panahon nga dili na ako mogamit ug mga sambingay kondili mosulti ako kaninyo mahitungod sa Amahan pinaagi sa yanong mga pulong.
43016026	Inig-abot niadtong adlawa mangayo kamo kaniya pinaagi sa akong ngalan ug ako dili moingon nga ako maoy mangayo alang kaninyo
43016027	kay ang Amahan mismo nahigugma man kaninyo. Nahigugma siya kaninyo kay nahigugma man kamo kanako ug mituo nga ako gikan sa Dios.
43016028	Tinuod nga ako gikan sa Amahan ug mianhi sa kalibotan. Ug karon mobiya ako sa kalibotan ug mobalik sa Amahan."
43016029	Unya ang iyang mga tinun-an miingon kaniya, "Karon yano na gayod ang imong pagsulti ug dili na pinaagig mga sambingay.
43016030	Nahibalo na kami karon nga nasayod ka sa tanang butang ug wala ka magkinahanglan nga aduna pay mangutana kanimo. Busa mituo kami nga ikaw gikan gayod sa Dios."
43016031	Si Jesus mitubag kanila, "Karon, mituo na ba kamo?
43016032	Ang panahon moabot ug karon mao na, nga magkatibulaag kamong tanan. Mamauli kamo sa inyo ug inyo akong biyaan. Apan dili ako mag-inusara kay ang Amahan nag-uban man kanako.
43016033	Gisulti ko kini kaninyo aron makabaton kamog kalinaw pinaagi sa inyong pagkahiusa kanako. Paantoson kamo sa kalibotan apan ayaw kahadlok kay nabuntog ko na ang kalibotan!"
43017001	Human makasulti si Jesus niini, mihangad siya sa langit ug miingon, "Amahan, miabot na ang takna. Ipadayag ang himaya sa imong Anak aron ipadayag sa Anak ang imong himaya
43017002	kay gihatagan mo siyag katungod ibabaw sa tanang tawo aron hatagan niyag kinabuhing dayon ang tanan nga imong gitugyan kaniya.
43017003	Ug kini mao ang kinabuhing dayon: nga ang mga tawo moila kanimo nga mao ang bugtong matuod nga Dios ug kang Jesu-Cristo nga imong gipadala.
43017004	Gipadayag ko ang imong himaya dinhi sa kalibotan. Gihuman ko ang imong gipabuhat kanako.
43017005	Karon, Amahan, pasidunggi ako diha sa imong presensya pinaagi sa dungog nga akong gihuptan uban kanimo sa wala pa buhata ang kalibotan.
43017006	"Gipaila ko ikaw sa mga tawo nga imong gihatag kanako gikan sa kalibotan. Imo sila ug gitugyan mo sila kanako. Gituman nila ang imong pulong
43017007	ug karon nahibalo sila nga ang tanan nga gihatag mo kanako naggikan kanimo.
43017008	Gihatag ko kanila ang mensahe nga imong gitugyan kanako ug kini gidawat nila. Nasayod sila nga tinuod nga ako gikan kanimo ug mituo sila nga ikaw ang nagpadala kanako.
43017009	"Nag-ampo ako alang kanila. Wala ako mag-ampo alang sa kalibotan kondili alang sa mga tawo nga imong gitugyan kanako kay imo man sila.
43017010	Ang tanang tawo nga ako, imo. Ug silang tanan nga imo, ako. Ug ang akong himaya gipadayag diha kanila.
43017011	Ug karon moanha ako kanimo. Dili na ako magdugay dinhi sa kalibotan apan sila magpabilin dinhi. Balaang Amahan, bantayi sila diha sa gahom sa imong ngalan—ang ngalan nga imong gihatag kanako, aron sila mausa ingon nga ikaw ug ako usa lamang!
43017012	Samtang ako uban pa kanila, gibantayan ko sila pinaagi sa gahom sa imong ngalan, ang ngalan nga imong gihatag kanako. Gibantayan ko sila ug walay usa kanila nga nawala gawas niadtong tawo nga gikatakda nga mawala gayod aron matuman ang kasulatan.
43017013	Ug karon moanha ako kanimo. Ug gisulti ko kining mga butanga dinhi sa kalibotan aron malipay sila sa hingpit duyog kanako.
43017014	Gihatag ko kanila ang imong pulong busa gikasilagan sila sa kalibotan kay dili man sila iya sa kalibotan sama nga ako dili iya sa kalibotan.
43017015	Wala ako maghangyo kanimo nga kuhaon mo sila gikan sa kalibotan kondili nga bantayan mo hinuon sila batok sa Yawa.
43017016	Sama nga ako dili iya sa kalibotan, dili usab sila iya sa kalibotan.
43017017	Balaana sila diha sa kamatuoran; ang imong pulong kamatuoran.
43017018	Gipadala ko sila sa kalibotan sama nga ako imong gipadala nganhi sa kalibotan.
43017019	Ug tungod kanila gitugyan ko ang akong kaugalingon nganha kanimo aron maimo usab sila.
43017020	"Nag-ampo ako dili lamang alang kanila kondili alang usab niadtong motuo kanako tungod sa ilang mensahe.
43017021	Nag-ampo ako nga mausa unta sila. Amahan, mausa unta sila dinhi kanato sama nga ikaw ania kanako ug ako anaa kanimo aron motuo ang kalibotan nga ikaw maoy nagpadala kanako.
43017022	Gihatagan ko sila sa samang himaya nga imong gihatag kanako aron sila mausa sa hingpit ingon nga ikaw ug ako usa ra.
43017023	Ako anaa kanila ug ikaw ania kanako aron sila mausa ug sa ingon masayod ang kalibotan nga ikaw nagpadala kanako ug nga nahigugma ka kanila sama nga ikaw nahigugma kanako.
43017024	"Amahan, gihatag mo sila kanako ug buot ko nga bisan asa ako atua usab sila aron makakita sila sa akong himaya, ang himaya nga imong gihatag kanako, kay nahigugma ka man kanako bisan sa wala pa buhata ang kalibotan.
43017025	Amahan nga matarong, ang kalibotan wala makaila kanimo apan ako nakaila kanimo ug kini sila nasayod nga ikaw ang nagpadala kanako.
43017026	Gipaila ko ikaw kanila ug kini akong padayonon pagbuhat aron mabatonan nila ang imong gugma alang kanako ug magpuyo usab ako diha kanila."
43018001	Human si Jesus makapamulong niini, mitabok siya sa sapa sa Kidron kuyog sa iyang mga tinun-an. Niadtong dapita may usa ka tanaman ug misulod niini si Jesus ug ang iyang mga tinun-an.
43018002	Si Judas, ang nagbudhi kaniya, nakatultol niining dapita kay si Jesus ug ang iyang mga tinun-an mag-adtoan man didto.
43018003	Busa miadto si Judas sa tanaman kuyog ang usa ka panon sa mga Romanhong sundalo. Mikuyog usab ang pipila ka guwardiya sa Templo nga gipadala sa mga kadagkoan sa mga pari ug sa mga Pariseo. Sangkap silag mga hinagiban, mga parol ug mga sulo.
43018004	Si Jesus nga nasayod sa tanan nga mahitabo kaniya, mitagbo kanila ug miingon, "Kinsay inyong gipangita?"
43018005	Sila mitubag, "Si Jesus nga taga-Nazaret." "Ako," siya miingon. Si Judas, ang nagbudhi kaniya, nagbarog didto uban kanila.
43018006	Sa pag-ingon ni Jesus kanila, "Ako," miatras sila ug nangatumba.
43018007	Ug gipangutana sila pag-usab ni Jesus, "Kinsay inyong gipangita?" "Si Jesus nga taga-Nazaret," sila mitubag.
43018008	"Giingnan ko na kamo nga ako si Jesus. Kon ako ang inyong gipangita, ayaw ninyog hilabti kining uban," miingon siya.
43018009	Gisulti niya kini aron matuman ang iyang giingon, "Amahan, walay usa kanila nga nawala niadtong tanan nga imong gihatag kanako."
43018010	Unya si Simon Pedro nga may espada, milanit niini ug gitigbas niya ang ulipon sa Pangulong Pari, ug naputol ang tuong dalunggan sa ulipon. Malco ang ngalan sa ulipon.
43018011	Miingon si Jesus kang Pedro, "Isakob ang imong espada! Nagtuo ka ba nga dili ko imnon ang kupa sa pag-antos nga gihatag kanako sa akong Amahan?"
43018012	Unya gidakop si Jesus ug gigapos sa mga Romanhong sundalo ug sa ilang kapitan ug sa mga guwardiyang Judio.
43018013	Gidala nila si Jesus una ngadto kang Annas, ang ugangan nga lalaki ni Caifas. Si Caifas mao ang Pangulong Pari niadtong tuiga.
43018014	Si Caifas mao ang nagtambag sa mga Judio nga mas maayo nga usa ra ka tawo ang mamatay alang sa tanang tawo.
43018015	Si Simon Pedro ug laing usa ka tinun-an misunod kang Jesus. Ang maong tinun-an kaila sa Pangulong Pari busa mikuyog siya kang Jesus ngadto sa hawanan nga diha sa tugkaran sa balay sa Pangulong Pari.
43018016	Nagpabilin si Pedro didto sa gawas duol sa ganghaan. Mibalik paggula ang laing tinun-an nga kaila sa Pangulong Pari ug misulti sa babaye nga nagbantay sa ganghaan ug unya gidala niya si Pedro ngadto sa sulod.
43018017	Ang babaye nga nagbantay sa ganghaan miingon kang Pedro, "Dili ba usa ka man sa mga tinun-an nianang tawhana?" "Dili, oy!" mitubag si Pedro.
43018018	Tugnaw kadtong panahona, busa ang mga sulugoon ug mga guwardiya naghaling ug kalayo ginamit ang oling ug nagdangdang sila nga nagbarog libot niini. Si Pedro mibarog uban kanila aron mainitan usab siya.
43018019	Unya gipangutana si Jesus sa Pangulong Pari mahitungod sa iyang mga tinun-an ug sa iyang pagtulon-an.
43018020	Si Jesus mitubag, "Nagsulti ako sa dayag ngadto sa tanan. Ang tanan kong pagpanudlo gibuhat ko sulod sa mga sinagoga ug sa Templo. Wala akoy gisulti sa tago.
43018021	Busa nganong nangutana ka pa man kanako? Maoy pangutan-a ang mga tawong nakadungog kanako kay nasayod sila sa akong gisulti."
43018022	Sa pagsulti ni Jesus niini, gisagpa siya sa usa sa mga guwardiya ug giingnan, "Nganong nakaako ka pagsultig ingon niini sa Pangulong Pari?"
43018023	Si Jesus mitubag kaniya, "Kon may sayop man ako sa akong gisulti, ipahayag kini sa tanan nga ania dinhi. Apan kon husto ako, nganong gisagpa mo man ako?"
43018024	Unya, ginapos gihapon, gipadala siya ni Annas ngadto kang Caifas nga Pangulong Pari.
43018025	Sa laing bahin nagtindog gihapon si Pedro duol sa kalayo. Busa ang uban miingon kaniya, "Dili ba usa ka man sa mga tinun-an nianang tawhana?" Apan milimod si Pedro, "Dili oy!"
43018026	Unya usa sa mga ulipon sa Pangulong Pari nga paryenti sa tawo nga giputlan ni Pedro ug dalunggan nangutana, "Dili ba ikaw man kadtong akong nakit-an uban kaniya didto sa tanaman?"
43018027	Ug si Pedro miingon na usab, "Dili!" Ug dihadiha may mituktugaok nga manok.
43018028	Unya gikan sa balay ni Caifas, ilang gidala si Jesus ngadto sa palasyo sa gobernador. Sayo kadto sa buntag. Ang mga Judio wala mosulod sa palasyo kay dili sila buot molapas sa balaod sa ilang tinuohan bahin sa pagpanghinlo aron makakaon sila sa panihapon sa Kasaulogan sa Pagsaylo.
43018029	Busa migula si Pilato ug nangutana kanila, "Unsa may inyong sumbong batok niining tawhana?"
43018030	Sila mitubag, "Dili unta namo siya dad-on nganhi kanimo kon wala pa siya makasala."
43018031	Ug si Pilato miingon kanila, "Dad-a ninyo siya ug hukmi sumala sa inyong balaod." Ang mga Judio mitubag, "Wala itugot kanamo ang pagpatayg tawo."
43018032	Nahitabo kini aron matuman ang gisulti ni Jesus sa iyang paghisgot unsang paagiha siya mamatay.
43018033	Unya mibalik si Pilato pagsulod sa palasyo ug gitawag niya si Jesus ug gipangutana, "Ikaw ba ang hari sa mga Judio?"
43018034	Si Jesus mitubag, "Imo ba kining kaugalingong pangutana o gisultihan ka ba hinuon sa uban mahitungod kanako?"
43018035	Si Pilato mitubag, "Judio ba gud ako? Ang imong kaugalingong katawhan ug ang mga kadagkoan sa mga pari ang nagtugyan kanimo ngari kanako. Unsa bay imong nabuhat?"
43018036	Si Jesus mitubag, "Ang akong gingharian dili iya niining kalibotana. Kon ang akong gingharian iya pa niining kalibotana, ang akong mga sakop makig-away unta aron dili ako ikatugyan ngadto sa mga Judio. Apan ang akong gingharian dili iya niining kalibotana!"
43018037	Tungod niini nangutana si Pilato kaniya, "Hari ka ba diay?" Si Jesus mitubag, "Nag-ingon ka nga hari ako. Tungod niini ako natawo ug mianhi sa kalibotan alang sa usa lamang ka tuyo nga mao ang pagsaksi sa kamatuoran. Ang anaa sa kamatuoran mamati kanako."
43018038	"Kay unsa bay kamatuoran?" nangutana si Pilato kaniya. Unya mibalik paggula si Pilato ug giingnan ang mga Judio, "Wala akoy nakaplagang katarongan aron silotan siya.
43018039	Apan sumala sa inyong nabatasan, buhian ko ang usa ka binilanggo nga inyong pangayoon sa panahon sa Kasaulogan sa Pagsaylo. Gusto ba kamo nga buhian ko ang hari sa mga Judio?"
43018040	Sila misinggit pagtubag, "Dili siya! Si Barabas maoy among gusto!" Si Barabas usa ka tulisan.
43019001	Unya gikuha ni Pilato si Jesus ug iyang gipalatos.
43019002	Ang mga sundalo naghimog purongpurong sa mga sangang tunokon ug gipahaom nila kini sa ulo ni Jesus. Gisul-oban usab nila siya ug bisti nga dagtom-pula,
43019003	ug nanuol sila kaniya ug miingon, "Mabuhi ang Hari sa mga Judio!" Ug gisagpa nila siya.
43019004	Unya migula na usab si Pilato ug miingon sa mga tawo, "Karon, dad-on ko siya nganhi kaninyo aron mahibalo kamo nga wala akoy nakaplagang katarongan aron silotan siya."
43019005	Busa migula si Jesus nga nagsul-ob sa purongpurong nga tunokon ug sa bisti nga dagtom-pula. Unya miingon si Pilato kanila, "Ania siya!"
43019006	Sa pagkakita sa kadagkoan sa mga pari ug sa mga guwardiya kaniya, naninggit sila, "Ilansang siya sa krus! Ilansang siya!" Si Pilato miingon kanila, "Kon mao kana, kuhaa siya ug ilansang sa krus. Wala akoy nakaplagang katarongan nga silotan ko siya."
43019007	Ang mga Judio mitubag, "Aduna kami balaod nga nagsugo nga angay siyang patyon, kay siya nagpaka-Anak sa Dios."
43019008	Sa pagkadungog ni Pilato niini, misamot siyag kahadlok.
43019009	Busa mibalik siya pagsulod sa palasyo ug nangutana kang Jesus, "Taga diin ka ba gayod?" Apan si Jesus wala motubag kaniya.
43019010	Busa si Pilato miingon kaniya, "Dili ka ba motubag kanako? Wala ka ba mahibalo nga ako may gahom sa pagbuhi kanimo ug sa pagpalansang kanimo sa krus?"
43019011	Si Jesus mitubag, "Wala ka untay gahom kanako kon wala pa kini ihatag kanimo sa Dios. Busa ang tawo nga nagtugyan kanako nganha kanimo mas sad-an pa kay kanimo."
43019012	Sa pagkadungog ni Pilato niini, naninguha siya sa pagbuhi kaniya. Apan ang mga Judio naninggit, "Kon buhian mo siya nagpasabot kana nga dili ka higala sa Emperador. Kay bisan kinsay magpakahari kaaway sa Emperador!"
43019013	Sa pagkadungog ni Pilato niini, gidala niya si Jesus sa gawas ug milingkod siya sa lingkoranan sa maghuhukom didto sa dapit nga ginganlag "Ang Plataporma nga Bato." (Sa Hebreo ang ngalan niini "Gabata.")
43019014	Hapit na kadto maudto sa bisperas sa Kasaulogan sa Pagsaylo. Unya si Pilato miingon sa mga Judio, "Ania ang inyong hari!"
43019015	Apan sila naninggit sa pagtubag, "Patya siya! Patya! Ilansang siya sa krus!" Si Pilato nangutana kanila, "Gusto ba ninyong ipalansang ko sa krus ang inyong hari?" Ang kadagkoan sa mga pari mitubag, "Wala kami hari gawas sa Emperador!"
43019016	Tungod niini gitugyan ni Pilato si Jesus ngadto kanila aron ilansang sa krus. Busa ilang gidala si Jesus.
43019017	Migula siya nga nagpas-an sa krus ug miabot sa dapit nga ginganlag "Dapit sa Kalabera." (Sa Hebreo ginganlan kinig "Golgota.")
43019018	Ug didto gilansang nila siya sa krus. May duha usab ka tawo nga gilansang nila sa krus diha sa isigkakilid ni Jesus.
43019019	Nagsulat si Pilato ug pahibalo ug gipabutang niya kini sa krus ni Jesus. Ang iyang gisulat mao kini: "Jesus nga taga-Nazaret, ang Hari sa mga Judio."
43019020	Daghan ang mga Judio nga nakabasa niini kay ang dapit diin gilansang si Jesus dili man layo sa siyudad. Ang pahibalo gisulat sa Hebreo, sa Latin ug sa Grego.
43019021	Ang mga kadagkoan sa mga pari miingon kang Pilato, "Ayaw isulat nga hari siya sa mga Judio kondili nga miingon siya, ‘Ako ang Hari sa mga Judio.’"
43019022	Apan si Pilato mitubag, "Ang nasulat ko, dili ko na ilisan."
43019023	Tapos si Jesus ikalansang sa mga sundalo didto sa krus, gikuha nila ang iyang sapot ug gibahin sa upat, usa ka bahin sa matag sundalo. Gikuha usab nila ang bisti nga taas nga walay tinahian.
43019024	Ang mga sundalo nag-ingnanay, "Dili nato kini gision. Magripa hinuon kita kon kinsay makapanag-iya niini." Nahitabo kini aron matuman ang bahin sa kasulatan nga nag-ingon: "Gibahinbahin nila ang akong sapot, ug giripahan nila ang akong bisti." Busa gibuhat kini sa mga sundalo.
43019025	Duol sa krus ni Jesus nagbarog ang iyang inahan ug ang igsoon sa iyang inahan, si Maria nga asawa ni Cleofas ug si Maria Magdalena.
43019026	Sa pagkakita ni Jesus sa iyang inahan ug sa tinun-an nga iyang gimahal nga nagbarog didto, miingon siya sa iyang inahan, "Babaye, siya ang imong anak."
43019027	Unya miingon siya sa tinun-an, "Siya ang imong inahan." Sukad niadto gidala sa tinun-an si Maria aron didto na mopuyo sa iyang balay.
43019028	Human niini, si Jesus nga nasayod nga ang tanan natuman na ug aron pagtuman sa kasulatan, miingon, "Giuhaw ako."
43019029	Didto may usa ka panaksan nga puno sa suka ug gitunlob nila ang espongha sa suka ug gibutang sa usa ka sanga sa isopo ug giisa nila kini ngadto sa iyang baba.
43019030	Human makatilaw si Jesus sa suka, miingon siya, "Natapos na!" Unya miduko siya ug namatay.
43019031	Ang kadagkoan sa mga Judio mihangyo kang Pilato nga balion nila ang mga bitiis sa mga tawo nga gilansang sa krus ug unya kuhaon sila. Gihimo nila kini kay adlaw man kadto sa Pagpangandam, ug dili sila buot nga magpabilin ang mga lawas didto sa krus sa Adlawng Igpapahulay kay ang umaabot nga Adlawng Igpapahulay balaan man kaayo.
43019032	Busa nangadto ang mga sundalo ug ilang gipamali ang mga bitiis sa duha ka tawo nga gilansang sa krus uban kang Jesus.
43019033	Apan sa pagduol na nila kang Jesus, nakita nila nga patay na siya busa wala nila balia ang iyang mga bitiis.
43019034	Apan ginamit ang iyang bangkaw, giduslak sa usa sa mga sundalo ang kilid ni Jesus ug dihadiha mibuhagay ang dugo ug tubig.
43019035	Ang tawo nga nakakita niining hitaboa nagpamatuod niini aron motuo usab kamo. Tinuod ug kasaligan ang iyang gisulti ug nahibalo siya nga nagsulti siya sa tinuod.
43019036	Gihimo kini aron matuman ang bahin sa kasulatan nga nag-ingon, "Walay bukog niya nga balion."
43019037	Ug may lain pa gayong bahin sa kasulatan nga nag-ingon, "Ang mga tawo motan-aw kaniya nga ilang giduslak."
43019038	Human niini, si Jose nga taga-Arimatea mihangyo kang Pilato nga kuhaon niya ang lawas ni Jesus. Si Jose usa ka sumusunod ni Jesus apan sa tago lamang kay nahadlok man siya sa mga kadagkoan sa mga Judio. Gitugotan siya ni Pilato busa miadto si Jose ug gikuha niya ang lawas ni Jesus.
43019039	Ug si Nicodemo, ang nakigkita kang Jesus usa niana ka gabii, mikuyog kaniya dala ang sinagol nga herba nga mira ug sabila nga ang gidaghanon mokabat ug mga 50 ka kilo.
43019040	Unya gikuha nilang duha ang lawas ni Jesus ug ilang giputos ug panapton nga lino uban sa mga herba kay mao man kini ang nabatasan sa mga Judio sa pag-andam sa minatay alang sa paglubong.
43019041	May usa ka tanaman didto sa dapit diin gilansang si Jesus ug sa maong tanaman may usa ka lubnganan nga wala pa gayod kalubngi.
43019042	Ug kay adlaw man kadto sa Pagpangandam ug duol ra man ang lubnganan, ilang gipahimutang ang patayng lawas ni Jesus didto.
43020001	Sayo sa buntag sa unang adlaw sa semana samtang ngitngit pa, si Maria Magdalena miadto sa lubnganan ug nakita niya nga ang bato naligid na gikan sa baba sa lubnganan.
43020002	Midagan siya ug miadto kang Simon Pedro ug sa tinun-an nga gimahal ni Jesus ug giingnan niya sila, "Gikuha nila sa lubnganan ang Ginoo ug wala kami mahibalo kon hain nila ibutang siya!"
43020003	Unya si Pedro ug ang laing tinun-an nangadto sa lubnganan.
43020004	Nagdagan silang duha apan ang maong tinun-an mas kusog nga midagan kay kang Pedro ug nahiuna pag-abot sa lubnganan.
43020005	Milili siya sa lubnganan ug iyang nakita ang panapton nga lino apan wala siya mosulod.
43020006	Miabot si Simon Pedro sunod kaniya ug midiritso ngadto sa sulod sa lubnganan. Ug nakita niya didto ang panapton nga lino
43020007	ug ang panapton nga giputos sa ulo ni Jesus. Wala kini mahitipon sa panapton nga lino kondili linukot lang gihapon diha sa iyang nahimutangan.
43020008	Unya kadtong tinun-an nga nahiuna pag-abot sa lubnganan misulod usab ug nakakita siya ug mituo.
43020009	Wala gihapon sila makasabot sa bahin sa kasulatan nga nag-ingon nga mabanhaw siya.
43020010	Unya namauli ang mga tinun-an.
43020011	Apan si Maria nagtindog nga naghilak didto sa gawas sa lubnganan. Unya miyuko siya aron paglili sa lubnganan
43020012	ug nakita niya didto ang duha ka anghel nga nagbistig puti ug naglingkod sa dapit nga nahimutangan sa lawas ni Jesus. Ang usa didto dapit sa ulohan ug ang usa dapit sa tiilan.
43020013	"Babaye, nganong naghilak ka man?" sila nangutana kaniya. Si Maria mitubag, "Ila man gud nga gikuha ang akong Ginoo ug wala ako mahibalo kon hain nila ibutang siya!"
43020014	Sa pagkahuman niyag sulti niini, milingi siya ug iyang nakita si Jesus nga nagbarog didto apan wala siya makaila nga si Jesus diay kadto.
43020015	"Babaye, nganong naghilak ka man?" nangutana si Jesus kaniya. "Kinsa man ang imong gipangita?" Nagtuo si Maria nga siya mao ang hardinero, busa miingon siya kaniya, "Kon ikaw maoy nagkuha kaniya, tug-ani ako kon hain mo siya ibutang kay kuhaon ko siya."
43020016	Si Jesus miingon kaniya, "Maria!" Ug si Maria miatubang kang Jesus ug miingon sa Hebreo, "Rabboni!" (nga sa ato pa, "Magtutudlo.")
43020017	Unya giingnan siya ni Jesus, "Ayaw akog hikapa kay wala pa ako makabalik sa Amahan. Adtoa hinuon ang akong kaigsoonan ug suginli sila nga moadto ako sa akong Amahan ug inyong Amahan, sa akong Dios ug inyong Dios."
43020018	Busa gisuginlan ni Maria Magdalena ang mga tinun-an nga nakakita siya sa Ginoo ug gisaysay niya kanila ang gisulti ni Jesus kaniya.
43020019	Sa pagkakilomkilom na niadtong adlawa nga maoy unang adlaw sa semana nagtigom ang mga tinun-an ug gitrangkahan nila ang pultahan kay nahadlok man sila sa kadagkoan sa mga Judio. Unya mitungha si Jesus sa taliwala nila ug miingon, "Mainyo ang kalinaw."
43020020	Human siya makasulti niini, iyang gipakita kanila ang iyang mga kamot ug ang iyang kilid. Nalipay pag-ayo ang mga tinun-an sa ilang pagkakita sa Ginoo.
43020021	Unya si Jesus miingon kanila pag-usab, "Mainyo ang kalinaw. Ingon nga gipadala ako sa Amahan, ako usab nagpadala kaninyo."
43020022	Gisulti niya kini ug unya gihuypan niya sila ug giingnan, "Dawata ninyo ang Espiritu Santo.
43020023	Kon pasayloon ninyo ang mga sala sa mga tawo, gipasaylo kini. Kon dili ninyo pasayloon ang ilang mga sala, dili usab kini pasayloon."
43020024	Si Tomas nga ginganlag Kaluha, usa sa 12 ka tinun-an, wala mahiuban kanila sa pag-anha ni Jesus.
43020025	Busa gisuginlan siya sa ubang mga tinun-an, "Nakita namo ang Ginoo!" Si Tomas miingon kanila, "Gawas kon makita ko ug ikabutang ang akong tudlo sa inagian sa mga lansang diha sa iyang kamot ug mahikap ko ang samad sa iyang kilid, dili ako motuo."
43020026	Human molabay ang usa ka semana, nagtigom na usab ang mga tinun-an sulod sa lawak ug uban na kanila si Tomas. Gitrangkahan ang mga pultahan apan mitungha si Jesus ug mitindog sa taliwala nila ug miingon, "Mainyo ang kalinaw."
43020027	Unya miingon siya kang Tomas, "Tan-awa ang akong kamot ug hikapa kini. Hikapa usab ang samad sa akong kilid. Tuo ug ayaw na pagduhaduha!"
43020028	Si Tomas miingon kaniya, "Ginoo ko ug Dios ko!"
43020029	Unya miingon si Jesus kaniya, "Mituo ka ba tungod kay nakakita ka kanako? Bulahan kadtong motuo bisan wala makakita kanako!"
43020030	Ug daghan pang mga milagro nga gibuhat ni Jesus sinaksihan sa iyang mga tinun-an nga wala nasulat niining basahona.
43020031	Apan gisulat kini aron kamo motuo nga si Jesus mao ang Mesiyas, ang Anak sa Dios, ug pinaagi sa maong pagtuo makabaton kamo ug kinabuhi diha sa iyang ngalan.
43021001	Human niini, nagpakita na usab si Jesus sa iyang mga tinun-an didto sa Lanaw sa Tiberias. Ang iyang pagpakita ingon niini:
43021002	nagkatigom sila si Simon Pedro, si Tomas nga ginganlag Kaluha, si Natanael nga taga-Cana sa Galilea, ang mga anak ni Sebedeo ug ang duha ka laing tinun-an.
43021003	Miingon kanila si Simon Pedro, "Managat ako." Sila miingon, "Mouban kami." Busa nangadto sila ug nanakay sa sakayan. Apan wala gayod silay nakuha tibuok gabii.
43021004	Sa pagsubang na sa adlaw, nagtindog si Jesus didto sa lapyahan apan wala makaila ang mga tinun-an nga si Jesus diay kadto.
43021005	Unya miingon siya kanila, "Mga anak, nakakuha ba kamo?" Sila mitubag, "Wala gayod."
43021006	Siya miingon kanila, "Itaktak ang inyong pukot dapit sa tuo sa sakayan ug makakuha kamo." Busa gitaktak nila ang ilang pukot ug wala na sila makadaog pagbira niini kay daghan man kaayo ang ilang nakuha.
43021007	Ang tinun-an nga gimahal ni Jesus miingon kang Pedro, "Ang Ginoo kana!" Sa pagkadungog ni Simon Pedro nga ang Ginoo diay kadto, gitapis niya ang iyang sapaw kay naghubo man siya ug miambak sa tubig.
43021008	Ang ubang mga tinun-an nangadto sa lapyahan sakay sa sakayan nga nagbira sa pukot nga puno sa isda. Dili kaayo sila layo sa lapyahan—mga 90 ka metros lamang.
43021009	Sa pagkawas na nila, nakita nila didto ang usa ka tapok sa binagang uling nga may isda nga gisugba ug may pan usab.
43021010	Unya miingon si Jesus kanila, "Pagdala kamo diri ug pipila ka buok isda nga inyong nakuha."
43021011	Busa mikawas si Simon Pedro ug gibira niya sa lapyahan ang pukot nga napuno sa mga dagkong isda—153 ka buok ang tanan. Apan bisan pa sa kadaghan sa ilang nakuha, wala gayod magisi ang pukot.
43021012	Unya miingon si Jesus kanila, "Dali ngari ug pangaon kamo." Walay usa sa mga tinun-an nga nangahas pagpangutana kaniya kon kinsa siya kay nakaila man sila nga siya mao ang Ginoo.
43021013	Busa miduol si Jesus ug gikuha niya ang pan ug gihatag kanila. Gihatag usab niya ang isda.
43021014	Ikatulo kining pagpakita ni Jesus ngadto sa mga tinun-an human siya mabanhaw.
43021015	Human nilag pangaon, nangutana si Jesus kang Simon Pedro, "Simon, anak ni Juan, gihigugma mo ba ako labaw sa paghigugma nimo niining mga butanga?" Siya mitubag, "Oo, Ginoo, nasayod ka nga gihigugma ko ikaw." Si Jesus miingon kaniya, "Atimana ang akong mga nating karnero."
43021016	Unya miingon na usab si Jesus kaniya, "Simon, anak ni Juan, gihigugma mo ba ako?" Si Simon mitubag pag-usab, "Oo, Ginoo, nasayod ka nga gihigugma ko ikaw." Si Jesus miingon kaniya, "Atimana ang akong mga karnero."
43021017	Unya, sa ikatulong higayon, si Jesus miingon, "Simon, anak ni Juan, gihigugma mo ba ako?" Si Pedro nasubo tungod kay gipangutana man siya ni Jesus sa ikatulong higayon, "Gihigugma mo ba ako?" Ug si Pedro miingon kaniya, "Ginoo, nasayod ka sa tanan. Nasayod ka nga gihigugma ko ikaw!" Si Jesus miingon kaniya, "Atimana ang akong mga karnero.
43021018	Sultihan ko ikaw sa matuod: sa batan-on ka pa ikaw ra ang nagbakos sa imong kaugalingon ug nakaadto ka sa bisan diin nga gusto mong adtoan. Apan inigkatigulang na nimo, idupa mo ang imong mga kamot ug lain na ang magbakos alang kanimo ug dad-on ka sa dapit nga dili mo gustong adtoan."
43021019	(Sa pagsulti niya niini gipasabot ni Jesus kon unsang paagiha si Pedro mamatay aron paghimaya sa Dios.) Unya miingon si Jesus kaniya, "Sunod kanako!"
43021020	Milingi si Pedro ug nakita niya nga misunod kanila ang tinun-an nga gimahal ni Jesus. Siya kadtong midip-ig sa dughan ni Jesus sa ilang pagpanihapon ug nangutana, "Ginoo, kinsa ba ang magbudhi kanimo?"
43021021	Sa pagkakita ni Pedro kaniya, miingon siya kang Jesus, "Ginoo, unsa may dangatan niining tawhana."
43021022	Si Jesus mitubag, "Kon buot ko nga siya magpabiling buhi hangtod sa akong pagbalik, unsa may labot nimo? Sunod lamang kanako!"
43021023	Busa mikaylap ang balita diha sa mga sumusunod ni Jesus nga dili mamatay ang maong tinun-an. Apan wala moingon si Jesus nga ang maong tinun-an dili mamatay. Igo lamang siyang miingon, "Kon buot ko nga siya magpabiling buhi hangtod sa akong pagbalik, unsa may labot nimo?"
43021024	Kini siya mao ang tinun-an nga nagmatuod ug nagsulat niining mga butanga ug nasayod kami nga tinuod ang iyang gisulti.
43021025	Daghan pa kaayong mga butang nga gibuhat ni Jesus. Kon gisulat pa ang tanan, nagtuo ako nga ang tibuok kalibotan dili gayod paigo nga kasudlan sa mga sinulat.
44001001	Minahal kong Teofilo: Sa una kong sinulat gihisgotan ko ang tanang butang nga gibuhat ug gitudlo ni Jesus sukad sa pagsugod niya sa iyang buluhaton
44001002	hangtod sa adlaw nga gibayaw siya ngadto sa langit. Sa wala pa siya bayawa, gipahimangnoan niya pinaagi sa Espiritu Santo ang mga tawo nga iyang gipili nga mga apostoles.
44001003	Sulod sa 40 ka adlaw human siya mamatay, mipakita siya kanila sa makadaghan, sa mga paagi nga nagmatuod nga buhi gayod siya. Nakita nila siya ug nakigsulti kanila mahitungod sa paghari sa Dios.
44001004	Ug samtang si Jesus uban pa kanila gitugon niya sila, "Ayaw una kamo pagbiya sa Jerusalem. Hulata ninyo ang gasa nga gisaad sa akong Amahan sumala sa gisulti ko kaninyo.
44001005	Kay si Juan nagbunyag pinaagi sa tubig apan pipila na lamang ka adlaw gikan karon bunyagan kamo pinaagi sa Espiritu Santo."
44001006	Sa pagkatigom na nila, gipangutana nila si Jesus, "Ginoo, ipahiuli mo ba pag-usab niining panahona ang gingharian sa Israel?"
44001007	Si Jesus mitubag kanila, "Ang mga panahon ug mga adlaw gitakda nang daan diha sa pagbuot sa akong Amahan. Dili kamo angay magpakisayod kon kanus-a kini mahitabo.
44001008	Apan kon mokunsad na kaninyo ang Espiritu Santo, makadawat kamog gahom ug mahimo kamong akong mga saksi sa Jerusalem, sa tibuok Judea ug Samaria ug sa tibuok kalibotan."
44001009	Human niya isulti kini, gibayaw siya ngadto sa langit samtang nagtan-aw sila kaniya. Unya gisalipdan siyag panganod ug wala na nila siya makita.
44001010	Samtang nagtutok sila sa langit sa pagkayab ni Jesus, may duha ka tawo nga nagbistig puti nga mitungha pagkalit ug mibarog tupad kanila.
44001011	Miingon sila, "Mga taga-Galilea, nganong nagbarog man kamo dinhi ug nagsigig hangad sa langit? Si Jesus nga gibayaw ngadto sa langit mobalik sa samang paagi sa iyang pagkayab ngadto sa langit."
44001012	Unya ang mga apostoles namalik sa Jerusalem gikan sa Bungtod sa mga Olibo nga may gilay-on nga usa ka kilometro gikan sa siyudad.
44001013	Misulod sila sa Jerusalem ug misaka sa lawak sa itaas nga ilang giabotan. Sila si Pedro, si Juan, si Santiago, si Andres, si Felipe, si Tomas, si Bartolome, si, si Santiago nga anak ni Alfeo, si Simon nga patriyota ug si Judas nga anak ni Santiago
44001014	nagtigom kanunay aron mag-ampo. Uban usab kanila ang mga babaye ug si Maria nga inahan ni Jesus ug ang iyang mga igsoong lalaki.
44001015	Usa ka adlaw niana, samtang nagtigom ang mga 120 ka magtutuo, mitindog si Pedro ug miingon,
44001016	"Mga igsoon, kinahanglan nga matuman ang bahin sa kasulatan diin ang Espiritu Santo, pinaagi kang David, mitagna mahitungod kang Judas nga mitultol sa mga tawo nga nagdakop kang Jesus.
44001017	Si Judas usa ka sakop kanhi sa atong pundok kay napili man siya aron mahiapil sa atong buluhaton." (
44001018	Kadto si Judas mipalit ug uma ginamit ang salapi nga gibayad kaniya tungod sa iyang daotang buhat. Nahulog siya didto nga nag-una ang ulo ug namatay nga nahabwa ang iyang tinai.
44001019	Ang tanang mga tawo nga nagpuyo sa Jerusalem nakabalita niini busa sa ilang pinulongan ginganlan nilag Akeldama ang maong uma, nga sa ato pa, "Ang Uma sa Dugo.")
44001020	"Kay kini nasulat sa basahon sa mga Salmo, ‘Mahimo untang mingaw ang iyang puloy-anan, ug wala nay magpuyo niini.’ Ug kini nasulat usab, ‘Aduna untay mopuli kaniya sa iyang katungdanan.’
44001021	-
44001022	"Busa kinahanglan nga may usa ka tawo nga moapil kanamo aron mosaksi nga nabanhaw ang Ginoong Jesus. Kinahanglan nga siya kanunayng nakakuyog kanamo sulod sa panahon nga ang Ginoong Jesus nakig-uban pa kanato sukad sa panahon sa pagpamunyag ni Juan hangtod sa adlaw nga si Jesus gibayaw ngadto sa langit.
44001023	Busa misugyot sila ug duha ka tawo: si Jose nga ginganlag Barsabas (nga ginganlan usab ug Justo) ug si Matias.
44001024	Unya nag-ampo sila, "Ginoo, nasayod ka sa kasingkasing sa tanang tawo. Busa itudlo kanamo kon kinsa niining duha ang imong gipili nga mopuli sa pagkaapostol nga gibiyaan ni Judas aron pag-adto sa dapit nga angay kaniya."
44001026	Human niini nagripa sila kon kinsay mahipuli ug si Matias mao ang napili. Ug gidugang siya ngadto sa 11 ka apostoles.
44002001	Sa pag-abot na sa adlaw sa Pentecostes, ang tanang magtutuo nagtigom sa usa ka dapit.
44002002	Ug sa kalit may haguros gikan sa langit sama sa kusog nga huros sa hangin ug milukop kini sa tibuok balay nga ilang gitigoman.
44002003	Unya nakakita silag daw mga dila nga kalayo nga nagtungtong diha sa matag usa kanila.
44002004	Silang tanan napuno sa Espiritu Santo ug misultig nagkalainlaing pinulongan sumala sa gipasulti kanila sa Espiritu.
44002005	Didto sa Jerusalem niadtong higayona, may mga Judio nga relihiyoso kaayo nga gikan sa nagkalainlaing nasod sa kalibotan.
44002006	Sa pagkadungog sa mga tawo sa kabanha, nanugok sila ug natingala sila pag-ayo kay ang tagsatagsa ka magtutuo nagsulti man sa tagsatagsa ka pinulongan sa mga namati.
44002007	Busa sa dakong kahibulong ug katingala, miingon sila, "Dili ba taga-Galilea man kining mga tawhana?
44002008	Nganong nakasulti man sila sa atong tagsatagsa ka pinulongan?
44002009	Dinhi kanato may mga taga-Partia, Media, Elam, Mesopotamia, Judea, Capadocia, Ponto, Asia,
44002010	Frigia, Pampilia, Ehipto ug sa mga dapit sa Libya duol sa Cirene. Ang uban kanato taga-Roma
44002011	nga mga Judio ug mga dili Judio nga nakabig sa tinuohan sa mga Judio. Ug may pipila pa kanato nga taga-Creta ug Arabia apan bisan pa niini, kitang tanan nakadungog kanila nga nagsulti sa atong tagsatagsa ka pinulongan mahitungod sa katingalahang mga butang nga gibuhat sa Dios."
44002012	Ug sa ilang katingala ug kalibog, nagpangutan-anay sila, "Unsa bay kahulogan niini?"
44002013	Apan ang uban nagbugalbugal nga nag-ingon, "Ah, mga hubog kining mga tawhana."
44002014	Unya mitindog si Pedro uban sa 11 ka apostoles ug sa makusog nga tingog miingon kanila, "Mga kaigsoonan kong Judio ug kamong tanan nga ania sa Jerusalem, pamatia ninyo ang akong isulti karon.
44002015	Kining mga tawhana dili hubog sumala sa inyong gihunahuna kay alas nuybe pa man lang karon sa buntag.
44002016	Apan mao kini ang giingon ni propeta Joel:
44002017	‘Mao kini ang akong buhaton sa kataposang mga adlaw, nag-ingon ang Dios: Ibubo ko sa tanang katawhan ang akong Espiritu. Ang inyong mga anak nga lalaki ug babaye magsulti sa mensahe sa Dios, ang inyong mga batan-ong lalaki makakitag mga panan-awon, ug ang inyong mga tigulang nga lalaki magdamgog mga damgo.
44002018	Oo, bisan sa akong mga ulipon, lalaki ug babaye, ibubo ko ang akong Espiritu niadtong mga adlawa, ug magsulti sila sa mensahe sa Dios.
44002019	Maghimo akog mga milagro diha sa kalangitan, ug mga katingalahan dinhi sa yuta. Aduna unyay dugo ug kalayo ug mabagang aso;
44002020	mongitngit ang adlaw, ug ang bulan mahimong pula sama sa dugo, sa dili pa moabot ang dako ug mahimayaong Adlaw sa Ginoo.
44002021	Ug ang mosangpit sa ngalan sa Ginoo maluwas!’
44002022	"Mga taga-Israel, pamati kamo! Si Jesus nga Nazaretnon usa ka tawo kansang diosnong awtoridad tin-aw nga gipadayag sa Dios diha kaninyo pinaagi sa mga milagro ug sa mga katingalahang butang ug sa mga ilhanan nga gibuhat sa Dios pinaagi kaniya. Kamo mismo nasayod niini kay dinhi man kini mahitabo.
44002023	Ang Dios, sumala sa kaugalingon niyang laraw ug pagbuot, mitugyan kang Jesus nganha kaninyo. Gipatay ninyo siya pinaagi sa pagtugyan ninyo kaniya ngadto sa mga makasasala nga maoy milansang kaniya sa krus.
44002024	Apan gibanhaw siya sa Dios ug giluwas gikan sa gahom sa kamatayon kay dili man siya kapugngan sa kamatayon.
44002025	Kay si David miingon mahitungod kaniya, ‘Ang Ginoo nag-una kanunay kanako; nag-uban siya kanako aron dili ako matarog.
44002026	Tungod niini malipayon ang akong kasingkasing ug ang akong mga pulong puno sa kalipay. Ug magmalaomon ako bisan tuod mamatay ang akong lawas,
44002027	kay dili mo man biyaan ang akong kalag didto sa Hades, sa kalibotan sa mga patay. Dili mo itugot nga madugta ang imong pinili.
44002028	Gipakita mo kanako ang mga agianan paingon sa kinabuhi; ug pinaagi sa imong pagpakig-uban kanako, ako mapuno sa kalipay.’
44002029	"Mga igsoon, isulti ko kaninyo sa walay lipodlipod gayod ang mahitungod kang David nga atong katigulangan. Namatay siya ug gilubong ug ang iyang lubnganan ania pa dinhi hangtod karon.
44002030	Usa siya ka propeta ug nahibalo nga ang Dios nanumpa sa pagtuman sa iyang saad nga himoon niyang hari ang usa sa iyang mga kaliwat.
44002031	Nasayod nang daan si David sa buhaton sa Dios busa naghisgot siya mahitungod sa pagkabanhaw sa Mesiyas sa iyang pag-ingon: ‘Wala siya biyai didto sa Hades; ang iyang lawas wala madugta.’
44002032	Gibanhaw sa Dios kining maong Jesus, ug kaming tanan mga saksi niini.
44002033	Gituboy siya ngadto sa tuo sa Dios ug gidawat niya ang Espiritu Santo sumala sa gisaad sa iyang Amahan ug ang inyo karong nakita ug nadungog mao na ang iyang gasa nga gibubo niya kanamo.
44002034	Kay si David mismo wala mokayab sa langit. Apan miingon siya, ‘Ang Ginoo miingon sa akong Ginoo: Lingkod sa akong tuo,
44002035	hangtod nga himoon ko ang imong mga kaaway nga imong tumbanan.’
44002036	"Busa ang tanang mga tawo sa Israel kinahanglan nga masayod gayod nga kining maong Jesus nga inyong gilansang sa krus gihimo sa Dios nga Ginoo ug Mesiyas!"
44002037	Sa pagkadungog niini sa mga tawo, daw gikumot ang ilang kasingkasing ug giingnan nila si Pedro ug ang ubang mga apostoles, "Mga igsoon, unsa may among buhaton?"
44002038	Unya miingon si Pedro kanila, "Ang tagsatagsa kaninyo kinahanglan nga maghinulsol ug magpabunyag sa ngalan ni Jesu-Cristo aron pasayloon ang inyong mga sala ug madawat ninyo ang gasa sa Dios nga mao ang Espiritu Santo.
44002039	Kay ang saad sa Dios alang man kaninyo ug sa inyong mga anak ug sa tanan nga atua sa layo—ang tanan nga pagatawgon sa atong Ginoong Dios ngadto kaniya."
44002040	Naghatag si Pedro ug daghan pang pagpamatuod kanila ug miagda nga nag-ingon, "Luwasa ninyo ang inyong kaugalingon sa silot nga ipahamtang niining daotang katawhan!"
44002041	Daghan kanila ang mituo sa iyang mensahe ug nagpabunyag. Mga 3,000 ka tawo ang nahidugang sa pundok sa mga magtutuo niadtong adlawa.
44002042	Ug mainiton silang mipadayon sa pagpamati sa mga gitudlo sa mga apostoles, sa pagpakigsandurot uban kanila, sa pagpakigsalo sa pagpangaon ug sa mga pag-ampo.
44002043	Daghang mga milagro ug mga buhat nga katingalahan ang nahimo pinaagi sa mga apostoles ug tungod niini ang tanan giabot ug katingala uban ang kahadlok.
44002044	Ang tanang mga magtutuo nagpadayon sa ilang panagkauban ug ang mga kabtangan sa matag usa kanila gipakig-ambitan nilang tanan.
44002045	Ug gipamaligya nila ang ilang mga katigayonan ug ang halin ilang giapod-apod ngadto sa tanan sumala sa gikinahanglan sa usag-usa.
44002046	Nagpadayon sila sa pagtigom matag adlaw didto sa Templo ug naghiusa sila pagpangaon uban sa malipayon ug mapaubsanong kasingkasing didto sa ilang mga balay.
44002047	Gidayeg nila ang Dios ug gikahimut-an sila sa katawhan. Ug sa matag adlaw gidugangan sa Ginoo ang ilang pundok ug mga tawo nga nangaluwas.
44003001	Usa niana ka adlaw, si Pedro ug si Juan miadto sa Templo sa alas tres sa hapon, ang takna sa pag-ampo.
44003002	Didto sa ganghaan nga ginganlag Matahom, may usa ka tawo nga bakol sukad sa iyang pagkahimugso. Matag adlaw ihatod siya ngadto sa Templo aron magpakilimos sa mga tawo nga manulod didto.
44003003	Sa pagkakita niya kang Pedro ug kang Juan nga mosulod na sa Templo, nagpakilimos siya kanila.
44003004	Mitutok sila kaniya ug unya miingon si Pedro, "Tan-awa kami!"
44003005	Busa mitutok ang bakol kanila ug nagpaabot nga hatagan siyag limos.
44003006	Apan miingon si Pedro, "Wala akoy salapi o bulawan apan ihatag ko kanimo ang ania kanako: sa ngalan ni Jesu-Cristo nga Nazaretnon, tindog ug lakaw!"
44003007	Unya gigunitan ni Pedro ang tuong kamot sa bakol ug gitabangan siya pagpatindog. Dihadiha nalig-on ang mga tiil ug lutahan sa bakol.
44003008	Milukso siya sa iyang pagtindog ug milakaw kuyog kanila sulod sa Templo. Siya naglakaw nga nagluksolukso ug nagdayeg sa Dios.
44003009	Ang mga tawo nakakita kaniya nga naglakaw ug nagdayeg sa Dios
44003010	ug nailhan nila nga siya mao diay ang makililimos nga naglingkoran didto sa ganghaan nga Matahom sa Templo ug natingala pag-ayo silang tanan sa nahitabo kaniya.
44003011	Samtang nangupot kang Pedro ug kang Juan ang bakol nga naayo, ang tanang mga tawo natingala ug nanagan ngadto kanila sa dapit nga ginganlag Beranda ni Solomon.
44003012	Sa pagkakita ni Pedro sa mga tawo, miingon siya kanila, "Mga taga-Israel, nganong nahibulong man kamo niini ug inyo man kaming gitutokan? Naghunahuna ba kamo nga gipalakaw namo kining tawhana pinaagi sa among kaugalingong gahom o sa among pagkadiosnon?
44003013	Ang Dios ni Abraham, ni Isaac ug ni Jacob, ang Dios sa atong mga katigulangan, nagpasidungog sa iyang Sulugoon nga si Jesus. Apan inyo siyang gitugyan sa kagamhanan ug sa atubangan ni Pilato inyo siyang gisalikway bisan ug buhian unta siya ni Pilato.
44003014	Siya ang Balaan ug ang Matarong apan wala ninyo siya dawata ug inyo hinuong gihangyo si Pilato nga maoy iyang buhian ang usa ka mamumuno.
44003015	Ug gipatay ninyo ang Tinubdan sa kinabuhi. Apan gibanhaw siya sa Dios ug kami mga saksi niini.
44003016	Ug ang gahom sa ngalan ni Jesus nga among gituohan maoy nakaayo niining tawhana nga inyong nakita ug nailhan. Ang pagtuo kang Jesus maoy nakaayo kaniya sumala sa inyong nakita.
44003017	"Ug karon, mga kaigsoonan, nahibalo ako nga wala kamo masayod sa inyong gibuhat sama sa inyong mga pangulo.
44003018	Dugay na kaayong gipahibalo sa Dios pinaagi sa tanan niyang mga propeta nga kinahanglan mag-antos ang Mesiyas ug gituman kini sa Dios niining paagiha.
44003019	Busa paghinulsol kamo ug balik sa Dios aron papason niya ang inyong mga sala. Kon himoon ninyo kini,
44003020	moabot kaninyo ang bag-ong espirituhanong kusog gikan sa Ginoo ug unya ipadala niya ang Mesiyas, si Jesus nga iya nang gipili alang kaninyo.
44003021	Kinahanglan nga magpabilin siya sa langit hangtod nga moabot ang panahon nga bag-ohon ang tanang mga butang sumala sa gipahibalo sa Dios pinaagi sa iyang balaang mga propeta sa karaang panahon.
44003022	Kay si Moises miingon, ‘Ang Ginoo nga inyong Dios magpadala kaninyo ug propeta nga inyong kaliwat ingon nga siya nagpadala kanako. Kinahanglan tumanon ninyo ang tanan nga iyang isulti kaninyo.
44003023	Ang dili motuman sa isulti sa maong propeta hinginlan gikan sa katawhan sa Dios ug puohon.’
44003024	Ug ang mga propeta sukad kang Samuel naghisgot usab mahitungod niining mga adlawa.
44003025	Ang mga saad sa Dios pinaagi sa iyang mga propeta alang man kaninyo ug kamo nakaambit sa kasabotan nga gihimo sa Dios uban sa inyong mga katigulangan. Ingon sa gisulti niya kang Abraham, ‘Pinaagi sa imong kaliwat panalanginan ko ang tanang katawhan sa yuta.’
44003026	Busa gipili sa Dios ang iyang Sulugoon ug gipadala pag-una nganha kaninyo aron pagpanalangin kaninyo pinaagi sa pagpabiya kaninyo gikan sa inyong pagkadaotan."
44004001	Si Pedro ug si Juan nagsulti pa sa katawhan sa dihang giduol sila sa mga pari ug sa pangulo sa mga guwardiya sa Templo ug sa mga Saduseo.
44004002	Naglagot sila kay ang duha ka apostoles nanudlo man sa mga tawo ug nagsangyaw nga pinaagi ni Jesus mabanhaw ang mga patay.
44004003	Busa ilang gidakop sila ug gibilanggo hangtod sa pagkasunod nga adlaw kay gabii na man kadto.
44004004	Apan daghan niadtong nakabati sa mensahe ang mituo ug ang gidaghanon sa mga tawo miabot na ug mga 5,000 .
44004005	Sa pagkasunod adlaw, ang mga pangulo ug ang mga kadagkoan sa mga Judio ug ang mga magtutudlo sa Balaod nagtigom sa Jerusalem.
44004006	Nakigkita sila sa Pangulong Pari nga si Annas ingon man kang Caifas, kang Juan, kang Alejandro ug sa ubang mga sakop sa banay sa Pangulong Pari.
44004007	Ilang gipaatubang kanila ang mga apostoles ug gipangutana, "Giunsa man ninyo kini pagbuhat? Unsa bang gahoma ang anaa kaninyo ug kang kinsa mang ngalan ang gigamit ninyo?"
44004008	Si Pedro nga napuno sa Espiritu Santo mitubag kanila, "Mga pangulo ug kadagkoan sa katawhan:
44004009	kon kami gisukitsukit man karon mahitungod sa maayong buhat nga nahimo alang sa bakol ug sa unsang paagiha siya naayo,
44004010	angay gayod nga kamong tanan masayod ug ang tanang katawhan sa Israel nga kining tawhana nga nagtindog dinhi sa inyong atubangan hingpit nga naayo pinaagi sa gahom sa ngalan ni Jesu-Cristo nga Nazaretnon—kadtong inyong gilansang sa krus ug unya gibanhaw sa Dios.
44004011	Si Jesus mao ang gihisgotan sa Kasulatan nga nag-ingon, ‘Ang bato nga gisalikway ninyong mga magtutukod ug balay nahimo hinuon nga labing mahinungdanong bato.’
44004012	Ang kaluwasan makaplagan lamang diha kaniya kay dinhi sa kalibotan wala nay laing ngalan nga gihatag sa Dios ngadto sa katawhan nga maoy makaluwas kanato."
44004013	Ang mga sakop sa Labawng Hukmanan natingala sa gipakitang pagkamaisogon ni Pedro ug ni Juan ug sa ilang nasayran nga kining mga tawhana wala diay makaeskuyla. Ug nasayran nila nga mga kauban diay sila ni Jesus kaniadto.
44004014	Apan wala silay ikasulti kay nakita man gayod nila nga ang tawo nga naayo nagtindog didto uban ni Pedro ug ni Juan.
44004015	Busa gipagula nila ang mga apostoles gikan sa lawak sa Labawng Hukmanan ug nagpangutan-anay sila,
44004016	"Unsa may atong buhaton niining mga tawhana? Ang tanang nagpuyo sa Jerusalem nasayod nga kining talagsaong milagro nahimo nila ug dili kita makalimod niini.
44004017	Apan aron dili na masangyaw pag-ayo kining hitaboa- ngadto sa katawhan, did-an nato sila sa pagsulti - mahitungod sa ngalan ni Jesus ngadto kang bisan kinsa."
44004018	Busa gipatawag nila pag-usab ang duha ka apostoles ug giingnan nga dili gayod sila magsulti o magtudlo sa ngalan ni Jesus.
44004019	Apan si Pedro ug si Juan mitubag kanila, "Hukmi ninyo! Hain may matarong sa atubangan sa Dios: ang pagsunod ba sa inyong sugo o sa sugo sa Dios?
44004020	Kay dili kami makapugong pagsulti sa amo gayong nakita ug nadungog."
44004021	Tungod niini, gipasidan-an sila pag-ayo sa Labawng Hukmanan ug unya gibuhian. Wala silay kapasikaran aron pagsilot kanila kay ang katawhan nagdayeg man sa Dios tungod sa nahitabo.
44004022	Ang tawo nga gihimoan niining milagroha kapin na sa 40 ang panuigon.
44004023	Sa dihang gibuhian na si Pedro ug si Juan, namalik sila sa ilang mga kauban ug ilang gisugilon kanila ang gisulti sa kadagkoan sa mga pari ug sa kadagkoan sa lungsod.
44004024	Sa pagkadungog nila niini, naghiusa silang tanan sa pag-ampo sa Dios. Miingon sila, "Ginoo, ikaw ang nagbuhat sa langit, sa yuta, sa dagat ug sa tanan nga anaa kanila!
44004025	Misulti ka pinaagi sa among amahan nga si David nga imong sulugoon nga gilamdagan sa Espiritu Santo: ‘Nganong nasuko man ang mga dili Judio? Ug nganong naglaraw man ang katawhan ug mga butang nga walay kapuslanan?
44004026	Nangandam ang mga hari sa kalibotan, ug ang mga pangulo nagtigom batok sa Ginoo ug sa iyang Mesiyas.’
44004027	Kay sa pagkatinuod, niining maong siyudad, si Herodes ug si Poncio Pilato nakighiusa sa mga dili Judio ug sa mga taga-Israel batok kang Jesus, ang balaan mong Sulugoon nga imong gidihogan.
44004028	Apan pinaagi niini ilang gibuhat ang tanan nga imo nang gitakda nga mahitabo.
44004029	Ug karon, Ginoo, tan-awa kining mga pagpanghulga nga ilang gibuhat ug hatagig kaisog kaming imong mga sulugoon sa pagsulti sa imong mensahe.
44004030	Ituy-od ang imong kamot aron sa pag-ayo ug itugot nga mahimo unta ang mga butang nga katingalahan ug ang milagro pinaagi sa ngalan sa balaan mong Sulugoon nga si Jesus."
44004031	Human sila mag-ampo, nauyog ang dapit nga ilang gitigoman. Ug silang tanan napuno sa Espiritu Santo ug sa walay kahadlok nagwali sa mensahe sa Dios.
44004032	Ang pundok sa mga magtutuo nagkahiusa sa hunahuna ug kasingkasing. Ug wala kanilay miingon nga siya ray tag-iya sa iyang kabtangan kondili silang tanan nag-ambitay sa tanang mga butang nga ilang gihuptan.
44004033	Uban sa dakong gahom, ang mga apostoles nagsaksi mahitungod sa pagkabanhaw sa Ginoong Jesus ug ang Dios nagpanalangin pag-ayo kanilang tanan.
44004034	Walay usa kanila nga nakulangan. Kadtong may mga uma o mga balay nagbaligya niini
44004035	ug ang halin gitugyan nila sa mga apostoles. Gibahinbahin kini sa mga apostoles ngadto sa tagsatagsa sumala sa ilang gikinahanglan.
44004036	Ug mao nga si Jose, usa ka Levita nga taga-Cipre nga ginganlan sa mga apostoles ug Bernabe (nga sa ato pa, "Ang Magdadasig"),
44004037	mibaligya sa iyang uma ug ang halin niini iyang gitugyan sa mga apostoles.
44005001	May managtiayon nga si Ananias ug si Safira nga mibaligya sa ilang katigayonan.
44005002	Apan gikuhaan ni Ananias ang halin ug nasayod niini ang iyang asawa. Ang nahibilin gitugyan niya ngadto sa mga apostoles.
44005003	Si Pedro miingon kaniya, "Ananias, nganong nagpatintal ka man ni Satanas ug namakak sa Espiritu Santo pinaagi sa pagtipig ug bahin sa halin sa katigayonan?
44005004	Sa wala pa nimo ibaligya ang katigayonan, imo kadto. Ug sa dihang nabaligya na, ang halin imo gihapon. Karon, nganong namakak ka man? Dili ang mga tawo ang imong gibakakan kondili ang Dios!"
44005005	Sa pagkadungog ni Ananias niini, natumba siya ug namatay. Ug ang tanan nga nakabalita niini nangahadlok.
44005006	Unya nanuol ang mga batan-ong lalaki ug giputos nila ang iyang lawas ug gidala sa gawas aron ilubong.
44005007	Sa paglabay sa mga tulo ka oras misulod ang asawa ni Ananias apan wala siya masayod sa nahitabo.
44005008	Si Pedro miingon kaniya, "Tug-ani ako, mao ra ba kini ang halin sa inyong katigayonan?" Si Safira mitubag, "Oo, mao ra kana."
44005009	Busa si Pedro miingon kaniya, "Nganong nagkasabot man kamo pagsulay sa Espiritu sa Ginoo? Ang mga tawo nga naglubong sa imong bana anaa na sa pultahan ug dad-on ka usab nila sa gawas!"
44005010	Dihadiha natumba si Safira sa tiilan ni Pedro ug namatay. Unya misulod ang mga batan-ong lalaki ug ilang nakita nga patay na siya. Busa giyayongan nila siya ngadto sa gawas aron ilubong tupad sa iyang bana.
44005011	Nangahadlok pag-ayo ang tibuok iglesia ug ang tanan nga nakabalita niini.
44005012	Daghang mga milagro ug mga butang nga katingalahan nga gibuhat sa mga apostoles diha sa mga tawo. Nagtiguman ang tanang mga magtutuo didto sa Beranda ni Solomon.
44005013	Walay taga gawas nga nangahas pagtipon kanila bisan tuod ug gitamod sila pag-ayo sa mga tawo.
44005014	Apan misamot kadaghan ang mga tawo nga nanuo sa Ginoo ug nadugang sa ilang pundok.
44005015	Tungod sa gibuhat sa mga apostoles, ang mga masakiton gidala ngadto sa kadalanan ug gipahigda sa mga lantay ug sa mga banig basin na lamang ug malandongan sila sa anino ni Pedro inig-agi niya.
44005016	Ug nangabot ang daghang tawo gikan sa kalungsoran nga kasikbit sa Jerusalem nga nagdala sa ilang mga masakiton ug sa mga giyawaan ug nangaayo silang tanan.
44005017	Unya ang Pangulong Pari ug ang tanan niyang mga kauban nga mga sakop sa pundok sa mga Saduseo nasina pag-ayo sa mga apostoles.
44005018	Busa ilang gidakop ang mga apostoles ug gibalhog sa bilanggoan.
44005019	Apan niadtong gabhiona usa ka anghel sa Ginoo miabli sa mga ganghaan sa bilanggoan ug gipagula ang mga apostoles ug giingnan,
44005020	"Pangadto kamo sa Templo ug sultihi ang mga tawo mahitungod niining bag-ong kinabuhi."
44005021	Gituman kini sa mga apostoles ug sa pagkakaadlawon misulod sila sa Templo ug nanudlo. Gipatawag sa Pangulong Pari ug sa iyang mga kauban ang tanang mga kadagkoan sa mga Judio aron manambong sa tigom sa Labawng Hukmanan. Unya ilang gipakuha ang mga apostoles gikan sa bilanggoan aron paatubangon kanila.
44005022	Apan sa pag-adto sa mga guwardiya, wala na didto sa bilanggoan ang mga apostoles. Busa namalik sila ngadto sa Labawng Hukmanan ug misugilon,
44005023	"Sa pag-abot namo sa bilanggoan, among nakita nga maayo kining pagkasira ug ang tanang guwardiya nagbantay diha sa mga ganghaan. Apan sa among pag-abli sa ganghaan wala na ang mga binilanggo."
44005024	Sa pagkadungog niini sa kapitan sa mga guwardiya sa Templo ingon man sa kadagkoan sa mga pari, nangalibog sila kon unsa ang nahitabo sa mga apostoles.
44005025	Unya may tawo nga misulod ug miingon kanila, "Ang mga tawo nga inyong gibilanggo atua sa Templo nanudlo sa mga tawo."
44005026	Busa miadto sa Templo ang kapitan sa mga guwardiya uban sa iyang mga sakop ug gidakop nila ang mga apostoles. Apan wala sila mogamit ug kusog kay nahadlok man sila nga batoon sa mga tawo.
44005027	Unya gidala nila ang mga apostoles ngadto sa Labawng Hukmanan ug gisukitsukit sila sa Pangulong Pari.
44005028	Miingon siya, "Dili ba gidid-an man kamo namo sa pagpanudlo sa ngalan niining tawhana? Apan tan-awa kining inyong gibuhat! Gisangyaw ninyo ang inyong pagtulon-an sa tibuok Jerusalem ug buot ninyo nga kami ang paninglan sa iyang kamatayon!"
44005029	Si Pedro ug ang ubang mga apostoles mitubag, "Kinahanglan sundon namo ang Dios ug dili ang mga tawo.
44005030	Ang Dios sa atong mga katigulangan nagbanhaw kang Jesus nga inyong gipatay pinaagi sa paglansang kaniya sa krus.
44005031	Ug gibayaw siya sa Dios ngadto sa iyang tuo ingon nga Pangulo ug Manluluwas aron paghatag sa katawhan sa Israel ug higayon sa paghinulsol ug aron mapasaylo ang ilang mga sala.
44005032	Saksi kami niining mga butanga ingon man ang Espiritu Santo nga mao ang gasa sa Dios niadtong nagmasinugtanon kaniya."
44005033	Sa pagkadungog niini sa mga sakop sa Labawng Hukmanan, nasuko sila pag-ayo ug buot nilang ipapatay ang mga apostoles.
44005034	Apan usa kanila, si Gamaliel nga usa ka Pariseo ug magtutudlo sa Balaod nga gitamod pag-ayo sa tanang mga tawo, mitindog ug misugo nga pagulaon unag makadiyot ang mga apostoles.
44005035	Unya miingon siya sa Labawng Hukmanan, "Mga isigka-Israelita, pagbantay kamo sa inyong pagabuhaton niining mga tawhana.
44005036	Kaniadto dihay ginganlag Teudas nga nagpakadakong tawo ug may mga 400 ka tawo nga misunod kaniya. Apan gipatay siya ug nagkatibulaag ang tanan niyang mga sumusunod ug nahanaw ang iyang kalihokan.
44005037	Sa panahon usab sa pagpanglista sa mga lumolupyo, si Judas nga taga-Galilea nakadani ug mga tawo. Apan gipatay siya ug nagkatibulaag ang tanan niyang mga sumusunod.
44005038	Busa niining kasoha karon, ayaw ninyo sila hilabti. Pasagdi sila kay kon kining ilang laraw ug buhat iya lamang sa tawo, mahanaw gayod kini.
44005039	Apan kon iya kini sa Dios, dili gayod kamo makabuntog kanila. Mahitabo pa hinuon nga kamo nakigbatok sa Dios." Ang Labawng Hukmanan misunod sa tambag ni Gamaliel.
44005040	Busa ilang gipasulod sa lawak ang mga apostoles ug gipalatos ug gibaoran sa dili na gayod pagsulti sa ngalan ni Jesus. Unya gibuhian nila sila.
44005041	Unya nanggula ang mga apostoles nga malipayon nga ang Dios nag-isip kanilang takos sa pag-antos sa kaulawan tungod sa ngalan ni Jesus.
44005042	Ug matag adlaw, didto sa Templo ug sa mga puloy-anan, nagpadayon sila sa pagtudlo ug pagwali mahitungod kang Jesus nga Mesiyas.
44006001	Wala madugay, samtang nag-anam ug kadaghan ang mga tinun-an, nagkabingkil ang mga lumad nga Judio ug ang mga Judio nga Grego ang pinulongan. Ang mga Judio nga Grego ang pinulongan miingon nga ang ilang mga biyuda wala kahatagi sa ilang bahin sa matag adlaw nga pag-apod-apod.
44006002	Busa gitigom sa 12 ka apostoles ang tanang tinun-an ug giingnan, "Dili maayo nga palabihon namo ang pag-atiman sa pag-apod-apod sa inadlawng panginahanglan kay sa pagwali sa pulong sa Dios.
44006003	Busa, mga igsoon, pagpili kamog pito ka tawo gikan kaninyo nga kasaligan, puno sa Espiritu Santo ug sa kaalam ug amo silang tugyanan niining buluhatona.
44006004	Niining paagiha makagahin kami sa tibuok namong panahon sa pag-ampo ug sa pagwali."
44006005	Ang tibuok pundok nahimuot sa sugyot sa mga apostoles. Busa gipili nila si Esteban nga puno sa pagtuo ug sa Espiritu Santo, ug si Felipe, si Procoro, si Nicanor, si Timon, si Parmenas ug si Nicolas nga taga-Antioquia nga nakabig ngadto sa pagka-Judio.
44006006	Unya ilang gidala sila ngadto sa mga apostoles ug ang mga apostoles nag-ampo ug nagpandong kanila sa ilang mga kamot.
44006007	Busa mipadayon pagkaylap ang pulong sa Dios. Ang mga tinun-an didto sa Jerusalem nag-anam kadaghan ug daghan kaayong mga pari nga midawat sa pagtuo.
44006008	Si Esteban, usa ka tawo nga puno sa grasya ug sa gahom, naghimog dagkong mga milagro ug mga butang nga katingalahan atubangan sa katawhan.
44006009	Apan may mga tawo nga misupak ug nakiglantugi kaniya. Ang uban kanila mga Judio nga taga-Cirene ug Alejandria nga sakop sa sinagoga nga ginganlag mga tawong Gawasnon, ug ang uban taga-Cilicia ug Asia.
44006010	Apan si Esteban puno sa Espiritu ug kaalam ug tungod niini wala sila makabuntog kaniya sa lantugi.
44006011	Busa, sa tago, nanuhol sila ug mga tawo aron pag-ingon, "Nakadungog kami kaniya nga nagpasipala kang Moises ug sa Dios!"
44006012	Tungod niini nagubot ang mga tawo ug ang mga kadagkoan sa templo ug ang mga magtutudlo sa Balaod. Unya ilang gidakop si Esteban ug gidala nila ngadto sa Labawng Hukmanan.
44006013	Unya ilang gipaatubang ang pipila ka mga tawo aron pagsaksi ug bakak batok kaniya. Miingon sila, "Kining tawhana kanunay nagpasipala sa atong balaang Templo ug sa Balaod ni Moises.
44006014	Nadungog namo siya nga miingon nga kining Jesus nga Nazaretnon moguba sa Templo ug usbon niya ang mga tulomanon nga gibilin ni Moises kanato!"
44006015	Ang tanang mga sakop sa Labawng Hukmanan mitutok kang Esteban ug nakita nila nga ang iyang nawong nahisama sa nawong sa usa ka anghel.
44007001	Ang Pangulong Pari nangutana kang Esteban, "Tinuod ba kini?"
44007002	Ug si Esteban mitubag, "Mga igsoon ug mga ginikanan! Pamati kamo kanako! Ang Dios nga halangdon ug gamhanan nagpakita sa atong amahan nga si Abraham samtang nagpuyo siya didto sa Mesopotamia, sa wala pa siya mopuyo sa Haran.
44007003	Ang Dios miingon kaniya, ‘Biyai ang imong panimalay ug nasod ug lakaw ngadto sa yuta nga akong ipakita kanimo.’
44007004	Busa mibiya siya sa yuta sa Caldea ug mibalhin pagpuyo sa Haran. Sa pagkamatay na sa amahan ni Abraham, gipabalhin siya sa Dios nganhi niining nasora nga inyong gipuy-an karon.
44007005	Ang Dios wala maghatag kang Abraham ug usa ka bahin niini aron maiya bisan na lamang ug igong katumban sa iyang mga tiil. Apan nagsaad ang Dios nga kini iyang ihatag kaniya ug maiya na ug sa iyang mga kaliwatan bisan ug si Abraham wala pay anak niadtong panahona.
44007006	Mao kini ang giingon sa Dios kaniya, ‘Ang imong mga kaliwat magpuyo sa laing nasod diin mahimo silang mga ulipon ug daugdaogon sulod sa 400 ka tuig.
44007007	Apan silotan ko ang katawhan nga magaulipon kanila ug unya mamahawa sila niadtong nasora ug magsimba kanako niining dapita.’
44007008	Ug gisugo sa Dios si Abraham sa pagbuhat sa seremonyas sa pagtuli agig timaan sa iyang kasabotan. Ug gituli ni Abraham si Isaac sa ikawalo nga adlaw gikan sa iyang pagkatawo. Ug mao usab ang gibuhat ni Isaac ngadto kang Jacob, ug ni Jacob ngadto sa 12 ka katigulangan.
44007009	"Nasina kang Jose ang mga katigulangan ug ilang gibaligya siya ingon nga ulipon didto sa Ehipto. Apan ang Dios nag-uban
44007010	ug nagluwas kaniya gikan sa tanang kalisdanan. Gihatagan siya sa Dios sa makapahimuot nga pamatasan ug kaalam sa atubangan sa hari sa Ehipto. Si Jose gihimo sa hari nga gobernador sa nasod ug sa harianong panimalay.
44007011	Unya may gutom sa tibuok Ehipto ug sa Canaan nga nakahatag sa katawhan ug dakong kalisod. Ug ang atong mga katigulangan walay makaon.
44007012	Busa sa pagkadungog ni Jacob nga may trigo didto sa Ehipto, gipadala niya ang iyang mga anak, ang atong mga katigulangan, ug mao kadtoy una nilang pagduaw sa Ehipto.
44007013	Sa ikaduha nilang pag-adto, nagpaila si Jose ngadto sa iyang mga igsoon ug nailhan ni Paraon ang banay ni Jose.
44007014	Busa gipahibalo ni Jose ang iyang amahan nga si Jacob ug gidapit siya ug ang iyang panimalay, 75 silang tanan, sa pag-adto sa Ehipto.
44007015	Unya miadto si Jacob sa Ehipto diin didto siya ug ang atong mga katigulangan mangamatay.
44007016	Ang ilang mga lawas gidalag balik ngadto sa Siquem ug didto gilubong sila sa lubnganan nga pinalit ni Abraham gikan sa banay ni Hamor.
44007017	"Sa nagkaduol na ang panahon nga tumanon sa Dios ang iyang gisaad kang Abraham, midaghan ug misanay pag-ayo ang atong katawhan nga didto sa Ehipto
44007018	hangtod nga may mipuli sa paghari sa Ehipto nga wala makaila kang Jose.
44007019	Gilimbongan niya ang atong kaliwatan ug gipugos ang atong mga katigulangan sa pagbiya sa ilang mga masuso didto sa gawas aron mangamatay.
44007020	Niadtong panahona natawo si Moises, usa ka bata nga matahom sa atubangan sa Dios. Sulod sa tulo ka bulan, giatiman siya diha sa ilang balay.
44007021	Ug sa dihang gibiyaan na siya didto sa gawas, gisagop ug gimatuto siya sa anak nga babaye ni Paraon ingon nga kaugalingong anak.
44007022	Gitudloan si Moises sa tanang kaalam sa mga Ehiptohanon ug nahimo siyang bantogan sa pulong ug sa buhat.
44007023	"Sa nag-edad na si Moises ug 40 ka tuig, nakahunahuna siya sa pagduaw sa iyang mga kadugo nga mga Israelita.
44007024	Sa dihang nakita niya nga ang usa kanila gidagmalan sa usa ka Ehiptohanon, milaban siya ug gipatay niya ang Ehiptohanon.
44007025	Nagdahom si Moises nga ang iyang mga kadugo makasabot nga gamiton siya sa Dios sa pagluwas kanila, apan wala sila makasabot.
44007026	Pagkasunod adlaw nakita niya ang duha ka Israelita nga nag-away ug gisulayan niya ang paghusay kanila. Miingon siya, ‘Mga higala, magsoon kamo apan nganong mag-unay man kamo?’
44007027	Apan ang tawo nga nagdagmal sa iyang kauban miwakli kang Moises ug miingon, ‘Kinsay naghimo kanimo nga pangulo ug maghuhukom namo?
44007028	Patyon mo ba ako sama sa imong pagpatay sa Ehiptohanon kagahapon?’
44007029	Sa pagkadungog ni Moises niini, mikagiw siya ug mipuyo sa yuta sa Midian. Didto nahimo siyang amahan sa duha ka anak nga lalaki.
44007030	"Paglabay sa 40 ka tuig, may usa ka anghel nga mipakita kang Moises pinaagi sa nagdilaab nga sampinit didto sa kamingawan sa Bukid sa Sinai.
44007031	Natingala si Moises sa iyang nakita ug miduol siya sa sampinit aron sa pagsusi niini. Apan nadungog niya ang tingog sa Ginoo nga nag-ingon,
44007032	‘Ako ang Dios sa imong mga katigulangan—ang Dios ni Abraham, ni Isaac ug ni Jacob.’ Mikurog sa kalisang si Moises ug wala siya mangahas pagtan-aw.
44007033	Ug miingon kaniya ang Ginoo, ‘Huboa ang imong sandalyas kay balaan ang dapit nga imong gitindogan.
44007034	Nakita ko ang mapait nga pag-antos sa akong katawhan didto sa Ehipto ug nadungog ko ang ilang agulo ug ania ako aron pagluwas kanila. Busa duol ngari kay ipadala ko ikaw ngadto sa Ehipto.’
44007035	"Mao kini ang Moises nga gisalikway sa katawhan sa Israel ug ang giingnan nila, ‘Kinsay naghimo kanimo nga pangulo ug maghuhukom namo?’ Siya ang gipadala sa Dios ingon nga pangulo ug manluluwas, binuligan sa anghel nga iyang nakita didto sa nagdilaab nga sampinit.
44007036	Siya ang nangulo sa katawhan sa ilang paggawas gikan sa Ehipto ug nagbuhat siyag mga milagro ug mga katingalahan didto sa Ehipto, sa Dagat nga Pula ug sa kamingawan sulod sa 40 ka tuig.
44007037	Siya ang Moises nga miingon sa katawhan sa Israel, ‘Ang Dios magpadala kaninyog propeta gikan sa inyong katawhan sama nga siya nagpadala kanako.’
44007038	Siya mao ang nag-uban sa katawhan sa Israel nga nagkatigom didto sa kamingawan. Didto siya uban sa atong mga katigulangan ug sa anghel nga nakigsulti kaniya didto sa Bukid sa Sinai ug nadawat niya gikan sa Dios ang buhing mensahe aron ihatag kanato.
44007039	"Apan midumili ang atong mga katigulangan sa pagtuman kaniya. Ila siyang gisalikway ug nangandoy sila nga makabalik unta sa Ehipto.
44007040	Miingon sila kang Aaron, ‘Buhati kamig mga diosdios nga maoy mag-una kanamo kay wala kami mahibalo unsa nay nahitabo niadtong Moises nga nagdala kanamo gikan sa Ehipto.’
44007041	Busa nagbuhat silag usa ka diosdios sa dagway sa nating baka ug ila kining gihalaran ug naglipay sila tungod sa binuhat sa ilang mga kamot.
44007042	Ug mibiya kanila ang Dios ug gipasagdan sila nga magsimba sa mga bituon sa kalangitan, sumala sa gisulat sa basahon sa mga propeta: ‘Katawhan sa Israel! Ako ba ang inyong giihawan ug gihalaran ug mga mananap sulod sa 40 ka tuig didto sa kamingawan?
44007043	Ang inyong gidala mao ang tolda sa diosdios nga si Moloc, ug ang larawan sa bituon sa inyong diosdios nga si Repan. Sila mga diosdios nga inyong gibuhat aron simbahon. Busa ingon nga mga bihag ipadala ko kamo saylo pa sa Babilonia.’
44007044	"Didto sa kamingawan ang atong mga katigulangan adunay usa ka tolda diin ang katawhan makigtagbo sa Dios. Gibuhat kini ni Moises sumala sa sumbanan nga gipakita kaniya sa Dios.
44007045	Unya, gikan sa ilang katigulangan, nadawat kini sa atong katigulangan ug gidala nila kini sa ilang pagkuyog kang Josue sa pag-ilog nila sa kayutaan sa mga tawo nga gihinginlan sa Dios sa atubangan nila. Ug nagpabilin ang tolda hangtod sa panahon ni David.
44007046	Si David gikahimut-an sa Dios ug mihangyo sa Dios nga tugotan pagtukod ug balay alang sa Dios ni Jacob.
44007047	Apan si Solomon mao ang nakapatukod niini.
44007048	"Apan ang labing halangdon nga Dios wala magpuyo sa mga balay nga gitukod sa mga tawo kay sumala sa gisulti sa propeta:
44007049	‘Ang langit mao ang akong trono, nag-ingon ang Ginoo, ug ang yuta mao ang akong tumbanan. Unsa bang matanga sa balay ang imong tukoron alang kanako? Hain ba ang dapit nga akong pahulayan?
44007050	Dili ba ako man ang nagbuhat niining tanan?’
44007051	"Pagkagahi ninyog ulo! Pagkatig-a sa inyong kasingkasing! Nganong dili man kamo mamati sa mensahe sa Dios? Sama ra gayod kamo sa inyong mga katigulangan. Gisupak ninyo kanunay ang Espiritu Santo!
44007052	May propeta ba nga wala lutosa sa inyong mga katigulangan? Gipatay nila ang mga sinugo sa Dios nga kaniadto nagpahibalo sa pag-anhi sa iyang Matarong nga Sulugoon. Ug inyo siyang gibudhian ug gipatay.
44007053	Kamo ang nakadawat sa kasugoan sa Dios nga gihatag pinaagi sa mga anghel apan wala ninyo kini tumana!"
44007054	Human mabati sa mga sakop sa Labawng Hukmanan si Esteban, nangasuko sila pag-ayo ug nagpangagot sa ilang kapungot kaniya.
44007055	Apan si Esteban nga puno sa Espiritu Santo, mihangad sa langit ug nakita niya ang himaya sa Dios ug si Jesus nga nagtindog sa tuo sa Dios!
44007056	Miingon siya, "Tan-awa, nakita ko ang langit nga naabli ug ang Anak sa Tawo nga nagtindog sa tuo sa Dios!"
44007057	Apan naninggit sila ug nanampong sa ilang mga dalunggan ug nagdungan silang tanan paghasmag kaniya.
44007058	Unya giguyod nila siya ngadto sa gawas sa siyudad ug gibato. Ug gibutang sa mga saksi ang ilang mga kupo sa tiilan sa usa ka batan-on nga ginganlag Saulo.
44007059	Ug samtang gibato nila si Esteban, nag-ampo siya, "Ginoong Jesus, dawata ang akong espiritu."
44007060	Unya miluhod siya ug mituaw, "Ginoo, ayaw sila pakasad-a sa ilang gibuhat!" Tapos niya isulti kini, namatay siya.
44008001	Giuyonan ni Saulo ang pagpatay kang Esteban. Niana gayong adlawa nagsugod ang mapintas nga paglutos batok sa iglesia sa Jerusalem. Ang tanang mga magtutuo, gawas sa mga apostoles, nagkatibulaag ngadto sa mga lalawigan sa Judea ug sa Samaria.
44008002	Si Esteban gilubong sa pipila ka mga tawong diosnon ug nagbangotan sila pag-ayo tungod sa iyang kamatayon.
44008003	Apan gigubot ni Saulo ang iglesia ug gipaniksik niya ang mga kabalayan ug gipanakop ang mga magtutuo, lalaki ug babaye ug gibalhog niya sa bilanggoan.
44008004	Ang mga magtutuo nga nagkatibulaag nangadto sa nagkalainlaing dapit ug nagsangyaw sa mensahe.
44008005	Si Felipe miadto sa usa ka siyudad sa Samaria ug didto gisangyawan niya ang katawhan mahitungod sa Mesiyas.
44008006	Naghiusa ang mga tawo sa pagpaminaw sa gisulti ni Felipe sa dihang nabati nila siya ug nakita ang mga milagro nga iyang gibuhat.
44008007	Gikan sa daghang mga tawo, ang mga yawa nanggula nga nanagsinggit ug daghan usab ang mga paralitiko ug mga bakol nga nangaayo.
44008008	Busa nalipay pag-ayo ang mga tawo niadtong maong siyudad.
44008009	Apan may usa ka tawo nga ginganlag Simon nga kaniadto naghimog salamangka niadtong siyudara ug nakapatingala sa mga Samaryanhon. Nagpatuo siya nga gamhanan siya
44008010	ug ang tanang tawo sa siyudad, gikan sa tanang hut-ong sa katilingban, mituo kaniya. Miingon sila, "Siya ang gahom sa Dios nga gitawag ug ‘Ang Dakong Gahom.’"
44008011	Ug kay sa dugaydugayng panahon nakapahibulong man siya kanila pinaagi sa iyang salamangka, mituo sila kaniya.
44008012	Apan sa dihang midawat na sila sa mensahe ni Felipe mahitungod sa Maayong Balita sa paghari sa Dios ug sa ngalan ni Jesu-Cristo, sila, mga lalaki ug babaye, gibunyagan.
44008013	Si Simon mismo mituo usab ug human siya bunyagi, nag-uban-uban siya ni Felipe ug natingala siya sa pagkakita niya sa dagkong mga milagro ug mga katingalahang buhat.
44008014	Ang mga apostoles nga didto sa Jerusalem nakadungog nga ang mga taga-Samaria midawat sa pulong sa Dios, busa ilang gipadala si Pedro ug si Juan ngadto kanila.
44008015	Sa pag-abot nila, nag-ampo sila nga ang mga magtutuo makadawat unta sa Espiritu Santo,
44008016	kay ang Espiritu Santo wala pa man mokunsad bisan sa usa kanila. Nabunyagan lamang sila sa ngalan sa Ginoong Jesus.
44008017	Unya gipandong ni Pedro ug ni Juan ang ilang mga kamot ngadto sa mga magtutuo ug nakadawat sila sa Espiritu Santo.
44008018	Nakita ni Simon nga nadawat sa mga tawo ang Espiritu Santo sa diha nga gipandongan sila sa mga kamot sa mga apostoles. Busa gitanyagan niyag salapi si Pedro ug si Juan
44008019	ug giingnan, "Hatagi usab ako niining gahoma aron ang tanan nga mapandongan ko sa akong kamot makadawat sa Espiritu Santo."
44008020	Apan si Pedro mitubag kaniya, "Malaglag ka unta uban sa imong salapi tungod sa imong paghunahuna nga mapalit mo ang gasa sa Dios!
44008021	Dili ka makaambit ug wala kay bahin niining buhata kay dili matarong ang imong kasingkasing sa atubangan sa Dios.
44008022	Busa hinulsoli kining daotan mong laraw ug pag-ampo nga pasayloon ka sa Ginoo tungod sa imong paghunahuna sa ingon.
44008023	Kay akong nasabot nga dako ang imong kasina ug naulipon ka sa sala."
44008024	Si Simon miingon kang Pedro ug kang Juan, "Iampo intawon ako ninyo sa Ginoo aron dili mahitabo ang inyong gisulti kanako."
44008025	Human makahatag si Pedro ug si Juan sa ilang pagpamatuod ug makawali sa mensahe sa Ginoo, namalik sila sa Jerusalem. Ug gisangyaw usab nila ang Maayong Balita sa daghang mga balangay sa Samaria nga ilang giagian.
44008026	Unya may usa ka anghel sa Ginoo nga miingon kang Felipe, "Lakaw ngadto sa habagatan, didto sa dalan nga gikan sa Jerusalem paingon sa Gasa." Kining dalana anaa sa diserto.
44008027	-
44008028	Busa milakaw si Felipe. Niadtong higayona may usa ka yunuko nga taga-Etiopia nga nagpanaw pauli sa ila. Usa siya ka sinaligang opisyal ug tinugyanan sa mga bahandi sa Candace, ang rayna sa Etiopia. Miadto siya sa Jerusalem aron sa pagsimba sa Dios. Sa iyang pagpauli nga nagsakayg karwahi, nagbasa siya sa basahon nga sinulat ni propeta Isaias.
44008029	Ang Espiritu Santo miingon kang Felipe, "Adtoa ug abayi ang karwahi."
44008030	Busa midagan si Felipe ngadto kaniya ug nadunggan niya ang yunuko nga nagbasa sa basahon nga sinulat ni propeta Isaias. Unya nangutana kaniya si Felipe, "Nakasabot ka ba sa imong gibasa?"
44008031	Ang opisyal mitubag, "Unsaon nako pagkasabot niini kon walay motudlo kanako?" Ug iyang gipasakay si Felipe sa karwahi ug gipalingkod tupad niya.
44008032	Ang bahin sa kasulatan nga iyang gibasa mao kini: "Sama siya sa karnero nga gidala aron ihawon o sa nating karnero nga dili gayod motingog samtang alotan. Wala siyay gisulti bisan usa ka pulong.
44008033	Gipakaulawan siya ug gihikawan sa hustisya. Walay makasubay sa iyang kaliwatan, kay ang iyang kinabuhi dinhi sa yuta natapos na man."
44008034	Ang opisyal miingon kang Felipe, "Sultihi ako kon kinsa ang gihisgotan sa propeta niining bahina sa kasulatan. Ang iya bang kaugalingon o lain ba?"
44008035	Busa gisaysayan siya ni Felipe sa Maayong Balita mahitungod kang Jesus sugod gayod niining bahina sa kasulatan.
44008036	Ug samtang nagpanaw sila nahiabot sila sa usa ka dapit nga may tubig ug ang opisyal miingon, "Ania may tubig, nganong dili mo man ako bunyagan?"
44008038	Busa gipahunong sa opisyal ang karwahi ug silang duha nanaog ug miubog sa tubig, ug gibunyagan siya ni Felipe.
44008039	Sa paghaw-as nila gikan sa tubig, ang Espiritu sa Ginoo misakmit kang Felipe ug wala na siya makit-i sa opisyal. Apan ang opisyal mipadayon sa iyang panaw nga malipayon kaayo.
44008040	Unya nakamatngon si Felipe nga didto na siya sa Asoto ug nagwali siya sa Maayong Balita sa tanang lungsod hangtod nahiabot siya sa Cesarea.
44009001	Niadtong higayona, nagpadayon si Saulo sa mapintas nga pagpanghulga sa pagpatay sa mga tinun-an sa Ginoo. Miadto siya sa Pangulong Pari
44009002	ug nangayog mga sulat nga magpaila kaniya ngadto sa mga sinagoga sa Damasco nga siya gitugotan sa pagdakop sa mga sumusunod sa Dalan nga iyang makit-an didto, lalaki o babaye ug pagdala kanila balik sa Jerusalem.
44009003	Mipanaw siya padulong sa Damasco. Sa duol na siya sa siyudad, sa kalit may kahayag gikan sa langit nga midan-ag libot kaniya.
44009004	Natumba siya ug nadungog niya ang tingog nga nag-ingon, "Saulo, Saulo! Nganong gilutos mo man ako?"
44009005	"Kinsa ka ba, Ginoo?" nangutana siya. Ang tingog miingon, "Ako si Jesus nga imong gilutos.
44009006	Apan bangon ug lakaw ngadto sa siyudad ug didto sultihan ka kon unsay imong buhaton."
44009007	Ang mga tawo nga kauban ni Saulo nanghunong nga wala makatingog. Nadungog nila ang tingog apan wala silay tawo nga nakita.
44009008	Mibangon si Saulo ug gibuka niya ang iyang mga mata apan dili na siya makakita. Busa ila siyang giagak ug gidala ngadto sa Damasco.
44009009	Sulod sa tulo ka adlaw dili siya makakita ug niining panahona wala siya mokaon o moinom.
44009010	Didto sa Damasco may usa ka tinun-an nga ginganlag Ananias. Pinaagi sa panan-awon giingnan siya sa Ginoo, "Ananias!" Ug mitubag siya, "Ania ako, Ginoo."
44009011	Ang Ginoo miingon kaniya, "Lakaw ngadto sa dalan nga ginganlag Tul-id ug pangitaa didto sa balay ni Judas ang usa ka tawo nga taga-Tarso nga ginganlag Saulo. Nag-ampo siya
44009012	ug sa panan-awon nakita niya ang usa ka tawo nga ginganlag Ananias nga misulod ug unya mipandong kaniya sa iyang kamot aron makakita siya pag-usab."
44009013	Si Ananias mitubag, "Ginoo, daghan ang nagsulti kanako mahitungod kaniya ug sa mangilngig nga mga kadaotan nga iyang gibuhat batok sa imong katawhan didto sa Jerusalem.
44009014	Ug karon ania siya sa Damasco ug gihatagag gahom sa mga kadagkoan sa mga pari aron sa pagdakop sa tanan nga nagsangpit sa imong ngalan."
44009015	Ang Ginoo miingon kaniya, "Adtoa siya kay gipili ko siya aron mag-alagad kanako sa pagpaila sa akong ngalan ngadto sa mga dili Judio ug sa mga hari ingon man sa katawhan sa Israel.
44009016	Ug ipakita ko kaniya ang tanan nga iyang pagaantoson tungod sa akong ngalan."
44009017	Busa miadto si Ananias sa balay ug gipandong niya kang Saulo ang iyang mga kamot. Unya miingon siya, "Igsoong Saulo, ang Ginoong Jesus nga nagpakita kanimo didto sa dalan sa imong pagpaingon nganhi nagpadala kanako aron makakita ka pag-usab ug mapuno sa Espiritu Santo."
44009018	Dihadiha may nangahulog nga daw mga himbis sa isda gikan sa mata ni Saulo ug nakakita siya pag-usab. Mitindog siya ug gibunyagan
44009019	ug mikaon siya ug nabaskog. Nagpabilin si Saulo sa Damasco sulod sa pipila ka adlaw uban sa mga tinun-an.
44009020	Miadto dayon siya sa mga sinagoga ug nagsangyaw nga si Jesus mao ang Anak sa Dios.
44009021	Ang tanan nga nakadungog kaniya natingala ug nangutana, "Dili ba mao man kini siya ang didto sa Jerusalem nga naglutos niadtong nagsangpit sa ngalan ni Jesus? Ug dili ba mianhi man siya aron pagdakop ug pagdala kanila ngadto sa mga kadagkoan sa mga pari?"
44009022	Apan midugang hinuon ang pagkamainiton ni Saulo ug lig-on kaayo ang iyang mga pagpamatuod nga si Jesus mao ang Mesiyas. Tungod niini wala makatubag kaniya ang mga Judio nga nagpuyo sa Damasco.
44009023	Sa paglabay sa daghang mga adlaw, naglaraw ang mga Judio sa pagpatay kang Saulo
44009024	apan nahibaloan kini ni Saulo. Giatangan nila siya sa mga ganghaan adlaw ug gabii aron ilang patyon.
44009025	Apan usa niana ka gabii gikuha si Saulo sa iyang mga sumusunod ug gitonton nila siya sulod sa bukag gikan sa itaas sa paril.
44009026	Miadto si Saulo sa Jerusalem ug misulay pag-apil sa pundok sa mga tinun-an. Apan wala sila motuo nga usa na siya ka tinun-an busa nangahadlok silang tanan kaniya.
44009027	Apan si Bernabe mitabang kaniya ug gidala siya ngadto sa mga apostoles. Gisaysayan sila ni Bernabe mahitungod sa pagkakita ni Saulo sa Ginoo didto sa dalan ug nga nakigsulti kaniya ang Ginoo. Iya usab silang gisuginlan sa maisogon nga pagwali ni Saulo sa ngalan ni Jesus didto sa Damasco.
44009028	Busa mitipon si Saulo kanila ug milibot sa tibuok Jerusalem nga maisogong nagwali sa ngalan sa Ginoo.
44009029	Nakigsulti ug nakiglantugi usab siya sa mga Judio nga Grego ug pinulongan apan nangita silag paagi sa pagpatay kaniya.
44009030	Sa pagkasayod niini sa mga kaigsoonan, gidala nila si Saulo ngadto sa Cesarea ug gipaadto sa Tarso.
44009031	Busa ang iglesia sa tibuok Judea ug sa Galilea ug sa Samaria nakabaton gayod ug kalinaw ug nalig-on. Sa nagkinabuhi sila nga mahadlokon sa Ginoo ug tinabangan sa Espiritu Santo, midaghan ang sakop sa iglesia.
44009032	Miadto si Pedro sa tanang dapit ug usa niana ka higayon miduaw siya sa katawhan sa Dios nga nagpuyo sa Lida.
44009033	Didto nakita niya si Eneas nga paralitiko nga wala makabangon sulod na sa walo ka tuig.
44009034	Unya si Pedro miingon kaniya, "Eneas, giayo ka ni Jesu-Cristo. Busa bangon ug hiposa ang imong higdaanan." Dihadiha mibangon si Eneas.
44009035	Nakakita kaniya ang tanang mga tawo nga nagpuyo sa Lida ug sa Saron ug nangakabig sila ngadto sa Ginoo.
44009036	Sa Jopa dihay usa ka babaye nga tinun-an nga ginganlag Tabita nga sa Grego pa, Dorcas. Kanunay siyang nagbuhat ug maayo ug nagtabang sa mga kabos.
44009037	Niadtong higayona nasakit siya ug namatay. Gihugasan nila ang iyang patayng lawas ug gihaya didto sa usa ka lawak sa itaas.
44009038	Ang Jopa dili kaayo layo sa Lida ug sa pagkadungog sa mga tinun-an didto sa Jopa nga si Pedro didto sa Lida, nagsugo silag duha ka tawo sa pagpahibalo kaniya nga paadtoon siya sa Jopa sa labing madali.
44009039	Busa mikuyog si Pedro kanila ug sa pag-abot niya gidala siya ngadto sa lawak sa itaas. Unya gialirongan si Pedro sa tanang biyuda nga naghilak ug ilang gipakita kaniya ang mga bisti ug mga kupo nga gibuhat ni Dorcas sa buhi pa siya.
44009040	Gipagula ni Pedro silang tanan gikan sa lawak ug miluhod siya ug nag-ampo. Unya giingnan niya ang patay, "Tabita, bangon!" Ug gibuka sa babaye ang iyang mga mata ug sa pagkakita niya kang Pedro, milingkod siya.
44009041	Unya gigunitan ni Pedro ang kamot sa babaye ug gipatindog. Unya gitawag niya ang mga magtutuo ug ang mga biyuda ug iyang gipakita kanila si Dorcas nga buhi na.
44009042	Mikaylap sa tibuok Jopa ang balita mahitungod niini ug daghang tawo ang mituo sa Ginoo.
44009043	Si Pedro nagpabilin sa Jopa ug pipila ka adlaw uban kang Simon nga tigpatigayon ug panit.
44010001	May usa ka tawo sa Cesarea nga ginganlag Cornelio nga kapitan sa Kasundalohang Italyano.
44010002	Si Cornelio usa ka tawo nga relihiyoso ug ang tibuok niyang banay nagsimba sa Dios. Dako siyag nahimo sa pagtabang sa mga kabos ug kanunay siyang nag-ampo sa Dios.
44010003	Mga alas tres sa hapon nakita niyag klaro sa usa ka panan-awon ang anghel sa Dios nga miduol kaniya ug miingon, "Cornelio!"
44010004	Mitutok siya sa anghel uban ang kahadlok ug miingon, "Unsa man, sir?" Ang anghel mitubag, "Ang imong mga pag-ampo ug mga buhat sa kaluoy gidawat sa Dios ug nahinumdom siya kanimo.
44010005	Ug karon paadtoa sa Jopa ang pipila ka tawo ug ipakuha nila si Simon nga ginganlag Pedro.
44010006	Atua siya mag-abot sa balay ni Simon nga magpapanit nga nagpuyo duol sa dagat."
44010007	Unya sa pagpahawa na sa anghel, gitawag ni Cornelio ang duha sa iyang mga sulugoon ug usa ka sundalo nga relihiyoso nga usa sa iyang mga sinaligan.
44010008	Gisuginlan niya sila sa nahitabo ug gipaadto sa Jopa.
44010009	Pagkasunod adlaw, sa may kaudtohon, samtang sila nagpaingon ug nagkaduol sa Jopa, misaka si Pedro sa atop sa balay aron sa pag-ampo.
44010010	Gigutom siya ug buot mokaon apan samtang gihikay pa ang pagkaon, nakakita siyag panan-awon.
44010011	Nakita niya nga nabukas ang langit ug may gitonton nga ingon sa usa ka dakong panapton nga gihiktan sa upat ka eskina.
44010012	Sa sulod niini diha ang tanang matang sa mga langgam nga ihalas ug mga mananap nga molakat ug mokamang.
44010013	Unya may tingog nga miingon kaniya, "Hala, Pedro, pag-ihaw ug kaon!"
44010014	Apan si Pedro mitubag, "Dili ko, Ginoo! Kay wala pa ako makakaon ug bisan unsa nga giilang mahugaw."
44010015	Ang tingog miingon kaniya pag-usab, "Ayaw isipa nga mahugaw ang bisan unsa nga gihinloan na sa Dios."
44010016	Nahitabo kini sa makatulo, ug unya ang iyang nakita gibalik ngadto sa langit.
44010017	Si Pedro naglibog sa kahulogan sa panan-awon nga iyang nakita. Nianang higayona ang mga sinugo ni Cornelio, human makapangutana hain ang balay ni Simon, didto na sa atubangan sa ganghaan.
44010018	Misangpit sila ug nangutana, "May nag-abot ba dinhi nga ginganlag Simon Pedro?"
44010019	Nagapadayon pa si Pedro sa pagpamalandong sa kahulogan sa panan-awon sa dihang miingon kaniya ang Espiritu, "Anaay tuloo ka tawo nga nangita kanimo.
44010020	Busa kanaog dayon ug ayaw pagpanuko sa pagkuyog kanila kay gipaanhi ko sila."
44010021	Busa mikanaog si Pedro ug miingon sa mga tawo, "Ako ang inyong gipangita. Nganong nanganhi man kamo?"
44010022	Sila mitubag, "Gipaanhi kami ni Kapitan Cornelio. Siya maayong tawo ug nagsimba sa Dios ug gitamod pag-ayo sa tanang mga Judio. Gisugo siya sa usa ka anghel sa pagdapit kanimo sa pag-adto sa iyang balay aron makapamati siya sa imong isulti."
44010023	Gipadayon ni Pedro ang mga tawo ug didto niya sila pakatulga niadtong gabhiona. Pagkasunod adlaw mikuyog siya kanila ug miuban usab ang pipila sa mga kaigsoonan sa Jopa.
44010024	Pagkaugma miabot sila sa Cesarea diin naghulat kanila si Cornelio uban sa iyang mga paryenti ug suod nga mga higala nga iyang gidapit.
44010025	Sa mosulod na unta si Pedro sa balay, gisugat siya ni Cornelio ug mihapa siya sa tiilan ni Pedro aron pagsimba kaniya.
44010026	Apan gipatindog siya ni Pedro ug giingnan, "Tindog, ayaw akog simbaha kay ako tawo usab."
44010027	Nagsultihanay si Pedro ug si Cornelio samtang nanulod sila sa balay ug nakita niya ang daghang mga tawo nga nagkatigom didto.
44010028	Si Pedro miingon kanila, "Nahibalo kamo nga ang Judio gidid-an sa iyang relihiyon sa pagduaw o pagpakigsandurot sa dili Judio. Apan gipadayag sa Dios kanako nga dili ko na isipon nga mahugaw si bisan kinsa.
44010029	Busa sa dihang gipakuha ninyo ako wala ako magpanuko sa pag-anhi. Karon, mangutana ako kaninyo, nganong inyo man akong gipaanhi?"
44010030	Si Cornelio mitubag, "Sa ingon niining taknaa, sa may mga alas tres sa hapon, upat na ka adlaw karon, nag-ampo ako sulod sa akong balay. Sa kalit mitungha sa akong atubangan ang usa ka tawo nga nagsul-ob ug masanag nga sapot
44010031	ug miingon, ‘Cornelio! Gidungog sa Dios ang imong pag-ampo ug gihinumdoman niya ang imong pagpanghatag ngadto sa mga kabos.
44010032	Ipakuha didto sa Jopa si Simon nga ginganlag Pedro. Atua siya mag-abot sa balay ni Simon nga magpapanit, nga nagpuyo duol sa dagat.’
44010033	Busa gipakuha ko ikaw dayon ug salamat nga mianhi ka. Karon ania kaming tanan atubangan sa Dios aron mamati sa tanan nga ipasulti sa Ginoo kanimo."
44010034	Si Pedro miingon, "Karon naila ko na nga ang Dios walay pinalabi.
44010035	Ang mahadlokon kaniya ug nagbuhat sa matarong iyang dawaton bisag taga-diin pa siya.
44010036	Nasayod kamo sa mensahe nga gipadala sa Dios ngadto sa katawhan sa Israel. Mao kini ang mensahe sa Maayong Balita sa pakigdait pinaagi kang Jesu-Cristo nga mao ang Ginoo sa tanan.
44010037	Nasayod kamo niadtong dakong hitabo sa yuta sa Judea. Nagsugod kini sa Galilea human sa pagwali ni Juan mahitungod sa bunyag.
44010038	Nasayod kamo mahitungod kang Jesus nga Nazaretnon nga gibuboan sa Dios sa gahom ug sa Espiritu Santo. Miadto siya sa tanang dapit ug naghimog mga maayong butang ug giayo niya ang tanang giyawaan kay ang Dios diha man kaniya.
44010039	Ug kami saksi sa tanan nga iyang gibuhat didto sa kayutaan sa mga Judio lakip sa Jerusalem. Gipatay siya nila pinaagi sa paglansang kaniya didto sa krus.
44010040	Apan gibanhaw siya sa Dios sa ikatulo ka adlaw ug gipadayag siya.
44010041	Wala makakita kaniya ang tanang mga tawo kondili kami lamang nga gipili sa Dios ingon nga mga saksi, kami nga nangaon ug nanginom uban kaniya human siya mabanhaw.
44010042	Ug gisugo kami niya sa pagwali sa Maayong Balita ngadto sa katawhan ug sa pagmatuod nga siya mao ang gipili sa Dios paghukom sa mga buhi ug sa mga patay.
44010043	Naghisgot mahitungod kaniya ang tanang mga propeta nga nag-ingon nga ang tanan nga nagtuo kaniya pasayloon sa ilang mga sala pinaagi sa iyang ngalan."
44010044	Samtang nagsulti pa si Pedro, mikunsad ang Espiritu Santo kanilang tanan nga namati sa mensahe.
44010045	Ang mga magtutuo nga Judio nga taga-Jopa nga kuyog ni Pedro natingala nga ang Dios nagbubo usab sa iyang gasa nga mao ang Espiritu Santo ngadto sa mga dili Judio
44010046	kay nadunggan man nila nga ang mga dili Judio nagsulti sa lahi nga mga pinulongan ug nagdayeg sa Dios. Si Pedro miingon,
44010047	"Kining mga tawhana nakadawat sa Espiritu Santo, ingon nga kami nakadawat usab. Duna ba kaninyoy makapugong nga bunyagan sila pinaagi sa tubig?"
44010048	Busa misugo siya nga bunyagan sila sa ngalan ni Jesu-Cristo. Unya gihangyo nila siya nga magpabilin uban kanila sulod sa pipila ka adlaw.
44011001	Nakabalita ang mga apostoles ug ang mga kaigsoonan sa tibuok Judea nga ang mga dili Judio nakadawat usab sa pulong sa Dios.
44011002	Sa pag-adto ni Pedro sa Jerusalem, sila nga nangusog sa paghimo sa seremonyas sa pagtuli misaway kaniya,
44011003	"Nganong miadto ka man sa mga tawo nga wala matuli ug nakigsalo kanila?"
44011004	Busa gisaysay ni Pedro ngadto kanila ang tanan nga nahitabo sukad gayod sa sinugdan. Siya miingon,
44011005	"Sa didto ako sa siyudad sa Jopa, nag-ampo ako ug nakakita akog panan-awon. Nakita ko sa maong panan-awon ang sama sa usa ka dakong panapton nga hiniktan ang upat ka eskina ug gitonton gikan sa langit ug mihunong sa akong tungod.
44011006	Akong gisusi pag-ayo ang sulod niini ug nakita ko ang mga mananap nga upat ang tiil, mga hayop, mananap nga mokamang ug ihalas nga mga langgam.
44011007	Unya nakadungog akog tingog nga nag-ingon, ‘Pedro, tindog! Pag-ihaw ug kaon!"
44011008	Apan mitubag ako, ‘Dili ko, Ginoo, kay sukad masukad wala ako makakaon ug bisan unsa nga mahugaw.’
44011009	Ang tingog misulti na usab gikan sa langit, ‘Ayaw isipa nga mahugaw ang gihinloan na sa Dios.’
44011010	Makatulo kini mahitabo ug unya ang panapton lakip ang tanang sulod niini gibalik ngadto sa langit.
44011011	Ug niadto gayong higayona tulo ka tawo gikan sa Cesarea nga gisugo sa pagkuha kanako miabot sa balay nga akong giabotan.
44011012	Ang Espiritu misulti kanako sa pagkuyog kanila sa walay pagpanuko. Kining unom ka igsoon nga taga-Jopa mikuyog usab kanako ngadto sa Cesarea ug kaming tanan midayon sa balay ni Cornelio.
44011013	Unya iya kaming gisuginlan mahitungod sa anghel nga nakita niya nga nagtindog sulod sa iyang balay ug miingon kaniya, ‘Pagsugo ug mga tawo ngadto sa Jopa ug ipakuha si Simon nga ginganlag Pedro.
44011014	May mensahe siya nga makaluwas kanimo ug sa imong panimalay.’
44011015	Ug sa pagsugod nakog sulti mikunsad kanila ang Espiritu Santo sama nga gikunsaran kita sa sinugdanan.
44011016	Unya nahinumdom ako sa giingon sa Ginoo, ‘Si Juan nagbunyag pinaagi sa tubig apan bunyagan kamo pinaagi sa Espiritu Santo!’
44011017	Kon ang Dios naghatag sa mga dili Judio sa samang gasa nga iyang gihatag kanato sa dihang mituo kita kang Ginoong Jesu-Cristo, kinsa man ako nga mopugong sa Dios?"
44011018	Sa ilang pagkadungog niini, mihunong sila pagsaway ug gidayeg nila ang Dios sa pag-ingon, "Ang Dios naghatag usab diay ngadto sa mga dili Judio ug higayon sa paghinulsol aron sila maluwas!"
44011019	Ang mga magtutuo nagkatibulaag gumikan sa paglutos nga nahitabo sa dihang gipatay si Esteban. Pipila kanila nangabot hangtod sa Fenicia, Cipre ug Antioquia apan ang mga Judio lamang ang ilang gisangyawan.
44011020	Hinuon adunay pipila sa mga magtutuo nga taga-Cipre ug Cirene nga nangadto sa Antioquia ug gisangyawan usab nila sa Maayong Balita mahitungod kang Ginoong Jesus ang mga dili Judio.
44011021	Ang gahom sa Ginoo diha kanila ug daghan ang nanuo ug nangakabig ngadto sa Ginoo.
44011022	Ang balita mahitungod niini midangat sa iglesia sa Jerusalem busa ilang gipaadto si Bernabe sa Antioquia.
44011023	Sa iyang pag-abot didto ug sa nakita niya nga gipanalanginan pag-ayo sa Dios ang katawhan, nalipay siya ug gidasig niya silang tanan nga magpabilin nga matinumanon diha sa Ginoo uban sa bug-os nga kasingkasing.
44011024	Si Bernabe usa ka maayong tawo, puno sa Espiritu Santo ug sa pagtuo. Ug daghang mga tawo ang nangakabig ngadto sa Ginoo.
44011025	Unya miadto si Bernabe sa Tarso aron pagpangita kang Saulo.
44011026	Sa dihang nakit-an niya si Saulo, gidala niya siya sa Antioquia. Sulod sa usa ka tuig silang duha nakig-uban sa mga magtutuo diha sa iglesia ug gitudloan nila ang daghang katawhan. Ug sa unang higayon, ang mga tinun-an gitawag nga mga Cristohanon didto sa Antioquia.
44011027	Niadtong panahona pipila ka mga propeta nangadto sa Antioquia gikan sa Jerusalem.
44011028	Usa kanila nga ginganlag Agabo mitindog ug pinaagi sa gahom sa Espiritu mitagna nga usa ka dakong gutom moabot sa tibuok kalibotan. Ang gutom nahitabo samtang si Claudio mao ang Emperador.
44011029	Nagkauyon ang mga tinun-an nga ang matag usa kanila magpadalag hinabang kutob sa iyang mahimo alang sa mga kaigsoonan didto sa Judea.
44011030	Busa gibuhat nila kini ug gipadala ang mga hinabang ngadto sa mga kadagkoan sa iglesia pinaagi kang Bernabe ug kang Saulo.
44012001	Niining panahona si Hari Herodes misugod paglutos sa pipila sa mga sakop sa iglesia.
44012002	Gipapatay niya si Santiago nga igsoon ni Juan pinaagi sa espada.
44012003	Sa pagkasayod niya nga nakapahimuot kini sa mga Judio, iya usab nga gipadakop si Pedro. Nahitabo kini sa Pangilin sa Pan nga Walay Patubo.
44012004	Human madakop si Pedro, gibilanggo siya ug gipabantayan sa upat ka pundok sa mga guwardiya nga tag-upat ka sundalo matag pundok. Naglaraw si Herodes pag-imbistigar kaniya inigkaliwas sa Kasaulogan.
44012005	Busa si Pedro nagpabilin nga binilanggo apan ang mga sakop sa iglesia nag-ampo nga mainiton ngadto sa Dios alang kaniya.
44012006	Nianang gabii sa dayon na siyang itugyan ni Herodes ngadto sa katawhan, natulog si Pedro nga gitaliwad-an ug duha ka guwardiya. Gigapos siyag duha ka kadena ug gibantayan sa mga guwardiya ang ganghaan sa prisohan.
44012007	Ug sa kalit mitungha ang usa ka anghel sa Ginoo ug may kahayag nga midan-ag sa bilanggoan. Unya giyugyog sa anghel ang abaga ni Pedro, gipukaw siya ug giingnan, "Bangon dayon!" Ug dihadiha nangatangtang ang kadena sa iyang kamot.
44012008	Unya ang anghel miingon kaniya, "Ayohag sul-ob ang imong bisti ug pagsandalyas." Gituman kini ni Pedro ug ang anghel miingon, "Pagkupo ug sunod kanako."
44012009	Misunod si Pedro kaniya paggula sa bilanggoan. Apan wala siya masayod kon tinuod ba gayod ang gibuhat sa anghel kay abi niyag nakakita lang siyag panan-awon.
44012010	Miagi sila sa unang mga guwardiya ug unya sa ikaduha ug nahiabot sila sa ganghaang puthaw nga padulong sa siyudad. Ang ganghaan naabli lag iya ug nanggula sila subay sa usa ka dalan ug ang anghel kalit nga mibiya kang Pedro.
44012011	Unya nakaamgo si Pedro nga tinuod ang nahitabo kaniya ug miingon siya, "Karon nasayod ako nga tinuod gayod diay nga ang Ginoo nagpadala sa iyang anghel ug nagluwas kanako gikan sa gahom ni Herodes ug sa tanang butang nga gipaabot sa mga Judio nga mahitabo."
44012012	Sa pagkamatngon ni Pedro sa tinuod nga nahitabo kaniya, miadto siya sa balay ni Maria nga inahan ni Juan nga ginganlan usab ug Marcos. Daghan ang mga tawo nga nagkatigom didto ug nag-ampo.
44012013	Mituktok si Pedro sa pultahan sa ganghaan ug si Roda nga sulugoon maoy miadto aron pag-abli.
44012014	Nailhan niya ang tingog ni Pedro apan tungod sa iyang kalipay midagan siya balik sa sulod nga wala kaablihi ang pultahan ug gipahibalo niya nga si Pedro atua sa gawas.
44012015	"Nabuang ka!" miingon sila kaniya. Apan namugos gayod siya nga tinuod ang iyang gisulti. Busa mitubag sila, "Ang iyang anghel kana."
44012016	Sa laing bahin, nagsigig tuktok si Pedro sa pultahan ug sa ilang pag-abli nakita nila siya ug natingala sila pag-ayo.
44012017	Pinaagi sa iyang kamot misenyas si Pedro nga maghilom sila ug iyang gisaysay kanila giunsa sa Ginoo pagpagula kaniya gikan sa bilanggoan. "Isugilon kini kang Santiago ug sa tanang kaigsoonan," miingon siya kanila. Unya mibiya siya ug miadto sa laing dapit.
44012018	Sa pagkabuntag, nagubot pag-ayo ang mga guwardiya kay wala man sila mahibalo sa nahitabo kang Pedro.
44012019	Gipapangita siya ni Herodes apan wala nila siya makit-i. Busa gipaimbistigar niya ang mga guwardiya ug unya gipapatay. Human niini, miadto si Herodes sa Cesarea gikan sa Judea ug nagpabilin siyag dugaydugay didto.
44012020	Si Herodes nasuko pag-ayo sa taga-Tiro ug taga-Sidon busa nagpanon sila aron sa pagpakigkita kang Herodes. Ilang nadani si Blasto nga tinugyanan sa palasyo sa pagtabang kanila. Unya miadto sila kang Herodes ug nakig-uli kaniya kay ang ilang nasod didto man magkuhaan sa ilang pagkaon sa nasod ni Herodes.
44012021	Sa adlaw nga gikasabotan, gisul-ob ni Herodes ang iyang harianong bisti, milingkod siya sa iyang trono ug naghimog pakigpulong.
44012022	Naninggit ang mga tawo, "Dili tawo ang nagsulti kondili dios!"
44012023	Ug dihadiha gisilotan si Herodes sa anghel sa Ginoo kay wala man niya pasidunggi ang Dios. Giulod siya ug namatay.
44012024	Apan ang pulong sa Dios nagpadayon pagkaylap.
44012025	Si Bernabe ug si Saulo namalik gikan sa Jerusalem human matapos ang ilang misyon, dala si Juan Marcos.
44013001	Sa iglesia sa Antioquia dihay mga propeta ug mga magtutudlo nga si Bernabe, si Simeon nga gianggaag Negro, si Lucio nga taga-Cirene, si Manaen nga namatuto uban ni Gobernador Herodes, ug si Saulo.
44013002	Usa ka adlaw niana, samtang nagsimba sila sa Ginoo ug nagpuasa, miingon kanila ang Espiritu Santo, "Igahin alang kanako si Bernabe ug si Saulo alang sa buluhaton nga maoy hinungdan sa pagtawag ko kanila."
44013003	Busa nagpuasa sila ug nag-ampo ug gipandongan nila sa ilang mga kamot si Bernabe ug si Saulo ug unya ilang gipalakaw sila.
44013004	Busa minandoan sa Espiritu Santo, si Bernabe ug si Saulo nangadto sa Seleucia ug gikan didto milawig sila ngadto sa pulo sa Cipre.
44013005	Sa pag-abot nila sa Salamis, giwali nila ang pulong sa Dios sulod sa mga sinagoga sa mga Judio. Kuyog kanila si Juan Marcos silbing katabang.
44013006	Gilukop nila pagtaak ang isla hangtod sa Papos, diin ilang gikahinagbo ang usa ka salamangkero nga ginganlag Bar-Jesus nga usa ka Judio nga nagpatuo nga propeta.
44013007	Higala siya sa gobernador sa pulo nga si Sergio Paulo, usa ka tawo nga hait ug salabotan. Gipatawag sa gobernador si Bernabe ug si Saulo kay gusto siyang mamati sa pulong sa Dios.
44013008	Apan gibabagan sila sa salamangkero nga si Elimas (kini ang iyang ngalan sa Grego) kay dili man siya buot nga motuo ang gobernador.
44013009	Unya si Saulo, nailhan usab sa ngalan nga Pablo, nga puno sa Espiritu Santo; mitutok sa salamangkero
44013010	ug miingon kaniya, "Anak sa Yawa! Kaaway ka sa tanang maayo. Napuno ka sa tanang matang sa kadaotan ug limbong ug kanunay kang naninguha pagtuis sa kamatuoran sa Ginoo!
44013011	Karon silotan ka sa Ginoo ug mabuta ka ug dugaydugay nga dili makakita sa kahayag sa adlaw." Ug dihadiha namatngonan ni Elimas nga mingitngit ang iyang panan-aw ug nangarapkarap siya sa pagpangitag makaagak kaniya.
44013012	Ang gobernador nakabig sa dihang nakita niya ang nahitabo ug nahibulong siya pag-ayo sa pagtulon-an mahitungod sa Ginoo.
44013013	Si Pablo ug ang iyang mga kauban milawig gikan sa Papos ug miabot sa Perga sa kayutaan sa Pampilia. Apan si Juan Marcos mibulag kanila didto ug mibalik sa Jerusalem.
44013014	Gikan sa Perga miadto sila sa Antioquia sa Pisidia ug sa Adlawng Igpapahulay misulod sila sa sinagoga ug milingkod didto.
44013015	Human sa pagbasa sa usa ka bahin sa Balaod ni Moises ug sa sinulat sa mga propeta, gipasugoan sila sa mga kadagkoan sa sinagoga, nga nag-ingon, "Mga igsoon, kon aduna kamoy mensahe nga makadasig niining mga tawo, mahimong isulti ninyo karon."
44013016	Mitindog si Pablo, misinyas pinaagi sa iyang kamot ug miingon, "Katawhang Israelinhon ug tanang dili Judio nga nagtuo sa Dios, pamati kamo:
44013017	Ang Dios niining nasod sa Israel nagpili sa atong mga katigulangan ug naghimo kanila nga mauswagon sa nagpuyo pa sila ingon nga mga langyaw sa yuta sa Ehipto. Pinaagi sa iyang dakong gahom, ang Dios nagpagawas kanila gikan sa Ehipto
44013018	ug sulod sa 40 ka tuig siya nag-atiman kanila didto sa kamingawan.
44013019	Gilaglag niya ang pito ka nasod sa yuta sa Canaan ug gihatag kini kanila ug gipanag-iya nila kini
44013020	sulod sa mga 450 ka tuig. "Human niini, gihatagan niya silag mga maghuhukom hangtod sa panahon ni propeta Samuel.
44013021	Ug sa diha nga nangayo silag hari, gihatag sa Dios kanila si Saulo, ang anak ni Kis sa banay ni Benjamin aron maoy maghari kanila sulod sa 40 ka tuig.
44013022	Sa dihang gipapahawa siya sa trono, si David gihimo sa Dios nga ilang hari. Kini ang giingon sa Dios mahitungod kaniya, ‘Nakita ko nga si David nga anak ni Jesse usa ka tawo nga nakapahimuot kanako ug mobuhat sa tanan nga isugo ko kaniya.’
44013023	Gikan sa kaliwatan ni David gipili sa Dios si Jesus aron magluwas sa katawhan sa Israel sumala sa iyang gisaad.
44013024	Sa wala pa moanhi si Jesus, nagwali si Juan ngadto sa tanang mga tawo sa Israel nga kinahanglan maghinulsol sila ug magpabunyag.
44013025	Ug sa hapit na mamatay si Juan, miingon siya sa katawhan, ‘Kinsa ba ako sa inyong hunahuna? Dili ako ang inyong gipaabot. Apan sunod kanako may moanhi ug dili ako takos bisan gani paghubo sa iyang sandalyas.’
44013026	"Mga igsoon nga kaliwat ni Abraham ug kamong tanang dili Judio nga nagtuo sa Dios: kita mao ang gipadad-an niining mensahe sa kaluwasan!
44013027	Kay ang mga tawo sa Jerusalem ug ang ilang mga pangulo wala mahibalo nga siya mao ang Manluluwas ug wala nila masabti ang mga pulong sa mga propeta nga gibasa matag Adlawng Igpapahulay. Apan sa dihang gisilotan nila si Jesus, natuman nila ang mga pulong sa mga propeta.
44013028	Ug bisan wala silay nakitang katarongan sa pagsilot kang Jesus sa kamatayon, ilang gipangayo gikan ni Pilato nga patyon siya.
44013029	Ug human nila mabuhat ang tanang gisulti sa Kasulatan mahitungod kaniya, gikuha nila siya sa krus ug gilubong.
44013030	Apan gibanhaw siya sa Dios
44013031	ug sulod sa daghang mga adlaw nagpakita siya niadtong miuban kaniya gikan sa Galilea ngadto sa Jerusalem. Sila karon mao ang iyang mga saksi ngadto sa katawhan.
44013032	Ug mianhi kami aron pagdala kaninyo sa Maayong Balita nga ang gisaad sa Dios ngadto sa atong katigulangan,
44013033	gibuhat sa Dios alang kanato karon nga ilang mga kaliwat pinaagi sa pagbanhaw kang Jesus. Sumala sa nasulat usab sa ikaduhang Salmo, ‘Ikaw ang akong Anak; karong adlawa nahimo ako nga imong Amahan.’
44013034	Mao kini ang giingon sa Dios mahitungod sa kamatuoran sa iyang pagbanhaw kang Jesus ug sa kamatuoran nga si Jesus wala madunot sa lubnganan: ‘Ihatag ko kanimo ang balaan ug kasaligang panalangin nga akong gisaad kang David.’
44013035	Sumala usab sa iyang giingon sa laing bahin sa kasulatan, ‘Dili mo itugot nga madunot sa lubnganan ang imong balaang sulugoon.’
44013036	Kay sa iyang panahon nagtuman si David sa gisugo sa Dios ug unya namatay ug gilubong tupad sa iyang katigulangan ug nadunot.
44013037	Apan ang gibanhaw sa Dios wala madunot.
44013038	-
44013039	Busa mga igsoon ko, angay kamong masayod nga pinaagi kang Jesus gisangyaw diha kaninyo ang kapasayloan sa mga sala. Ug hibaloi ninyo nga ang tanan nga nagtuo kaniya naluwas sa tanang mga sala—butang nga dili mahimo sa Balaod ni Moises.
44013040	Busa pagmatngon kamo aron dili mahitabo kaninyo ang giingon sa mga propeta:
44013041	"Mga mayubiton! Katingala ug pangamatay kamo! Kay aduna akoy gibuhat sa inyong panahon nga dili gayod ninyo tuohan, bisan kon adunay magsugilon niini kaninyo!’"
44013042	Sa pagpanggula na ni Pablo ug ni Bernabe sa sinagoga, gidapit sila sa mga tawo sa pagbalik sa sunod Adlawng Igpapahulay aron saysayan pa sila niining mga butanga.
44013043	Ug sa natapos na ang tigom sa sinagoga, daghang mga Judio ug mga dili Judio nga nakabig ngadto sa tinuohan sa mga Judio ang misunod kang Pablo ug kang Bernabe. Gimaymayan nila ang mga tawo ug gidasig sa pagpabilin diha sa grasya sa Dios.
44013044	Sa pagkasunod Adlawng Igpapahulay, hapit ang tanang tawo sa lungsod miadto aron sa pagpamati sa pulong sa Ginoo.
44013045	Sa pagkakita sa mga Judio sa daghang mga tawo, nangasina sila ug misupak sa gisulti ni Pablo ug ilang gipakaulawan siya.
44013046	Apan midugang hinuon ang kaisog ni Pablo ug ni Bernabe ug miingon sila, "Kinahanglan nga kamo unta ang unang suginlan sa pulong sa Dios. Apan kay gisalikway man ninyo kini ug naghukom kamo sa inyong kaugalingon nga dili takos sa kinabuhing dayon, biyaan kamo namo ug mangadto kami sa mga dili Judio.
44013047	Kay kini ang gisugo kanamo sa Ginoo: ‘Gibutang ko ikaw nga kahayag alang sa mga dili Judio, aron pinaagi kanimo ang kaluwasan moabot hangtod sa kinatumyan sa kalibotan.’ "
44013048	Sa pagkadungog niini sa mga dili Judio, nalipay sila ug gidayeg nila ang mensahe sa Ginoo ug kadtong gipili alang sa kinabuhing dayon nahimong magtutuo.
44013049	Ug ang pulong sa Ginoo mikaylap sa tanang dapit niadtong yutaa.
44013050	Apan gihulhogan sa mga Judio ang tinamod nga mga babayeng relihiyoso ug ang mga kadagkoan sa siyudad aron lutoson nila si Pablo ug si Bernabe ug hinginlan gikan sa ilang dapit.
44013051	Gitaktak ni Pablo ug ni Bernabe ang abog sa ilang mga tiil batok kanila ug mipadayon sila sa Iconio.
44013052	Ug nalipay pag-ayo ang mga tinun-an ug napuno sa Espiritu Santo.
44014001	Didto sa Iconio nanulod si Pablo ug si Bernabe sa sinagoga sa mga Judio ug nagwali busa daghang mga Judio ug mga dili Judio ang nahimong mga magtutuo.
44014002	Apan gihulhogan sa mga Judio nga wala motuo ang mga dili Judio nga magtutuo aron masilag sila sa mga kaigsoonan.
44014003	Nagpabilin didto ang mga apostoles sulod sa taas nga panahon. Sa walay kahadlok nagwali sila mahitungod sa Ginoo. Ug ang Ginoo nagmatuod nga ang ilang mensahe mahitungod sa iyang grasya tinuod gayod pinaagi sa paghatag kanilag gahom sa pagbuhat ug mga milagro ug mga katingalahan.
44014004	Apan ang mga tawo sa siyudad nagkabahin: ang uban midapig sa mga Judio ug ang uban sa mga apostoles.
44014005	Unya ang mga dili Judio ug ang mga Judio kauban sa ilang mga pangulo nagkauyon sa pagpanamastamas ug pagbato sa mga apostoles.
44014006	Sa pagkahibalo sa mga apostoles niini nangagiw sila ngadto sa Listra ug sa Derbe nga mga siyudad sa Licaonia ug ngadto sa kasikbit nga kayutaan.
44014007	Ug didto giwali nila ang Maayong Balita.
44014008	Didto sa Listra, may bakol nga sukad pa sa iyang pagkatawo dili gayod makalakaw.
44014009	Namati siya sa gisulti ni Pablo. Mitutok si Pablo kaniya ug nakita ni Pablo nga may pagtuo ang bakol ug tungod niini mahimo siyang ayohon.
44014010	Busa sa kusog nga tingog miingon si Pablo, "Tindog!" Milukso ang bakol ug naglakawlakaw.
44014011	Sa pagkakita sa mga tawo sa gibuhat ni Pablo, naninggit sila sa ilang pinulongang Licaonianhon, "Nanaog ang mga dios sa dagway sa tawo!"
44014012	Ug ilang gianggaag Seus si Bernabe ug Hermes si Pablo, kay siya man ang tigpamaba.
44014013	Ang templo ni Seus atua sa gawas sa lungsod ug ang pari niini nagdalag mga baka ug mga bulak ngadto sa ganghaan. Buot niya ug sa mga tawo nga ihalad kini ngadto sa mga apostoles.
44014014	Sa pagkasayod ni Bernabe ug ni Pablo sa buot nilang buhaton, gigisi nila ang ilang mga bisti ug midagan ngadto sa taliwala sa katawhan ug misinggit,
44014015	"Mga higala, nganong nagbuhat man kamo niini? Mga tawo lamang kami sama kaninyo! Mianhi kami sa pagsangyaw sa Maayong Balita aron biyaan ninyo kining walay hinungdan nga mga butang ug modangop kamo sa buhing Dios nga maoy nagbuhat sa langit, sa yuta, sa dagat ug sa tanan nga anaa niini.
44014016	Gitugotan niya kaniadto ang tanang katawhan nga magtuman sa ilang gusto.
44014017	Apan kanunay siyang nagpamatuod sa iyang kaugalingon pinaagi sa maayong mga butang nga iyang gibuhat ug naghatag siya kaninyog ulan ug mga panahon nga abunda sa abot ug gihatagan kamo niyag pagkaon ug gipuno ang inyong kasingkasing sa kalipay."
44014018	Apan bisan pa sa ilang gisulti, naglisod gihapon sila pagsanta sa mga tawo sa pagdala ug mga halad ngadto kanila.
44014019	Apan may pipila ka mga Judio nga nangabot gikan sa Antioquia sa Pisidia ug gikan sa Iconio. Nadani nila ang mga tawo ug gibato nila si Pablo ug giguyod ngadto sa gawas sa lungsod kay nagdahom sila nga patay na siya.
44014020	Apan sa dihang gialirongan siya sa mga tinun-an, mibangon siya ug mibalik sa lungsod. Sa pagkasunod adlaw mipadayon siya ug si Bernabe ngadto sa Derbe.
44014021	Si Pablo ug si Bernabe nagwali sa Maayong Balita didto sa Derbe ug daghan ang ilang nakabig ug nahimong mga tinun-an. Unya namalik sila sa Listra, unya sa Iconio ug dayon sa Antioquia sa Pisidia.
44014022	Ilang gilig-on ang mga magtutuo ug gidasig nga magpadayon diha sa pagtuo. Miingon sila, "Kinahanglang moagi kita sa daghang mga kalisdanan aron makasulod sa gingharian sa Dios."
44014023	Nagpili sila ug mga pangulo sa matag iglesia ug uban sa mga pag-ampo ug pagpuasa ilang gitugyan sila ngadto sa Ginoo nga ilang gisaligan.
44014024	Unya milatas sila sa Pisidia ug miabot sa Pampilia.
44014025	Giwali nila ang mensahe sa Ginoo didto sa Perga ug unya nangadto sa Atalia.
44014026	Gikan didto milawig sila balik sa Antioquia diin gitugyan sila ngadto sa grasya sa Dios alang sa buhat nga karon ila nang nahuman.
44014027	Sa pag-abot nila sa Antioquia, ilang gitigom ang mga sakop sa iglesia ug gisuginlan sa tanan nga gibuhat sa Dios pinaagi kanila ug sa iyang pagbukas ug dalan alang sa mga dili Judio aron sila motuo.
44014028	Nagpabilin silag dugay didto uban sa mga tinun-an.
44015001	May pipila ka tawo nga nangabot sa Antioquia gikan sa Judea ug nanudlo sa mga kaigsoonan. Sila nag-ingon, "Dili kamo maluwas gawas kon modawat kamo sa seremonyas sa pagtuli sumala sa gisugo sa Balaod ni Moises."
44015002	Dako kaayo ang pagsupak ni Pablo ug ni Bernabe niining pagtulon-ana busa gikauyonan nga si Pablo ug si Bernabe ug ang pipila ka mga tinun-an sa Antioquia mangadto sa Jerusalem aron makigkita sa mga apostoles ug sa mga kadagkoan bahin niining butanga.
44015003	Busa gipagikan sila sa iglesia ug sa ilang pag-agi sa Fenicia ug sa Samaria gisugilon nila ang pagkakabig sa mga dili Judio ngadto sa Dios. Kining balitaa nakalipay pag-ayo sa mga kaigsoonan.
44015004	Sa pag-abot nila sa Jerusalem, gidawat sila sa iglesia ug sa mga apostoles ug sa mga kadagkoan sa iglesia. Gisugilon nila ang tanang gibuhat sa Dios pinaagi kanila.
44015005	Apan may mga magtutuo nga sakop sa pundok sa mga Pariseo nga mitindog ug miingon, "Kinahanglan gayod nga tulion sila ug patumanon sa Balaod ni Moises."
44015006	Ang mga apostoles ug ang mga kadagkoan sa iglesia nagtigom aron paghusay niining butanga.
44015007	Human sa taas nga lantugi, mitindog si Pedro ug miingon, "Mga igsoon, nahibalo kamo nga kaniadto gipili ako sa Dios gikan kaninyo aron magwali sa Maayong Balita ngadto sa mga dili Judio aron makadungog sila niini ug motuo.
44015008	Ug ang Dios nga nasayod sa kasingkasing sa mga tawo mipadayag nga gidawat usab niya ang mga dili Judio pinaagi sa paghatag kanila sa Espiritu Santo, sama nga gihatagan kita niya niini.
44015009	Wala siyay gipalabi tali kanato ug kanila. Giputli usab niya ang ilang mga kasingkasing kay mituo na man sila.
44015010	Busa nganong sulayan man gayod ninyo ang Dios pinaagi sa pagpapas-an sa mga tinun-an ug mga palas-anon nga ang atong mga katigulangan ug kita mismo wala makahimo sa pagpas-an?
44015011	Apan, nagtuo kita nga pinaagi sa grasya sa Ginoong Jesus maluwas kita ug mao usab kana ang kahimtang nila."
44015012	Naghilom ang tibuok pundok samtang namati sila kang Bernabe ug kang Pablo nga nagsugilon sa tanang mga milagro ug mga katingalahan nga gibuhat sa Dios ngadto sa mga dili Judio pinaagi kanila.
44015013	Sa pagkahuman nilag sulti, mitubag si Santiago ug miingon, "Pamati kamo, mga igsoon!
44015014	Bag-o pa lang gisaysay ni Simon ang unang pagpakita sa Dios sa iyang pagtagad ngadto sa mga dili Judio pinaagi sa pagpili gikan kanila ug katawhan nga magdala sa iyang ngalan.
44015015	Ang mga pulong sa mga propeta tukma gayod niini sumala sa giingon sa kasulatan,
44015016	‘Human niini mobalik ako, nag-ingon ang Ginoo, ug akong tukoron pag-usab ang napukang balay ni David. Tukoron ko kini pag-usab ug lig-onon.
44015017	Busa mangita sa Ginoo ang ubang katawhan, ingon man ang tanang dili Judio nga akong gitawag aron maako.
44015018	Mao kini ang giingon sa Ginoo, nga nagpahibalo niini sukad pa gayod kaniadto.’"
44015019	Ug mipadayon si Santiago pagsulti, "Busa ang akong hunahuna mao nga dili nato lisudlisoron ang mga dili Judio nga midawat sa Dios.
44015020	Ato hinuon silang sulatan nga dili sila mangaon sa hugaw nga mga pagkaon tungod kay hinalad man kini ngadto sa mga diosdios ug nga likayan nila ang salawayong pakighilawas ug nga dili sila mokaon sa bisan unsang mananap nga gituok ug sa bisan unsang dugo.
44015021	Kay sukad pa kaniadto ang Balaod ni Moises gibasa sulod sa mga sinagoga matag Adlawng Igpapahulay ug sa matag lungsod giwali ang iyang mga pulong."
44015022	Unya nagkauyon ang mga apostoles, ang mga kadagkoan ug ang tibuok iglesia sa pagpilig mga tawo gikan sa ilang pundok aron ipadala ngadto sa Antioquia uban ni Pablo ug ni Bernabe. Gipili nila si Judas nga ginganlag Barsabas ug si Silas—mga tawo nga gitamod pag-ayo sa mga kaigsoonan.
44015023	Ug ilang gipadala kanila kining mosunod nga sulat: "Ang mga apostoles ug ang mga pangulo sa iglesia nga inyong mga igsoon nangomusta sa tanang mga kaigsoonang dili Judio nga nagpuyo sa Antioquia, sa Siria ug sa Cilicia.
44015024	Nakadungog kami nga may mga sakop sa atong pundok nga gikan sa Jerusalem nga nagsamok ug nagpalibog kaninyo tungod sa ilang gipanulti bisan wala namo sila sugoa sa pagbuhat niini.
44015025	Busa sa among panagtigom, nagkauyon ang tanan sa pagpilig mga tinugyanan aron ipadala nganha kaninyo. Mokuyog sila sa atong minahal nga mga higala nga si Bernabe ug si Pablo,
44015026	nga naghalad sa ilang kinabuhi aron pag-alagad sa atong Ginoong Jesu-Cristo.
44015027	Busa among gipadala kaninyo si Judas ug si Silas nga maoy mosaysay sa mga butang nga among gisulat kaninyo.
44015028	Ang Espiritu Santo ug kami magkauyon nga dili kamo hatagan ug daghang mga palas-anon gawas sa pipila nga gikinahanglang tumanon:
44015029	Ayaw pagkaon sa mga gihalad ngadto sa mga diosdios. Ayaw pagkaon sa dugo o sa mananap nga gituok ug likayi ninyo ang salawayong pakighilawas. Kon likayan ninyo kining mga butanga matarong ang inyong gibuhat. Pag-ayoayo kamo!"
44015030	Unya ilang gipagikan ang mga tinugyanan ug nangadto sa Antioquia ug gitigom nila ang tanang magtutuo ug gihatagan sa sulat.
44015031	Sa pagkabasa sa mga tawo sa sulat, nangalipay sila pag-ayo tungod sa makapadasig nga mga pulong.
44015032	Si Judas ug si Silas nga mga propeta mihatag ug mga pakigpulong ngadto sa mga kaigsoonan. Ug kini nakapadasig ug nakapalig-on kanila.
44015033	Taodtaod silang nagpabilin didto ug tapos niini, gipagikan sila sa mga kaigsoonan uban sa mga panghinaot sa kalinaw ug namalik sila ngadto sa nagpadala kanila.
44015035	Si Pablo ug si Bernabe nagpabilin ug dugaydugay sa Antioquia. Ug didto, inabagan sa uban, nagtudlo sila ug nagwali sa pulong sa Ginoo.
44015036	Human sa pipila ka adlaw si Pablo miingon kang Bernabe, "Mamalik kita ug duawon nato ang mga kaigsoonan sa matag siyudad nga atong gisangyawan sa pulong sa Ginoo ug atong susihon kon naunsa na sila."
44015037	Buot ni Bernabe nga pakuyogon si Juan Marcos
44015038	apan maoy hukom ni Pablo nga dili paubanon si Juan Marcos kay wala man gud siya molahutay pag-uban kanila hangtod sa pagkatapos sa ilang buhat apan mipauli hinuon ug gibiyaan sila didto sa Pampilia.
44015039	Tungod niini, nagkalalis pag-ayo si Pablo ug si Bernabe ug nagbulag sila. Gidala ni Bernabe si Marcos ug milawig sila ngadto sa Cipre
44015040	ug si Silas maoy gidala ni Pablo ug migikan sila human sila isalig sa mga kaigsoonan ngadto sa grasya sa Dios.
44015041	Miagi siya sa Siria ug sa Cilicia ug gilig-on niya ang mga iglesia didto.
44016001	Mipadayon si Pablo sa pagpanaw ngadto sa Derbe ug sa Listra. Didto may nagpuyo nga usa ka tinun-an nga ginganlag Timoteo. Ang iyang inahan usa ka magtutuo nga Judio apan ang iyang amahan Grego.
44016002	Gidayeg si Timoteo sa tanang kaigsoonan sa Listra ug sa Iconio.
44016003	Buot ni Pablo nga pakuyogon kaniya si Timoteo busa gituli niya si Timoteo. Gibuhat niya kini kay ang tanang Judio nga nagpuyo didto nahibalo man nga Grego ang amahan ni Timoteo.
44016004	Sa ilang pag-agi sa mga kalungsoran ilang gitugyan ngadto sa mga magtutuo ang mga lagda nga gikauyonan sa mga apostoles ug sa mga kadagkoan sa iglesia didto sa Jerusalem ug gipahimangnoan sila sa pagtuman niini.
44016005	Busa ang mga iglesia nalig-on sa pagtuo ug nagdugang ang ilang gidaghanon matag adlaw.
44016006	Unya milatas sila sa kayutaan sa Frigia ug sa Galacia apan ang Espiritu Santo wala motugot kanila pagwali sa mensahe didto sa lalawigan sa Asia.
44016007	Pag-abot nila sa utlanan sa Misia, moadto unta sila sa lalawigan sa Bitinia apan gidid-an sila sa Espiritu ni Jesus.
44016008	Busa milatas sila sa Misia ug mipadayon ngadto sa Troas.
44016009	Niadtong gabhiona, pinaagi sa panan-awon, nakita ni Pablo ang usa ka tawo nga taga-Macedonia nga nagtindog ug naghangyo kaniya nga nag-ingon, "Dali ngari sa Macedonia ug tabangi kami!"
44016010	Human gayod sa panan-awon ni Pablo, nangandam kami pag-adto sa Macedonia kay among nasiguro nga ang Dios nagtawag kanamo aron sa pagwali sa Maayong Balita sa katawhan didto.
44016011	Busa mibiya kami sa Troas sakay sa linayagang sakayan ug midiritso sa Samotrasia ug sa pagkasunod adlaw ngadto sa Neapolis.
44016012	Gikan didto miadto kami sa Filipos, ang kinadak-ang siyudad sa distrito sa Macedonia nga kolonya usab sa Roma. Nagpabilin kamig pipila ka adlaw niadtong siyudara.
44016013	Sa Adlawng Igpapahulay migawas kami sa siyudad ug miadto sa daplin sa suba kay naghunahuna man kami nga didto may tigomanan sa mga Judio alang sa pag-ampo. Nanglingkod kami ug nakigsulti ngadto sa mga babaye nga nagtigom didto.
44016014	Usa niadtong namati kanamo mao si Lydia nga taga-Tiatira nga namaligyag panapton nga dagtom-pula. Mahadlokon siya sa Dios ug ang Ginoo nag-abli sa iyang kasingkasing aron sa pagdawat sa mensahe ni Pablo.
44016015	Gibunyagan siya ug ang tibuok niyang panimalay. Unya iya kaming gidapit, "Diri kamo abot sa akong balay kon giisip ninyo ako nga tinuod nga magtutuo sa Ginoo." Ug wala gayod siya pabalibad.
44016016	Usa ka adlaw niana, samtang nagpaingon kami sa dapit nga ampoanan, gisugat kamig usa ka ulipong babaye nga gitugahan sa yawa ug gahom sa pagtagna sa umaabot. Tungod sa iyang pagpanagna sa kapalaran sa mga tawo, nakasapi pag-ayo ang iyang mga agalon.
44016017	Misunod siya kang Pablo ug kanamo nga nagsinggit, "Kining mga tawhana mga sulugoon sa Labing Halangdon nga Dios! Nagsangyaw sila kaninyo sa mensahe sa kaluwasan."
44016018	Iya kining gibuhat sulod sa daghang mga adlaw hangtod nga gisamokan si Pablo ug milingi kaniya ug giingnan ang espiritu, "Sa ngalan ni Jesu-Cristo gula gikan kaniya!" Ug migula dayon ang espiritu.
44016019	Sa diha nga ang mga agalon sa babaye nakaamgo nga dili na sila makasapi, gidakop nila si Pablo ug si Silas ug gidala ngadto sa hukmanan.
44016020	Unya sa didto na sila sa atubangan sa mga maghuhukom nga Romanhon, ang mga agalon sa babaye miingon, "Kining mga tawhana mga Judio ug nagsamok-samok sila sa atong siyudad.
44016021	Nanudlo silag mga pagtulon-an nga supak sa atong balaod ug gidid-an kitang mga Romanhon sa pagsunod niini."
44016022	Miapil ang mga tawo sa pagdagmal kanila ug gigisi sa mga opisyal ang mga bisti ni Pablo ug ni Silas ug misugo nga bunalan sila.
44016023	Human sila bunali pag-ayo, gibilanggo sila ug gisugo ang guwardiya nga kandadohan pag-ayo ang bilanggoan.
44016024	Busa gibutang sila sa guwardiya ngadto sa kinasuokang lawak ug gilugpitan sa giakob nga kahoy ang ilang mga tiil.
44016025	Sa hapit na ang tungang gabii, si Pablo ug si Silas nag-ampo ug nag-awit ug mga pagdayeg ngadto sa Dios ug namati kanila ang ubang mga binilanggo.
44016026	Unya sa kalit milinog ug kusog nga nakatay-og pag-ayo bisan sa pasukaranan sa bilanggoan ug nangaabli ang tanang pultahan ug nangatangtang ang mga kadena sa tanang binilanggo.
44016027	Nahigmata ang tinugyanan sa bilanggoan ug sa pagkakita niya nga nangaabli na ang mga pultahan, gipakaingon niyag nanglayas ang tanang binilanggo. Busa gilanit niya ang iyang espada aron maghikog unta.
44016028	Apan misinggit si Pablo, "Ayaw paghikog! Ania ra kaming tanan!"
44016029	Busa ang tinugyanan sa karsel nangayog suga unya misulod siya nga nagdali ug miluhod nga nagkurog sa tiilan ni Pablo ug ni Silas.
44016030	Unya gipagawas niya sila ug gipangutana, "Sir, unsa may akong buhaton aron ako maluwas?"
44016031	Sila mitubag, "Saligi ang Ginoong Jesus, ug maluwas ka lakip ang imong panimalay."
44016032	Unya siya ug ang tanang sakop sa iyang panimalay giwalihan nila sa pulong sa Dios.
44016033	Niadtong taknaa sa kagabhion gihugasan sa tinugyanan sa bilanggoan ang ilang mga samad ug gibunyagan dayon siya ug ang iyang panimalay.
44016034	Unya gidala niya si Pablo ug si Silas sa iyang balay ug gipakaon. Nalipay siya ug ang iyang panimalay kay siya mituo na man sa Dios.
44016035	Sa pagkabuntag ang mga maghuhukom nga Romanhon nagsugo sa mga opisyal sa kapulisan nga buhian si Pablo ug si Silas.
44016036	Busa gipahibalo sa tinugyanan sa bilanggoan si Pablo ug si Silas nga nag-ingon: "Gipabuhian na kamo sa mga maghuhukom ug lakaw kamo uban ang kalinaw."
44016037	Apan miingon si Pablo ngadto sa mga pangulo, "Gipabunalan nila kami sa atubangan sa mga tawo bisag kami walay sala ug mga Romanhong lungsoranon pa gayod! Unya ila pa gayod kaming gipabilanggo. Ug karon buhian lang kami nila sa tago? Dili kana mahimo! Kinahanglan nga sila gayong mga Romanhong maghuhukom ang moanhi dinhi ug maoy mopagula kanamo."
44016038	Gitaho kini sa mga pangulo sa kapulisan ngadto sa mga maghuhukom ug sa pagkadungog nila nga sila diay si Pablo ug si Silas mga Romanhon nga lungsoranon, nangahadlok sila.
44016039	Busa nangadto sila ug nangayog pasaylo kanila unya ilang gipagula sila sa bilanggoan ug gihangyo sa pagbiya sa siyudad.
44016040	Busa nanggula si Pablo ug si Silas sa bilanggoan ug nangadto sa balay ni Lydia. Gikakita nila didto ang mga kaigsoonan ug ilang gidasig sila ug unya namiya si Pablo ug si Silas.
44017001	Unya miagi si Pablo ug si Silas sa Ampipolis ug sa Apolonia, ug miabot sila sa Tesalonica. Didto may usa ka sinagoga sa mga Judio ug miadto si Pablo
44017002	sumala sa iyang nabatasan. Sulod sa tulo ka Adlawng Igpapahulay nakiglantugi siya didto sa mga tawo pinasikad sa Kasulatan
44017003	ug iyang gipasabot ug gipamatud-an ngadto kanila nga ang Mesiyas kinahanglan gayod nga mag-antos ug mabanhaw. Siya miingon, "Kining Jesus nga akong gisangyaw kaninyo mao ang Mesiyas."
44017004	Nakabig ug mitipon kang Pablo ug kang Silas ang pipila sa mga Judio ingon man ang daghang Grego nga nagtuo sa Dios ug ubay-ubay sa tinamod nga mga babaye.
44017005	Apan nasina ang mga Judio ug gitigom nila ang mga bugoy nga nagyampungad sa kadalanan aron paghimog kasamok. Unya ilang gigubot ang tibuok siyudad ug gisulong ang balay ni Jason sa tuyo nga makit-an nila si Pablo ug si Silas aron paatubangon sila sa mga tawo.
44017006	Apan kay wala man nila makit-i, ilang gidala si Jason ug ang pipila sa mga kaigsoonan ngadto sa mga namunoan sa siyudad. Naninggit sila, "Kining mga tawhana naghimog kasamok bisag asa sila paingon ug ania sila karon sa atong siyudad
44017007	ug gipapuyo sila ni Jason sa iyang balay. Silang tanan naglapas sa mga balaod sa emperador ug nag-ingon sila nga adunay laing hari nga ginganlag Jesus."
44017008	Nagubot ang mga tawo ug ang mga namunoan sa siyudad sa pagkadungog nila niini.
44017009	Human kakuhaig piyansa si Jason ug mga kauban, gibuhian nila sila.
44017010	Sa pagkagabii niana, gipagikan dayon sa mga kaigsoonan si Pablo ug si Silas ngadto sa Berea ug sa ilang pag-abot didto, miadto sila sa sinagoga sa mga Judio.
44017011	Mas bukas ang panghunahuna sa mga tawo didto kay sa mga taga-Tesalonica. Madasigon kaayo silang namati sa Maayong Balita ug nagtuon sila sa Kasulatan matag adlaw aron pagtino kon tinuod ba gayod kining mga butanga.
44017012	Daghan kanila ang mituo lakip ang daghang mga babayeng Grego nga tinamod sa katilingban ug ang mga lalaki usab.
44017013	Apan sa pagkadungog sa mga Judio didto sa Tesalonica nga nagwali na usab si Pablo sa pulong sa Dios didto sa Berea, nangadto usab sila ug gihulhogan ang mga tawo aron sa paghimog kasamok.
44017014	Busa gipagikan dayon sa mga kaigsoonan si Pablo paingon sa baybayon apan si Silas ug si Timoteo nagpabilin didto sa Berea.
44017015	Ang mga tawo nga naghatod ni Pablo mikuyog kaniya hangtod sa siyudad sa Atenas. Unya namalik sila sa Berea uban sa tugon ni Pablo nga paapason sila si Silas ug si Timoteo sa labing madali.
44017016	Didto sa Atenas samtang si Pablo nagpaabot kang Silas ug kang Timoteo, nasamok pag-ayo ang iyang hunahuna sa pagkakita niya sa siyudad nga nalukop sa mga diosdios.
44017017	Busa nakiglantugi siya sa mga Judio didto sa sinagoga ug sa mga dili Judio nga nagtuo sa Dios ug sa mga tawo nga mahiadto sa plasa matag adlaw.
44017018	Pipila ka mga magtutudlo nga Epikureo ug Estoiko nakiglantugi usab kaniya. Ang uban kanila miingon, "Unsa bay buot ipasabot niining ignorante nga nagpakaaron-ingnon nga maalam?" Ang uban usab miingon, "Daw naghisgot siya mahitungod sa mga dios sa laing mga nasod." Gisulti nila kini tungod kay nagwali man si Pablo mahitungod kang Jesus ug sa pagkabanhaw.
44017019	Busa gidala nila si Pablo sa atubangan sa tigom sa konseho sa Areopago, ug miingon sila, "Buot kaming masayod niining bag-ong pagtulon-an nga imong gihisgotan.
44017020	Pipila sa imong gisulti nakapatingala kanamo ug buot kaming masayod sa kahulogan niini."
44017021	Kay ang tanang taga-Atenas ug ang mga langyaw nga nagpuyo didto gusto kaayong makighisguthisgot ug mamati sa mga bag-ong pagtulon-an.
44017022	Unya si Pablo mitindog sa atubangan sa konseho sa Areopago ug miingon, "Mga taga-Atenas! Nakita ko nga kamo mga relihiyoso kaayo.
44017023	Kay sa akong pagsuroysuroy sa inyong siyudad nakita nako ang mga dapit nga inyong gisimbahan ug nakita ko usab ang altar nga gikulitan niining mga pulonga, ‘Alang sa Dios nga Wala Hiilhi.’ Kanang inyong gisimba bisan wala ninyo hiilhi, mao karon ang akong gipaila kaninyo.
44017024	Ang Dios nga nagbuhat sa kalibotan ug sa tanan nga ania niini mao ang Ginoo sa langit ug sa yuta ug wala magpuyo sa mga templo nga binuhat sa mga tawo.
44017025	Ug wala usab siya magkinahanglan ug bisag unsa gikan sa tawo kay siya man mismo ang naghatag ug kinabuhi sa tawo ug sa tanang butang.
44017026	Gikan sa usa ka tawo gibuhat niya ang tanang kaliwat sa katawhan ug gipapuyo sila sa tibuok kalibotan. Iya nang gitakda ang mga panahon ug ang mga utlanan sa mga dapit nga ilang puy-an
44017027	aron mangita sila kaniya sa pamasin nga makit-an nila siya. Apan ang tinuod mao nga ang Dios dili layo kanato
44017028	kay ‘Diha kaniya kita may kinabuhi ug naglihok ug nahimong mao kita.’ Ingon sa gisulti sa pipila sa inyong mga magbabalak, ‘Iya usab kitang mga anak.’
44017029	Ug kay mga anak man kita sa Dios, dili nato hunahunaon nga ang Dios sama sa dagway sa larawan nga bulawan o plata o bato nga gikulit pinaagi sa kahanas sa tawo.
44017030	Wala na isipa sa Dios ang panahon sa inyong pagkaignorante apan karon gisugo niya ang tanang tawo sa paghinulsol.
44017031	Kay nagtagal siyag adlaw nga hukman niya ang tibuok kalibotan pinasubay sa hustisya pinaagi sa tawo nga iyang gipili. Ug gimatuod niya kini ngadto sa tanang katawhan pinaagi sa pagbanhaw kaniya."
44017032	Sa pagkadungog nila nga si Pablo nagsulti mahitungod sa pagkabanhaw may pipila kanila nga mibugalbugal kaniya apan ang uban miingon, "Buot kaming mamati kanimo pag-usab mahitungod niini."
44017033	Unya mibiya si Pablo sa tigom.
44017034	Apan pipila sa mga tawo ang mitipon kaniya ug mituo. Usa kanila mao si Dionisio nga sakop sa konseho sa Areopago ingon man ang usa ka babaye nga si Damaris ug uban pa.
44018001	Human niini mibiya si Pablo sa Atenas ug miadto sa Corinto.
44018002	Didto gikatagbo niya si Aquila, usa ka Judio nga natawo sa Ponto, nga bag-o pa lang nga miabot gikan sa Italia kauban sa iyang asawa nga si Priscila tungod sa mando ni Emperador Claudio nga papahawaon sa Roma ang tanang mga Judio. Miduaw kanila si Pablo
44018003	ug tungod kay managsama man ang ilang pangita nga mao ang pagpamuhat ug mga tolda, mitipon siya pagpuyo kanila aron mag-uban sila sa ilang buhat.
44018004	Matag adlawng Igpapahulay nakiglantugi siya sulod sa sinagoga aron pagkabig sa mga Judio ug sa mga Grego.
44018005	Sa pag-abot ni Silas ug ni Timoteo gikan sa Macedonia, gigamit ni Pablo ang tanan niyang panahon alang sa pagwali sa Maayong Balita. Gipamatud-an niya ngadto sa mga Judio nga si Jesus mao ang Mesiyas.
44018006	Sa dihang misupak sila ug nagbiaybiay kaniya, iyang giyabyab ang abog sa iyang bisti ug miingon, "Kon dili kamo maluwas, inyo kanang sayop! Wala akoy labot. Sukad karon moadto ako sa mga dili Judio."
44018007	Busa mibiya siya didto ug mipuyo siya sa balay sa usa ka dili Judio nga ginganlag Titio Justo nga nagtuo sa Dios. Ang iyang balay kasikbit sa sinagoga.
44018008	Si Crispo nga pangulo sa sinagoga mituo sa Ginoo, lakip ang iyang tibuok panimalay. Daghan usab nga mga taga-Corinto ang nakadungog sa Maayong Balita ang mituo ug gibunyagan.
44018009	Usa ka gabii niana, pinaagi sa panan-awon, ang Ginoo miingon kang Pablo, "Ayaw kahadlok! Padayon sa pagwali
44018010	kay ako nag-uban kanimo. Walay makapasipala kanimo kay daghan sa mga taga-dinhi ang nagtuo kanako."
44018011	Busa nagpabilin si Pablo didto sulod sa usa ka tuig ug tunga ug gitudloan niya ang mga tawo sa pulong sa Dios.
44018012	Sa dihang si Galio mao na ang Romanhong gobernador sa Grecia, naghiusa ang mga Judio ug gidakop nila si Pablo ug gidala ngadto sa hukmanan.
44018013	Miingon sila, "Kining tawhana nagdani sa mga tawo sa pagsimba sa Dios sa paagi nga supak sa atong balaod!"
44018014	Sa dihang mosulti na unta si Pablo, miingon si Galio sa mga Judio, "Kon siya nakalapas pa sa balaod sa lungsod, tabangan ko unta kamo.
44018015	Apan kay mahitungod man kini sa mga pulong ug mga ngalan ug sa inyong kasugoan, kamong mga Judio ang angay mohusay niini. Dili ako maghukom niining mga butanga!"
44018016	Ug gipagula niya sila sa hukmanan.
44018017	Unya ilang gidakop si Sostenes nga pangulo sa sinagoga ug gikulata atubangan sa hukmanan. Apan wala kini tagda ni Galio.
44018018	Human niini, nagpabilin si Pablo sa Corinto sulod sa daghang mga adlaw uban sa mga kaigsoonan; unya mibiya siya kanila ug milawig kuyog ni Priscila ug Aquila paingon sa Siria. Sa wala pa siya mogikan sa Cencrea nagpaupaw siya tungod sa panaad nga iyang gihimo.
44018019	Miabot sila sa Efeso diin gibilin niya si Priscila ug si Aquila. Unya miadto siya sa sinagoga ug nakiglantugi sa mga Judio.
44018020	Gihangyo siya sa mga tawo sa pagpabilin didto sa dugayng panahon apan wala siya mosugot.
44018021	Hinuon, sa pagbiya na niya, giingnan niya sila, "Kon motugot ang Dios, mobalik ako." Unya milawig siya gikan sa Efeso.
44018022	Sa pag-abot niya sa Cesarea, miadto siya sa Jerusalem ug gipangomusta niya ang iglesia ug unya milahos siya sa Antioquia.
44018023	Wala madugay, migikan siya ug miagi sa kayutaan sa Galacia ug Frigia ug gilig-on niya ang tanang mga magtutuo.
44018024	May usa ka Judio nga ginganlag Apolos nga taga-Alejandria nga miadto sa Efeso. Maayo siyang mosulti ug batid sa Kasulatan.
44018025	Namatuto siya sa pagtulon-an sa Ginoo ug sa dakong kadasig nagsulti siya ug nagtudlo sa husto mahitungod kang Jesus. Hinuon, ang bunyag lamang ni Juan ang iyang nahibaw-an.
44018026	Maisogon siya nga misulti didto sa sinagoga. Sa pagkadungog ni Priscila ug ni Aquila kang Apolos gidala nila siya sa ilang balay ug gisaysayan sa hustong kahulogan sa pagtulon-an sa Dios.
44018027	Sa dihang mihukom si Apolos nga moadto sa Grecia, ang mga magtutuo sa Efeso mibulig kaniya pinaagi sa pagsulat ngadto sa mga kaigsoonan sa Grecia aron dawaton siya nila. Sa pag-abot niya nakatabang siyag dako sa mga tawo nga tungod sa grasya sa Dios nahimong mga magtutuo.
44018028	Gilupig niya sa lantugi ang mga Judio pinaagi sa lig-on niyang mga katarongan nga nagmatuod gikan sa Kasulatan nga si Jesus mao ang Mesiyas.
44019001	Samtang didto si Apolos sa Corinto, milatas si Pablo sa lalawigan hangtod nga miabot siya sa Efeso. Didto gikatagbo niya ang pipila ka mga tinun-an
44019002	ug gipangutana niya sila, "Nakadawat ba kamo sa Espiritu Santo sa dihang mituo kamo?" Sila mitubag, "Wala gani kami mahibalo kon aduna bay Espiritu Santo!"
44019003	Unya si Pablo nangutana kanila, "Unsa man diayng matanga sa bunyag ang inyong nadawat?" "Ang bunyag ni Juan," mitubag sila.
44019004	Unya si Pablo miingon, "Ang bunyag ni Juan alang lamang niadtong naghinulsol ug iyang gitudloan ang katawhan sa Israel nga kinahanglan motuo sila niadtong moanhi sunod kaniya nga mao si Jesus."
44019005	Sa pagkadungog nila niini, gibunyagan sila sa ngalan sa Ginoong Jesus.
44019006	Sa dihang gipandongan sila ni Pablo sa iyang kamot, mikunsad kanila ang Espiritu Santo; unya nagsulti silag lahi nga mga pinulongan ug nagwali usab sa pulong sa Dios.
44019007	Mga 12 sila ka tawo.
44019008	Unya miadto si Pablo sa sinagoga ug sulod sa tulo ka bulan gisangyawan niya ang katawhan sa walay kahadlok. Nakiglantugi siya ug naninguha sa pagpasabot kanila mahitungod sa gingharian sa Dios.
44019009	Apan ang pipila kanila gahig kasingkasing ug wala motuo ug nanultig daotan atubangan sa mga tawo mahitungod sa Dalan. Busa mibiya kanila si Pablo ug gidala niya ang mga tinun-an ug matag adlaw nakiglantugi siya didto sa lawak-tigomanan ni Tirano.
44019010	Nagpadayon kini sa duha ka tuig ug tungod niini ang katawhan sa lalawigan sa Asia, mga Judio ug mga dili Judio, nakadungog sa pulong sa Ginoo.
44019011	Nagbuhat ang Dios ug talagsaong mga milagro pinaagi kang Pablo.
44019012	Bisan ang mga panyo ug ang mga tapis nga iyang gigamit gidala ngadto sa mga masakiton ug naayo ang ilang mga sakit ug nanggula gikan kanila ang mga daotang espiritu.
44019013	May pipila ka nagsuroysuroy nga mga Judio nga tighingilin sa mga yawa. Misulay usab sila sa paggamit sa ngalan sa Ginoong Jesus. Miingon sila, "Sa ngalan ni Jesus nga giwali ni Pablo, gula diha!"
44019014	Gibuhat kini sa pito ka mga anak nga lalaki ni Esceva nga usa ka Pangulong Pari sa mga Judio.
44019015	Apan ang yawa miingon kanila, "Nakaila ako kang Jesus ug kang Pablo apan kinsa man kamo?"
44019016	Ang tawo nga giyawaan mihasmag kanila sa labihang kapintas ug gibuntog silang tanan. Nanagan sila gikan sa iyang balay nga pulos samaran ug hubo na.
44019017	Ang tanang mga Judio ug mga dili Judio sa Efeso nakabalita niini ug nalisang silang tanan ug gipasidunggan pag-ayo ang ngalan sa Ginoo nga si Jesus.
44019018	Daghan usab niadtong nahimo nang magtutuo ang nangabot ug sa dayag misugid sa ilang mga binuhatan.
44019019	Daghan sa mga nagsalamangka ang nagdala sa ilang mga libro ug gisunog nila kini atubangan sa tanan. Ang mga libro mibilig mga 50,000 ka platang kuwarta.
44019020	Tungod niini ang pulong sa Ginoo mikaylap pag-ayo ug nagmadaogon.
44019021	Human niining hitaboa, giniyahan sa Espiritu Santo, si Pablo mihukom sa pag-agi sa Macedonia ug sa Grecia ug sa paglahos ngadto sa Jerusalem. Unya miingon siya, "Gikan didto, moadto usab ako sa Roma."
44019022	Busa gipadala niya ang duha sa iyang mga katabang nga si Timoteo ug si Erasto ngadto sa Macedonia samtang siya nagpabilin ug dugaydugay sa lalawigan sa Asia.
44019023	Niining panahona dihay dakong kasamok sa Efeso mahitungod sa Dalan.
44019024	Kay may usa ka platero nga ginganlag Demetrio nga namuhat ug mga modelong plata sa templo sa diyosa nga si Diana ug nakasapi pag-ayo ang mga trabahador tungod sa maong patigayon.
44019025	Busa iyang gitigom ang mga trabahador uban niadtong sama kanilag pangita ug giingnan, "Mga kaigsoonan, nasayod kamo nga ang atong kauswagan naggikan niining pangitaa.
44019026	Nakita ninyo ug nadungog ang gihimo niining tawhana nga ginganlag Pablo. Nag-ingon siya nga ang mga dios nga gibuhat sa mga tawo dili tinuod nga mga dios ug daghan siyag nakabig dinhi sa Efeso ug hapit sa tibuok lalawigan sa Asia.
44019027	Busa piligro nga ang atong pangita makabaton ug ngil-ad nga dungog. Ug dili kay kini lamang kondili hasta usab ang templo sa bantogang diyosa nga si Diana dili na magpulos ug mahanaw ang kabantog sa diyosa nga gisimba sa tanan dinhi sa Asia ug sa tibuok kalibotan!"
44019028	Sa pagkadungog niini sa mga tawo naglagot sila pag-ayo ug naninggit, "Gamhanan si Diana sa Efeso!"
44019029	Ug mikaylap ang kagubot sa tibuok siyudad. Unya si Gayo ug si Aristarco nga mga taga-Macedonia nga mga kauban ni Pablo sa panaw, gidakop sa mga tawo ug gidala ngadto sa tiyatro.
44019030	Si Pablo mismo buot mosulti sa mga tawo apan gipugngan siya sa mga magtutuo.
44019031	Pipila sa mga namunoan sa lalawigan nga mga higala ni Pablo ang nagpadala kaniya ug mensahe nga naghangyo nga dili siya moadto sa tiyatro.
44019032	Niining higayona ang mga tawo nagkagubot ug nag-iyahay ug singgit ug kadaghanan kanila wala masayod nganong nagkatigom sila didto.
44019033	Pipila kanila nagtuo nga si Alejandro maoy hinungdan sa kasamok tungod kay siya man ang gipaatubang sa mga Judio ngadto sa katawhan. Unya misenyas si Alejandro ug naninguha paghatag ug katin-awan ngadto sa mga tawo.
44019034	Apan sa dihang nahibaloan nila nga Judio diay siya, naninggit silang tanan sulod sa mga duha ka oras, "Gamhanan si Diana sa Efeso!"
44019035	Sa kataposan, ang sekretaryo sa lungsod nakapahilom ra gayod sa mga tawo. Miingon siya kanila, "Mga taga-Efeso! Ang tanan nasayod nga ang Efeso mao ang magbalantay sa templo sa gamhanang Diana ug sa sagradong bato nga nahulog gikan sa langit.
44019036	Walay makalimod niini, busa kalma lang ug ayaw kamo pagpinutong.
44019037	Gidala ninyo dinhi kining mga tawhana bisan kon wala sila mangawat sa mga templo ni magpasipala sa atong diyosa.
44019038	Busa kon si Demetrio ug ang iyang mga trabahador may sumbong batok kang bisan kinsa,aduna kitay hukmanan ug mga namunoan nga ilang kasumbongan.
44019039	Apan kon aduna pa kamoy problema, husayon kini diha sa naandan nga tigom sa mga lungsoranon.
44019040	Kay malagmit nga kitay pasanginlan sa kagubot nga nahitabo karon ug wala kitay igong katarongan nga ikahatag mahitungod niini."
44019041	Human makasulti niini ang sekretaryo sa lungsod, gipapauli niya ang mga tawo.
44020001	Sa pag-undang na sa kagubot, gitigom ni Pablo ang mga magtutuo ug human niya sila dasiga nanamilit siya kanila ug miadto sa Macedonia.
44020002	Miagi siya niadtong mga dapita ug gidasig usab niya ang mga magtutuo didto. Unya miadto siya sa Grecia
44020003	ug didto nagpabilin siyag tulo ka bulan. Nangandam na siya pag-adto sa Siria sa dihang nahibaloan niya nga ang mga Judio naglaraw sa pagpatay kaniya busa mibalik siya agi sa Macedonia.
44020004	Si Sopater nga anak ni Piro nga taga-Berea mikuyog kaniya. Nanguyog usab sila si Aristarco ug si Segundo nga mga taga-Tesalonica, si Gayo nga taga-Derbe, si Timoteo ug sila si Tiquico ug Trofimo nga taga-lalawigan sa Asia.
44020005	Miuna sila ug naghulat kanamo didto sa Troas.
44020006	Unya pagkaliwas sa Kasaulogan sa Pan nga Walay Patubo, milawig kami gikan sa Filipos ug sa paglabay sa lima ka adlaw, nangabot kami sa Troas ug didto nagpabilin kamig usa ka semana.
44020007	Sa unang adlaw sa semana nagtigom kami aron pag-ambit sa balaang panihapon. Ug ang mga tawo giwalihan ni Pablo hangtod sa tungang gabii kay mogikan man siya sa pagkasunod adlaw.
44020008	Daghang mga suga didto sa lawak sa itaas diin kami nagtigom.
44020009	Niadtong higayona, si Eutico nga usa ka batan-ong lalaki naglingkod sa bintana. Samtang nagwali si Pablo, nagduka si Eutico ug unya nakatulog ug nahulog sa yuta gikan sa ikatulong andana sa balay. Patay na siya sa dihang gikuha sa mga tawo.
44020010	Apan nanaog si Pablo ug miyuko ug gigakos niya si Eutico. Unya miingon siya, "Ayaw kamog kabalaka kay buhi pa siya!"
44020011	Unya mibalik si Pablo sa itaas ug gipikaspikas niya ang pan ug mikaon. Nakigsulti siya kanila hangtod sa kaadlawon ug unya mibiya siya kanila.
44020012	Buhi nga gidala sa mga tawo si Eutico ngadto sa ila ug nalipay sila pag-ayo.
44020013	Miuna kamig gikan ug milawig ngadto sa Asos aron among hapiton si Pablo kay mao man kini ang iyang gitugon kanamo kay nagbaktas man siya pag-adto didto.
44020014	Sa iyang pagsugat kanamo sa Asos, gipasakay namo siya ug mipadayon kami sa Mitilene.
44020015	Gikan didto milawig kami ug sa pagkasunod adlaw miabot sa atbang sa Quio. Paglabay sa usa ka adlaw miabot kami sa Samo ug sa pagkasunod adlaw midangat sa Mileto.
44020016	Mihukom si Pablo nga molabay lamang sa Efeso aron dili siya malangan didto sa lalawigan sa Asia kay nagdali man siya aron makaabot sa Jerusalem sa adlaw sa Pentecostes.
44020017	Samtang didto si Pablo sa Mileto gipasugoan niya ang mga pangulo sa iglesia sa Efeso aron paghangyo kanila sa pagpakigkita kaniya.
44020018	Sa pag-abot nila, miingon siya, "Nasayod kamo kon giunsa nako paggamit ang tibuok kong panahon samtang ako uban pa kaninyo sukad sa unang adlaw sa pag-abot ko sa lalawigan sa Asia.
44020019	Uban sa dakong pagpaubos ug mga luha, nag-alagad ako ingon nga sulugoon sa Ginoo bisan pa sa mga pagsulay nga midangat kanako gumikan sa mga daotang laraw sa mga Judio.
44020020	Nasayod kamo nga wala akoy gihikaw bisan unsa nga makatabang kaninyo samtang nagwali ug nagtudlo ako kaninyo sa atubangan sa katawhan ug diha sa inyong mga puloy-anan.
44020021	Giawhag ko ang mga Judio ug ang mga dili Judio sa paghinulsol ug sa pagbalik ngadto sa Dios ug sa pagtuo sa atong Ginoong Jesus.
44020022	Ug karon, minandoan sa Espiritu Santo, moadto ako sa Jerusalem ug wala ako masayod kon unsay mahitabo kanako didto.
44020023	Ang nahibaloan ko lamang mao nga ako gipasidan-an sa Espiritu Santo nga sa matag siyudad naghulat kanako ang bilanggoan ug ang mga kasakit.
44020024	Apan giisip ko ang akong kinabuhi nga walay bili basta lamang matapos ko ang buluhaton nga gihatag sa Ginoong Jesus kanako nga mao ang pagsangyaw sa Maayong Balita sa grasya sa Dios.
44020025	"Naduaw ko na kamong tanan ug nawalihan mahitungod sa Gingharian sa Dios. Ug karon nasayod ako nga dili na kita magkita pag-usab.
44020026	Busa niining adlawa sultihan ko kamo sa walay lipodlipod nga kon aduna man kaninyoy dili maluwas, ayaw ako ninyog basola
44020027	kay wala ako magpanuko sa pagpadayag kaninyo sa kinatibuk-ang katuyoan sa Dios.
44020028	Bantayi ninyo ang inyong kaugalingon ug ang tanang mga magtutuo nga gitugyan sa Espiritu Santo aron inyong amomahon. Atimana usab ang iglesia sa Dios nga naiya pinaagi sa dugo sa iyang Anak.
44020029	Nahibalo ako nga inigbiya ko kaninyo, anhaon kamo sa mapintas nga mga lobo ug wala silay sayloan sa panon sa mga magtutuo.
44020030	May pipila unya ka mga tawo diha sa inyong pundok nga manudlog bakak aron pagdani sa mga magtutuo sa pagsunod kanila.
44020031	Busa pagbantay gayod kamo ug hinumdomi nga sulod sa tulo ka tuig gitambagan ko ang matag usa kaninyo sa adlaw ug sa gabii uban sa mga luha.
44020032	"Ug karon itugyan ko kamo ngadto sa Dios ug sa mensahe sa iyang grasya. Makalig-on siya ug makahatag kaninyo sa mga panulondon nga gitagana alang sa tanang katawhan nga iyang gibalaan.
44020033	Wala ako maibog sa salapi o bulawan o sa bisti ni bisan kinsa.
44020034	Kamo mismo nasayod nga kining akong mga kamot naghago sa pagsangkap sa tanan nga gikinahanglan nako ug sa akong mga kauban.
44020035	Diha sa tanan nga akong gihimo, gipakita ko kaninyo nga kinahanglan kita maghago aron pagtabang sa mga maluyahon uban ang paghinumdom sa giingon sa Ginoong Jesus, ‘Labaw nga bulahan ang paghatag kay sa pagdawat.’"
44020036	Human kini masulti ni Pablo, miluhod siya ug nag-ampo uban kanilang tanan.
44020037	Nanghilak silang tanan ug migakos ug mihalok kaniya sa pagpanamilit.
44020038	Nasubo sila pag-ayo tungod sa gisulti ni Pablo nga dili na sila magkita pag-usab. Unya gihatod nila siya ngadto sa sakayan.
44021001	Nanamilit kami kanila ug unya migikan. Midiritso kamig lawig paingon sa Cos. Sa pagkasunod nga adlaw miabot kami sa Rodas ug gikan didto mipadayon kami sa Patara.
44021002	Didto may sakayan nga moadto sa Fenicia busa nanakay kami.
44021003	Sa didto na kami sa dapit diin nakita na namo ang Cipre, milawig kami sa habagatan niini paingon sa Siria. Mikawas kami sa Tiro diin midunggo ang sakayan aron pagdiskarga.
44021004	Sa nakit-an na namo ang mga magtutuo didto, nagpabilin kami uban kanila sulod sa usa ka semana. Pinaagi sa gahom sa Espiritu, gisultihan nila si Pablo sa dili pag-adto sa Jerusalem.
44021005	Sa natapos na ang panahon sa among pagpakig-uban kanila, mipadayon kami sa among panaw. Silang tanan, uban sa ilang asawa ug mga anak, nanguyog kanamo ngadto sa gawas sa siyudad ug didto sa baybayon nangluhod kaming tanan ug nag-ampo.
44021006	Unya nanamilit kami sa usag-usa ug misakay sa sakayan samtang sila namauli.
44021007	Mipadayon kami sa among panaw gikan sa Tiro ngadto sa Tolemaida. Didto gihimamat namo ang mga kaigsoonan ug nagpabilin kami uban kanila sulod sa usa ka adlaw.
44021008	Sa pagkasunod adlaw migikan kami ug miabot sa Cesarea. Miadto kami sa balay ni Felipe nga usa ka ebanghelista ug didto kami miabot. Si Felipe usa sa pito ka tawo nga gipili didto sa Jerusalem.
44021009	Siya may upat ka dalagang anak nga nagsangyaw sa mensahe sa Dios.
44021010	Samtang didto kami sulod sa pipila ka adlaw, miabot gikan sa Judea ang usa ka propeta nga si Agabo.
44021011	Miduol siya kanamo ug gikuha niya ang bakos ni Pablo. Unya gigapos niya sa bakos ang iyang tiil ug kamot ug miingon, "Mao kini ang gisulti sa Espiritu Santo: ang tag-iya niining bakosa gaposon sa mga Judio sa Jerusalem sa ingon niining paagiha ug itugyan nila siya ngadto sa mga dili Judio."
44021012	Sa among pagkadungog niini, kami ug ang uban nga didto mihangyo kang Pablo nga dili na lang siya moadto sa Jerusalem.
44021013	Apan mitubag siya, "Nganong naghilak man kamo ug naghatag kanakog kaguol? Andam akong mabilanggo, ug bisan patyon pa ako didto sa Jerusalem tungod ug alang sa Ginoo nga si Jesus."
44021014	Dili gayod namo siya kapugngan busa miundang kami sa pagpugong kaniya ug miingon, "Matuman ang pagbuot sa Ginoo."
44021015	Human niini, giandam namo ang among mga butang ug migikan kami paingon sa Jerusalem.
44021016	May pipila ka mga tinun-an sa Cesarea nga nanguban kanamo ug ila kaming gihatod ngadto sa balay ni Mnason nga maoy among abotan. Si Mnason taga-Cipre ug siya usa sa unang mga magtutuo sa Ginoo niadtong dapita.
44021017	Sa pag-abot namo sa Jerusalem gidawat kami sa mga kaigsoonan sa dakong kahinangop.
44021018	Sa pagkasunod nga adlaw si Pablo miuban kanamo aron sa pagpakigkita kang Santiago. Ug ang tanang kadagkoan sa iglesia mitambong usab.
44021019	Nangomusta si Pablo kanila ug gisuginlan niya sila sa tanang gibuhat sa Dios ngadto sa mga dili Judio pinaagi kaniya.
44021020	Sa nadungog nila kini, ilang gidayeg ang Dios. Unya ilang giingnan si Pablo, "Nasayod ka, igsoon, nga may linibo ka mga Judio nga nahimong mga magtutuo ug silang tanan mainiton nga nagtamod sa Balaod.
44021021	May nagsugilon kanila nga ikaw kuno nagtudlo nga ang tanang Judio nga nagpuyo sa mga nasod sa mga dili Judio kinahanglan magsalikway sa Balaod ni Moises ug nga dili na tulion ang ilang mga anak o pasundon pa sa mga pamatasan sa mga Judio.
44021022	Siguro gayod nga makabalita sila nga ania ka na. Unsaon na man niini karon?
44021023	Mao kini ang angay mong buhaton: adunay upat ka tawo dinhi nga may panaad.
44021024	Kuyog kanila ug apil sa ilang paghimo sa seremonyas sa paghinlo ug bayri ang ilang magasto unya makahimo na sila sa pagpakiskis sa ilang ulo. Niining paagiha ang tanan masayod nga dili tinuod ang ilang nadungog mahitungod kanimo kondili nga nagtuman ka sa Balaod ni Moises.
44021025	Apan bahin sa mga dili Judio nga nahimong mga magtutuo, amo na silang gisulatan mahitungod sa among hukom nga kinahanglan nga dili sila mangaon ug bisan unsang pagkaon nga gihalad ngadto sa mga diosdios, o sa bisan unsang dugo, o bisan unsang mananap nga tinuok ug sa paglikay sa salawayong pagpakighilawas."
44021026	Unya gidala ni Pablo ang mga tawo ug pagkasunod nga adlaw gibuhat niya ang seremonyas sa paghinlo uban kanila. Miadto siya sa Templo ug nagpahibalo kon kanus-a matapos ang panahon sa paghinlo aron maghalad na ang matag usa kanila.
44021027	Sa naghinapos na ang pito ka adlaw, may mga Judio nga taga lalawigan sa Asia nga nakakita kang Pablo didto sa Templo. Gihulhogan nila ang mga tawo aron magkagubot ug gidakop nila si Pablo.
44021028	Unya naninggit sila, "Mga taga-Israel! Tabang kamo! Mao kining tawhana ang misuroy sa tanang dapit aron pagtudlo sa mga tawo batok sa taga-Israel ug sa Balaod ni Moises ug niining Templo. Ug karon nagdala pa gayod siyag mga tawo nga dili Judio nganhi sa sulod sa Templo ug nagpasipala niining dapit nga balaan!"
44021029	Ila kining gisulti tungod kay nakita nila si Trofimo nga taga-Efeso nga kuyog ni Pablo sa Jerusalem ug abi nilag gidala siya ni Pablo didto sa Templo.
44021030	Mikaylap ang kaguliyang sa tibuok siyudad ug nagdinaganay ang tanang mga tawo, ug gidakop nila si Pablo ug giguyod ngadto sa gawas sa Templo. Ug gisirhan dayon nila ang mga pultahan sa Templo.
44021031	Sa diha nga patyon na unta nila si Pablo, ang komandante sa kasundalohang Romanhon nakadawat ug balita nga nagubot ang tibuok Jerusalem.
44021032	Dihadiha ang komandante mikuha ug mga opisyal ug mga sundalo ug midali sila pag-adto sa katawhan. Sa pagkakita sa mga tawo kaniya kuyog sa mga sundalo, miundang sila pagkulata kang Pablo.
44021033	Miduol ang komandante kang Pablo ug gidakop niya si Pablo ug gipagapos sa duha ka kadena. Unya nangutana siya, "Kinsa man kining tawhana ug unsa bay iyang nabuhat?"
44021034	Apan nagkalainlain ang tubag sa mga tawo. Tungod sa kaguliyang sa mga tawo wala makatino ang komandante kon unsa gayod ang nahitabo. Busa gisugo niya ang iyang mga sundalo sa pagdala kang Pablo ngadto sa kampo.
44021035	Sa pag-abot nila sa hagdanan, napugos ang mga sundalo sa pag-alsa kang Pablo tungod sa kabangis sa mga tawo
44021036	nga nagsunod ug naninggit, "Patya siya!"
44021037	Ug sa ila na untang isulod si Pablo sa kampo, miingon siya sa komandante, "Mahimo bang makasulti ako kanimo?" Ang komandante mitubag, "Makasulti ka diayg Grego?
44021038	Dili diay ikaw kadtong Ehiptohanon nga sa dili pa lang dugay mialsa batok sa kagamhanan ug nangulo sa 4,000 ka armadong mga rebelde didto sa mga dapit nga awaaw!"
44021039	Si Pablo mitubag, "Usa ako ka Judio, natawo sa Tarso sa Cilicia ug nagpuyo sa usa ka dakong siyudad. Kon mahimo, pasultiha ako sa katawhan."
44021040	Gitugotan siya sa komandante busa mitindog si Pablo sa hagdanan ug gisenyasan niya ang katawhan sa paghilom. Sa nahilom na sila, miingon si Pablo kanila sa pinulongang Hebreo:
44022001	"Mga kaigsoonan ug mga ginikanan, pamatia ako nga manalipod sa akong kaugalingon!"
44022002	Sa pagkadungog nila nga misulti siya sa pinulongang Hebreo labi pa silang mihilom. Ug si Pablo mipadayon:
44022003	"Usa ako ka Judio nga natawo sa Tarso sa Cilicia apan dinhi ako magtubo sa Jerusalem ingon nga tinun-an ni Gamaliel. Gitudloan ako sa Balaod sa atong mga katigulangan sa higpit nga pamaagi ug madasigon akong nag-alagad sa Dios sama kaninyong tanan nga ania karon dinhi.
44022004	Wala ko lung-i paglutos ang mga tawo nga nagsunod sa Dalan. Akong gipadakop ug gipabilanggo ang mga lalaki ug mga babaye.
44022005	Ang Pangulong Pari ug ang Labawng Hukmanan makasaksi nga nagsulti ako sa tinuod. Nakadawat akog mga sulat gikan kanila alang sa mga kaigsoonang Judio sa Damasco busa miadto ako didto aron pagdakop niining mga tawhana ug pagdala kanila balik sa Jerusalem aron silotan.
44022006	"Udtong tutok kadto samtang nagpanaw ako ug nagkaduol sa Damasco, mikalit pagdan-ag libot kanako ang usa ka masanag nga kahayag gikan sa langit.
44022007	Natumba ako sa yuta ug nadungog ko ang usa ka tingog nga nag-ingon, ‘Saulo, Saulo! Nganong gilutos mo man ako?’
44022008	Unya nangutana ako, ‘Kinsa ka ba, Ginoo?’ Ug mitubag siya, ‘Ako si Jesus nga Nazaretnon nga imong gilutos.’
44022009	Ang akong mga kauban nakakita sa kahayag apan wala makadungog sa tingog nga nakigsulti kanako.
44022010	Ug nangutana ako, ‘Unsa may buhaton ko, Ginoo?’ Ug miingon siya kanako, ‘Tindog ug lakaw ngadto sa Damasco ug didto sultihan ka sa tanan nga ipabuhat sa Dios kanimo.’
44022011	Nabuta ako tungod sa masulaw nga kahayag busa giagak ako sa akong mga kauban paingon sa Damasco.
44022012	"Didto may usa ka tawo nga ginganlag Ananias nga matinumanon kaayo sa atong Balaod ug gitamod pag-ayo sa tanang mga Judio nga nagpuyo sa Damasco.
44022013	Miduol siya kanako ug mitindog sa akong kiliran ug miingon, ‘Igsoong Saulo, makakita ka na!’ Ug niadto gayong higayona nahibalik ang akong panan-aw ug nakita ko si Ananias.
44022014	Unya miingon siya, ‘Ang Dios sa atong mga katigulangan nagpili kanimo aron masayod ka sa iyang kabubut-on ug makakita sa iyang Matarong nga Sulugoon ug makadungog kaniya.
44022015	Kay ikaw mahimong iyang saksi ug magmatuod ka ngadto sa tanang mga tawo mahitungod sa imong nakita ug nadungog.
44022016	Busa pagpabunyag na aron mahugasan ka sa imong mga sala pinaagi sa pagsangpit sa iyang ngalan.’
44022017	"Unya mibalik ako sa Jerusalem. Ug samtang nag-ampo ako didto sa Templo nakakita akog panan-awon
44022018	diin akong nakita ang Ginoo nga nag-ingon kanako, ‘Biya dayon sa Jerusalem kay ang mga tawo dinhi dili modawat sa imong pagsaksi kanako.’
44022019	Apan mitubag ako, ‘Ginoo, nasayod sila nga miadto ako sa mga sinagoga ug gidakop ko ug gibun-og kadtong nagtuo kanimo.
44022020	Ug sa dihang gipatay ang imong saksi nga si Esteban nagtan-aw ako ug miuyon nga patyon siya samtang gibantayan ko ang mga kupo sa mga nagpatay kaniya.’
44022021	Ug ang Ginoo miingon kanako, ‘Lakaw na! Paadtoon ko ikaw sa layong dapit ngadto sa mga dili Judio.’"
44022022	Dinhi ra kutob ang pagpamati sa mga tawo kaniya. Unya naninggit sila, "Patya siya! Dili siya angay mabuhi!"
44022023	Naniyagit sila ug nagwarawara sa ilang mga kupo ug nangitsag yuta.
44022024	Ang Romanhong komandante misugo sa iyang mga tawo sa pagdala kang Pablo sulod sa kampo ug paglatos kaniya aron ilang sukitsukiton ngano nga ang mga Judio naninggit man sa ingon niini batok kaniya.
44022025	Apan sa dihang gigapos na siya nila aron latoson, miingon si Pablo sa opisyal nga nagtindog didto, "Subay ba sa balaod ang paglatos sa usa ka Romanhong lungsoranon nga wala pa kahukmi?"
44022026	Sa pagkadungog sa kapitan niini miadto siya sa komandante ug miingon, "Unsa may imong buhaton karon? Kanang tawhana usa ka Romanhong lungsoranon!"
44022027	Busa ang komandante miadto kang Pablo ug nangutana, "Sultihi ako, Romanhong lungsoranon ka ba?" "Oo," mitubag si Pablo.
44022028	Ang komandante miingon, "Dako akog nagasto aron lamang mahimong Romanhong lungsoranon." Unya mitubag si Pablo, "Apan ako natawo nga Romanhon."
44022029	Dihadiha nanibog ang mga tawo nga mosukitsukit unta kang Pablo ug nahadlok ang komandante sa pagkasayod niya nga si Pablo nga iyang gipagapos sa kadena usa diay ka Romanhong lungsoranon.
44022030	Ang komandante buot motino kon unsa gayod ang sumbong sa mga Judio batok kang Pablo. Busa sa pagkasunod adlaw gipatangtang niya ang mga kadena ni Pablo ug gipatigom niya ang mga kadagkoan sa mga pari ug ang tibuok Labawng Hukmanan. Unya gidala niya si Pablo ug gipaatubang kanila.
44023001	Gitan-aw pag-ayo ni Pablo ang mga sakop sa Labawng Hukmanan ug giingnan, "Mga igsoon, sukad kaniadto hangtod karon hinlo ang akong tanlag mahitungod sa akong kinabuhi atubangan sa Dios."
44023002	Ang Pangulong Pari nga si Ananias misugo niadtong mga tawo nga nagtindog duol kang Pablo nga siya ilang sagpaon.
44023003	Ug si Pablo miingon kaniya, "Silotan ka unta sa Dios—ikaw nga nagpakaaron-ingnon! Anaa ka diha aron paghukom kanako sumala sa Balaod apan gilapas mo ang Balaod sa pagsugo mo kanila sa pagsagpa kanako!"
44023004	Ang mga tawo nga didto duol ni Pablo miingon kaniya, "Giinsulto mo ang Pangulong Pari sa Dios!"
44023005	Si Pablo mitubag, "Mga igsoon, wala ako mahibalo nga siya mao diay ang Pangulong Pari. Ang kasulatan nag-ingon, ‘Ayaw pagsultig daotan batok sa pangulo sa imong katawhan.’"
44023006	Sa pagkasayod ni Pablo nga may mga Saduseo ug mga Pariseo didto, miingon siya sa kusog nga tingog ngadto sa Labawng Hukmanan, "Mga igsoon, ako Pariseo ug anak pa gayod sa usa ka Pariseo. Gipaatubang ako dinhi tungod kay nagtuo ako nga banhawon ang mga patay!"
44023007	Sa pagsulti gayod niya niini, ang mga Pariseo ug ang mga Saduseo nagkalalis ug nabahin ang pundok
44023008	kay ang mga Saduseo nag-ingon man nga ang mga patay dili banhawon ug nga walay mga anghel ug mga espiritu apan ang mga Pariseo nagtuo niining tanan.
44023009	Misamot ang panaglalis ug ang pipila ka mga magtutudlo sa Balaod nga sakop sa pundok sa mga Pariseo mitindog ug mitutol pag-ayo nga nag-ingon, "Wala kami nakitang buhat nga daotan niining tawhana! Tingalig may espiritu o anghel nga nagsulti gayod kaniya!"
44023010	Ang panaglalis miinit pag-ayo ug tungod niini ang komandante nahadlok nga kuniskunison nila si Pablo. Busa gipakanaog niya ang mga sundalo aron pagkuha kang Pablo ug pagdala kaniya ngadto sa kampo.
44023011	Nianang pagkagabii, ang Ginoo mitungha tupad kang Pablo ug miingon, "Ayaw kahadlok! Ingon nga nagsaksi ka kanako dinhi sa Jerusalem, mosaksi ka usab kanako didto sa Roma."
44023012	Sa pagkabuntag nagtigom ang pipila ka mga Judio ug nagsabot. Nanumpa sila nga dili mangaon o manginom hangtod mapatay nila si Pablo.
44023013	Kapin sila sa 40 ka tawo.
44023014	Unya nangadto sila sa mga kadagkoan sa mga pari ug sa mga kadagkoan sa mga Judio ug miingon, "Nanumpa kami nga dili mangaon hangtod mapatay namo si Pablo.
44023015	Busa uban sa Labawng Hukmanan pahibaloa ninyo ang Romanhong komandante nga ipadala niya nganhi kaninyo si Pablo sa tuyo kunohay nga buot kamong magpakisayod ug dugang mahitungod kaniya. Unya amo siyang patyon sa dili pa siya moabot dinhi."
44023016	Apan ang anak nga lalaki sa igsoong babaye ni Pablo nakadungog bahin sa laraw. Busa miadto siya sa kampo ug gitug-anan niya si Pablo niini.
44023017	Unya gitawag ni Pablo ang usa ka opisyal ug giingnan, "Dad-a kining batan-ong lalaki ngadto sa komandante kay aduna siyay isulti kaniya."
44023018	Busa gidala siya sa opisyal ngadto sa komandante ug miingon ang opisyal, "Ang binilanggo nga si Pablo mitawag kanako ug mihangyo nga dad-on kining batan-on nganhi kay aduna kuno siyay isulti kanimo."
44023019	Gikuptan sa komandante ang kamot sa batan-on ug gidala niya sa layolayo ug gipangutana, "Unsa may imong isulti kanako?"
44023020	Ang batan-on miingon, "Nagkauyon ang kadagkoan sa mga Judio nga ugma hangyoon ka nila nga imong ipadala si Pablo ngadto sa Labawng Hukmanan sa tuyo kunohay nga buot silang magpakisayod ug dugang mahitungod kaniya.
44023021	Apan ayaw sila tuohi kay may kapin sa 40 ka tawo nga nag-atang kaniya sa tago. Nanumpa sila nga dili sila mangaon o manginom hangtod mapatay nila si Pablo. Ug karon andam na sila sa pagbuhat niini ug naghulat na lamang sa imong hukom."
44023022	Ang kapitan miingon, "Ayaw isugilon kang bisan kinsa nga imo akong gitug-anan niini." Ug gipapauli niya ang batan-on.
44023023	Unya gitawag sa komandante ang duha ka mga kapitan ug giingnan, "Andama ang 200 ka sundalo aron paadtoon sa Cesarea karong alas nuybe sa gabii. Pakuyogi sila ug 70 ka sundalo nga magkabayo ug 200 ka sundalo nga magdalag bangkaw.
44023024	Pag-andam usab ug mga kabayo nga kasakyan ni Pablo ug paniguroa ninyo nga mahidangat siya kang Gobernador Felix nga walay mahitabo kaniya.
44023025	Unya ang komandante nagsulat niining mosunod:
44023026	"Gikan ni Claudio Lisias ngadto sa halangdong Gobernador Felix: Komusta!
44023027	Kining tawhana gidakop sa mga Judio ug ila untang patyon. Apan akong nahibaloannga siya usa diay ka Romanhong lungsoranon busa giluwas ko siya uban sa akong mga sundalo.
44023028	Ug tungod kay buot akong masayod kon unsa ang ilang sumbong batok kaniya, gidala ko siya ngadto sa ilang Labawng Hukmanan.
44023029	Unya nasayran ko nga wala siyay nabuhat nga tungod niini angay siyang patyon o bilanggoon kay ang sumbong batok kaniya may kalabotan man lamang sa ilang balaod. Ug sa dihang gipahibalo ako nga may pipila ka mga Judio nga naglaraw sa pagpatay kaniya, mihukom ako sa pagpadala kaniya nganha kanimo. Unya giingnan ko ang nagsumbong kaniya nga anha nila ipasaka kanimo ang ilang mga sumbong."
44023031	Busa niadtong gabhiona, sumala sa sugo, gikuha si Pablo sa mga sundalo ug gidala ngadto sa Antipatris.
44023032	Sa pagkasunod adlaw, ang mga sundalo nga naglakaw lamang namalik sa kampo ug ang mga sundalo nga nagkabayo maoy mihatod kang Pablo.
44023033	Sa pag-abot nila sa Cesarea, gihatag nila ang sulat ngadto sa gobernador ug ilang gitugyan si Pablo kaniya.
44023034	Gibasa sa gobernador ang sulat ug iyang gipangutana si Pablo kon taga diin siyang lalawigana. Sa pagkasayod niya nga si Pablo taga-Cilicia,
44023035	miingon siya, "Husayon ko ang imong kaso inig-abot sa mga nagsumbong kanimo." Ug gipabantayan niya si Pablo didto sa palasyo ni Herodes.
44024001	Tapos sa lima ka adlaw ang Pangulong Pari nga si Ananias miadto sa Cesarea uban sa pipila ka mga kadagkoan ug sa usa ka abogado nga ginganlag Tertulo. Miatubang sila kang Gobernador Felix ug mipasaka sa ilang sumbong batok kang Pablo.
44024002	Gipatawag si Pablo sa gobernador ug sa diha na siya, si Tertulo miingon: "Halangdong Felix! Ang imong maalamong pagpangulo nakahatag kanamo ug kalinaw sulod sa taas nga panahon ug daghang mga kausaban ang imong nahimo alang sa kaayohan niining nasora.
44024003	Sa tanang dapit ug sa tanang panahon gikalipay namo kini pag-ayo ug mapasalamaton kaayo kami kanimo.
44024004	Dili ako buot mag-usik sa imong panahon, busa naghangyo ako nga imong pamation kining mubo namong isulti.
44024005	Nakit-an namo nga kining tawhana samokan kaayo ug tigpasiugdag mga kagubot sa mga Judio sa tibuok kalibotan ug siya ang pangulo sa pundok sa mga Nazareno.
44024006	Misulay gani siya sa pagpasipala sa Templo apan amo siyang gidakop.
44024008	Kon sukitsukiton mo kining tawhana masayran mo ang tanan mahitungod sa among sumbong batok kaniya."
44024009	Ang mga Judio midason sa sumbong ug miingon nga kining tanan pulos tinuod.
44024010	Unya ang gobernador misenyas kang Pablo sa pagsulti ug si Pablo miingon, "Nasayod ako nga ikaw maoy maghuhukom niining nasora sulod sa daghang mga tuig busa gikalipay ko ang pagpanalipod sa akong kaugalingon dinhi sa imong atubangan.
44024011	Kon imong susihon masuta mo nga wala pay 12 ka adlaw sukad sa akong pag-adto sa Jerusalem aron pagsimba.
44024012	Ang mga Judio dili makapamatuod nga nakiglantugi ako kang bisan kinsa didto sa Templo ug dili sila makapamatuod nga nagpagubot ako sa katawhan didto sa mga sinagoga o bisan diing dapita sa siyudad.
44024013	Ug wala usab silay ikapakitang pruyba sa mga sumbong nga ila karong gipasaka batok kanako.
44024014	Hinuon angkonon ko dinhi sa imong atubangan nga nagsimba ako sa Dios sa among mga katigulangan pinaagi sa pagsunod sa Dalan nga ilang giingon nga bakak kuno. Nagtuo usab ako sa tanang butang nga nasulat sa Balaod ni Moises ug sa mga basahon nga gisulat sa mga propeta.
44024015	Sama kanila naglaom ako sa Dios nga iyang banhawon ang tanang mga patay, maayo ug daotan.
44024016	Busa kanunay kong gipaningkamotan ang pagbaton ug malinis nga tanlag atubangan sa Dios ug sa mga tawo.
44024017	"Human sa pipila ka tuig nga nahilayo ako sa Jerusalem, mibalik ako didto aron sa paghatod sa mga hinabang alang sa akong mga kaigsoonang Judio ug aron sa paghalad.
44024018	Hikaplagan ako nila nga naghalad didto sa Templo tapos ko mabuhat ang seremonyas sa pagpanghinlo. Wala akoy kaubang mga tawo ug walay kasamok nga nahitabo.
44024019	Apan didtoy pipila ka mga Judio nga taga lalawigan sa Asia. Kadto unta sila ang angay nga moatubang kanimo ug mopasaka sa ilang sumbong kon ugaling may ikasumbong man sila batok kanako
44024020	o ipasulti ba hinuon niining mga tawhana ang sala nga akong nahimo sa dihang miatubang ako sa Labawng Hukmanan.
44024021	Apan tinuod nga sa dihang miatubang ako kanila, miingon ako, ‘Ako gihusay karon sa inyong atubangan tungod lamang kay nagtuo ako nga banhawon ang mga patay.’"
44024022	Unya si Felix nga nasayod kaayo mahitungod sa Dalan mitapos sa husay. Miingon siya kanila, "Hukman ko ang inyong kaso inig-abot ni Komandante Lisias."
44024023	Unya gisugo niya ang kapitan nga gitugyanan kang Pablo nga pabantayan siya, apan hatagan lang ug diyutayng kagawasan ug tugotan ang iyang mga higala sa paghatag sa iyang mga gikinahanglan.
44024024	Tapos sa pipila ka adlaw miabot si Felix uban sa iyang asawa nga si Drusila nga usa ka Judio. Unya gipatawag si Pablo ni Felix ug namati siya kaniya nga nagsaysay mahitungod sa pagtuo kang Cristo Jesus.
44024025	Apan sa paghisgot ni Pablo mahitungod sa kinabuhing matarong, sa pagpugong sa kaugalingon ug sa umaabot nga Adlaw sa Paghukom, nakuyawan si Felix ug miingon, "Makalakaw ka na! Ipatawag ko ra unya ikaw kon may higayon ako."
44024026	Apan ang tinuod mao nga nagpaabot siya nga subornohan ni Pablo busa makadaghan niya ipatawag siya aron makighinabi kaniya.
44024027	Tapos sa duha ka tuig, gipulihan si Felix ni Porcio Festo ingon nga gobernador. Buot si Felix magpahimuot sa mga Judio busa wala niya buhii si Pablo.
44025001	Tulo ka adlaw sukad sa pag-abot ni Festo sa lalawigan sa Cesarea, miadto siya sa Jerusalem.
44025002	Didto ang mga kadagkoan sa mga pari ug ang mga namunoan sa mga Judio mipasaka sa ilang sumbong batok kang Pablo. Gihangyo nila si Festo,
44025003	"Paanhia si Pablo sa Jerusalem." Gihimo nila kini aron ilang atangan si Pablo ug patyon sa dalan.
44025004	Apan si Festo mitubag, "Si Pablo gibilanggo didto sa Cesarea ug sa dili madugay ako mismo mobalik didto.
44025005	Busa paubana kanako sa Cesarea ang inyong mga pangulo ug pasakai siyag sumbong kon ugaling may nabuhat siyang kalapasan."
44025006	Nagpabilin si Festo uban kanila ug laing walo o napulo ka adlaw ug unya miadto siya sa Cesarea. Sa pagkasunod adlaw misugo siya nga paatubangon kaniya si Pablo didto sa hukmanan.
44025007	Sa pag-abot ni Pablo, ang mga Judio nga gikan sa Jerusalem mialirong kaniya ug nagpasakag bug-at nga mga sumbong batok kaniya nga wala gayod nila kapamatud-i.
44025008	Apan si Pablo nanalipod sa iyang kaugalingon sa pag-ingon, "Wala ako makalapas sa Balaod sa mga Judio o sa Templo o sa Emperador sa Roma."
44025009	Apan si Festo buot magpahimuot sa mga Judio busa gipangutana niya si Pablo, "Gusto ka bang moadto sa Jerusalem aron adto ka didto nako husaya?"
44025010	Si Pablo miingon, "Ania ako nagbarog atubangan sa hukmanan sa Emperador diin ako angay nga husayon. Sumala sa imong nahibaloan pag-ayo wala akoy nabuhat nga kalapasan batok sa mga Judio.
44025011	Kon nakalapas ako sa balaod ug nakabuhat ug bisan unsa nga angay akong silotan sa kamatayon, dili ako mohangyo nga pasayloon aron makalikay sa kamatayon. Apan kon walay kamatuoran ang mga sumbong nga ilang gipasaka batok kanako, walay bisan kinsa nga makatugyan kanako ngadto kanila. Naghangyo ako nga isang-at ngadto sa Emperador ang akong kaso."
44025012	Unya human makigsulti si Festo sa iyang mga magtatambag, miingon siya kang Pablo, "Kay mao man kaha nay imong gusto, adto ka sa Emperador!"
44025013	Wala madugay, si Hari Agripa ug si Bernice miabot sa Cesarea aron paghimamat kang Festo.
44025014	Human sa pipila ka adlaw nga pagpabilin didto, ang hari gisuginlan ni Festo mahitungod sa kaso ni Pablo. Si Festo miingon, "Aniay binilanggo dinhi nga wala buhii ni Felix
44025015	ug sa akong pag-adto sa Jerusalem ang mga kadagkoan sa mga pari ug ang mga Judio mipasakag sumbong batok kaniya ug gihangyo ako nila nga silotan ko siya.
44025016	Apan gisultihan ko sila nga dili batasan sa mga Romanhon ang pagsilot sa usa ka sinumbong kon wala pa siya makaatubang sa nagkiha kaniya ug wala pa siya kahatagig higayon sa pagtubag sa mga sumbong batok kaniya.
44025017	Busa sa ilang pag-abot dinhi wala ako maglangan ug sa pagkasunod nga adlaw gipaatubang ko sa hukmanan ang sinumbong.
44025018	Apan sa pagsulti na sa mga nagkiha kaniya, wala sila magpasakag bisan unsang sumbong nga akong gipaabot gikan kanila.
44025019	Nagbangi lamang hinuon sila bahin sa ilang relihiyon ug mahitungod sa usa ka tawo nga patay na nga ginganlag Jesus nga nabanhaw kuno matod ni Pablo.
44025020	Ug tungod kay wala ako mahibalo kon unsay akong buhaton niining kasoha, gipangutana ko si Pablo kon buot ba siya moadto sa Jerusalem aron adto husaya.
44025021	Apan mihangyo si Pablo nga ipadayon lang ang pagbilanggo kaniya ug nga ang Emperador maoy pahukmon sa iyang kaso. Busa nagsugo ako nga prisohon lang gihapon siya hangtod ikapadala ko siya ngadto sa Emperador."
44025022	Si Agripa miingon kang Festo, "Gusto akong mamati niining tawhana." Ug si Festo mitubag, "Makapamati ka kaniya ugma."
44025023	Sa pagkasunod nga adlaw miabot si Agripa ug si Bernice uban sa harianong pasundayag kinuyogan sa mga pangulo sa kasundalohan ug sa mga kadagkoan sa siyudad. Unya misugo si Festo nga paatubangon si Pablo.
44025024	Si Festo miingon, "Hari Agripa ug kamong tanan nga ania dinhi: Ania kining tawo nga gipasakaag mga sumbong sa tanang mga Judio dinhi ug sa Jerusalem. Maoy ilang singgit nga siya angayng patyon.
44025025	Apan wala akoy nakita nga may nabuhat siya nga angayng silotan sa kamatayon. Ug kay mihangyo man siya nga isang-at ngadto sa Emperador ang iyang kaso, mihukom ako nga ipadala siya ngadto kaniya.
44025026	Apan tungod kay wala man akoy bisan unsa nga ikasulat mahitungod kaniya ngadto sa Emperador, gipaatubang ko siya dinhi kaninyo—labi na kanimo, Hari Agripa!—aron tapos mausisa ang iyang kaso, aduna na akoy ikasulat.
44025027	Kay daw dili makataronganon alang kanako ang pagpadalag binilanggo sa walay pagtino sa mga sumbong nga gipasaka batok kaniya."
44026001	Si Agripa miingon kang Pablo, "Gitugotan ka pagpanalipod sa imong kaugalingon." Unya giisa ni Pablo ang iyang kamot ug miingon:
44026002	"Hari Agripa, giisip ko nga ako palaran tungod kay karong adlawa sa imong atubangan makapanalipod ako sa akong kaugalingon batok sa tanang gipasangil kanako sa mga Judio,
44026003	labi na gayod kay sinati ka man kaayo sa tanang pamatasan ug mga kabangian sa mga Judio. Busa naghangyo ako kanimo sa pagpamati kanako uban ang pailob.
44026004	"Ang tanang Judio nasinati sa akong pagkinabuhi sukad sa akong pagkabatan-on didto sa akong kaugalingong nasod ug sa Jerusalem.
44026005	Kon gusto lamang sila, makapamatuod sila kay dugay na silang nasayod nga sukad sa sinugdan nagkinabuhi ako nga usa sa mga Pariseo, ang labing mahigpit nga pundok sa atong relihiyon.
44026006	Ug karon ania ako sanglit gikiha man tungod kay naglaom ako sa saad sa Dios ngadto sa atong katigulangan—
44026007	ang saad nga gilaoman nga madawat sa 12 ka banay sa atong katawhan samtang nagsimba sila sa Dios adlaw ug gabii. Ug tungod sa maong paglaom, Kamahalan, gikiha ako sa mga Judio!
44026008	Nganong dili man gayod kamo makatuo nga banhawon sa Dios ang mga patay?
44026009	"Ako mismo mituo kaniadto nga akong katungdanan ang pagbuhat kutob sa akong mahimo batok sa ngalan ni Jesus nga taga-Nazaret.
44026010	Mao kini ang akong gibuhat didto sa Jerusalem. Gihatagan akog awtoridad sa mga kadagkoan sa mga pari sa pagbilanggo sa daghang mga magtutuo ug sa dihang gisilotan sila sa kamatayon, miuyon ako sa hukom.
44026011	Sa makadaghan gipakastigo ko sila didto sa mga sinagoga ug gipugos pagpabiya sa ilang pagtuo. Dako kaayo ang akong kasuko nga tungod niini gigukod ko pa sila hangtod sa mga siyudad sa laing nasod.
44026012	"Mao kini ang akong tuyo sa pag-adto sa Damasco uban sa awtoridad ug mga sugo sa mga kadagkoan sa mga pari.
44026013	Unya sa udtong tutok samtang nagpanaw ako, Kamahalan, nakita ko gikan sa langit ang kahayag nga sulaw pa kay sa adlaw nga midan-ag libot kanako ug sa akong mga kauban.
44026014	Nangatumba kaming tanan sa yuta ug nadungog ko ang tingog nga misulti kanako sa pinulongang Hebreo, ‘Saulo, Saulo! Nganong gilutos mo ako? Ikaw ra ang masakitan sa imong pagtindak sa tinalinsang kahoy.’
44026015	‘Kinsa ka man, Ginoo?’ nangutana ako. Ug ang Ginoo mitubag, ‘Ako si Jesus nga imong gilutos.
44026016	Apan tindog kay nagpakita ako kanimo aron himoon ko ikaw nga akong sulugoon. Isulti sa uban ang imong nakita karon ug ang ako unyang ipakita kanimo.
44026017	Panalipdan ko ikaw gikan sa katawhan sa Israel ug sa mga dili Judio nga mao ang katawhan nga paadtoan ko kanimo.
44026018	Ikaw magpabuka sa ilang mga mata ug magtultol kanila gikan sa kangitngit ngadto sa kahayag ug gikan sa gahom ni Satanas ngadto sa Dios aron pinaagi sa ilang pagtuo kanako mapasaylo ang ilang mga sala ug madawat nila ang ilang dapit uban sa katawhan nga gibalaan sa Dios.’
44026019	"Busa, Hari Agripa, wala ako mosupak sa panan-awon nga gikan sa langit.
44026020	Nagwali ako didto sa Damasco ug sa Jerusalem ug unya sa tibuok nasod sa mga Judio ug sa mga dili Judio nga maghinulsol sila ug mamalik sa Dios ug magbuhat sa mga butang nga magpaila nga nabag-o na sila.
44026021	Tungod niini, gidakop ako sa mga Judio didto sa Templo ug ila unta akong patyon.
44026022	Apan hangtod niining adlawa gibuligan ako sa Dios busa ania ako nagmatuod ngadto sa tanan, timawa siya o bantogan. Ang gisulti ko mao lamang gayod ang gisulti sa mga propeta ug ni Moises nga mahitabo:
44026023	nga ang Mesiyas kinahanglang mamatay ug siya mao ang unang mabanhaw gikan sa mga patay aron pagsangyaw sa mensahe sa kahayag ngadto sa mga Judio ug sa mga dili Judio."
44026024	Samtang nanalipod si Pablo sa iyang kaugalingon niining paagiha, gisinggitan siya ni Festo, "Nabuang ka, Pablo! Ang naghinobra mong kahibalo maoy nakapabuang kanimo!"
44026025	Apan si Pablo mitubag, "Wala ako mabuang, Talahurong Festo! Ang akong gisulti matuod ug tarong.
44026026	Nagsulti ako kang Haring Agripa sa walay lipodlipod kay nasayod man siya niining mga butanga. Siguro ako nga nasayran niya kining tanan kay wala man kini mahitabo sa tago.
44026027	Hari Agripa, nagtuo ka ba sa mga propeta? Nasayod ako nga nagtuo ka!"
44026028	Si Agripa miingon kang Pablo, "Nagtuo ka ba nga makabig mo ako pagka-Cristohanon sulod lamang sa mubong panahon?"
44026029	Si Pablo mitubag, "Sa madugay o madali, ang akong pag-ampo sa Dios mao nga ikaw ug kamong tanan nga namati kanako karon mahisama kanako apan dili kinadenahan!"
44026030	Unya mitindog ang hari, ang gobernador, si Bernice ug ang tanang nanambong uban nila
44026031	ug sa ilang pagpahawa, nag-ingnanay sila, "Kining tawhana dili angay patyon o bilanggoon kay wala man siyay nahimong daotan."
44026032	Unya si Agripa miingon kang Festo, "Kining tawhana mahimo untang buhian kon wala pa niya isang-at ngadto sa Emperador ang iyang kaso."
44027001	Sa dihang gikauyonan nga molawig kami ngadto sa Italia, gitugyan nila si Pablo ug ang pipila ka mga binilanggo ngadto kang Julio, usa ka kapitan sa Romanhong kasundalohan nga ginganlag "Kasundalohan sa Emperador."
44027002	May barko nga gikan sa Adramito nga andam na sa paglawig padulong sa mga dunggoanan sa lalawigan sa Asia. Misakay kami ug milawig. Mikuyog kanamo si Aristarco nga taga-Tesalonica, usa ka siyudad sa Macedonia.
44027003	Sa pagkasunod adlaw miabot kami sa Sidon. Si Julio maayo kaayo kang Pablo ug gitugotan niya si Pablo pagduaw sa iyang mga kahigalaan aron kahatagan siya sa iyang mga gikinahanglan.
44027004	Unya mipadayon kami sa among panaw ug tungod kay sungsungon man kaayo ang hangin mipaingon kami sa nasalipdang bahin sa pulo sa Cipre.
44027005	Milabang kami sa dagat atbang sa Cilicia ug Pampilia ug miabot sa Mira sa Licia.
44027006	Didto, ang kapitan nakakita ug barko nga gikan sa Alejandria nga moadto sa Italia busa iya kaming gipabalhin sa maong barko.
44027007	Hinay ang among paglawig sulod sa pipila ka adlaw ug tapos namo hiagii ang dakong kalisod miabot kami atbang sa lungsod sa Nido. Ug tungod kay sungsungon man kaayo ang hangin, mipadulong kami sa nasalipdang bahin sa pulo sa Creta atbang sa Salmone.
44027008	Namidpid kami sa kabaybayonan ug uban sa dakong kalisod miabot kami sa dapit nga ginganlag Mga Maayong Dunggoanan nga dili layo sa lungsod sa Lasea.
44027009	Nagpabilin kami didto ug dugay hangtod nga naabtan kami sa panahon nga makuyaw na kaayo ang pagpanaw sa kadagatan kay milabay na man ang Adlaw sa Pagtubos. Busa gitambagan sila ni Pablo,
44027010	"Mga higala, nasabot ko nga makuyaw na ang atong panaw ug moabot ang dakong kadaot sa atong karga ug sa barko ingon man sa atong kinabuhi."
44027011	Apan ang kapitan sa mga sundalo mas mituo sa gisulti sa kapitan ug sa tag-iya sa barko kay kang Pablo.
44027012	Ang dunggoanan dili maayong dapit nga katagoan sa panahon sa tingtugnaw busa ang kadaghanan miuyon sa pagpadayon paglawig ug sa pagpaningkamot pagdunggo sa Fenicia. Usa kini ka dunggoanan sa Creta nga nag-atubang sa habagatang-kasadpan ug sa amihanang-kasadpan ug makatago sila didto sa panahon sa tingtugnaw.
44027013	Unya misugod paghuros sa hinay ang habagat ug ang mga tawo nagdahom nga matuman nila ang ilang laraw busa giisa nila ang angkla ug namaybay sila sa Creta.
44027014	Apan wala madugay mihuros gikan sa pulo ang kusog kaayong hangin nga gikan sa amihanang sidlakan.
44027015	Mihampak kini sa barko ug sanglit dili na man namo masungsong ang hangin, nagpaanod na lamang kami.
44027016	Nasalipdan kami sa paghitungod namo sa habagatang bahin sa gamayng pulo sa Clauda. Unya among gipahigayon ang sakayan uban sa dakong kalisod aron dili malunod.
44027017	Gikarga nila kini ug unya ang barko gihigtan nilag mga pisi aron malig-on. Tungod sa ilang kahadlok nga masangad sila sa kabalasan sa Sirtis, gihipos nila ang layag ug nagpaanod na lang sila.
44027018	Mipadayon pagkusokuso ang kusog nga unos busa sa pagkasunod nga adlaw gilabay nila sa dagat ang mga kargamento sa barko
44027019	ug sa sunod pa gayod nga adlaw ilang gipanglabay ang mga kasangkapan sa barko.
44027020	Sulod sa daghang mga adlaw wala namo makita ang adlaw ug ang mga bituon ug mipadayon paghuros ang makusog nga hangin. Sa kataposan nawad-an kamig paglaom nga maluwas pa.
44027021	Tapos sa pipila ka adlaw nga ang mga tawo walay kaon, mitindog si Pablo ug miingon, "Mga higala, kon namati pa lang unta kamo kanako ug wala molawig gikan sa Creta, dili unta kita mahiagom niining tanang kadaot ug kapildihan.
44027022	Apan karon naghangyo ako kaninyo nga dili kamo mahadlok kay walay usa kaninyo nga mamatay. Ang barko lamang ang mapildi.
44027023	Kay kagabii ang Dios nga maoy nanag-iya kanako ug maoy akong gisimba nagpadalag anghel
44027024	nga miingon kanako, "Pablo! ‘Ayaw kahadlok! Kinahanglan moatubang ka sa Emperador ug ang Dios, sa iyang kaayo, moluwas kaninyong tanan tungod kanimo.’
44027025	Busa salig kamo kay ako nagsalig sa Dios nga matuman gayod ang iyang gisulti kanako.
44027026	Apan idagsa kita ngadto sa laing pulo."
44027027	Sa pagka-ika-14 ka gabii, gianod pa gihapon kami ngadto sa Adria. Sa pagkatungang gabii, ang mga tripulante nakamatikod nga nagkaduol kamig yuta.
44027028	Busa ilang gisukod ang giladmon sa tubig pinaagig pisi nga sa tumoy may gihigot nga pabug-at ug nasuta nila nga ang giladmon 20 ka dupa. Ug sa unahan ug diyutay gisukod na usab nila ug nasuta nila nga 15 na lamang ka dupa ang giladmon.
44027029	Tungod sa kahadlok nga madasmag kami sa mga bato, miariya silag upat ka angkla sa ulin ug nag-ampo nga mabuntag na unta.
44027030	Ang mga tripulante buot mobiya sa barko busa giariya nila ang sakayan sa pasangil nga iariya nila ang pipila ka angkla sa dulong.
44027031	Apan si Pablo miingon sa kapitan sa kasundalohan ug sa mga sundalo, "Kon kining mga tripulante dili magpabilin sa barko, dili kamo mangaluwas."
44027032	Busa giputol sa mga sundalo ang mga pisi nga naggaid sa sakayan ug gipasagdan kini nga ianod.
44027033	Hapit na kadto mabuntag ug giagda ni Pablo silang tanan sa pagkaon. Siya miingon, "Napulog-upat na ka adlaw karon sa inyong pagpaabot ug wala gayod kamoy kaon.
44027034	Busa naghangyo ako kaninyo pagkaon aron kamo mabaskog kay walay mawala bisan usa ka buhok sa inyong ulo."
44027035	Unya mikuhag pan si Pablo, nagpasalamat sa Dios atubangan nilang tanan ug gipikaspikas niya kini ug gikaon.
44027036	Ug nadasig silang tanan ug nangaon usab sila.
44027037	Kaming tanan 276 ka buok.
44027038	Sa nabusog na ang tanan, gilabog nila sa dagat ang mga trigo aron dili mabug-atan ang barko.
44027039	Sa pagkabuntag na, wala maila sa mga tripulante kon unsa kadtong dapita apan nakita nila ang usa ka luok nga may lapyahan ug mihukom sila nga ipasangad didto ang barko kon ugaling mahimo.
44027040	Busa giputol nila ang mga higot sa angkla ug kini gibiyaan nila sa dagat. Gibadbad usab nila ang mga pisi nga gihigot sa mga timon. Unya giisa nila ang layag didto sa dulong sa barko aron sila ipadpad sa hangin ngadto sa baybayon.
44027041	Apan nahipunta ang barko sa mabawng dapit ug nasangad. Ang dulong niini miungot ug wala na maukang samtang ang ulin naguba sa dagkong mga balod.
44027042	Naglaraw unta ang mga sundalo sa pagpatay sa tanang mga binilanggo aron walay usa kanila nga makalangoy ngadto sa baybayon ug makapuga.
44027043	Apan ang kapitan sa kasundalohan buot moluwas kang Pablo busa gisanta niya sila. Unya ang tanan nga makalangoy iyang gipauna pag-ambak ug gipalangoy ngadto sa baybayon ug
44027044	ang uban gipasunod niya nga mag-abay sa mga tabla o sa bisan unsang gubang bahin sa barko. Sa ingon niini, nakaabot kaming tanan sa baybayon.
44028001	Sa nakalingkawas na kami sa kadaot ug nakaabot na sa baybayon, nahibaloan namo nga ang pulo ginganlag Malta.
44028002	Naluoy pag-ayo kanamo ang mga lumad didto. Unya miulan ug kay tugnaw man ang panahon, nagdaob sila ug giabiabi nila kaming tanan.
44028003	Unya namunit si Pablo ug mga igsusugnod ug sa iyang pagbutang niini sa kalayo migula ang usa ka halas tungod sa kainit ug mibalikos sa iyang kamot.
44028004	Ang mga lumad nakakita sa halas nga nagbitay sa kamot ni Pablo ug nag-ingnanay sila, "Mamumuno tingali kining tawhana apan ang hustisya dili gayod motugot nga mabuhi siya bisan kon nakalingkawas na siya sa dagat."
44028005	Apan giwakli ni Pablo ang halas ngadto sa kalayo ug wala gayod siya maunsa.
44028006	Nagpaabot sila nga manghupong siya o mokalit pagkatumba ug mamatay. Apan tapos sa dugaydugayng pagpaabot nakita nila nga wala siya maunsa busa nausab ang ilang hunahuna ug miingon sila, "Usa siya ka dios!"
44028007	Dili layo niadtong dapita mao ang kayutaan ni Publio nga maoy pangulo sa isla. Giabiabi niya kami didto sulod sa tulo ka adlaw.
44028008	Niadtong higayona ang amahan ni Publio naghigda kay gihilantan ug gidisenteriya. Miduaw si Pablo sa masakiton ug nag-ampo. Gitapion niya ang iyang kamot sa masakiton ug naayo kini.
44028009	Pagkahitabo niini, nangadto kang Pablo ang tanang masakiton didto sa pulo ug nangaayo sila.
44028010	Unya gihatagan kami nilag daghang mga gasa ug sa among paggikan ila pa kaming gipabalonan sa among gikinahanglan sa panaw.
44028011	Paglabay sa tulo ka bulan milawig kami nga sakay sa sakayan nga gikan sa Alejandria. Ang maong sakayan nga didto sa isla sa panahon sa tingtugnaw ginganlag "Ang Kaluha nga Dios."
44028012	Miabot kami sa siyudad sa Siracusa ug nagpabilin kami didto sulod sa tulo ka adlaw.
44028013	Gikan didto milawig kami ug miabot sa siyudad sa Regio. Sa pagkasunod nga adlaw mihuros ang habagat ug sa ikaduhang adlaw miabot kami sa lungsod sa Puteoli.
44028014	Didto gikahimamat namo ang pipila ka magtutuo nga mihangyo kanamo sa pagpabilin uban kanila sa usa ka semana. Ug unya miabot kami sa Roma.
44028015	Ang mga kaigsoonan sa Roma nakabalita mahitungod kanamo ug nangadto sila bisan kadtong layo kaayo nga gikan sa Taboan ni Apio ug sa Tulo ka Abotanan aron sa pagsugat kanamo. Sa pagkakita ni Pablo kanila, nadasig siya ug nagpasalamat sa Dios.
44028016	Pag-abot namo sa Roma, gitugotan si Pablo pagpuyo nga siya ra apan gipabantayan ug usa ka sundalo.
44028017	Unya tapos sa tulo ka adlaw nagpatawag ug tigom si Pablo sa mga kadagkoan sa mga Judio didto. Ug sa nagkatigom na sila miingon siya kanila, "Mga igsoon, bisag wala akoy nabuhat batok sa atong katawhan o sa mga batasan nga atong nasunod gikan sa atong mga katigulangan, gibilanggo ako didto sa Jerusalem ug gitugyan ngadto sa mga Romanhon.
44028018	Gisukitsukit nila ako ug ila unta akong buhian kay nakita man nila nga wala akoy nabuhat nga angay silotan sa kamatayon.
44028019	Apan sa dihang misupak ang mga Judio, napugos ako pag-apilar ngadto sa Emperador, bisan tuod wala akoy sumbong batok sa akong katawhan.
44028020	Busa mihangyo ako sa pagpakigkita ug pagpakigsulti kaninyo kay ako karon nabilanggo tungod ug alang sa paglaom sa katawhan sa Israel."
44028021	Sila miingon kaniya, "Wala kami makadawat ug sulat mahitungod kanimo gikan sa Judea ug walay mga igsoon nato nga gikan didto nga nagbalita o nagsultig daotan mahitungod kanimo.
44028022	Apan buot kaming masayod sa imong mga hunahuna kay nahibalo kami nga bisan diin, ang mga tawo nagsulti batok niining maong pundok."
44028023	Busa nagtakda silag panahon sa pagpamati kang Pablo ug sa maong adlaw daghan ang miadto sa balay nga giabotan ni Pablo. Gikan sa buntag hangtod sa gabii iyang gipasabot ngadto kanila ang mensahe ug gipamatud-an ang mahitungod sa Gingharian sa Dios. Naninguha usab siya nga motuo sila kang Jesus pinasikad sa Balaod ni Moises ug sa mga sinulat sa mga propeta.
44028024	Ang pipila kanila mituo sa iyang gisulti, apan ang uban wala.
44028025	Wala sila magkauyon ug namiya sila human isulti ni Pablo kining mosunod: "Tinuod gayod ang giingon sa Espiritu Santo pinaagi kang propeta Isaias ngadto sa inyong mga katigulangan!
44028026	Kay matod niya: ‘Adtoa ug sultihi kining katawhan: Bisag unsaon ninyog pamati, dili gayod kamo makasabot; bisag unsaon ninyog tan-aw dili gayod kamo makakita.
44028027	Tungod kay kining mga tawhana gahig ulo; gisap-ongan nila ang ilang mga dalunggan, ug gipiyong ang ilang mga mata. Kay tingali unyag makakita sila, ug makadungog, ug makasabot, ug modangop kanako aron ayohon ko sila.’"
44028028	Ug gitapos kini ni Pablo sa pag-ingon, "Busa angay ninyong hibaloan nga ang mensahe sa Dios bahin sa kaluwasan gisangyaw ngadto sa mga dili Judio ug mamati sila niini!"
44028030	Sulod sa duha ka tuig nagpuyo si Pablo didto sa usa ka dapit nga iyang giabangan ug giabiabi niya ang tanan nga miduaw kaniya.
44028031	Gisangyaw niya ang Gingharian sa Dios ug nagtudlo siya mahitungod sa Ginoong Jesu-Cristo. Gihimo niya kini sa dakong kaisog ug walay nakasanta kaniya.
45001001	Gikan ni Pablo nga ulipon ni Cristo Jesus, gipili sa pagkaapostol ug gitawag sa Dios aron magsangyaw sa Maayong Balita.
45001002	Dugay nang gisaad sa Dios ang Maayong Balita diha sa Balaang Kasulatan pinaagi sa iyang mga propeta ug
45001003	mahitungod kini sa iyang Anak, ang atong Ginoong Jesu-Cristo. Natawo siya nga kaliwat ni David
45001004	ug sa iyang espirituhanong pagkabalaan gipadayag siya nga Anak sa Dios uban sa dakong gahom pinaagi sa iyang pagkabanhaw.
45001005	Pinaagi ni Cristo nadawat ko gikan sa Dios ang katungod sa pagkaapostol, aron tungod ug alang sa iyang ngalan makabig ang tanang katawhan aron motuo sila ug motuman,
45001006	lakip kamo nga anaa sa Roma nga gitawag sa Dios aron maiya ni Jesu-Cristo.
45001007	Busa gisulatan ko kamong tanan nga taga-Roma nga gihigugma ug gitawag sa Dios aron mahimong iyang katawhan: Hatagan unta kamog grasya ug kalinaw sa Dios nga atong Amahan ug sa Ginoong Jesu-Cristo.
45001008	Una sa tanan, nagpasalamat ako sa Dios pinaagi kang Jesu-Cristo alang kaninyong tanan kay nasangyaw sa tibuok kalibotan ang inyong pagtuo.
45001009	Ang Dios nga akong gialagaran sa bug-os kong kasingkasing pinaagi sa pagwali sa Maayong Balita mahitungod sa iyang Anak saksi nga kanunay ko kamong gilakip sa akong mga pag-ampo.
45001010	Nag-ampo ako sa Dios nga niining higayona mahinayon na gyod ako sa pagduaw kaninyo
45001011	kay buot akong makigkita kaninyo aron kabahinan ko kamo sa espirituhanong panalangin nga makapalig-on kaninyo.
45001012	Ang buot kong ipasabot mao nga magdinasigay kita sa atong isigka pagtuo.
45001013	Mga igsoon, gusto ko nga masayran ninyo nga kadaghan na ako magplano pagduaw kaninyo apan may nakababag kanako. Buot usab akong makapangani diha kaninyo ingon sa akong gibuhat sa ubang mga dili Judio.
45001014	Kay may katungdanan ako alang sa tanang katawhan, sa mga Grego ug sa mga dili-Grego, sa mga maalamon ug sa mga walay alamag.
45001015	Busa dako ang akong tinguha sa pagwali usab sa Maayong Balita nganha kaninyo nga nagpuyo sa Roma.
45001016	Dili ko ikaulaw ang Maayong Balita kay kini mao ang gahom sa Dios aron pagluwas sa tanan nga motuo, una sa mga Judio, ingon man sa mga dili Judio.
45001017	Kay gipadayag sa Maayong Balita ang paagi sa Dios sa paghimong matarong sa tawo ug kini pinaagi sa pagtuo gikan sa sinugdan hangtod sa kataposan. Sumala sa kasulatan, "Ang gihimong matarong sa Dios mabuhi pinaagi sa pagtuo."c
45001018	Gipadayag gikan sa langit ang kapungot sa Dios batok sa tanang pagka-dili diosnon ug pagkadaotan sa mga tawo nga nagsanta sa kamatuoran pinaagi sa mangil-ad nga pagkinabuhi.
45001019	Kay unsay mahimong masayran mahitungod sa Dios wala matago ngadto sa mga tawo kay ang Dios gayod maoy nagpadayag niini ngadto kanila.
45001020	Sukad nabuhat sa Dios ang kalibotan tin-aw kaayo nga nakita diha sa mga butang nga gibuhat sa Dios ang iyang dili makita nga mga kinaiya nga mao ang iyang gahom nga walay kataposan ug ang iyang pagkadios. Busa wala na silay ikapangatarongan.
45001021	Nahibalo sila sa Dios apan wala sila magpasidungog kaniya ingon nga Dios o magpasalamat kaniya. Ang ila hinuong mga gihunahuna pulos binuang ug nangitngitan ang ilang mga salabotan.
45001022	Matod nila maalam sila apan mga buangbuang diay.
45001023	Imbis himayaon nila ang Dios nga walay kamatayon, mao na hinuoy gihimaya nila ang mga larawan nga gibuhat sama sa dagway sa tawo o sa mga langgam o sa mga mananap o sa mga hayop nga nanagkamang.
45001024	Tungod niini gipasagdan na lang sila sa Dios diha sa malaw-ay nga gitinguha sa ilang kasingkasing ug gibuhat nila ngadto sa usag-usa ang salawayong mga butang.
45001025	Gipulihan nilag bakak ang kamatuoran mahitungod sa Dios ug maoy ilang gisimba ug gialagaran ang binuhat sa Dios imbis ang Magbubuhat nga mao untay angayng daygon hangtod sa kahangtoran! Amen.
45001026	Tungod sa gibuhat sa mga tawo, gipasagdan na lang sila sa Dios ngadto sa makauulaw nga mga kailibgon. Bisan gani ang mga babaye wala magsubay sa naandang paggamit sa ilang pagkababaye.
45001027	Ug ang mga lalaki usab wala na makighilawas sa mga babaye kondili sa ilang isigkalalaki tungod sa kaulag. Ang isigkalalaki nag-unay pagbuhat ug talamayong mga buhat busa nahiagoman nila ang silot nga angay kanila.
45001028	Tungod kay ang mga tawo wala man moila sa Dios, gipasagdan na lang sila sa Dios diha sa mahugawng hunahuna ug sa salawayong buhat.
45001029	Napuno sila sa tanang matang sa kangil-ad, sa pagkadaotan, sa kahakog, sa bisyo, sa kasina, sa pagpatay, sa panag-away, sa panlimbong ug sa kalaw-ay. Manlibak sila
45001030	ug magdinaotay sa usag-usa; nagdumot sila sa Dios, mga hambugiro, mapahitas-on ug andakan; tigmugna silag daotan ug mosukol sa ilang mga ginikanan;
45001031	mga buangbuang sila, dili motuman sa ilang mga saad, ug wala silay kaluoy o pagbati sa uban.
45001032	Nasayod sila nga ang balaod sa Dios nag-ingon nga ang mga tawo nga nagkinabuhi niining paagiha angay sa kamatayon. Apan nagpadayon sila pagbuhat niining mga butanga ug gidasig pa gayod nila ang uban sa pagbuhat usab niini.
45002001	Busa bisag kinsa ka pa, wala ka gayoy katarongan nga maghukom sa uban. Kay kon maghukom ka sa uban apan nagbuhat ka usab sa ilang gibuhat, gihukman mo ang imong kaugalingon.
45002002	Nasayod kita nga gipasikad sa kamatuoran ang hukom sa Dios batok sa mga tawo nga nagbuhat niining mga butanga.
45002003	Nagtuo ka ba nga makalingkawas ka sa silot sa Dios kon gisaway nimo ang gibuhat sa uban apan mao usab diay ang imong buhat?
45002004	O giabusahan ba nimo ang iyang pagkamaluloy-on ug pagkamainantuson ug pagkamapailubon? Wala ka ba masayod nga gikaluy-an ka sa Dios aron ka maghinulsol?
45002005	Apan gahi kag ulo! Busa gihimo mo ang kaugalingon mong silot nga labi pang dako unya sa Adlaw nga ipadayag na ang kasuko ug matarong nga hukom sa Dios.
45002006	Kay hukman sa Dios ang matag tawo sumala sa iyang mga buhat.
45002007	Alang niadtong mga tawo nga nagpadayon pagbuhat ug maayo ug nagtinguha sa himaya, sa kadungganan ug sa kinabuhing walay kataposan, hatagan sila sa Dios sa kinabuhing dayon.
45002008	Apan ipahamtang sa Dios ang iyang kasuko ug kapungot ngadto sa mga tawo nga naghunahuna lamang sa ilang kaugalingon ug nagsalikway sa kamatuoran ug magbuhat sa daotan.
45002009	Sakiton ug paantoson ang tanan nga nagbuhat ug daotan, una ang mga Judio ug unya ang mga dili Judio.
45002010	Apan hatagan sa Dios ug himaya, dungog ug kalinaw ang tanang nagbuhat ug maayo, una ang mga Judio ug unya ang mga dili Judio
45002011	kay walay pinalabi ang Dios.
45002012	Ang tanan nga nakasala nga wala mailalom sa Balaod ni Moises laglagon apan dili pinasikad sa Balaod. Ang tanan nga nakasala nga ilalom sa Balaod hukman pinaagi sa Balaod.
45002013	Kay dili pinaagi sa pagpamati sa Balaod nga ang mga tawo mahimong matarong atubangan sa Dios kondili pinaagi sa pagbuhat sa gisugo sa Balaod.
45002014	Ang mga dili Judio wala mailalom sa Balaod apan kon sa kinaugalingon nilang paningkamot magbuhat sila sa gisugo sa Balaod, kana nahimong balaod alang kanila bisan tuod wala sila mailalom sa Balaod.
45002015	Ang ilang binuhatan nagpakita nga ang gisugo sa Balaod nasulat diha sa ilang kasingkasing. Ang ilang mga konsensya nagpakita usab nga kini tinuod sanglit ang ilang mga hunahuna usahay naglaban kanila ug usahay nagsupak kanila.
45002016	Sumala sa Maayong Balita nga akong giwali, mao kini ang mahitabo unya niadtong Adlawa, nga ang Dios pinaagi kang Jesu-Cristo, maghukom sa tinagong mga hunahuna sa mga tawo.
45002017	Apan ikaw nag-ingon nga ikaw Judio ug nagsalig sa Balaod ug nanghambog nga diosnon ka
45002018	ug nasayod unsay kabubut-on sa Dios alang kanimo ug gitudloan ka unsay matarong sumala sa Balaod.
45002019	Naniguro ka nga ikaw giya sa mga buta, kahayag sa anaa sa kangitngit,
45002020	magtutudlo sa mga buangbuang ug sa mga walay alamag. Nasayod ka nga anaa sa Balaod ang kahupnganan sa kahibalo ug sa kamatuoran.
45002021	Kay ikaw nagtudlo man sa uban, nganong dili mo man tudloan ang imong kaugalingon? Nagwali ka man nga gidili ang pagpangawat, mangawat ka ba diay?
45002022	Nag-ingon ka man nga ayaw panapaw, manapaw ka ba diay? Gilikayan mo man kaha ang mga diosdios, kawatan mo ba diay ang mga templo?
45002023	Nanghambog ka man nga nagtamod ka sa Balaod sa Dios, pakaulawan mo ba diay ang Dios pinaagi sa paglapas sa iyang balaod?
45002024	Kay nag-ingon ang kasulatan, "Tungod kaninyong mga Judio, gipasipad-an sa dili mga Judio ang ngalan sa Dios."
45002025	Kon tumanon mo ang Balaod, magpulos ang imong pagkatinuli apan kon lapason mo ang Balaod, maayo pa lang nga wala ka magpatuli.
45002026	Kon ang mga dili Judio nga dili tinuli nagtuman sa gisugo sa Balaod, dili ba ang Dios mag-ila kanila nga tinuli?
45002027	Ug kadtong mga dili tinuli apan nagtuman sa Balaod maghukom kaninyong mga nagtamod sa Balaod ug mga tinuli kay gilapas man ninyo ang Balaod.
45002028	Kay ang matuod nga Judio dili kadtong sa panagway lamang o ang matuod nga pagkatinuli anaa sa gawas o sa lawas lamang.
45002029	Ang matuod nga Judio mao ang Judio diha sa kasingkasing kay ang matuod nga pagkatinuli mao ang anaa sa kasingkasing ug buhat kini sa Espiritu sa Dios, dili sa sinulat nga Balaod. Makadawat kining tawhana ug pagdayeg gikan sa Dios, dili gikan sa mga tawo.
45003001	Nakabintaha ba ang mga Judio sa mga dili Judio? May kapuslanan ba ang pagkatinuli?
45003002	Daghan! Una sa tanan, gipiyal sa Dios ang iyang mensahe ngadto sa mga Judio.
45003003	Unsa may anaa niana kon pipila kanila wala magmatinumanon? Nagpasabot ba kini nga tungod kay wala sila magtuman, ang Dios dili usab motuman sa iyang saad?
45003004	Wala! Magpabilin nga maminatud-on ang Dios bisan pa ug bakakon ang tanang tawo. Sumala sa kasulatan: "Sa imong pagpanulti makita gayod nga matarong ka; ug modaog ka sa dihang hukman ka."
45003005	Apan kon ang atong pagkadaotan makapadayag hinuon sa pagkamatarong sa Dios, moingon ba kita nga dili matarong ang Dios sa iyang pagsilot kanato? (Nagsulti lang ko sa mahimong isulti sa mga tawo.)
45003006	Dili gayod! Kay kon dili matarong ang Dios, unsaon man niya paghukom sa kalibotan?
45003007	Apan kon ang akong pagbakak makapasidungog hinuon sa Dios pinaagi sa pagpatin-aw pag-ayo sa iyang kamatuoran, nganong hukman pa man ako ingon nga makasasala?
45003008	Nganong dili na lang kita moingon, "Magbuhat kitag daotan aron moresulta ang maayo?" Gani, may nag-insulto kanako pinaagi sa pagpasangil nga ako nagsulti niining butanga! Silotan gayod sila sa angay kanila.
45003009	Karon, mas maayo pa ba kitang mga Judio kay sa mga dili Judio? Dili! Sumala sa giingon ko na, ang tanan—Judio ug dili Judio nailalom sa gahom sa sala
45003010	kay ang Kasulatan nag-ingon, "Wala gayoy tawo nga matarong,
45003011	walay nakasabot o nangita sa Dios.
45003012	Ang tanan namiya gikan sa Dios, ug nahimo silang daotan; walay bisan usang nagbuhat ug maayo, wala bisan usa.
45003013	Ang tutonlan nila sama sa binuksang lubnganan; gigamit nila ang ilang dila sa pagpanglimbong, ug nanggula sa ilang mga ngabil ang kamandag sa bitin.
45003014	Puno sa pait nga mga tunglo ang ilang mga baba.
45003015	Gipakasayon nila ang pagpatay;
45003016	dihay kalaglagan ug kasakitan sa ilang giagian.
45003017	Wala sila mahibalo sa dalan sa pakigdait
45003018	ug wala sila magbaton ug kahadlok sa Dios."
45003019	Karon nasayod kita nga ang tanang sugo sa Balaod alang lamang niadtong nailalom sa Balaod aron wala kitay ikabalibad ug aron mailalom ang tibuok kalibotan sa paghukom sa Dios.
45003020	Kay walay mahimong matarong atubangan sa Dios pinaagi sa pagtuman sa Balaod. Ang mahimo lamang sa Balaod mao ang pagpaila sa tawo nga siya nakasala.
45003021	Apan karon gipadayag sa Dios ang iyang paagi sa paghimong matarong sa mga tawo ug kini dili pinaagi sa Balaod. Gipamatud-an kini sa Balaod ug sa mga propeta.
45003022	Gihimong matarong sa Dios ang mga tawo pinaagi sa ilang pagtuo kang Jesu-Cristo kay managsama man ang tanang mga tawo.
45003023	Nakasala ang tanan ug nahilayo sa himaya sa Dios.
45003024	Apan pinaagi sa grasya nga gigasa sa Dios ngadto kanila, mahimo silang matarong pinaagi kang Cristo Jesus nga nagluwas kanila.
45003025	Gihatag siya sa Dios aron pinaagi sa iyang dugo mapasaylo ang mga sala sa motuo kaniya. Niining paagiha gipakita sa Dios ang iyang pagkamatarong ug tungod sa iyang pagkamapailubon wala niya tagda ang ilang mga sala kaniadto.
45003026	Apan karon gitagad na niya ang mga sala sa mga tawo aron pagpakita nga siya matarong ug himoon niyang matarong ang tanan nga motuo kang Jesus.
45003027	Karon, unsa na may angay tang ipanghambog? Wala! Ngano man? Tungod ba kay ang tawo nagtuman sa Balaod? Dili, kondili tungod sa iyang pagtuo.
45003028	Kay maoy atong gituohan nga ang tawo himoong matarong sa Dios pinaagi sa pagtuo ug dili pinaagi sa pagtuman sa Balaod.
45003029	O, Dios ba lamang diay siya sa mga Judio? Dili ba Dios man usab siya sa mga dili Judio? Matuod nga siya Dios usab nila.
45003030	Tungod kay usa ra ang Dios, himoon niyang matarong ang mga Judio pinasikad sa ilang pagtuo ug ang mga dili Judio himoon niyang matarong pinaagi usab sa ilang pagtuo.
45003031	Nagpasabot ba kini nga gisalikway nato ang Balaod tungod sa pagtuo? Wala! Gilig-on hinuon nato ang Balaod.
45004001	Busa unsa may atong ikasulti mahitungod kang Abraham nga amahan sa atong kaliwat?
45004002	Kon gihimo pa siyang matarong sa Dios tungod sa iyang nahimo, may katarongan unta siya sa pagpasigarbo apan dili sa atubangan sa Dios.
45004003	Kay ang kasulatan nag-ingon, "Mituo si Abraham sa Dios ug tungod sa iyang pagtuo ang Dios nag-isip kaniya nga matarong."
45004004	Ang tawo nga nagtrabaho suholan apan ang suhol dili maisip nga gasa kay iya mang gihagoan.
45004005	Apan ang tawo nga wala magsalig sa iyang binuhatan kondili nagsalig hinuon sa Dios kinsa nag-isip sa makasasala nga walay sala, siya isipon nga matarong tungod sa iyang pagtuo.
45004006	Mao kini ang giingon ni David nga bulahan ang tawo nga gihimong matarong sa Dios dili tungod sa bisan unsa niyang buhat:
45004007	"Bulahan gayod ang mga tawo nga gipasaylo sa Dios sa ilang kalapasan ug gitabonan ang ilang mga sala!
45004008	Bulahan gayod ang tawo kansang mga sala dili na hinumdoman sa Ginoo!"
45004009	Sa mga tinuli ra ba diay ang kabulahanan nga gihisgotan ni David? Dili! Ila usab kini sa mga dili tinuli. Kay sa amo nang giingon, "Si Abraham mituo sa Dios ug tungod sa iyang pagtuo, ang Dios nag-isip kaniya nga matarong."
45004010	Kanus-a man kini mahitabo? Sa wala pa ba matuli si Abraham o sa natuli na? Nahitabo kini sa wala pa siya matuli, dili sa natuli na siya.
45004011	Kay gituli siya human siya motuo sa Dios ug ang iyang pagkatinuli maoy timaan nga tungod sa iyang pagtuo, ang Dios miisip kaniya nga matarong bisag wala pa siya tulia. Busa si Abraham mao ang espirituhanong amahan sa tanang motuo sa Dios ug gihimo silang matarong sa Dios bisag dili sila tinuli.
45004012	Siya usab ang amahan sa mga tinuli, dili lang kay sila natuli kondili tungod kay mituo man sila sama sa pagtuo ni Abraham sa wala pa siya tulia.
45004013	Gisaad sa Dios kang Abraham ug sa iyang mga kaliwat nga maiya ang kalibotan. Gihimo kining maong saad dili tungod kay gituman ni Abraham ang Balaod kondili tungod kay mituo siya ug gihimong matarong sa Dios.
45004014	Kay kon ihatag ngadto sa mga tawo nga nagtuman sa Balaod ang mga gisaad sa Dios, walay kapuslanan ang pagtuo ug kawang lang ang saad sa Dios.
45004015	Ang Balaod nagdala sa kasuko sa Dios; apan kon walay balaod, walay kalapasan.
45004016	Busa ang saad madawat pinasikad sa pagtuo aron maangkon gayod kini ingon nga gasa sa Dios alang sa tanang kaliwat ni Abraham—dili lamang kanila nga nagtuman sa Balaod kondili niadtong nagtuo usab sama kang Abraham. Kay si Abraham mao ang espirituhanong amahan natong tanan;
45004017	sumala sa giingon sa kasulatan, "Gihimo ko ikaw nga amahan sa daghang mga nasod." Busa nadawat ni Abraham ang saad atubangan sa Dios nga gituohan niya, ang Dios nga nagbanhaw sa mga patay ug nagmugna sa tanan nga wala kaniadto.
45004018	Mituo ug milaom si Abraham bisan sa panahon nga wala na siyay paglaom nga makaanak pa. Busa nahimo siyang amahan sa daghang mga nasod; sumala sa giingon sa kasulatan, "Ingon kadaghan sa mga bituon ang imong kaliwat."
45004019	Hapit na siya mausa ka gatos ka tuig apan bisag nagkangokango na siya ug si Sara dili na makaanak wala siya kawad-ig pagtuo nga makaanak pa sila.
45004020	Wala siya kawad-ig paglaom nga matuman gayod ang gisaad sa Dios kaniya kay ang iyang pagtuo naghatag man kaniyag gahom ug gidayeg niya ang Dios.
45004021	Kay nasiguro niya nga ang Dios makahimo gayod sa pagtuman sa iyang gisaad.
45004022	Busa si Abraham "gihimong matarong sa Dios" tungod sa iyang pagtuo.
45004023	Ang pulong nga "gihimo siyang matarong" wala isulat alang lamang kaniya.
45004024	Gisulat kini alang usab kanato nga himoong matarong kay nagtuo man kita kaniya nga nagbanhaw kang Jesus nga atong Ginoo.
45004025	Gitugyan siya aron patyon tungod sa atong mga sala ug gibanhaw aron himoon kitang matarong.
45005001	Kay gihimo na man kitang matarong sa Dios pinaagi sa pagtuo, may panagdait na kita uban sa Dios pinaagi sa atong Ginoong Jesu-Cristo.
45005002	Pinaagi kaniya makahimo na kita sa pagpahimulos sa grasya sa Dios diin nagkinabuhi kita karon ug nagmalipayon diha sa paglaom nga makaambit gayod kita sa himaya sa Dios.
45005003	Nagmalipayon usab kita diha sa atong mga pag-antos kay nasayod man kita nga ang mga pag-antos maghimo kanatong malahutayon.
45005004	Ang paglahutay makahimo kanato nga kahimut-an sa Dios ug ang iyang kahimuot naghatag kanatog paglaom.
45005005	Dili gayod kita pakyason niining paglaoma kay gibubo man sa Dios ang iyang gugma sulod sa atong mga kasingkasing pinaagi sa Espiritu Santo nga gasa sa Dios kanato.
45005006	Kay sa panahon nga wala pa kitay mahimo, nagpakamatay si Cristo alang sa mga daotan sa panahon nga gipili sa Dios.
45005007	Malisod sa tawo ang pagpakamatay alang sa usa ka tawong matarong. Tingalig adunay magpakamatay alang sa usa ka maayong tawo.
45005008	Apan gipakita sa Dios kanato ang gidak-on sa iyang paghigugma kanato kay sa makasasala pa kita nagpakamatay si Cristo alang kanato.
45005009	Ug karon nga gihimo na kitang matarong pinaagi sa iyang dugo, labi pa gayod nga luwason kita niya gikan sa kasuko sa Dios.
45005010	Kaniadtong mga kaaway pa kita sa Dios, gipasig-uli kita ngadto sa Dios pinaagi sa kamatayon sa iyang Anak. Ug karon nga kita napasig-uli na ngadto sa Dios, labi pa gayod nga luwason kita niya pinaagi sa kinabuhi ni Cristo!
45005011	Apan dili lang kay kana ra. Nagmalipayon usab kita diha sa Dios pinaagi sa atong Ginoong Jesu-Cristo nga nagpasig-uli kanato ngadto sa Dios.
45005012	Miabot sa kalibotan ang sala pinaagi sa usa ka tawo ug ang sala nagdalag kamatayon. Busa mikaylap ang kamatayon ngadto sa tanang katawhan kay nakasala man ang tanang tawo.
45005013	Dinhi na sa kalibotan ang sala sa wala pa gani ihatag ang Balaod. Apan diin walay balaod, wala usay sala.
45005014	Apan sukad sa panahon ni Adan hangtod sa panahon ni Moises ang tanang tawo giharian sa kamatayon bisan kadtong wala makasala sama sa pagpakasala ni Adan sa iyang paglapas sa sugo sa Dios. Naghulagway si Adan sa usa ka tawo nga umaabot.
45005015	Apan dili managsama kining duha kay dili sama sa sala ni Adan ang gasa sa Dios. Kay kon daghan ang nangamatay tungod sa pagpakasala sa usa ka tawo, labi pang dako ang grasya ug ang gasa sa Dios nga maangkon sa daghang tawo pinaagi sa usa ka tawo nga mao si Jesu-Cristo.
45005016	Ug managlahi ang resulta sa gasa sa Dios ug sa sala sa usa ka tawo. Kay gipahamtang ang silot tungod sa maong usa ka sala apan human sa daghang pagpakasala gihatag ang gasa aron paghimong matarong sa tawo.
45005017	Kon tungod sa pagpakasala sa usa ka tawo naghari ang kamatayon pinaagi sa maong tawo, labi pang magmadaogon sa ilang pagkinabuhi kadtong nakadawat sa madagayaong grasya sa Dios ug sa gasa sa iyang pagkamatarong pinaagi kang Jesu-Cristo.
45005018	Busa ang pagpakasala sa usa ka tawo maoy nahimong hinungdan nga silotan ang tanan. Apan pinaagi sa matarong nga buhat sa usa ka tawo maluwas ug makaangkon sa kinabuhi ang tanan.
45005019	Pinaagi sa pagkamasupilon sa usa ka tawo daghan ang nahimong makasasala. Pinaagi usab sa pagkamatinumanon sa usa ka tawo daghan ang gihimong matarong sa Dios.
45005020	Gihatag ang Balaod aron modugang ang kalapasan apan diin midaghan ang sala, labaw pang midagaya ang grasya.
45005021	Busa ingon nga naghari ang sala pinaagi sa kamatayon, maghari usab ang grasya sa Dios pinaagi sa pagkamatarong nga magdala kanato ngadto sa kinabuhing walay kataposan pinaagi kang Jesu-Cristo nga atong Ginoo.
45006001	Busa unsa may atong ikasulti karon? Magpadayon ba kita sa pagpakasala aron modugang ang grasya sa Dios?
45006002	Dili gayod! Kay mahitungod sa pagpakasala patay na kita busa unsaon man nato pagpadayon pagkinabuhi diha sa sala?
45006003	Nasayod kamo nga sa pagbunyag kanato nahiusa kita kang Cristo Jesus busa nahiusa kita sa iyang kamatayon.
45006004	Tungod niini, sa pagbunyag kanato gilubong kita uban kaniya ug miambit sa iyang kamatayon aron ingon nga si Cristo gibanhaw sa mahimayaong gahom sa Amahan, kita usab angay nga magkinabuhi sa bag-ong kinabuhi.
45006005	Kay kon nahiusa kita kaniya diha sa iyang pagkamatay, mahiusa usab kita kaniya kon banhawon na kita ingon nga gibanhaw siya.
45006006	Kay nasayod kita nga ang atong daan ug makasasala nga pagkatawo gilansang na uban ni Cristo aron malaglag kini ug dili na kita maulipon sa sala.
45006007	Kay wala nay gahom ang sala ngadto sa tawo nga patay na.
45006008	Kon namatay kita uban kang Cristo, gituohan nato nga mabuhi usab kita uban kaniya.
45006009	Kay nasayod kita nga si Cristo gibanhaw ug dili na gayod siya mamatay pag-usab ug ang kamatayon wala nay gahom ibabaw kaniya.
45006010	Ang iyang kamatayon mao ang kamatayon nga nagwagtang sa sala makausa alang sa tanang panahon ug nagkinabuhi siya karon alang lamang sa Dios.
45006011	Busa isipa ang inyong kaugalingon nga patay na sa pagpakasala apan buhi alang sa Dios, hiniusa kang Cristo Jesus.
45006012	Busa ayaw na paharia ang sala diha sa inyong mga lawas nga may kamatayon aron dili na kamo madaog sa inyong kailibgon.
45006013	Ayaw usab ninyo itugyan ang bisan unsang bahin sa inyong lawas aron gamiton sa daotang katuyoan. Hinuon, itugyan sa Dios ang inyong kaugalingon ingon nga mga gibanhaw gikan sa kamatayon ug itugyan ang inyong kaugalingon ngadto sa Dios aron gamiton alang sa matarong nga katuyoan.
45006014	Kinahanglan nga dili na kamo magpaulipon sa sala kay dili na man kamo ilalom sa balaod kondili ilalom na sa grasya sa Dios.
45006015	Karon, unsa man? Magpakasala ba diay kita tungod kay dili na man kita ilalom sa balaod kondili ilalom na sa grasya sa Dios? Dili gayod!
45006016	Nasayran ninyo nga kon matinumanon kamo nga magpaulipon ni bisan kinsa, ulipon kamo niya. Kon nagpaulipon kamo sa sala, ulipon kamo sa sala ug moresulta kini sa kamatayon. Kon magmatinumanon kamo sa Dios, moresulta kini sa inyong pagkamatarong.
45006017	Apan salamat sa Dios kay bisan ug kaniadto naulipon kamo sa sala, karon sa kinasingkasing nagmatinumanon kamo sa mga pagtulon-an nga nadawat ninyo.
45006018	Giluwas kamo gikan sa sala ug nangahimo nang mga ulipon sa pagkamatarong.
45006019	(Tungod sa inyong tawhanong kahuyang gigamit ko ang yanong mga pulong.) Kon kaniadto gigamit ninyo ang inyong kaugalingon alang sa mga buhat nga malaw-ay ug daotan, karon gamita na ang inyong kaugalingon alang sa mga buhat nga matarong ug sa balaan nga katuyoan.
45006020	Kaniadto sa ulipon pa kamo sa sala, dili kamo ulipon sa pagkamatarong.
45006021	Ug unsa may kaayohan nga naani ninyo sa inyong pagbuhat sa mga butang nga karon gikaulaw na ninyo? Kamatayon ra gayod ang sangpotanan!
45006022	Apan karon nga naluwas na kamo gikan sa sala ug nag-alagad na sa Dios, ang balos nga madawat ninyo mao ang pagkabalaan nga mosangpot sa kinabuhing walay kataposan.
45006023	Kay ang bayad sa pagpakasala mao ang kamatayon apan ang gasa sa Dios mao ang kinabuhing walay kataposan nga anaa kang Cristo Jesus nga atong Ginoo.
45007001	Mga igsoon, sa walay duhaduha, makasabot kamo sa akong isulti kay nasayod man kamong tanan sa balaod nga ang tawo ubos lamang sa balaod samtang buhi pa siya.
45007002	Pananglitan, ang babayeng minyo ubos sa gahom sa iyang bana sumala sa balaod samtang buhi pa ang iyang bana. Apan inigkamatay sa iyang bana, nahilingkawas na siya gikan sa maong balaod.
45007003	Busa kon makigpuyo siyag laing lalaki samtang buhi pa ang iyang bana, tawgon siyag mananapaw. Apan inigkamatay sa iyang bana, gawasnon na siya ug dili tawgon nga mananapaw kon magminyo siyag laing lalaki.
45007004	Kamo usab, mga igsoon, patay na sa Balaod kay bahin man kamo sa lawas ni Cristo. Karon iya na kamo ni Cristo nga gibanhaw aron magkinabuhi kita nga mapuslanon alang sa Dios.
45007005	Kay sa nagkinabuhi pa kita sumala sa tawhanon nga kinaiya, ang atong mga daotang kaibog nga gipukaw sa Balaod maoy naggahom sa atong lawas, ug kamatayon ang sangpotanan niini.
45007006	Apan karon, gawasnon na kita gikan sa Balaod kay patay na man kita sa Balaod nga kaniadto nagbilanggo kanato. Dili na kita mag-alagad ubos sa daang balaod nga sinulat kondili diha na sa bag-ong kinabuhi nga iya sa Espiritu.
45007007	Karon, unsa may ikasulti nato? Daotan ba diay ang Balaod? Dili! Gani, kon dili pa tungod sa Balaod dili unta ako makaila unsay sala. Ug dili usab ako makaila unsay kaibog kon wala pay Balaod nga nag-ingon, "Ayaw kaibog!"
45007008	Apan diha sa kasugoan ang sala nakahigayon paghimo sa tanang matang sa kaibog dinhi sa akong kasingkasing. Kay patay ang sala kon wala pay balaod.
45007009	Kaniadto buhi ako sa wala pay kasugoan, apan sa diha nay kasugoan mitungha ang sala ug namatay ako.
45007010	Mao untay tuyo sa kasugoan ang paghatag ug kinabuhi apan nahimo hinuon kining hinungdan sa akong kamatayon.
45007011	Kay ang sala nakahigayon man sa paglimbong kanako pinaagi sa kasugoan; ug pinaagi sa kasugoan gipatay ako sa sala.
45007012	Ang Balaod balaan ug ang kasugoan balaan, matarong ug maayo.
45007013	Nagpasabot ba kini nga ang maayo maoy nakapatay kanako? Dili! Apan gigamit sa sala ang maayo ingon nga hinagiban sa pagpatay kanako aron madayag gayod ang matuod nga kinaiya sa sala. Busa pinaagi sa kasugoan nahimong labi pang ngil-ad ang sala.
45007014	Nasayod kita nga ang Balaod espirituhanon apan unodnon ako nga gibaligya ingon nga ulipon sa sala.
45007015	Wala ako makasabot sa akong gibuhat: wala ko buhata ang buot kong buhaton. Hinuon gibuhat ko ang mga butang nga akong gidumtan.
45007016	Busa kon gibuhat ko ang dili ko buot nga buhaton, nagpaila kini nga uyon ako nga matarong ang Balaod.
45007017	Busa dili ako mao ang nagbuhat niini kondili ang sala nga ania kanako.
45007018	Nasayod ako nga wala gayoy maayo nga ania kanako sa akong pagkatawhanon. Kay bisan may tinguha ako sa pagbuhat sa maayo, dili ako makahimo.
45007019	Dili ako makahimo pagbuhat sa maayo nga buot kong buhaton apan gibuhat ko hinuon ang daotan nga dili ko buot buhaton.
45007020	Kon gibuhat ko ang dili ko buot buhaton, nagpasabot kini nga dili ako maoy nagbuhat niini kondili ang sala nga ania kanako.
45007021	Busa nasayran ko kining usa ka balaod: sa higayon nga buot kong buhaton ang maayo, ang daotan hinuon ang akong mabuhat.
45007022	Gikahimut-an ko ang balaod sa Dios sulod sa akong kasingkasing.
45007023	Apan ania usab kanako ang usa ka balaod nga sukwahi sa balaod nga nauyonan sa akong hunahuna ug kini naghimo kanakong ulipon sa balaod sa sala nga ania sa akong lawas.
45007024	Pagkaalaot ko gayod! Kinsa bay moluwas kanako gikan niining lawas nga nagduot kanako ngadto sa kamatayon?
45007025	Salamat sa Dios pinaagi sa atong Ginoong Jesu-Cristo! Busa mao kini ang akong kahimtang: gialagaran ko ang balaod sa Dios sa akong hunahuna lamang apan ang akong lawasnong kinaiya nag-alagad sa balaod sa sala.
45008001	Tungod niini, karon dili na hukman sa silot ang nahiusa kang Cristo Jesus.
45008002	Kay ang balaod sa Espiritu nga naghatag ug kinabuhi diha sa pagkahiusa kang Cristo Jesus nagluwas kanako gikan sa balaod sa sala ug sa kamatayon.
45008003	Ang wala mahimo sa Balaod tungod sa kahuyang sa tawo, gihimo sa Dios. Gihukman niya ang sala diha sa kinaiya sa tawo pinaagi sa pagpadala sa iyang Anak nga mianhi ingon nga tawo aron paglaglag sa sala.
45008004	Gihimo kini sa Dios aron ang katarongan nga gipangayo sa Balaod matuman dinhi kanato nga nagkinabuhi na sumala sa Espiritu, dili sumala sa tawhanong kinaiya.
45008005	Kay kadtong nagkinabuhi sumala sa ilang tawhanong kinaiya naghunahuna kanunay sa mga butang nga tawhanon ingon nga kadtong nagkinabuhi sumala sa Espiritu naghunahuna kanunay sa espirituhanong mga butang.
45008006	Ang paghunahuna kanunay sa mga butang nga tawhanon mosangpot sa kamatayon apan ang paghunahuna kanunay sa mga butang nga espirituhanon mosangpot sa kinabuhi ug kalinaw.
45008007	Busa kaaway sa Dios ang tawo nga kanunayng maghunahuna sa mga butang nga tawhanon kay dili man siya motuman sa balaod sa Dios ug dili gayod siya makatuman niini.
45008008	Ang tawo nga nagkinabuhi sumala sa tawhanong kinaiya dili gayod makapahimuot sa Dios.
45008009	Apan wala na kamo magkinabuhi nga minandoan sa tawhanong kinaiya kondili sa Espiritu kon tinuod man ugaling nga ang Espiritu sa Dios anaa na sa inyong kasingkasing. Kadtong walay Espiritu ni Cristo, dili iya ni Cristo.
45008010	Apan kon nagpuyo si Cristo sa inyong kasingkasing, bisan patay ang inyong lawas tungod sa sala, ang Espiritu kinabuhi alang kaninyo tungod kay gihimo man kamong matarong sa Dios.
45008011	Kon nagpuyo sa inyong kasingkasing ang Espiritu sa Dios nga nagbanhaw kang Jesus, siya nga nagbanhaw kang Cristo mohatag usab ug kinabuhi sa inyong madunot nga lawas pinaagi sa iyang Espiritu nga anaa kaninyo.
45008012	Tungod niana, mga igsoon, obligado kita sa pagkinabuhi dili sumala sa tawhanong kinaiya.
45008013	Kay kon magkinabuhi kamo nga minandoan sa tawhanong kinaiya, mamatay gayod kamo. Apan mabuhi gayod kamo kon pinaagi sa Espiritu patyon ninyo ang tawhanong binuhatan.
45008014	Ang tanang gimandoan sa Espiritu sa Dios, mga anak sa Dios.
45008015	Kay ang Espiritu nga gihatag sa Dios kaninyo dili mag-ulipon kaninyo aron kamo mahadlok. Ang maong Espiritu maghimo hinuon kaninyo nga mga anak sa Dios. Tungod niini makasangpit na kita sa Dios pinaagi sa pag-ingon, "Amahan! Amahan ko!"
45008016	Makighiusa ang maong Espiritu sa atong espiritu aron pagmatuod nga kita mga anak sa Dios.
45008017	Ug kay mga anak man kita niya, madawat nato ang mga panalangin nga gitagana sa Dios ug madawat nato kini uban kang Cristo. Kay kon makig-ambit kita sa iyang mga pag-antos, makaambit usab kita sa iyang himaya.
45008018	Giisip ko nga ang atong mga pag-antos niining panahona dili gayod ikatandi sa himaya nga ipadayag unya kanato.
45008019	Mahinangpon nga nagpaabot ang kabuhatan nga ipadayag sa Dios ang iyang mga anak.
45008020	Kay gitugotan sa Dios nga mahimong kawang ang kabuhatan, dili tungod sa kaugalingong pagbuot niini kondili tungod sa pagbuot sa Dios. Apan bisan pa niini, nagpabilin ang paglaom
45008021	kay luwason man gayod ang kabuhatan gikan sa kaulipnan sa pagkamadunoton ug makaambit kini sa mahimayaong kagawasan sa mga anak sa Dios.
45008022	Nasayod kita nga hangtod karon ang tibuok kabuhatan nag-agulo tungod sa kasakit sama sa babaye nga nagbati.
45008023	Apan dili kay ang kabuhatan lang ang nag-agulo kondili lakip kita nga nagbaton na sa Espiritu ingon nga unang gasa sa Dios. Nag-agulo kita samtang nagpaabot kon kanus-a sagupa nga mga anak sa Dios ug kanus-a luwasa sa hingpit.
45008024	Kay giluwas kita tungod niining maong paglaom. Apan kon makita nato ang atong gilaoman, dili kana nato matawag nga paglaom. Kay laoman pa ba diay ang nakita na?
45008025	Apan kon molaom kita sa wala nato makita, magpaabot kita nga mapailubon.
45008026	Sa samang paagi, sa atong pagkahuyang tabangan kita sa Espiritu kay dili kita mahibalo unsaon pag-ampo. Ang Espiritu mismo mao ang mangaliyupo sa Dios alang kanato uban sa mga pag-agulo nga dili ikasaysay sa pulong.
45008027	Ug ang Dios nga nasayod sa kasingkasing sa mga tawo, nasayod unsay gihunahuna sa Espiritu; kay ang Espiritu mangaliyupo sa Dios alang sa iyang katawhan sumala sa iyang kabubut-on.
45008028	Nasayod kita nga diha sa tanang butang nagbuhat ang Dios alang sa kaayohan niadtong nahigugma kaniya, kadtong iyang mga tinawag sumala sa iyang katuyoan.
45008029	Kadtong gipili nang daan sa Dios, gilain niya aron mahisama sa iyang Anak, aron ang iyang Anak mahimong kamagulangan sa daghang mga magsoon.
45008030	Busa gitawag sa Dios kadtong iya nang gilain. Wala lamang niya tawga sila kondili gihimo usab niyang matarong ug gipaambit sa iyang himaya.
45008031	Karon, unsa may atong ikasulti mahitungod niini? Kon dapig kanato ang Dios, kinsay makigbatok kanato?
45008032	Kon wala magdumili ang Dios sa pagtugyan sa iyang Anak ngadto sa kamatayon alang kanatong tanan, dili ba hatagan usab kita niya sa tanang butang nga atong pangayoon kaniya?
45008033	Kinsay mangahas sa pagsumbong sa mga piniling katawhan sa Dios? Ang Dios mismo nag-ila kanila nga walay sala.
45008034	May makahukom ba kanila nga sila sad-an? Wala! Si Cristo Jesus mao ang nagpakamatay ug gibanhaw ug atua siya sa tuo sa Dios ug nangaliyupo alang kanato!
45008035	Busa, kinsay makapahimulag kanato gikan sa gugma ni Cristo? Ang kasakit ba, ang kalisdanan, ang mga paglutos, ang gutom, ang kakabos, ang katalagman, o ang kamatayon?
45008036	Sumala sa giingon sa Kasulatan, "Tungod kanimo, namiligro kami sa tanang panahon; nahisama kami sa ihawonon nga mga karnero."
45008037	Dili! Hinuon, taliwala niining tanan, may hingpit kitang kadaogan pinaagi kaniya nga nahigugma kanato!
45008038	Kay nakasiguro ako nga walay bisan unsa nga makapahimulag kanato gikan sa iyang gugma: bisan ang kamatayon o kinabuhi, o mga anghel, o ang mga langitnong pamunoan o mga gahom, o ang mga butang karon ug sa umaabot nga kapanahonan,
45008039	bisan ang kalibotan sa itaas o sa ilalom—wala gayoy bisan unsa sa mga binuhat nga makapahimulag kanato gikan sa gugma sa Dios nga naato pinaagi kang Cristo Jesus nga atong Ginoo.
45009001	Matuod ang giingon ko. Iya ako ni Cristo ug wala ako mamakak. Ang akong konsensya nga gilamdagan sa Espiritu Santo mao ang akong saksi nga
45009002	gibati ko ang hilabihang kasubo ug walay paghunong nga kaguol
45009003	alang sa akong kaigsoonan—mga isigka-Judio. Tungod kanila, mahimo nga tunglohon ako sa Dios ug mahimulag kang Cristo
45009004	kay sila mga Israelita man. Sila mga anak sa Dios ug gipaambit sa iyang himaya ug naghimo siyag mga kasabotan uban kanila ug gihatagan sila sa Balaod. Ila ang matuod nga pagsimba ug nakadawat sila sa mga saad sa Dios.
45009005	Kaliwat sila sa mga patriarka ug sa ilang kaliwatan natawo si Cristo. Ang Dios nga labaw sa tanan daygon unta hangtod sa kahangtoran! Amen.
45009006	Wala ako magpasabot nga wala matuman ang saad sa Dios kay dili ang tanang kaliwat ni Israel mga pinili sa Dios.
45009007	Dili usab ang tanang kaliwat ni Abraham mga anak sa Dios kay ang Dios miingon man kang Abraham, "Ang kaliwat lamang ni Isaac maoy isipon nga imong kaliwat."
45009008	Nagpasabot kini nga ang mga gianak sa Dios dili mao kadtong gianak sa tawhanon nga paagi kondili ang gianak tungod sa saad sa Dios maoy isipon nga matuod nga mga kaliwat.
45009009	Kay ang gisaad sa Dios mao kini, "Sa tukmang panahon mobalik ako ug si Sara manganak ug batang lalaki."
45009010	Dugang pa niini, gisamkon ni Rebecca ang kaluha nilang anak ni Isaac nga atong amahan.
45009011	-
45009012	Sa wala pa gani mahimugso ang mga bata giingnan na sa Dios si Rebecca, "Mag-alagad sa manghod ang magulang." Niining panahona wala pa makabuhat ang mga bata ug bisan unsang maayo o daotan nga angay kapasikaran sa pagpili. Apan tumanon sa Dios ang iyang katuyoan sa pagpili, dili pinasikad sa buhat kondili pinaagi sa iyang pagtawag.
45009013	Sumala sa giingon sa Kasulatan, "Gihigugma ko si Jacob apan gikasilagan ko si Esau."
45009014	Unsa may ikasulti ta karon? May pinalabi ba ang Dios? Wala!
45009015	Kay miingon siya kang Moises, "Kaluy-an ko kadtong buot kong kaluy-an ug higugmaon ko kadtong buot kong higugmaon."
45009016	Sa ato pa, ang pagpili sa Dios wala ipasikad sa pagbuot o sa buhat sa tawo kondili sa kaluoy sa Dios.
45009017	Kay ang Kasulatan nag-ingon kang Paraon, "Gihimo ko ikaw nga hari aron ikapadayag ko ang akong gahom pinaagi kanimo ug aron ikapaila ko ang akong ngalan sa tibuok kalibotan."
45009018	Busa maluoy ang Dios sa buot niyang kaluy-an ug pagahion niya ang kasingkasing niadtong buot niya.
45009019	Moingon unya kamo, "Kon matuod kini, nganong pakasad-on man sa Dios ang tawo? Kinsa may makapugong sa buot buhaton sa Dios?"
45009020	Apan kinsa ka man nga makiglalis sa Dios? Tawo ka lamang! Makaingon ba ang yuta ngadto sa magkukolon, "Nganong giingon mo ako niini pagbuhat?"
45009021	Wala bay katungod ang magkukolon sa paghimo sa minasang yuta ngadto sa duha ka matang sa kolon—ang usa mahalon ug ang usa baratohon?
45009022	Ingon niana ang gibuhat sa Dios. Buot niyang ipakita ang iyang kapungot ug ipaila ang iyang gahom. Apan nagpailob lang siyag maayo sa mga tawo nga iyang gikapungtan ug iyang gitakda nga laglagon.
45009023	Ug buot usab niyang ipadayag ang iyang himaya nga gibubo niya kanato nga iyang gikaluy-an—kita nga gitagan-an niyang daan sa iyang himaya.
45009024	Kay mga tinawag kita niya, dili lamang gikan sa mga Judio, kondili gikan usab sa mga dili Judio.
45009025	Mao kini ang giingon sa Ginoo diha sa basahon ni Hosea: "Ilhon ko nga ‘Akong katawhan’ ang dili ko katawhan kaniadto. Higugmaon ko usab ang katawhan nga wala ko higugmaa kaniadto.
45009026	Ug sa mga dapit nga sila kaniadto giingnan, ‘Dili ko kamo katawhan,’ tawgon na silang mga anak sa Dios nga buhi."
45009027	Ug si Isaias mipahayag mahitungod sa Israel: "Bisan ang kaliwat ni Israel sama kadaghan sa balas sa baybayon apan diyutay lamang ang maluwas
45009028	kay ipahamtang sa Ginoo ang iyang hukom sa kalibotan sa tuman nga kahigpit ug kadali."
45009029	Mahitabo gayod ang gitagna ni Isaias, "Kon ang Ginoong Labing Gamhanan wala pa magbilin ug pipila sa atong mga kaliwat, mahisama unta kita sa Sodoma ug sa Gomora."
45009030	Ang ikasulti ta karon mao kini: ang dili mga Judio nga wala maningkamot nga mahimong matarong atubangan sa Dios nakabaton hinuon niining maong pagkamatarong pinaagi sa pagtuo
45009031	samtang ang Israel nga naningkamot aron mahimo silang matarong pinaagi sa pagtuman sa balaod wala hinuon molampos.
45009032	Ngano man? Kay ang ilang paningkamot wala man ipasukad sa pagtuo kondili sa buhat. Napandol sila sa bato nga makapandol,
45009033	sumala sa Kasulatan: "Gibutang ko sa Sion ang usa ka bato nga makapandol, usa ka bato nga kapandulan nila. Apan ang motuo kaniya dili gayod maulawan."
45010001	Mga igsoon, gipangandoy ko sa bug-os kong kasingkasing nga maluwas unta ang akong isigka-Judio ug nag-ampo ako sa Dios alang kanila.
45010002	Kay saksi ako nga mainiton kaayo sila sa pag-alagad sa Dios. Apan ang ilang pag-alagad wala magsukad sa matuod nga kahibalo
45010003	kay wala man sila masayod sa paagi sa Dios sa paghimong matarong sa tawo. Gigamit hinuon nila ang ilang kaugalingong paagi ug wala sila mosunod sa paagi sa Dios sa paghimong matarong sa tawo.
45010004	Kay si Cristo mao ang kataposan sa Balaod aron himoong matarong sa Dios ang tanan nga may pagtuo.
45010005	Mao kini ang gisulat ni Moises mahitungod sa pagmatarong sa tawo pinaagi sa pagtuman sa Balaod: "Mabuhi ang tawo pinaagi sa Balaod."
45010006	Apan mao kini ang giingon sa Kasulatan mahitungod sa pagmatarong sa tawo pinaagi sa pagtuo: "Ayaw pag-ingon sa imong kaugalingon, Kinsay mosaka sa langit?" (sa ato pa, mopakanaog kang Cristo).
45010007	"Ayaw usab pag-ingon, Kinsay manaog sa Hades?" (sa ato pa, pagkuha kang Cristo gikan sa mga patay).
45010008	Ang giingon mao: "Duol kaninyo ang mensahe sa Dios, anaa sa inyong ngabil ug sa inyong kasingkasing" —sa ato pa, ang mensahe sa pagtuo nga among giwali.
45010009	Maluwas ka kon ipahayag mo nga si Jesus mao ang Ginoo, ug sa kinasingkasing motuo ka nga gibanhaw siya sa Dios.
45010010	Gihimo kitang matarong sa Dios kay nagtuo man kita sa kinasingkasing gayod ug naluwas kita kay gipahayag man nato kini.
45010011	Kay ang Kasulatan nag-ingon, "Ang nagtuo kaniya dili gayod maulawan."
45010012	Alang kini sa tanan kay wala may kalainan sa mga Judio ug sa dili Judio. Kay usa lamang ang Ginoo alang sa tanan ug panalanginan ang tanan nga magsangpit kaniya.
45010013	Sumala sa Kasulatan, "Ang tanan nga magsangpit sa ngalan sa Ginoo maluwas."
45010014	Apan unsaon man nila pagsangpit kaniya kon wala sila motuo? Ug unsaon man nila pagtuo kon wala sila makadungog sa mensahe? Ug unsaon man nila pagkadungog kon walay magwali niini?
45010015	Ug unsaon man pagwali sa mensahe kon walay gipadala nga magwawali? Sumala sa Kasulatan, "Pagkatahom sa mga tiil niadtong nagwali sa Maayong Balita!"
45010016	Apan wala modawat ang tanan sa Maayong Balita! Si Isaias miingon, "Ginoo, kinsay mituo sa among giwali?"
45010017	Busa ang pagtuo naggikan sa pagpamati sa mensahe ug ang nabati naggikan sa pulong ni Cristo.
45010018	Apan mangutana ako: Tinuod ba nga wala sila makadungog sa mensahe? Nakadungog sila—sumala sa Kasulatan: "Mikaylap sa tibuok kalibotan ang ilang mensahe; miabot sa mga utlanan sa kalibotan ang ilang mga pulong."
45010019	Ug mangutana usab ako: Wala ba makasabot ang katawhan sa Israel? Ang unang mitubag niini mao si Moises nga nag-ingon: "Himoon ko nga masina kamo sa katawhan nga dili usa ka nasod. Himoon ko nga masuko kamo sa nasod sa mga buangbuang."
45010020	Ug sa walay lipodlipod si Isaias miingon: "Hikaplagan ako niadtong wala mangita kanako. Nagpadayag ako niadtong wala magpakisayod mahitungod kanako."
45010021	Apan mahitungod sa Israel, miingon si Isaias, "Sa tibuok adlaw naghangyo ako nga moduol kanako ang katawhan nga masupilon ug masinupakon."
45011001	Busa mangutana ako: Gisalikway ba sa Dios ang iyang katawhan? Wala gayod! Ako mismo Israelita, kaliwat ni Abraham ug sakop sa banay ni Benjamin.
45011002	Wala isalikway sa Dios ang iyang katawhan nga gipili na niya sukad sa sinugdan. Nasayod kamo sa giingon sa kasulatan mahitungod kang Elias sa dihang nangaliyupo siya sa Dios batok sa Israel.
45011003	Miingon siya, "Ginoo, gipatay nila ang imong mga propeta ug gigun-ob ang imong mga halaran. Ako na lamang ang nahibilin ug buot nila akong patyon."
45011004	Unsa may gitubag sa Dios kaniya? "May gilain akong pito ka libo ka tawo nga wala magsimba sa diosdios nga si Baal."
45011005	Mao usab kini ang nahitabo karon. May pipila nga gipili sa Dios tungod sa iyang kaluoy.
45011006	Gipasikad niya sa iyang kaluoy ang iyang pagpili kanila, dili sa ilang buhat. Kay kon gipasikad pa ang iyang pagpili sa ilang buhat, ang iyang kaluoy dili na tinuod nga kaluoy.
45011007	Karon, unsa man? Dili ang tibuok Israel ang nakakab-ot sa ilang gitinguha kondili ang mga pinili hinuon sa Dios. Ang uban wala magtagad sa pagtawag sa Dios.
45011008	Sumala sa giingon sa kasulatan, "Gipagahi sa Dios ang ilang kasingkasing ug hunahuna ug hangtod karon dili sila makakita ug dili makadungog."
45011009	Ug miingon si David: "Malit-ag unta sila sa ilang mga kombira! Mangapukan unta sila ug masilotan!
45011010	Mabutaan unta sila aron dili sila makakita. Ug mabuktot unta sila hangtod sa kahangtoran."
45011011	Busa mangutana ako: Sa pagpakasala sa mga Judio, nalaglag ba sila? Wala! Tungod sa ilang pagpakasala midangat sa mga dili Judio ang kaluwasan aron masina ang mga Judio.
45011012	Kon ang pagpakasala sa mga Judio nakahatag ug daghang kabulahanan sa kalibotan ug ang ilang espirituhanong kakabos makapabulahan pag-ayo sa mga dili Judio, unsa pa kaha kadako ang kabulahanan kon makabig ang tanang mga Judio!
45011013	Karon, mahitungod kaninyong mga dili Judio: ipasigarbo ko ang akong buluhaton ingon nga apostol sa mga dili Judio
45011014	aron masina ang akong isigka-Judio ug maluwas ko ang pipila kanila.
45011015	Kon sa dihang gisalikway sila, ang kalibotan napasig-uli ngadto sa Dios, unsa pa kaha kon dawaton sila? Makahatag kinig kinabuhi alang sa mga patay!
45011016	Kon balaan ang unang tipik sa pan nga gihalad ngadto sa Dios, balaan usab ang kinatibuk-an niini. Ug kon balaan ang gamot sa kahoy, balaan usab ang mga sanga.
45011017	Ang ubang mga sanga sa dili ihalas nga kahoyng olibo giputol ug gisumpayan sa mga sanga sa ihalas nga kahoyng olibo. Kamong dili Judio mao ang ihalas nga olibo ug nabatonan ninyo karon ang kalig-on ug bahandianong kinabuhi sa mga Judio.
45011018	Busa ayaw ninyog tamaya kadtong gipamutol nga mga sanga. Nganong magpagarbo man kamo? Sanga lamang kamo ug dili kamo ang nagbuhi sa gamot kondili ang gamot maoy nagbuhi kaninyo.
45011019	Apan moingon ka, "Oo, giputol ang mga sanga aron ikasumpay ako."
45011020	Tinuod kana. Giputol sila tungod kay wala man sila motuo apan wala ka putla tungod sa imong pagtuo. Apan ayaw kini ipasigarbo, hinunoa, angay kang mahadlok.
45011021	Kon wala kaloy-i sa Dios ang tinuod gayod nga mga sanga, naghunahuna ka ba nga iya kang kaloy-an?
45011022	Makita nato dinhi ang pagkamaluloy-on ug pagkaestrikto sa Dios. Estrikto siya niadtong nangapukan, apan maluluy-on kanimo—kon magpabilin ka sa iyang kaluoy. Kay kon dili, putlon ka usab.
45011023	Ug kon motuo na usab ang mga Judio, isumpay sila pagbalik kay makahimo man ang Dios niini.
45011024	Ikaw nga dili Judio sama sa sanga sa ihalas nga olibo nga giputol ug, sukwahi sa kinaiyahan, gisumpay sa dili ihalas nga olibo. Ang mga Judio sama sa dili ihalas nga olibo. Busa labi pang sayon sa Dios ang pagsumpay niining giputol nga mga sanga balik sa kaugalingon nilang punoan.
45011025	Mga igsoon, buot kong masayran ninyo ang usa ka tinago nga kamatuoran aron dili kamo magpakamaalam. Mao kini: ang pagkatig-a sa katawhan sa Israel molungtad lamang hangtod nga mahingpit ang gidaghanon sa mga dili Judio nga manuol sa Dios.
45011026	Ug unya maluwas ang tibuok Israel. Sumala sa giingon sa kasulatan: "Ang Manluluwas maggikan sa Sion. Wagtangon niya ang tanang pagkadaotan sa kaliwatan ni Jacob.
45011027	Mao kini ang kasabotan nga himoon ko uban kanila, inigpapas ko sa ilang mga sala."
45011028	Tungod kay gisalikway nila ang Maayong Balita, nahimong mga kaaway sa Dios ang mga Judio tungod kaninyong mga dili Judio. Apan kay pinili man silang katawhan sa Dios, gihigugma gihapon sila niya tungod sa mga katigulangan.
45011029	Kay dili gayod mausab ang hunahuna sa Dios labot sa iyang pilion ug panalanginan.
45011030	Kamong mga dili Judio misupil sa Dios kaniadto apan karon gikaluy-an kamo sa Dios tungod kay misupil man ang mga Judio.
45011031	Nahimo karong masinupilon sa Dios ang mga Judio aron ang kaluoy nga inyong nadawat gikan sa Dios madawat usab nila.
45011032	Kay gitugyan sa Dios ang tanang mga tawo nga masinupilon aron ikapakita niya ang iyang kaluoy kanilang tanan.
45011033	Pagkabahandianon gayod sa Dios ug pagkalawom sa iyang kaalam ug kahibalo! Walay makasaysay sa iyang hukom! Walay makasabot sa iyang mga paagi!
45011034	Sumala sa giingon sa kasulatan: "Kinsay nasayod sa hunahuna sa Ginoo? Kinsay makatambag kaniya?
45011035	Kinsay nakahatag kaniyag bisan unsa, aron iyang baslan?"
45011036	Kay gikan kaniya ug pinaagi kaniya ug alang kaniya ang tanang mga butang. Iya sa Dios ang himaya sa walay kataposan! Amen.
45012001	Busa, mga igsoon, tungod sa dakong kaluoy nga gipakita sa Dios kanato, hangyoon ko kamo sa pagtugyan sa inyong kaugalingon ngadto sa Dios ingon nga buhing halad, balaan ug makapahimuot kaniya. Mao kini ang matuod nga pagsimba nga angay ninyong ihalad.
45012002	Ayaw kamo pagpahiuyon sa pamatasan niining panahona. Ipabag-o hinuon sa Dios ang inyong kaugalingon pinaagi sa pagbag-o sa inyong panghunahuna aron masayran ninyo ang kabubut-on sa Dios—unsay maayo, hingpit ug makapahimuot kaniya.
45012003	Kay tungod sa grasya sa Dios nga gihatag kanako, sultihan ko kamong tanan: Ayaw isipa ang inyong kaugalingon nga labaw sa tinuod ninyong kahimtang. Hinuon, ligdonga ang inyong panghunahuna ug hukmi ang inyong kaugalingon sumala sa gidak-on sa pagtuo nga gihatag sa Dios kaninyo.
45012004	Daghag mga bahin ang atong lawas ug ang matag bahin niini may kaugalingong buluhaton.
45012005	Kita usab, bisan daghan, usa lamang ka lawas nga nahiusa diha kang Cristo ug nalambigit kita sa usag-usa ingon nga nagkalainlaing bahin sa usa ka lawas.
45012006	Busa angay natong gamiton ang atong nagkalainlaing katakos sumala sa grasya nga gihatag sa Dios kanato. Kon may katakos kita sa pagwali sa mensahe sa Dios, himoon nato kini sumala sa pagtuo nga ania kanato.
45012007	Kon may katakos kita sa pag-alagad, kinahanglan mag-alagad kita. Kon sa pagtudlo, magtudlo kita.
45012008	Kon may katakos kita sa pagdasig sa uban, buhaton nato kini. Ang mohatag, maghatag nga madagayaon gayod; ang mangulo kinahanglan magkugi; ang maghimog mga buhat sa kaluoy kinahanglan magbuhat nga malipayon.
45012009	Pagmatinud-anon kamo sa inyong paghigugma. Likayi ang daotan ug hupti ang maayo.
45012010	Paghigugmaay kamo pag-ayo ingon nga mga igsoon diha kang Cristo ug pagtinahoray kamo.
45012011	Ayaw kamo pagtapol; hinuon pagmadasigon kamo diha sa Espiritu ug alagari ang Ginoo.
45012012	Pagmaya kamo tungod sa inyong paglaom. Pagpailob kamo diha sa inyong mga kalisdanan ug pag-ampo kanunay.
45012013	Pagpaambit kamo sa inyong isigkamagtutuo nga anaa sa kawad-on ug dawata sa inyong balay ang mga dumuduong.
45012014	Pag-ampo kamo sa Dios nga panalanginan niya kadtong nagpasipala kaninyo—panalanginan niya ug dili tunglohon.
45012015	Paglipay kamo uban sa naglipay ug hilak uban sa naghilak.
45012016	Angaya pagtagad ang tanang tawo. Ayaw kamo pagpagarbo kondili dawata ang ubos nga buluhaton. Ayaw kamo pagpakamaalam.
45012017	Kon buhatan kag daotan, ayaw baslig daotan. Buhata ang giila sa tanan nga maayo.
45012018	Kutob sa mahimo, pagpakigdait sa tanang tawo.
45012019	Mga higala, ayaw kamo panimalos, kondili itugyan hinuon kini sa Dios. Kay nag-ingon ang Kasulatan, "Akoy manimalos, akoy mobayad, nag-ingon, ang Ginoo."
45012020	Hinuon, sumala sa giingon sa Kasulatan: "Kon gigutom ang imong kaaway, pakan-a siya; kon giuhaw, paimna; kay sa paghimo mo niini, maulaw siya sa iyang gibuhat kanimo."
45012021	Ayaw padaog sa daotan. Hinuon, dag-a ang daotan pinaagi sa maayo.
45013001	Kinahanglan ang tanan magtahod sa mga anaa sa kagamhanan kay walay awtoridad nga dili tinugotan sa Dios ug ang mga kagamhanan karon gipahimutang sa Dios.
45013002	Busa ang mosupak sa kagamhanan nagsupak sa gitukod sa Dios ug ang magbuhat niini silotan gayod.
45013003	Kay ang mga punoan dili angayng kahadlokan niadtong nagbuhat sa maayo kondili sa nagbuhat sa daotan. Buhata ang maayo aron dili ka mahadlok sa kagamhanan ug daygon ka hinuon.
45013004	Kay ang namunoan mga sulugoon sa Dios ug nag-alagad alang sa inyong kaayohan. Apan kon magbuhat kamog daotan, angay kamong mahadlok kay silotan gayod kamo nila. Mga sulugoon sila sa Dios aron maoy magpahamtang sa kasuko sa Dios niadtong nagbuhat ug daotan.
45013005	Tungod niini tumana ninyo ang mga namunoan, dili lamang aron paglikay sa kasuko sa Dios kondili tungod usab sa konsensya.
45013006	Mao kini ang hinungdan nga magbayad kamog mga buhis kay nag-alagad sa Dios ang mga punoan sa pagtuman nila sa ilang mga katungdanan.
45013007	Busa bayad kamo sa mga buhis nga gipangayo gikan kaninyo ug ipakita ang inyong pagtahod ug pagpasidungog kanilang tanan.
45013008	Ayaw pagapos sa utang gawas sa paghigugmaay sa usag-usa. Ang nahigugma sa iyang isigkatawo nakatuman sa Balaod.
45013009	Ang kasugoan nga nag-ingon, "Ayaw panapaw, ayaw pagpatay, ayaw pangawat, ayaw kaibog," kining tanan ug uban pa, nalangkob sa usa ka sugo, "Higugmaa ang imong isigkatawo sama sa imong kaugalingon."
45013010	Ang nahigugma sa iyang isigkatawo dili makahimog daotan ngadto sa iyang isigkatawo. Busa ang paghigugma mao ang katumanan sa Balaod.
45013011	Nasayod kamo unsa nang taknaa karon. Mao na kini ang panahon nga angay kamong magmata. Kay mas duol na kanato karon ang kaluwasan kay sa pagsugod nato sa pagtuo.
45013012	Hapit na matapos ang kagabhion ug duol na ang kabuntagon. Busa isalikway nato ang mga buhat nga iya sa kangitngit ug isul-ob nato ang panalipod sa mga iya sa kahayag.
45013013	Magtarong kita sa atong pagkinabuhi ingon nga mga tawo nga anaa sa kahayag—dili sa pagpatuyang sa paghudyaka ug sa paghuboghubog, dili sa kahilayan ug sa kalaw-ayan, dili sa pagpakig-away ug sa pagkamasinahon.
45013014	Hinuon, himoa ang Ginoong Jesu-Cristo nga inyong tigpanalipod ug ayaw kamo padaog sa inyong lawasnong kaibog.
45014001	Dawata ninyo ang huyang sa pagtuo sa walay pagpakiglalis kaniya.
45014002	May nagtuo nga mahimo nila pagkaon bisag unsa apan ang huyang sa pagtuo mokaon lamang ug utanon.
45014003	Ang mokaon bisag unsa dili angay maghukom sa tawo nga utanon ray kan-on; ug ang tawo usab nga utanon ray kan-on dili angay maghukom sa tawo nga mokaon bisag unsa kay gidawat na siya sa Dios.
45014004	Kinsa ka man nga makahukom sa sulugoon sa laing tawo? Ang iyang Agalon mao ray maghukom kon nakatuman ba siya sa iyang katungdanan o wala. Makatuman gayod siya kay motabang man ang Ginoo kaniya.
45014005	May naghunahuna nga adunay usa ka adlaw nga mas balaan kay sa ubang adlaw samtang ang uban naghunahuna nga managsama kabalaan ang tanang adlaw. Libre ang matag usa sa pagsunod hain niini ang hugot niyang gituohan.
45014006	Ang naghunahuna nga mas balaan ang usa ka adlaw kay sa ubang adlaw nagpasidungog sa Ginoo. Ang mokaon bisag unsa, nagbuhat niini sa pagpasidungog sa Ginoo kay nagpasalamat man siya sa Dios tungod sa kalan-on. Ang nagdumili sa pagkaon sa ubang kalan-on nagbuhat usab niini aron pagpasidungog sa Ginoo ug nagpasalamat usab siya sa Dios.
45014007	Kay walay usa kanato nga magkinabuhi ug mamatay alang lamang sa kaugalingon.
45014008	Kon buhi kita, ang atong pagkabuhi alang sa Ginoo ug kon mamatay, alang usab kita sa Ginoo. Busa buhi o patay iya kita sa Ginoo.
45014009	Kay si Cristo namatay ug nabanhaw aron mahimong Ginoo sa mga buhi ug sa mga patay.
45014010	Busa nganong naghukom ug nagtamay man kamo sa inyong isigkamagtutuo? Moatubang kitang tanan sa Dios aron hukman niya.
45014011	Kay ang Kasulatan nag-ingon, "Tungod kay buhi ako, nag-ingon ang Ginoo, moluhod ang tanan sa akong atubangan, ug ang tanan magdayeg sa Dios."
45014012	Busa ang tagsatagsa kanato maghatag ug husay sa iyang kaugalingon ngadto sa Dios.
45014013	Busa dili na kita manaway sa usag-usa ug likayan nato ang pagbuhat sa bisan unsa nga makaangin sa atong igsoon sa pagpakasala.
45014014	Sa akong pagkahiusa sa Ginoong Jesus, ako nahibalo ug nagtuo nga walay butang nga hugaw sa iyang kaugalingon. Apan kon may nagtuo nga hugaw ang usa ka butang, hugaw kini alang kaniya.
45014015	Kon nakapasakit kamo sa inyong igsoon tungod sa inyong gikaon, wala kamo magsunod sa gugma. Ayaw itugot nga ang inyong gikaon makalaglag sa tawo nga gipakamatyan ni Cristo!
45014016	Ayaw itugot nga ang giila ninyong maayo isipon nga daotan sa uban.
45014017	Kay ang Gingharian sa Dios dili pagkaon ug pag-inom, kondili pagkamatarong, pakigdait ug kalipay nga gihatag sa Espiritu Santo.
45014018	Ug ang nag-alagad kang Cristo niining paagiha, gikahimut-an sa Dios ug giuyonan sa mga tawo.
45014019	Busa paninguhaon gayod nato kanunay ang pagbuhat sa mga butang nga makahatag ug kalinaw ug makalig-on sa usag-usa.
45014020	Ayaw gub-a ang gibuhat sa Dios tungod lamang sa kalan-on. Mahimong kan-on ang tanang pagkaon apan sayop ang pagkaon sa bisan unsa nga makaangin sa uban sa pagpakasala.
45014021	Maayo ang dili pagkaon ug karne o pag-inom ug bino o pagbuhat sa bisan unsa nga makaangin sa imong igsoon ngadto sa pagpakasala.
45014022	Busa tipigi ang imong pagtuo bahin niining mga butanga aron ang Dios ra ug ikaw ang masayod. Bulahan ang tawo nga wala sudyai sa iyang konsensya sa pagbuhat niya sa butang nga iyang giuyonan.
45014023	Apan kon mokaon siya nga may pagduhaduha, hukman siya sa Dios kay mikaon man siya nga wala ipasikad sa pagtuo ug sala ang pagbuhat sa ingon.
45015001	Kitang mga lig-on sa pagtuo kinahanglan nga motabang pagdala sa mga kaluyahon sa mga huyang ug dili kita magpahimuot sa atong kaugalingon.
45015002	Ang matag usa kanato angay hinuong magpahimuot sa atong isigkamagtutuo alang sa iyang kaayohan aron malig-on ang iyang pagtuo.
45015003	Kay wala magpahimuot si Cristo sa iyang kaugalingon kondili, sumala sa giingon sa Kasulatan, "Ako ang nadakdakan sa mga pagbugalbugal nila kanimo."
45015004	Kay ang tanang nahisulat sa Kasulatan gisulat aron pagtudlo kanato aron makabaton kitag paglaom pinaagi sa pailob ug sa kadasig nga gihatag kanato sa Kasulatan.
45015005	Ug hinaot unta nga ang Dios nga tinubdan sa pailob ug kadasig maghiusa sa inyong mga hunahuna pinaagi sa pagsunod sa panag-ingnan ni Cristo Jesus
45015006	aron maghiusa kamong tanan sa pagdayeg sa Dios nga Amahan sa atong Ginoong Jesu-Cristo.
45015007	Busa, alang sa himaya sa Dios, dawata ang inyong isigkamagtutuo ingon nga gidawat kamo ni Cristo.
45015008	Kay si Cristo nahimong sulugoon sa mga Judio aron sa pagpakita nga matinud-anon ang Dios sa pagtuman sa iyang mga saad ngadto sa mga katigulangan
45015009	ug aron daygon sa mga dili Judio ang Dios tungod sa iyang kaluoy. Sumala sa giingon sa Kasulatan, "Busa pasalamatan ko ikaw taliwala sa mga dili Judio. Awiton ko ang mga pagdayeg alang sa imong ngalan."
45015010	Ug miingon pa gayod ang Kasulatan, "Paglipay kamong mga dili Judio uban sa piniling katawhan sa Dios!"
45015011	Miingon pa gayod, "Dayga ninyo ang Ginoo, kamong tanan nga dili Judio. Dayga ninyo siya pag-ayo, kamong tanang katawhan!"
45015012	Ug miingon usab si Isaias, "Moabot ang usa ka kaliwat ni Jesse; siya mobarog aron maghari sa mga dili Judio, ug mahimo siyang paglaom nila."
45015013	Ang Dios nga tinubdan sa paglaom magpuno unta kaninyo sa tanang kalipay ug pakigdait pinaagi sa inyong pagtuo kaniya aron magpadayon pagtubo ang inyong paglaom pinaagi sa gahom sa Espiritu Santo.
45015014	Mga igsoon, nakasiguro ako nga puno kamo sa kaayo ug tanang kahibalo ug makahimo kamo pagtudlo sa usag-usa.
45015015	Apan sa pagsulat ko niini, nagmaisogon ako bahin sa pipila ka mga butang agig pahinumdom ko kaninyo: tungod sa pribilihiyo nga gihatag sa Dios kanako,
45015016	gihimo akong sulugoon ni Cristo Jesus aron pag-alagad sa mga dili Judio. Nag-alagad ako ingon nga pari aron pagwali sa Maayong Balita nga gikan sa Dios aron ang mga dili Judio dawaton sa Dios ingon nga halad nga gibalaan sa Espiritu Santo.
45015017	Busa sa akong pagkahiusa kang Cristo Jesus, makapagarbo ako sa akong pag-alagad sa Dios.
45015018	Dili ako mangahas sa pagsultig bisan unsa gawas lamang sa nahimo ni Cristo pinaagi kanako aron paggiya sa mga dili Judio sa pagsunod sa Dios pinaagi sa pulong ug buhat,
45015019	sa gahom sa mga ilhanan ug mga milagro ug sa gahom sa Espiritu. Busa sa nagpanaw ako gikan sa Jerusalem paingon sa Ilirico, gisangyaw ko ang Maayong Balita mahitungod ni Cristo.
45015020	Gitinguha ko gayod kanunay ang pagsangyaw sa Maayong Balita sa mga dapit diin wala pa ikasangyaw si Cristo aron dili ako magtukod diha sa sukaranan nga gipahimutang na sa uban.
45015021	Sumala sa giingon sa Kasulatan, "Makakita kadtong wala suginli mahitungod kaniya, ug makasabot kadtong wala makadungog kaniya."
45015022	Tungod niini kadaghan ako masanta sa pag-anha kaninyo.
45015023	-
45015024	Apan karon nga natapos ko na ang akong buluhaton niining mga dapita, naglaom ako nga makaduaw na gayod ako kaninyo tungod kay nagtinguha gayod ako sulod sa daghang katuigan sa paghimo niini. Mohapit unya ako diha sa akong pagpaingon sa Espanya. Human ako malipay sa pagpakig-uban kaninyo sa makadiyot, tabangi unya ako sa pag-adto sa Espanya.
45015025	Sa pagkakaron, moadto una ako sa Jerusalem aron pagdala ug mga hinabang alang sa katawhan sa Dios didto.
45015026	Kay gikalipay sa mga iglesia sa Macedonia ug sa Grecia ang paghatag ug hinabang sa mga magtutuo nga kabos didto sa Jerusalem.
45015027	Ila gayod kining gusto. Gani, katungdanan gayod nila ang pagtabang sa maong mga tawo kay gipaambit man sa mga Judio sa ilang mga espirituhanong panalangin ang mga dili Judio busa ang mga dili Judio angay nga mopaambit sa ilang mga yutan-ong panalangin ngadto sa mga Judio.
45015028	Kon mahimo ko na kini ug ikahatag ko na kanila ang mga hinabang nga giamot alang kanila, mogikan ako paingon sa Espanya ug mohapit unya ako kaninyo.
45015029	Nasayod ako nga inig-anha ko kaninyo mapuno ako sa panalangin ni Cristo.
45015030	Mga igsoon, tungod sa atong Ginoong Jesu-Cristo ug sa gugma nga gihatag sa Espiritu, awhagon ko kamo sa pagduyog kanako sa pag-ampo nga mainiton ngadto sa Dios alang kanako.
45015031	Pag-ampo kamo nga panalipdan ako gikan sa mga dili matinuohon didto sa Judea ug nga ang akong pag-alagad sa Jerusalem dawaton unta sa katawhan sa Dios didto.
45015032	Ug busa kon motugot ang Dios, moanha ako kaninyo nga malipayon ug makapahulay una uban kaninyo.
45015033	Hinaot unta nga ang Dios nga tinubdan sa kalinaw mag-uban kaninyong tanan. Amen.
45016001	Ipaila ko kaninyo ang atong igsoon nga si Phoebe nga nag-alagad sa iglesia sa Cencrea.
45016002	Sa ngalan sa Ginoo, dawata siya ingon nga angay gayong buhaton sa katawhan sa Dios, ug tabangi siya sa tanan niyang gikinahanglan kay daghan siyag natabangan lakip kanako.
45016003	Ipangomusta ako kang Priscila ug kang Aquila nga akong mga katabang sa pag-alagad kang Cristo Jesus.
45016004	Gitahan nila ang ilang kinabuhi alang kanako. Busa nagpasalamat ako kanila—ug dili lamang kay ako ra ang nagpasalamat kondili ang tanang mga iglesia nga dili Judio.
45016005	Ipangomusta usab ako sa mga magtutuo nga magtigoman sa ilang balay. Ipangomusta ako sa minahal kong higala nga si Epeneto nga maoy unang mituo kang Cristo sa lalawigan sa Asia.
45016006	Ipangomusta ako kang Maria nga naghago pag-ayo uban kaninyo.
45016007	Ipangomusta usab ako kang Andronico ug kang Junias nga mga kauban kong Judio nga nabilanggo uban kanako. Inila sila sa mga apostoles ug nahimong Cristohanon una pa kanako.
45016008	Ipangomusta ako kang Ampliato, ang minahal kong higala diha sa Ginoo.
45016009	Ipangomusta usab ako kang Urbano nga katabang nato sa pag-alagad kang Cristo ug kang Estaquis nga minahal kong higala.
45016010	Ipangomusta usab ako kang Apeles kansang kamasinugtanon kang Cristo napamatud-an na. Ipangomusta ako sa pamilya ni Aristobulo
45016011	ug kang Herodion nga Judio sama kanako ug sa mga Cristohanong kaigsoonan sa pamilya ni Narciso.
45016012	Ipangomusta ako kang Trifena ug kang Trifosa nga nag-alagad sa Ginoo ug ipangomusta ako kang Persida nga dakog nahimo alang sa Ginoo.
45016013	Ipangomusta usab ako kang Rufo, ang inilang alagad sa Ginoo ug sa iyang inahan nga nagtagad kanako sama sa iyang anak.
45016014	Ipangomusta ako kang Asincrito, kang Flegonte, kang Hermes, kang Patrobas, kang Hermas ug sa tanang Cristohanong kaigsoonan uban kanila.
45016015	Ipangomusta ako kang Filologo, kang Julia, kang Nereo ug sa iyang igsoong babaye, ingon man kang Olimpas ug sa tanang magtutuo nga uban kanila.
45016016	Pagpangomustahay kamo pinaagi sa inigsoon nga halok. Nangomusta kaninyo ang tanang iglesia ni Cristo.
45016017	Hangyoon ko kamo mga igsoon, nga magbantay ug maglikay kamo niadtong mga tawo nga mobahinbahin ug mosamok kaninyo pinaagi sa pagsupak sa pagtulon-an nga inyong nadawat.
45016018	Kay ang nagbuhat niining mga butanga wala mag-alagad kang Cristo nga atong Ginoo kondili sa ila lamang kaugalingong kahakog. Gilimbongan nila ang mga ubos ug salabotan pinaagi sa matahom nilang mga pulong ug pag-ulog-ulog.
45016019	Nalipay ako tungod kaninyo kay nailhan man sa tanan ang inyong pagkabuotan. Buot ko nga magmaalam kamo sa mga maayong butang apan inosente bahin sa daotan.
45016020	Ug unya ang Dios nga tinubdan sa pakigdait mobuntog ni Satanas pinaagi kaninyo. Mag-uban unta kaninyo ang grasya sa atong Ginoong Jesus.
45016021	Nangomusta kaninyo si Timoteo, ang akong katabang, ingon man si Lucio, si Jason, ug si Sosipatro nga mga Judio sama kanako.
45016022	Ako, si Tercio, ang gipasulat niini, nangomusta usab kaninyo ingon nga inyong isigkamagtutuo.
45016023	Si Gayo, nga midawat kanako, kansang balay gihimong tigomanan sa mga magtutuo, nangomusta usab kaninyo ingon man si Erasto, ang tesorero sa siyudad ug ang atong igsoon nga si Cuarto.
45016025	Daygon nato ang Dios! Kay makahimo siya sa paglig-on kaninyo, sumala sa Maayong Balita nga akong giwali, nga mao ang mensahe mahitungod kang Jesu-Cristo ug sumala sa gipadayag nga tinagoang kamatuoran nga gitipigan sulod sa dugayng panahon.
45016026	Apan karon gipadayag na ang maong kamatuoran pinaagi sa mga sinulat sa mga propeta ug gibutyag kini ngadto sa tanang kanasoran tungod sa mando sa walay kataposang Dios aron ang tanan motuo ug motuman.
45016027	Himayaon ta ang bugtong maalam nga Dios pinaagi kang Jesu-Cristo hangtod sa kahangtoran! Amen.
46001001	Gikan ni Pablo nga sa pagbuot sa Dios gitawag aron mahimong apostol ni Cristo Jesus ug gikan usab sa atong igsoon nga si Sostenes—
46001002	Alang sa iglesia sa Dios diha sa Corinto, sa tanan nga gitawag aron mahimong balaang katawhan sa Dios nga naiya diha sa ilang pagkahiusa kang Cristo Jesus, uban sa tanang tawo sa tanang dapit nga nagsangpit sa ngalan sa atong Ginoong Jesu-Cristo nga ilang Ginoo ug ato usab:
46001003	Mainyo ang grasya ug kalinaw sa Dios nga atong Amahan ug sa Ginoong Jesu-Cristo.
46001004	Sa kanunay nagpasalamat ako sa Dios alang kaninyo tungod sa grasya nga iyang gihatag kaninyo pinaagi kang Cristo Jesus.
46001005	Kay diha sa pagkahiusa ninyo kang Cristo, naadunahan kamo sa tanang butang lakip sa tanang pagpanulti ug sa tanang kahibalo.
46001006	Ang mensahe mahitungod kang Cristo nakagamot na diha kaninyo
46001007	ug tungod niini wala kamo makulangi sa tanang panalangin samtang nagpaabot kamo sa pagpadayag sa atong Ginoong Jesu-Cristo.
46001008	Lig-onon usab kamo niya hangtod sa kataposan aron wala unyay ikasaway kaninyo sa adlaw sa pagbalik sa atong Ginoong Jesu-Cristo.
46001009	Kasaligan ang Dios nga nagtawag kaninyo aron mahiusa sa iyang Anak nga si Jesu-Cristo nga atong Ginoo.
46001010	Mga igsoon, sa ngalan sa atong Ginoong Jesu-Cristo, naghangyo ako kaninyo nga magkauyon unta kamo sa tanan ninyong pagsulti aron walay pagkabahin diha kaninyo. Paghiusa gayod kamo diha sa usa ka hunahuna ug tumong.
46001011	Kay gibalitaan ako sa pipila ka sakop ni Cloe nga kamo nagkabingkil.
46001012	Ang buot kong ipasabot mao nga nagkalainlain ang gisulti sa usag-usa kaninyo. Ang usa moingon, "Dapig ako kang Pablo;" ang usa usab moingon, "Dapig ako kang Apolos;" ug may nag-ingon, "Dapig ako kang Pedro;" ug adunay nag-ingon, "Dapig ako kang Cristo."
46001013	Nabahinbahin ba diay si Cristo? Si Pablo ba diay ang gilansang sa krus tungod kaninyo? Gibunyagan ba kamo sa ngalan ni Pablo?
46001014	Nagpasalamat ako sa Dios nga wala akoy gibunyagan kaninyo gawas kang Crispo ug kang Gayo.
46001015	Busa walay makaingon nga kamo gibunyagan ingon nga akong mga tinun-an. (
46001016	Tinuod, gibunyagan ko usab diay si Estefanas ug ang mga sakop sa iyang panimalay. Gawas kanila wala nay lain nga nahinumdoman ko nga akong gibunyagan.)
46001017	Si Cristo wala magpadala kanako aron ako mamunyag kondili aron magsangyaw sa Maayong Balita. Wala nako gamita ang mga pulong nga lisod sabton aron dili mawagtang ang gahom sa kamatayon ni Cristo didto sa krus.
46001018	Kay ang mensahe mahitungod sa kamatayon ni Cristo didto sa krus binuang alang niadtong nangalaglag apan kanatong giluwas, gahom kini sa Dios.
46001019	Ang Kasulatan nag-ingon, "Himoon kong kawang ang kahibalo sa mga maalam ug isalikway ko ang kaalam sa mga makinaadmanon."
46001020	Busa unsa na man unyay kapuslanan sa mga maalam ug sa mga makinaadmanon ug sa mga batid sa lantugi niining kalibotana? Gipakita sa Dios nga walay kapuslanan ang kaalam niining kalibotana.
46001021	Kay sa iyang kaalam, maoy pagbuot sa Dios nga walay makaila kaniya pinaagi sa tawhanong kinaadman. Apan gibut-an sa Dios ang pagluwas niadtong motuo pinaagi sa ilang giingong binuang nga mensahe nga maoy among giwali.
46001022	Ang mga Judio nagkinahanglan ug mga milagro agig pamatuod ug ang mga Grego nangita ug kaalam.
46001023	Apan kami nagsangyaw kang Cristo nga gilansang sa krus. Kining mensahea dili madawat sa mga Judio ug binuang alang sa mga dili Judio.
46001024	Apan alang niadtong gitawag sa Dios, Judio siya o Grego, si Cristo mao ang gahom ug ang kaalam sa Dios.
46001025	Kay ang giisip nila nga binuang sa Dios mas maalamon pa kay sa kinaadman sa tawo ug ang ilang giisip nga kahuyang sa Dios mas lig-on pa kay sa kusog sa tawo.
46001026	Mga igsoon, hunahunaa kon unsa kamo kaniadto sa pagtawag sa Dios kaninyo. Sumala sa kalibotanong sukdanan, pipila ra kaninyo ang maalamon, gamhanan o tinamod sa katilingban.
46001027	Gituyo pagpili sa Dios ang giisip sa mga tawo nga walay kapuslanan aron pakaulawan ang mga maalamon ug gipili niya kadtong giisip nga huyang aron pakaulawan ang mga tawong gamhanan.
46001028	Gipili sa Dios ang mga sinalikway ug mga tinamay niining kalibotana ug ang gipakawalay bili sa mga tawo aron paghimong walay kapuslanan niadtong mga butang nga giisip nilang mahinungdanon
46001029	aron wala gayoy makapagarbo sa atubangan sa Dios.
46001030	Apan kamo gihiusa sa Dios diha kang Cristo Jesus ug diha kang Cristo aduna kitay kaalam. Pinaagi kaniya nahimo kitang matarong atubangan sa Dios, nahimo kitang balaang katawhan sa Dios ug gihatagan kita ug kagawasan.
46001031	Busa sumala sa giingon sa Kasulatan, "Ang buot magpasigarbo kinahanglan magpasigarbo sa mga butang nga nahimo sa Ginoo."
46002001	Mga igsoon, sa akong pag-anha aron pagwali sa tinagong kamatuoran gikan sa Dios, wala ako maggamit ug lawom o maalamong mga pulong.
46002002	Nakahukom ako nga kalimtan ang tanang butang gawas kang Jesu-Cristo ug ang iyang kamatayon sa krus.
46002003	Busa sa pag-anha ko kaninyo, huyang ako ug nagkurog sa kahadlok.
46002004	Ang akong pagpanudlo ug pagwali dili pinaagi sa madanihong mga pulong sa tawhanong kaalam kondili pinaagi sa pagpasundayag sa gahom sa Espiritu sa Dios
46002005	aron ang inyong pagtuo dili mag-agad diha sa kaalam sa tawo kondili sa gahom sa Dios.
46002006	Apan, alang niadtong mga hamtong na sa ilang kinabuhing espirituhanon, naghisgot akog kaalam. Hinuon dili kini ang kaalam nga iya niining kalibotana o sa mga nagmando niining kalibotana nga mga lumalabay lamang.
46002007	Ang kaalam nga akong gitudlo mao ang tinagong kaalam sa Dios nga iyang gililong sa tawo, apan gipili niya alang sa atong himaya, bisan sa wala pa himoa ang kalibotan.
46002008	Ug walay pangulo niining kalibotana nga nasayod sa maong kaalam kay kon nasayran pa nila kini, wala unta nila ilansang sa krus ang Ginoo sa himaya.
46002009	Hinuon, sumala sa giingon sa kasulatan, "Ang wala makita ug madungog, ug ang wala gayod palandonga sa tawo, mao ang giandam sa Dios niadtong nahigugma kaniya."
46002010	Apan gipadayag kanato sa Dios ang iyang tinago pinaagi sa iyang Espiritu. Ang Espiritu nagsusi sa tanang mga butang, bisan pa niadtong labing natago nga mga katuyoan sa Dios.
46002011	Walay laing nasayod mahitungod sa hunahuna sa usa ka tawo gawas sa iyang kaugalingong espiritu, ingon nga ang Espiritu sa Dios lamang ang nasayod mahitungod sa Dios.
46002012	Wala nato dawata ang espiritu niining kalibotana kondili ang Espiritu nga gipadala sa Dios aron atong mahibaw-an ang tanan nga gihatag sa Dios kanato.
46002013	Busa sa atong pagsaysay sa espirituhanon nga mga kamatuoran alang niadtong nakabaton sa Espiritu sa Dios wala kita magtudlo ginamit ang mga pulong sa kaalam sa tawo kondili sa mga pulong nga gitudlo sa Espiritu sa Dios.
46002014	Apan ang tawo nga wala magbaton sa Espiritu sa Dios dili makadawat sa mga gasa nga gikan sa Espiritu sa Dios. Dili gayod siya makasabot niini ug binuang kini alang kaniya kay kini matugkad man lamang sa espirituhanong pamaagi.
46002015	Ang tawong espirituhanon makatugkad sa bili sa tanang butang apan walay makahukom kaniya.
46002016	Sumala sa gisulti sa kasulatan, "Kinsay nahibalo sa hunahuna sa Ginoo? Kinsay makatambag kaniya?" Apan nabatonan nato ang salabotan ni Cristo.
46003001	Mga igsoon, dili ako makasulti kaninyo sama sa akong pagpakigsulti sa mga tawo nga tawong espirituhanon. Kinahanglan nga makigsulti ako kaninyo ingon nga mga kalibotanon ug mga masuso pa sa Cristohanong pagtuo.
46003002	Kaniadto gibuhi ko kamog gatas ug dili sa gahing pagkaon kay dili pa man kamo andam niini. Ug bisan gani karon dili pa man kamo andam sa gahi nga pagkaon
46003003	kay nagkinabuhi man gihapon kamo ingon nga mga tawong kalibotanon. Kay dili ba ang inyong kasina ug panagbingkil nagpaila man nga kalibotanon gihapon kamo ug nagsubay niining dalana?
46003004	Kay kon usa kaninyo moingon, "Dapig ako kang Pablo," ug ang uban moingon, "Dapig ako kang Apolos," dili ba sama ra kamo sa mga kalibotanon?
46003005	Kay kinsa ba gud si Apolos? Ug kinsa ba si Pablo? Kami mga sulugoon lamang sa Dios nga nag-agak kaninyo sa pagtuo. Ang tagsatagsa kanamo nagtuman sa gipabuhat sa Dios.
46003006	Ako ang nagpugas sa binhi, si Apolos ang nagbisibis sa tanom apan ang Dios mao ang nagpatubo niini.
46003007	Dili importante ang nagpugas ug ang nagbisibis kondili ang Dios kay siya man ang nagpatubo sa tanom.
46003008	Walay kalainan ang nagpugas sa nagbisibis. Gantihan sa Dios ang matag usa kanila sumala sa iyang nahimo.
46003009	Kay sa Dios kami isigkamagbubuhat ug kamo mao ang uma sa Dios. Kamo mao usab ang balay sa Dios.
46003010	Sumala sa hiyas nga gihatag sa Dios ngari kanako ug sama sa usa ka batid nga magtutukod, gipahimutang ko ang patukoranan ug lain na ang magtukod sa balay dinhi niini. Apan kinahanglan magmatngon ang tagsatagsa unsaon niya kini pagtukod.
46003011	Kay wala nay laing patukoranan nga ikapahiluna ni bisan kinsa gawas sa napahiluna na nga mao si Jesu-Cristo.
46003012	May pipila nga mogamit ug bulawan, plata, o bililhon nga mga bato alang sa patukoranan. Ang uban mogamit ug kahoy, sagbot o dagami.
46003013	Ug ang kalidad sa binuhatan sa tagsatagsa makita unya sa adlaw nga kini ibutyag ni Cristo pinaagi sa kalayo. Sulayan kini diha sa kalayo ug sutaon ang iyang matuod nga kalidad.
46003014	Kon ang gitukod sa tawo diha sa patukoranan dili masunog, makadawat siyag ganti.
46003015	Apan kon masunog kini, mahanaw kini gikan kaniya apan maluwas siya sama ra nga nakalatas siya sa kalayo.
46003016	Sa walay duhaduha nasayod kamo nga kamo templo sa Dios ug nagpuyo diha kaninyo ang Espiritu sa Dios.
46003017	Busa ang moguba sa templo sa Dios laglagon sa Dios. Kay balaan ang templo sa Dios ug kamo mao ang templo niya.
46003018	Kinahanglang walay maglimbong sa iyang kaugalingon. Kon ang usa kaninyo naghunahuna nga maalamon siya sumala sa sukdanan sa kalibotan, kinahanglan nga magpakahungog siya aron mahimo gayod siyang maalamon.
46003019	Kay ang giisip niining kalibotana nga kaalam, binuang alang sa Dios. Kay sumala sa giingon sa kasulatan, "Bitkon sa Dios ang mga maalamon pinaagi ra usab sa ilang kaalam."
46003020	Ug laing bahin sa kasulatan nag-ingon, "Nasayod ang Ginoo nga walay kapuslanan ang hunahuna sa mga maalamon."
46003021	Busa dili angay nga ipasigarbo ang mga butang nga mahimo sa tawo. Sa pagkatinuod, inyo ang tanang butang:
46003022	si Pablo, si Apolos ug si Pedro, ingon man kining kalibotana, ang kinabuhi ug ang kamatayon, ang karon ug ang umaabot—inyo kining tanan,
46003023	ug kamo iya ni Cristo ug si Cristo iya sa Dios.
46004001	Isipa kami nga mga sulugoon ni Cristo nga gitugyanan sa mga tinagong kamatuoran sa Dios.
46004002	Ug kinahanglan nga ang usa ka tinugyanan kasaligan sa iyang agalon.
46004003	Wala ako mabalaka nga hukman ako ninyo o sa bisan unsang tawhanong hukmanan kay wala man gani ako maghukom sa akong kaugalingon.
46004004	Tin-aw kaayo ang akong konsensya apan wala kini magpasabot nga wala gayod akoy sala. Ang Ginoo ray maghukom kanako.
46004005	Busa ayaw kamo paghukom kang bisan kinsa sa dili pa moabot ang hustong higayon. Ang kataposang paghukom unya na himoa sa pag-abot sa Ginoo kay ipadayag niya ang mga daotang tinagoan ug ibutyag ang gililong nga mga tinguha sa kasingkasing sa tawo. Niadtong adlawa modawat ang tagsatagsa sa pagdayeg nga angay kaniya gikan sa Dios.
46004006	Kay tungod kaninyo, mga igsoon, gihimo ko nga panig-ingnan si Apolo ug ang akong kaugalingon alang sa inyong kaayohan aron makat-on kamo sa pagkinabuhi sumala sa kasulatan. Kinahanglan nga walay usa kaninyo nga magpalabi sa usa ka tawo ug magtamay sa uban.
46004007	Kinsay naghimo kaninyo nga labaw kay sa uban? Dili ba ang Dios man ang naghatag kaninyo sa tanang butang? Unya, nganong magpasigarbo man kamo? Mora man pud ug dili hinatag ang tanang butang nga anaa kaninyo!
46004008	Anaa na kaninyo ang tanang butang nga inyong gikinahanglan! Mga dato na kamo! Nahimo kamong mga hari bisag wala kami. Maayo untag nahari gayod kamo aron maghari kami uban kaninyo.
46004009	Sa akong hunahuna, ang Dios nagbutang kanamong mga apostoles sa labing ubos nga kahimtang. Sama kami sa mga tawo nga gihukman nga patyon atubangan sa katawhan—usa ka talan-awon alang sa tanang anghel ug sa tanang tawo.
46004010	Tungod kang Cristo kami mga buangbuang apan kamo maalamon diha kang Cristo. Huyang kami apan kamo lig-on. Tinamay kami apan kamo pinasidunggan.
46004011	Hangtod gayod niining mga taknaa, gigutom ug giuhaw kami, nagkagidlay, gipamunalan ug nadiindiin.
46004012	Apan bisan pa niini, naningkamot gayod kami sa pagtrabaho aron mabuhi. Kon may motunglo kanamo, panalanginan namo ang nagbuhat sa ingon. Kon lutoson, magpailob kami;
46004013	kon pakaulawan, tubagon namo sa malumong mga pulong. Hangtod karon nahisama kami sa basura nga gisalibay diha sa yuta.
46004014	Gisulat ko kini dili aron pakaulawan kamo kondili aron sa pagtudlo kaninyo ingon nga pinangga kong mga anak.
46004015	Kay bisan pa kon kamo adunay linibo ka mga magtutudlo diha kang Cristo, usa lamang ang inyong amahan. Kay sa inyong kinabuhi diha kang Cristo Jesus, nahimo ako nga inyong amahan pinaagi sa akong pagdala sa Maayong Balita nganha kaninyo.
46004016	Busa naghangyo ako nga sundon ninyo ang akong panig-ingnan.
46004017	Kay alang niining tuyoa gipadala ko kaninyo si Timoteo. Siya ang akong pinangga ug buotang anak diha sa Ginoo. Pahinumdoman kamo niya sa akong gisunod nga bag-ong kinabuhi diha kang Cristo Jesus samtang gitudlo ko kini sa tanang mga iglesia sa tanang dapit.
46004018	Pipila kaninyo nahimong mapahitas-on ug nagdahom nga dili na ako moduaw kaninyo.
46004019	Kon motugot ang Ginoo, duawon ko kamo sa dili madugay ug unya masayran ko dili lamang kon unsay ikasulti niining mga mapahitas-on kondili ang gahom usab nga anaa kanila.
46004020	Kay ang Gingharian sa Dios dili pulos mga pulong lamang kondili gahom.
46004021	Hain may inyong palabihon? Moanha ba ako kaninyo nga magdalag bunal, o moanha uban sa kasingkasing nga mahigugmaon ug malumo?
46005001	Gidungog na nga may imoralidad diha kaninyo ug hilabihan kini kangil-ad nga bisan gani ang mga dili magtutuo wala makabuhat sa ingon. Gisuginlan ako nga may usa ka tawo nga nakigpuyo sa iyang ina-ina.
46005002	Unya nagpasigarbo hinuon kamo! Angay unta nga masubo kamo ug papahawaon gikan sa inyong pundok ang nakabuhat niini.
46005003	Bisan tuod layo ako kaninyo, kauban gihapon ako ninyo diha sa espiritu ug sa ngalan sa atong Ginoong Jesus, gihukman ko na ang naghimo niining mangil-ad nga butang, sama ra nga uban ako kaninyo.
46005004	Sa inyong panagtigom, uban ako kaninyo diha sa espiritu pinaagi sa gahom sa atong Ginoong Jesus nga nakig-uban kanato.
46005005	Itugyan kining tawhana kang Satanas aron laglagon ang iyang lawas ug ang iyang espiritu maluwas unya sa pagbalik sa Ginoo.
46005006	Dili maayo nga magpasigarbo kamo! Nasayod kamo sa giingon, "Ang gamayng patubo makapatubo sa tibuok minasa."
46005007	Isalikway ang daang patubo aron maputli gayod kamo. Unya mahisama kamo sa bag-ong minasa nga walay patubo sama sa matuod ninyong kahimtang. Kay si Cristo, ang nating karnero sa Kasaulogan sa Pagsaylo, gikahalad na.
46005008	Busa himoon nato ang Kasaulogan sa walay paggamit sa pan nga sinambogan sa daang patubo nga mao ang patubo sa sala ug kalaw-ayan kondili sa pan nga walay patubo, ang pan sa kaputli ug sa kamatuoran.
46005009	Sa sulat nga gipadala ko kaninyo, gisultihan ko kamo nga dili makighugoyhugoy sa mga tawo nga makihilawason.
46005010	Ang gipasabot ko dili ang mga kalibotanon nga nagbuhat ug malaw-ay o ang mga hakog, o malapason sa balaod, o nagsimba sa mga diosdios kay kinahanglan man gayod nga sa hingpit mogawas kamo sa kalibotan aron paglikay kanila.
46005011	Ang buot kong ipasabot mao nga dili kamo makighugoyhugoy sa usa ka tawo nga nag-angkon nga siya Cristohanon apan makihilawason o hakog, o nagsimba sa mga diosdios, o tigbutangbutang, o palahubog, o kawatan. Likayi bisan ang pagpakigsalo sa maong tawo.
46005012	-
46005013	Hinuon, dili ko katungdanan ang paghukom sa mga taga gawas. Ang Dios maoy maghukom kanila. Apan dili ba angay ninyong hukman ang inyong kaugalingong mga sakop? Sumala sa giingon sa kasulatan, "Papahawaa sa inyong pundok ang tawo nga daotan."
46006001	Kon usa kaninyo agrabyado sa iyang igsoon, nganong modangop man siya sa maghuhukom nga dili magtutuo ug dili hinuon kini ipahusay sa iglesia?
46006002	Wala ba kamo masayod nga ang balaang katawhan sa Dios maoy maghukom sa kalibotan? Ug kon kamo maoy maghukom sa kalibotan, dili ba kamo makahusay sa mga ginagmayng panagsumpaki?
46006003	Wala ba kamo masayod nga kitay maghukom sa mga anghel? Unsa pa kaha sa mga butang niining kinabuhia?
46006004	Kon mahitabo ang mga butang nga sama niana, inyo ba kining ipahusay sa mga tawo nga dili sakop sa iglesia?
46006005	Angay kamong maulaw! Ngano, wala bay maalamon kaninyo nga makahusay sa inyong gikasungian?
46006006	Apan nagkinihaay hinuon kamo ug nagpahusay sa maghuhukom nga dili magtutuo!
46006007	Ang inyong pagkihaay nagpaila nga napakyas gayod kamo. Dili ba maayo pa nga kamoy lupigan o tikasan?
46006008	Apan kamo na hinuon ang nanglupig ug nanikas bisan gani sa kaigsoonan.
46006009	Sa walay duhaduha nasayod kamo nga ang mga daotan dili makasulod sa Gingharian sa Dios. Ayaw pagpalimbong kay ang mga tawo nga makihilawason, o nagsimba sa mga diosdios, o mga mananapaw, o nakighilawas sa isigkalalaki o isigkababaye,
46006010	o kawatan, o hakog, o mga palahubog, o tigbutangbutang, o mga malapason sa balaod, dili makasulod sa Gingharian sa Dios.
46006011	Ang pipila kaninyo sama gayod niana kaniadto. Apan nahugasan na kamo sa inyong mga sala ug gihalad na kamo ngadto sa Dios. Gimatarong na kamo sa Dios pinaagi sa ngalan sa Ginoong Jesu-Cristo ug pinaagi sa Espiritu sa atong Dios.
46006012	Dunay moingon, "Gitugotan ako sa pagbuhat sa bisan unsa." Tinuod kana apan dili ang tanan makaayo kaninyo. Ako usab makaingon nga gitugotan ako sa pagbuhat sa bisan unsa apan dili ako buot mahimong ulipon sa bisan unsang butang.
46006013	Ang uban moingon, "Ang pagkaon alang man sa tiyan ug ang tiyan alang man sa pagkaon." Tinuod kana apan taposon sa Dios kining duha. Ang lawas sa tawo dili alang sa kalaw-ayan, kondili alang sa pag-alagad sa Ginoo ug ang Ginoo magsangkap sa lawas.
46006014	Ang Dios nagbanhaw sa Ginoo ug siya magbanhaw usab kanato pinaagi sa iyang gahom.
46006015	Nasayod kamo nga ang inyong lawas kabahin sa lawas ni Cristo. Kuhaon ko ba diay ang usa ka bahin sa lawas ni Cristo ug himoon nga bahin sa lawas sa usa ka babayeng nagbaligya sa iyang unod? Dili!
46006016	O wala ba kamo masayod nga ang tawo nga makighilawas sa babayeng nagbaligya sa iyang dungog nahimong usa ka lawas uban kaniya? Klaro kaayo ang giingon sa kasulatan, "Ang duha mahimong usa."
46006017	Apan siya nga nahiusa sa Ginoo, nahiusa kaniya diha sa espiritu.
46006018	Busa likayi ang kalaw-ayan. Ang ubang sala nga mahimo sa tawo walay kalabotan sa iyang lawas apan ang tawo nga makihilawason makasala batok sa iyang kaugalingong lawas.
46006019	Wala ba kamo masayod nga ang inyong lawas mao ang templo sa Espiritu Santo nga nagpuyo diha kaninyo ug nga gihatag sa Dios kaninyo? Dili kamo ang tag-iya sa inyong kaugalingon kondili ang Dios.
46006020	Gipalit na kamo niya. Busa gamita ang inyong lawas alang sa himaya sa Dios.
46007001	Karon hisgotan nato kadtong mga butang nga inyong gisulat kanako. Maayo alang sa usa ka tawo nga dili magminyo.
46007002	Apan aron paglikay sa pagpakighilawas gawas sa kaminyoon, kinahanglan ang lalaki mangasawa ug ang babaye mamana.
46007003	Ang lalaki kinahanglan magtuman sa iyang katungdanan ingon nga bana ug ang babaye kinahanglan magtuman sa iyang katungdanan ingon nga asawa.
46007004	Ang asawa dili maoy magbuot sa iyang lawas kondili ang bana ug ang bana usab dili maoy magbuot sa iyang lawas kondili ang asawa.
46007005	Ayaw ihikaw ang inyong kaugalingon sa usag-usa gawas kon nagkasabot kamo sa pagbuhat niini sulod sa mubong panahon aron magamit ninyo ang inyong panahon alang sa pag-ampo. Apan pagkatapos niini, makabuhat kamo sa naandan ingon nga magtiayon aron nga dili kamo madaog sa pagtintal ni Satanas gumikan sa kakulang sa pagpugong sa kaugalingon.
46007006	Gisulti ko kini dili ingon nga usa ka sugo kondili usa ka pagtugot.
46007007	Maayo unta kon kamong tanan sama pa kanako apan ang usag-usa gihatagan sa Dios ug iyang kaugalingong hiyas. Ang usa kining hiyasa ug ang usa lahi usab.
46007008	Ingnon ko kamo nga mga dili minyo ug kamong mga biyuda nga maayo kaninyo ang magpabiling mag-inusara sama kanako.
46007009	Apan kon dili kamo makapugong sa inyong kaugalingon, pagminyo kamo kay maayo pa nga magminyo kay sa masunog sa kaibog.
46007010	Alang sa mga minyo aduna akoy usa ka sugo nga dili akong kaugalingon kondili iya sa Ginoo: ang babayeng minyo kinahanglan dili mobulag sa iyang bana.
46007011	Kon mobulag siya, kinahanglan nga dili siya magminyo pag-usab o kaha makig-uli siya sa iyang bana ug ang bana kinahanglan nga dili makigbulag sa iyang asawa.
46007012	Ingnon ko ang uban bisag wala ako sugoa sa Ginoo niini: kon ang usa ka bana nga magtutuo may asawa nga dili magtutuo ug miuyon ang maong babaye sa pagpakigtipon kaniya, kinahanglan nga ang lalaki dili makigbulag kaniya.
46007013	Kon ang asawa magtutuo apan ang bana dili, unya miuyon ang maong bana sa pagpakigtipon kaniya, kinahanglan nga dili makigbulag ang asawa sa maong bana.
46007014	Kay ang bana nga dili magtutuo gidawat sa Dios pinaagi sa pagkahiusa ngadto sa iyang asawa ug ang asawa nga dili magtutuo gidawat sa Dios pinaagi sa iyang pagkahiusa ngadto sa iyang Cristohanon nga bana. Kon dili pa ingon niini, mahisama unta ang ilang mga anak sa mga anak sa mga dili magtutuo. Apan nianang kahimtanga gidawat sila sa Dios.
46007015	Apan kon ang dili magtutuo buot mobulag sa iyang kapikas nga Cristohanon, tugoti siya. Sa ingon niana ang kapikas nga magtutuo, bana man siya o asawa, wala nay kabilinggan kay ang Dios nagtawag kaninyo sa pagpuyo nga malinawon.
46007016	Asawa nga Cristohanon, unsaon man nimo pagsiguro nga maluwas nimo ang imong bana? O bana nga Cristohanon, unsaon man nimo pagsiguro nga maluwas nimo ang imong asawa?
46007017	Kinahanglan nga ang usag-usa magkinabuhi sumala sa gihatag sa Dios kaniya ug sa iyang kahimtang sa dihang gitawag siya sa Dios. Mao kini ang akong gitudlo sa tanang iglesia.
46007018	Kon ang usa ka tawo tinuli na sa dihang gitawag sa Dios, dili kinahanglan nga wagtangon niya ang ulat sa pagtuli. Ug kon dili pa siya tinuli sa dihang gitawag siya sa Dios, dili kinahanglan nga magpatuli pa siya.
46007019	Kay dili mahinungdanon kon tinuli ka o dili. Ang mahinungdanon mao ang pagtuman sa kasugoan sa Dios.
46007020	Ang matag usa kinahanglan magpabilin sa samang kahimtang sa dihang gidawat niya ang tawag sa Dios.
46007021	Kon ulipon ka sa dihang gitawag ka sa Dios, ayaw kana igsapayan. Apan kon may higayon ka nga makagawas sa imong pagkaulipon, pahimusli kini.
46007022	Kay ang usa ka ulipon nga gitawag sa Ginoo, dili na ulipon diha sa Ginoo. Ug ang tawo nga dili ulipon sa diha nga gitawag siya ni Cristo nahimong ulipon ni Cristo.
46007023	Kay gipalit kamo sa Dios busa ayaw na kamo pagpaulipon sa mga tawo.
46007024	Mga igsoon, angay nga ang matag usa magpadayon sa pagpakighiusa sa Dios sa samang kahimtang sa pagtawag sa Dios kaniya.
46007025	Mahitungod sa mga dili minyo, wala akoy sugo gikan sa Ginoo apan aniay akong hunahuna ingon nga usa ka tawo nga tungod sa kaluoy sa Ginoo takos kasaligan:
46007026	Tungod sa kalisdanan niining panahona, gihunahuna ko nga maayo pa sa usa ka tawo nga magpabilin sa iyang kahimtang karon.
46007027	Kon may asawa ka, ayaw siyag bulagi. Kon ulitawo ka, ayaw pagminyo.
46007028	Apan kon magminyo ka, wala ka makasala. Ug kon ang usa ka dalaga magminyo, wala siya makasala. Apan palabihon ko nga mahilikay kamo sa matag adlaw nga mga kalisdanan nga maangkon nila.
46007029	Ang buot kong ipasabot, mga igsoon, mao kini: ang gitagal nga panahon hapit na moabot. Sukad karon, ang mga lalaking minyo magkinabuhi sama rag dili minyo;
46007030	kadtong naghilak, sama rag wala maghilak; ang nalipay, sama rag wala malipay; ang namalit, sama rag dili tag-iya sa ilang pinalit
46007031	ug kadtong nagpahimulos sa kalibotan sama rag wala magpahimulos niini. Kay ang kinaiya niining kalibotana karon hapit na matapos.
46007032	Buot ko nga mahilikay kamo sa kabalaka. Ang tawo nga dili minyo magtagad sa buhat sa Ginoo kay maningkamot man siya sa pagpahimuot sa Ginoo.
46007033	Apan ang tawo nga minyo magkapuliki sa kalibotanong mga butang kay buot siya magpahimuot sa iyang asawa;
46007034	busa mabahin ang iyang hunahuna. Ang babaye nga dili minyo o ang usa ka dalagang putli magtagad sa buhat sa Ginoo kay buot siyang maghalad sa iyang lawas ug espiritu. Apan ang babaye nga minyo magkapuliki sa kalibotanong mga butang kay magtinguha man siya pagpahimuot sa iyang bana.
46007035	Gisulti ko kini alang sa inyong kaayohan. Dili ko tuyo ang pagpugong kaninyo. Hinuon, buot ko nga magbuhat kamo sa matarong ug husto ug hingpit nga magtugyan sa inyong kaugalingon ngadto sa pag-alagad sa Ginoo.
46007036	Apan kon ang usa ka lalaki may hinigugma ug gibati niya nga ang iyang lihok wala magpasidungog sa iyang hinigugma ug dili siya makapugong sa iyang kaibog ug gibati niya nga kinahanglan silang maminyo, paminyoa sila. Dili kana sala.
46007037	Apan kon ang usa ka tawo bisag wala pugsa hugot nga nakahukom nga dili magminyo kay makapugong siya sa kaugalingon, nan maayo nga dili siya makigminyo sa iyang hinigugma.
46007038	Busa ang tawo nga makigminyo sa iyang hinigugma nagbuhat ug maayo apan siya nga nakahukom sa dili pagminyo, nagbuhat ug mas maayo pa.
46007039	Ang asawa walay kagawasan samtang buhi pa ang iyang bana apan kon mamatay na ang iyang bana, makahimo na siya pagpakigminyo sa lalaki nga iyang nagustohan apan kinahanglan nga kini pinasubay sa kabubut-on sa Ginoo.
46007040	Hinuon, mas magmalipayon siya kon magpabilin sa iyang kahimtang karon. Mao kanay akong hunahuna ug nagtuo ako nga ang Espiritu sa Dios nagpaluyo kanako niini.
46008001	Karon hisgotan ko ang mahitungod sa pagkaon nga gihalad ngadto sa mga diosdios. Tinuod ang giingon nga kitang tanan may kahibalo. Hinuon ang maong kahibalo naghimo sa tawo nga mapahitas-on apan ang gugma nagpalig-on.
46008002	Ang tawo nga naghunahuna nga may kahibalo siya, sa pagkatinuod, wala mahibalo sa angay niyang mahibaloan.
46008003	Apan ang tawong nahigugma sa Dios nailhan niya.
46008004	Busa mahitungod sa pagkaon sa kalan-on nga gihalad ngadto sa mga diosdios, nahibalo kita nga ang diosdios dili tinuod. Nasayod kita nga usa lamang ang Dios.
46008005	Bisan tuod kon dunay ginganlag mga "dios" nga atua sa langit o ania ba hinuon sa yuta ug bisag daghan kining maong mga "dios" ug mga "ginoo",
46008006	apan alang kanato may usa lamang ka Dios. Kini mao ang Amahan nga nagbuhat sa tanang butang ug nagkinabuhi kita alang kaniya. May usa lamang ka Ginoo, si Jesu-Cristo, nga pinaagi kaniya gibuhat ang tanang butang ug nagkinabuhi kita pinaagi kaniya.
46008007	Apan ang maong kamatuoran wala hisayri sa tanan. Ang uban naanad na gayod sa mga diosdios nga hangtod karon naghunahuna gihapon nga kanang pagkaon iya sa diosdios. Huyang ang ilang konsensya ug bation nila nga mahugaw sila inigkaon nila niini.
46008008	Hinuon, ang pagkaon dili makapaduol kanato ngadto sa Dios. Dili makadaot ang dili pagkaon niini o makaayo ang pagkaon niini.
46008009	Apan pagmatngon kamo nga ang inyong kagawasan sa pagbuhat dili mahimong kapandulan niadtong huyang sa pagtuo.
46008010	Kay kon ang huyang ug konsensya makakita nga ikaw nga may "kahibalo" nagkaon didto sa templo sa diosdios, dili ba siya madasig sa pagkaon sa mga kalan-on nga gihalad ngadto sa mga diosdios?
46008011	Busa kining maong tawo nga huyang ug pagtuo madaot tungod sa imong "kahibalo". Apan hinumdomi nga siya imong igsoon ug gipakamatyan ni Cristo!
46008012	Sa imong pagbuhat niini nakasala ikaw kang Cristo pinaagi sa imong pagpakasala batok sa imong mga igsoon ug pagsamad sa ilang huyang nga konsensya.
46008013	Busa kon ang pagkaon makaangin sa pagpakasala sa akong igsoon, dili na gayod ako mokaon ug karne aron dili ako mahimong hinungdan nga makasala ang akong igsoon.
46009001	Dili ba ako usa man ka tawo nga may kagawasan? Dili ba ako usa ka apostol? Wala ko ba makita si Jesus nga atong Ginoo? Ug dili ba kamo bunga man sa akong pag-alagad sa Ginoo?
46009002	Bisan tuod kon alang sa uban dili ako apostol, nakasiguro ako nga kamo nag-ila kanako nga apostol kay kamo mao man ang pruyba nga ako apostol sa Ginoo.
46009003	Kon sawayon ako sa mga tawo, tubagon ko sila:
46009004	Wala ba gud akoy katungod sa pagkaon ug pag-inom?
46009005	Wala ba akoy katungod sa pagdalag asawa nga Cristohanon sa akong mga panaw sama sa gihimo sa ubang mga apostoles ug sa mga igsoon sa Ginoo ug ni Pedro?
46009006	O si Bernabe ra ba ug ako ang kinahanglang magtrabaho alang sa among panginabuhi?
46009007	Kinsa may sundalo nga nagsuhol sa iyang kaugalingon samtang nag-alagad sa kasundalohan? O mag-uuma nga wala mokaon sa mga abot gikan sa iyang uma? O usa ka magbalantay sa kahayopan nga wala magpahimulos sa gatas nga gikan sa iyang mga hayop?
46009008	Ang akong gisulti dili iya sa tawo lamang kay ang Balaod man nagsulti usab niini.
46009009	Mabasa nato sa Balaod ni Moises ang giingon, "Ayaw hikti ang baba sa baka samtang maggiok kini." Mga baka ra ba ang gikahingawaan sa Dios?
46009010	O kita ba hinuon ang gipahinungdan niya niini? Gisulat kini alang kanato! Ang nagdaro ug ang nag-ani nagtuman sa ilang katungdanan ug naglaom nga makadawat sa ilang bahin sa abot.
46009011	Kon nagpugas kami sa espirituhanong mga binhi diha kaninyo, ikasakit ba ninyo kon moani kamig yutan-ong kaayohan gikan kaninyo?
46009012	Kon ang uban may katungod sa pagpaabot niini gikan kaninyo, dili ba labaw pa kami nga may katungod? Apan wala namo pahimusli ang maong katungod. Giantos hinuon namo ang tanan aron walay makababag sa pagsangyaw sa Maayong Balita mahitungod kang Cristo.
46009013	Sa walay duhaduha nasayod kamo nga ang nag-alagad sa templo nagkuha sa ilang pagkaon gikan sa templo ug kadtong nag-alagad didto sa halaran, may bahin sa halad.
46009014	Sa mao usab nga paagi, ang Ginoo nagbuot nga kadtong nagwali sa Maayong Balita magkuha sa ilang panginabuhi gikan niini.
46009015	Apan wala ko pahimusli ang bisan unsa niining mga katungora ug wala ko kini sulata aron paggamit sa maong mga katungod. Palabihon ko ang kamatayon kay sa hikawan ako sa akong katarongan sa pagpasigarbo!
46009016	Wala akoy katungod sa pagpasigarbo tungod lamang kay nagwali ako sa Maayong Balita kay gisugo man ako sa pagbuhat niini. Alaot ako kon dili ako magsangyaw sa Maayong Balita!
46009017	Kon kinabubut-on pa ang paghimo ko sa akong buluhaton, makapaabot unta ako nga gantihan. Apan katungdanan ko ang pagbuhat niini isip tinugyanan.
46009018	Busa unsa may suhol nga mapaabot ko? Mao kini: Ang pribilihiyo sa pagwali sa Maayong Balita sa walay pagpabayad niini, sa walay pagpahimulos sa hingpit sa akong mga katungod ingon nga naghago alang sa Maayong Balita.
46009019	Dili ako ulipon ni bisan kinsa apan nagpaulipon ako sa tanan aron mas daghan ang akong makabig.
46009020	Samtang nag-alagad ako sa mga Judio, nagkinabuhi ako ingon nga Judio aron makabig ko sila. Ug kanila nga nailalom sa Balaod ni Moises, nagkinabuhi ako ingon nga ilalom niini bisan dili ako ilalom sa maong Balaod aron pagkabig kanila.
46009021	Sa mga dili Judio nagkinabuhi ako sama kanila nga dili ilalom sa Balaod sa mga Judio aron makabig ko sila. Wala kini magpasabot nga wala ako magtuman sa balaod sa Dios kay sa pagkatinuod ubos man ako sa balaod ni Cristo.
46009022	Diha sa mga huyang sa pagtuo nahimo akong huyang sama kanila aron makabig ko sila. Busa nagpahiuyon ako sa tanang tawo aron maluwas ko ang pipila kanila sa bisan unsang paagi.
46009023	Gihimo ko ang tanan tungod sa Maayong Balita aron makaambit ako sa panalangin niini.
46009024	Sa walay duhaduha nasayod kamo nga sa lumba ang tanan modagan, apan usa ra kanila ang gantihan. Busa paningkamot kamog dagan aron gantihan kamo.
46009025	Ang kada magdudula nga nagbansaybansay nagsunod sa higpit nga disiplina. Gihimo niya kini aron makadawat siyag purongpurong nga malawos. Apan kita naghimo niini alang sa usa ka purongpurong nga dili malaya hangtod sa kahangtoran.
46009026	Mao kini ang hinungdan nga nagdagan ako paingon gayod sa dag-anan ug sama ako sa boksingiro nga dili magpatakag sumbag.
46009027	Gimanso ko ang akong lawas ug gipanton ko kini aron nga dili ako isalikway human ako mag-awhag sa uban pag-apil sa bangga.
46010001	Mga igsoon, buot kong hinumdoman ninyo ang atong mga katigulangan nga gipanalipdan sa panganod ug milatas sa Dagat nga Pula.
46010002	Pinaagi sa panganod ug sa dagat gibunyagan silang tanan ingon nga mga sumusunod ni Moises.
46010003	Nagkaon silag pagkaon nga espirituhanon
46010004	ug nanginom sa tubig nga espirituhanon kay nanginom man sila gikan sa espirituhanong bato nga mikuyog kanila ug kadtong batoha mao si Cristo.
46010005	Apan bisan pa niana wala kahimut-i sa Dios ang kadaghanan kanila busa gilaglag sila ug nakatag ang ilang mga lawas didto sa awaaw nga dapit.
46010006	Kining tanan mga pasidaan kanato aron dili kita magtinguhag daotang mga butang sama sa ilang gihimo
46010007	ug dili magsimba sa mga diosdios sama sa gibuhat sa pipila kanila. Kay sumala sa giingon sa kasulatan, "Milingkod sila aron pagkaon ug pag-inom ug mitindog aron pagsayaw."
46010008	Dili kita makighilawas ingon sa gibuhat sa pipila kanila busa nangamatay ang 23,000 kanila sulod sa usa ka adlaw lamang.
46010009	Dili nato sulayan ang Ginoo, sama sa gibuhat sa pipila kanila busa gipamatay sila sa mga bitin.
46010010	Ayaw kamo pagbagulbol sama sa gibuhat sa pipila kanila nga gilaglag sa Anghel sa Kamatayon tungod niini.
46010011	Kadtong tanan nga nahitabo kanila nagsilbing mga panig-ingnan. Apan gisulat kini aron pasidan-an kita kay ania kita sa panahon nga hapit na moabot ang kataposan.
46010012	Ang naghunahuna nga siya lig-on magbantay nga dili mapukan.
46010013	Ang tanang tintasyon nga naagian ninyo naagian usab sa kadaghanan. Kay ang Dios motuman gayod sa iyang saad ug dili siya motugot nga tintalon kamo labaw sa inyong madaog. Sa panahon nga tintalon kamo, maghatag siya kaninyo ug kusog aron kamo makalahutay ug unya makalingkawas gikan niini.
46010014	Busa, mga igsoon, ayaw kamo pagsimba sa mga diosdios.
46010015	Gisulti ko kini kaninyo ingon nga mga tawo nga mabuot. Kamo nay mahibalo sa pagtimbangtimbang sa akong gisulti.
46010016	Gipasalamatan nato ang Dios tungod sa kupa sa panalangin. Matag inom nato gikan niining maong kupa, nakig-ambit kita sa dugo ni Cristo. Ug matag kaon nato sa pan nga gipikaspikas, nakig-ambit kita sa lawas ni Cristo.
46010017	Kay may usa lamang ka pan ug bisan daghan kita usa lamang kita ka lawas kay nakig-ambit man kita sa usa lamang ka pan.
46010018	Hunahunaa ninyo ang gibuhat sa mga Israelita: kadtong nagkaon sa halad-sinunog nakaambit sa pag-alagad sa Dios diha sa halaran.
46010019	Wala ako mag-ingon nga may bili ang diosdios o ang pagkaon nga gihalad ngadto sa diosdios.
46010020	Ang gipasabot ko mao nga kadtong gihalad diha sa mga halaran sa dili magtutuo gihalad ngadto sa mga yawa, dili ngadto sa Dios. Dili ko buot nga mahimo kamong kaabin sa mga yawa.
46010021	Dili mahimong moinom kamo gikan sa kupa sa Ginoo ug sa kupa usab sa mga yawa. Dili mahimong mokaon kamo diha sa kan-anan sa Ginoo ug sa kan-anan sa mga yawa.
46010022	Hagiton ba nato ang Ginoo aron mangabubho kanato? Nagtuo ba kamo nga kita gamhanan pa kay kaniya?
46010023	"Makahimo kita bisan unsa," nag-ingon sila. Tinuod kana apan dili ang tanang butang makaayo kanato. "Makahimo kita bisan unsa"—apan dili ang tanang butang makapalig-on kanato.
46010024	Kinahanglan walay magtinguha sa kaugalingong kaayohan kondili sa kaayohan sa uban.
46010025	Makahimo kamo pagkaon sa bisag unsang karne nga gibaligya diha sa merkado sa walay pag-agad sa inyong konsensya.
46010026	Kay sumala sa giingon sa kasulatan, "Ang kalibotan ug ang tanan nga anaa niini iya sa Ginoo."
46010027	Kon ang dili magtutuo modapit kaninyo sa pagpangaon ug mihukom ka sa pagkuyog kaniya, kaon sa idulot kaninyo ug ayaw pagpangutana tungod sa konsensya.
46010028	Apan kon sultihan kamo nga ang maong pagkaon gihalad ngadto sa mga diosdios, ayawg kaon. Ayaw pagkaon tungod kaniya nga nagsugilon niini kanimo ug tungod usab sa konsensya—
46010029	dili ang imong kaugalingong konsensya kondili ang iya sa nagsugilon kanimo. Kon may mangutana, "Nganong but-an man sa konsensya sa laing tawo ang kagawasan ko sa pagbuhat?
46010030	Kon nagpasalamat ako sa Dios alang sa akong pagkaon, nganong sawayon man ako mahitungod sa pagkaon nga akong gipasalamatan sa Dios?"
46010031	Busa kon mokaon kamo o moinom o magbuhat ug bisan unsa, buhata ang tanan sa pagpasidungog sa Dios.
46010032	Paningkamoti nga dili kamo mahimong hinungdan nga makasala ang mga Judio o mga dili Judio o ang iglesia sa Dios tungod kaninyo.
46010033	Sunda ang akong gibuhat: gipaningkamotan ko ang pagpahimuot sa tanang tawo sa tanan kong gibuhat, sa walay paghunahuna sa kaugalingon kong kaayohan kondili sa kaayohan sa tanan aron sila maluwas.
46011001	Busa sunda ninyo ako sama nga gisunod ko si Cristo.
46011002	Gidayeg ko kamo kay kanunay man kamong nahinumdom kanako ug inyo mang gituman ang mga pagtulon-an nga akong gitudlo kaninyo.
46011003	Apan buot ko nga masayod kamo nga si Cristo maoy ulo sa tanang tawo, ang bana maoy ulo sa iyang asawa ug ang Dios maoy ulo ni Cristo.
46011004	Busa ang usa ka lalaki nga magpandong kon mag-ampo o magwali sa mensahe sa Dios nagpakaulaw kang Cristo.
46011005	Ug ang babaye nga dili magpandong kon mag-ampo o magpadayag sa mensahe sa Dios nagpakaulaw sa iyang bana. Sama ra siya sa babaye nga kiniskisan ang ulo.
46011006	Kon ang babaye dili magpandong, maayo pang putlon niya ang iyang buhok. Ug tungod kay makauulaw man sa usa ka babaye nga kiskisan ang iyang ulo o putlon ang iyang buhok, kinahanglan magpandong siya.
46011007	Dili kinahanglang magpandong ang lalaki kay siya larawan man sa dagway ug himaya sa Dios. Apan ang babaye larawan sa himaya sa lalaki.
46011008	Kay ang lalaki wala man buhata gikan sa babaye kondili ang babaye maoy gibuhat gikan sa lalaki.
46011009	Wala buhata ang lalaki alang sa babaye apan ang babaye gibuhat alang sa lalaki.
46011010	Busa tungod sa mga anghel, kinahanglan magpandong ang babaye aron pagpakita nga ubos siya sa pagbuot sa iyang bana.
46011011	Apan sa atong pagkinabuhi diha sa Ginoo, ang babaye nagkinahanglan sa lalaki ug ang lalaki nagkinahanglan usab sa babaye.
46011012	Kay sama nga ang babaye gibuhat gikan sa lalaki, ang lalaki gianak sa babaye ug ang tanang butang naggikan sa Dios.
46011013	Timbangtimbanga ninyo kini: maayo ba sa babaye nga mosimba nga walay pandong?
46011014	Bisan gani ang kinaiyahan nagtudlo man kaninyo nga makauulaw alang sa lalaki nga taas ang iyang buhok
46011015	apan garbo kini sa babaye. Gihatag kaniya ingon nga pandong ang iyang taas nga buhok.
46011016	Kon adunay buot makiglalis mahitungod niini, ang ako rang ikaingon mao nga kami ug ang kaiglesiahan sa Dios walay laing nabatasan diha sa pagsimba gawas niini.
46011017	Niining mosunod nga mga pahimangno dili ko kamo daygon kay kadaot lamang ang nahimo sa inyong panagtigom inay kaayohan.
46011018	Una sa tanan, gibalitaan ako nga nagkabahinbahin kamo sa inyong panagtigom ingon nga iglesia ug nagtuo ako nga may pagkatinuod kini.
46011019	Hinuon maayo nga magkabahinbahin kamo aron makita kinsa gayod ang tinuod kaninyo.
46011020	Inigtigom ninyo ang inyong tuyo dili mao ang pagkaon sa Panihapon sa Ginoo
46011021	kay mag-unahay man kamo sa pagpangaon busa ang uban dili mangabusog samtang ang uban usab mangahubog.
46011022	Wala ba kamoy kaugalingong mga balay diin kamo makakaon ug makainom? O palabihon ba ninyo nga tamayon ang iglesia sa Dios ug pakaulawan ang mga kabos? Unsa may buot ninyo nga akong isulti mahitungod niini? Daygon ko ba kamo? Dili gayod!
46011023	Kay nadawat ko gikan sa Ginoo ang pagtulon-an nga akong gitudlo kaninyo: nga ang Ginoong Jesus, sa gabii nga siya gibudhian, mikuha sa pan.
46011024	Unya nagpasalamat siya sa Dios ug gipikaspikas niya ang pan ug miingon, "Mao kini ang akong lawas nga alang kaninyo. Buhata kini aron paghandom kanako."
46011025	Human sa panihapon gikuha niya ang kupa ug miingon, "Mao kini ang kupa sa bag-ong kasabotan sa akong dugo. Matag inom ninyo niini, buhata sa paghandom kanako."
46011026	Kay sa matag kaon ninyo niining pan ug sa matag inom ninyo gikan niining kupa, gisangyaw ninyo ang iyang kamatayon hangtod sa pagbalik niya.
46011027	Busa ang mokaon sa pan sa Ginoo o moinom gikan sa iyang kupa sa paagi nga dili takos, nakasala batok sa lawas ug sa dugo sa Ginoo.
46011028	Busa kinahanglan nga ang matag usa magsusi sa iyang kaugalingon ug unya mokaon sa pan ug moinom gikan sa kupa.
46011029	Kay kon dili niya ilhon ang kahulogan sa lawas sa Ginoo inigkaon niya sa pan ug inig-inom gikan sa kupa, siya ang nagpahamtang ug silot sa iyang kaugalingon.
46011030	Maoy hinungdan nga daghan kaninyo ang nagmasakiton ug nagmaluyahon ug daghan ang nangamatay.
46011031	Apan kon susihon una nato ang atong kaugalingon, dili kita silotan sa Dios.
46011032	Apan kon silotan kita sa Ginoo, kini maoy pagpanton lamang kanato aron dili kita mahiapil inigsilot niya sa kalibotan.
46011033	Busa, mga igsoon, inigtigom ninyo aron pagkaon sa Panihapon sa Ginoo, paghinulatay kamo.
46011034	Ug kon may usa kaninyo nga gigutom, kinahanglan mokaon siya didto sa iyang balay aron dili kamo kastigohon sa Dios sa inyong panagtigom. Ug mahitungod sa ubang mga problema ninyo, husayon ko ra kini inig-anha nako.
46012001	Mga igsoon, buot ko nga masayod kamo sa kamatuoran mahitungod sa mga hiyas gikan sa Espiritu Santo.
46012002	Nasayod kamo nga sa inyong pagkadili magtutuo kaniadto nahisalaag kamo sa nagkadaiyang paagi sa pagsimbag mga diosdios.
46012003	Busa kinahanglan nga mahibaloan ninyo nga ang tawo nga gimandoan sa Espiritu sa Dios dili makatunglo kang Jesus ug walay makasugid nga si Jesus mao ang Ginoo, gawas kon mandoan siya sa Espiritu Santo.
46012004	May nagkalainlaing mga hiyas apan mao rang Espirituha ang naghatag niini.
46012005	May nagkalainlaing paagi sa pag-alagad apan mao rang Ginooha ang gialagaran.
46012006	May nagkalainlaing katakos sa pag-alagad apan usa ra ka Dios ang naghatag ug katakos sa tagsatagsa.
46012007	Adunay mga butang nga nagpaila nga ang presensya sa Espiritu anaa sa matag usa ug kini alang sa kaayohan sa tanan.
46012008	Ang Espiritu naghatag ngadto sa usa ka tawo ug mensahe sa kaalam, samtang sa uban naghatag siya ug mensahe sa kahibalo.
46012009	Usa lamang ka Espiritu ang naghatag ug pagtuo ngadto sa usa ka tawo samtang sa lain naghatag siyag gahom sa pag-ayo sa mga masakiton.
46012010	Ang Espiritu naghatag ngadto sa usa ka tawo ug gahom sa paghimog mga milagro. Sa laing tawo gihatag niya ang hiyas sa pagsulti sa mensahe sa Dios ug sa lain pa gayod, ang katakos sa pag-ila sa nagkalainlaing espiritu. Sa usa ka tawo naghatag siyag hiyas sa pagsultig lahi nga mga pinulongan ug sa laing tawo naghatag siyag hiyas pagpasabot sa kahulogan sa maong mga pinulongan.
46012011	Apan mao rang Espirituha ang naghimo niining tanan. Gihatagan niya ug nagkalainlaing hiyas ang matag tawo sumala sa iyang pagbuot.
46012012	Si Cristo sama sa usa ka lawas nga may daghang bahin. Bisan kon nagkalainlain ang mga bahin niini, usa ra gihapon kini ka lawas.
46012013	Ang uban kanato mga Judio, ang uban dili. Ang uban mga ulipon ug ang uban usab dili. Apan kitang tanan gibunyagan diha sa usa ka lawas pinaagi sa mao gihapong Espiritu ug kitang tanan nakig-ambit pag-inom sa usa ka Espiritu.
46012014	Kay ang lawas dili usa ra ka bahin kondili daghan.
46012015	Mahimong moingon ang tiil, "Tungod kay dili man ako kamot, dili ako bahin sa lawas." Apan ang pagsulti niya niini wala maghimo sa tiil nga dili bahin sa lawas.
46012016	Ug mahimong moingon ang dalunggan, "Kay dili man ako mata, dili ako bahin sa lawas." Apan kini wala maghimo sa dalunggan nga dili bahin sa lawas.
46012017	Kon ang tibuok lawas pulos mata, unsaon man pagkadungog niini? Ug kon pulos dalunggan ra, unsaon man niini pagsimhot?
46012018	Ang Dios nagpahimutang sa nagkalainlaing bahin sa lawas sumala sa iyang pagbuot.
46012019	Wala untay lawas kon usa lamang kini ka bahin.
46012020	Apan sumala sa atong nasayran, may daghang bahin ang usa ka lawas.
46012021	Busa dili makaingon ang mata ngadto sa kamot, "Wala ako magkinahanglan kanimo!" Dili usab makaingon ang ulo ngadto sa tiil, "Wala ako magkinahanglan kanimo!"
46012022	Gikinahanglan hinuon nato ang mga bahin nga atong giisip nga huyang.
46012023	Kadtong mga bahin nga giisip natong dili kaayo mahinungdanon mao hinuon ang atong giatiman pag-ayo. Ug ang mga bahin sa lawas nga dili angayang makita sa uban gihatagan nato sa talagsaong pagtagad.
46012024	Ang mas matahom nga mga bahin sa atong lawas wala magkinahanglan sa maong talagsaong pagtagad. Ang Dios mismo nagpahaom sa mga bahin sa atong lawas aron paghatag ug dugang dungog niadtong mga bahin nga nakulangan niini.
46012025	Gihimo sa Dios nga ingon niini aron dili magkabahinbahin ang lawas kondili ang tanang bahin niini may samang pagtagad alang sa usag-usa.
46012026	Kon ang usa ka bahin sa lawas mag-antos, ang ubang bahin mag-antos usab. Kon daygon ang usa ka bahin, ang tanang bahin makaambit sa kalipay.
46012027	Busa kamong tanan lawas ni Cristo ug ang usag-usa bahin niini.
46012028	Diha sa iglesia gipahimutang sa Dios ang tanan sa husto nga dapit: una ang mga apostoles, ikaduha mga propeta, ikatulo mga magtutudlo ug kadtong naghimog mga milagro, kadtong gihatagag gahom sa pag-ayo, kadtong gihatagag hiyas sa pagtabang sa uban, kadtong gihatagag hiyas sa pagdumala ug kadtong may katakos sa pagsultig lahi nga pinulongan.
46012029	Dili silang tanan mga apostoles o mga propeta o mga magtutudlo. Dili ang tanan may gahom sa paghimog mga milagro
46012030	o sa pag-ayo sa mga balatian o sa pagsultig mga lahi nga pinulongan o sa pagpasabot sa kahulogan sa maong mga pinulongan.
46012031	Busa tinguhaa ninyo ang mga hiyas nga labi pang importante. Apan ang labing maayo sa tanan mao kining mosunod nga paagi.
46013001	Mahimo nga makasulti ako sa pinulongan sa mga tawo ug bisan sa mga anghel. Apan kon wala akoy gugma, sama ra ako sa saba nga agong ug sa piyangpiyang nga nagtagingting.
46013002	Bisag may hiyas pa ako sa pagpadayag sa langitnong mensahe, makabaton sa tanang kahibalo ug makasabot sa tanang tinago; bisag may pagtuo ako nga makapabalhin sa mga bukid—apan kon wala akoy gugma, wala akoy kapuslanan.
46013003	Bisag ipanghatag ko pa ang tanan nga ania kanako ug ipasunog ang akong lawas apan kon wala akoy gugma, wala kini kapuslanan.
46013004	Ang gugma mapailubon ug maluluy-on. Dili kini masinahon o tigpanghambog.
46013005	Ang gugma dili mapahitas-on o bastos. Ang gugma dili mamugos sa kaugalingong kagustohan; ang gugma dili masuk-anon o madinumtanon.
46013006	Ang gugma dili malipay sa daotan kondili sa kamatuoran.
46013007	Ang gugma mopailub, motuo, molaom ug molahutay gayod.
46013008	Ang mga pagpadayag sa langitnong mensahe lumalabay lamang. Ang mga hiyas sa pagsultig lahi nga pinulongan mawala ug ang kahibalo mahanaw. Apan ang gugma dili gayod matapos.
46013009	Kay ang atong kaalam ug ang atong pagpadayag sa mga langitnong mensahe dili hingpit.
46013010	Apan kon ang hingpit moabot na, kadtong dili hingpit mawala.
46013011	Sa bata pa ako, ang akong sinultihan, pagbati ug panghunahuna binata; apan karon nga hamtong na ako, dili na ako magbinata.
46013012	Ang atong nakita karon sama lamang sa hanap nga panagway diha sa salamin apan unya maklaro na gayod nato ang tanan. Ang nahibaloan ko karon tipik lamang apan mahingpit ra unya kini sama ka hingpit sa kahibalo sa Dios bahin kanako.
46013013	Busa kining tulo magpabilin: pagtuo, paglaom ug gugma. Apan ang labing dako niini mao ang gugma.
46014001	Angay ninyong tinguhaon ang gugma ug ang mga hiyas nga espirituhanon labi na gayod ang pagsulti sa mensahe sa Dios.
46014002	Ang magsulti ug lahi nga pinulongan wala magsulti ngadto sa tawo kondili ngadto sa Dios tungod kay walay makasabot kaniya. Nagsulti siya sa tinagong mga butang pinaagi sa Espiritu.
46014003	Apan ang nagsulti sa mensahe sa Dios nagsulti sa mga tawo ug naglig-on, nagdasig ug naglipay kanila.
46014004	Ang nagsultig lahi nga pinulongan naglig-on sa iyang kaugalingon lamang apan ang nagsulti sa mensahe sa Dios naglig-on sa tibuok iglesia.
46014005	Buot unta nako nga kamong tanan makasulti ug lahi nga pinulongan. Apan palabihon ko nga kamong tanan makabaton sa hiyas sa pagsulti sa mensahe sa Dios. Kay ang nagsulti sa mensahe sa Dios mas mahinungdanon pa kay sa nagsultig lahi nga pinulongan gawas kon may makahubad sa iyang gisulti aron malig-on ang tibuok iglesia.
46014006	Busa kon moanha ako kaninyo, mga igsoon, ug magsultig lahi nga pinulongan, unsa may inyong makuha kanako? Wala gayod, gawas kon nagsulti akog mga pamahayag gikan sa Dios o kahibalo o mga dinasig nga mensahe o pagtulon-an.
46014007	Hunahunaa ang mga instrumento sa musika nga walay kinabuhi sama sa plawta ug sa alpa. Unsaon man sa usa ka tawo pagkahibalo sa tuno kon dili klaro ang pagtukar niini?
46014008	Ug kon ang pagpatingog sa trumpeta dili klaro, kinsa may mangandam alang sa gubat?
46014009	Sa samang paagi, kinsa may makasabot kaninyo kon magsulti kamog lahi nga pinulongan nga dili maklaro? Ang inyong mga pulong mahanaw lamang uban sa hangin!
46014010	Dunay nagkalainlaing pinulongan dinhi sa kalibotan ug ang tanang pinulongan may kahulogan.
46014011	Apan kon dili ako makasabot sa pinulongan nga gigamit, alang kanako ang nagsulti niini langyaw ug mao usab ako alang kaniya.
46014012	Tungod kay naninguha man kamo pagbaton sa mga hiyas sa Espiritu, tinguhaa ninyo ang mga hiyas nga makapalig-on sa iglesia.
46014013	Busa ang nagsultig lahi nga pinulongan kinahanglan nga mag-ampo nga makabaton sa hiyas sa paghubad niini.
46014014	Kay kon mag-ampo ako sa pinulongang dili masabtan, nag-ampo ang akong espiritu apan ang akong hunahuna wala makasabot.
46014015	Busa unsa man ang akong buhaton? Mag-ampo ako uban sa akong espiritu ug sa akong salabotan. Mag-awit ako uban sa akong espiritu ug sa akong salabotan.
46014016	Kon magpasalamat kamo sa Dios uban sa espiritu lamang, unsaon man sa usa ka yano nga tawo nga mitambong sa pagsimba pag-ingog "Amen" sa inyong pagpasalamat? Dili gayod siya makasabot sa inyong gipanulti ug
46014017	bisan pa kon ang inyong pag-ampo ngadto sa Dios maayo kaayo, dili kini makapalig-on sa ubang tawo.
46014018	Nagpasalamat ako sa Dios nga makasulti akog lahi nga mga pinulongan labaw kang bisan kinsa kaninyo.
46014019	Apan sa panahon sa pagsimba diha sa iglesia, palabihon ko ang pagsultig lima ka mga pulong nga masabot aron pagtudlo sa uban kay sa pagsultig libong lahi nga pinulongan nga dili masabtan.
46014020	Mga igsoon, ayaw kamo pagpakasama sa bata sa inyong panghunahuna. Pagpakasama kamo sa bata mahitungod sa daotan apan pagpakahamtong sa inyong panghunahuna.
46014021	Nahisulat kini sa Kasulatan: "Sultihan ko kining katawhan pinaagi sa mga langyaw nga nagsulti ug dili masabtan nga pinulongan apan bisan pa niini ang akong katawhan dili mamati kanako, nag-ingon ang Ginoo."
46014022	Busa ang lahi nga mga pinulongan ilhanan lamang sa mga dili magtutuo, ug dili sa mga magtutuo, samtang ang hiyas sa pagsulti sa mensahe sa Dios alang sa mga magtutuo, ug dili alang sa mga dili magtutuo.
46014023	Busa kon magkatigom ang tibuok iglesia ug ang usag-usa magsultig mga pinulongang dili masabtan unya mosulod ang pipila ka ordinaryo nga tawo nga dili mga magtutuo, dili ba moingon sila nga nangabuang kamong tanan?
46014024	Apan kon ang tanan magsulti sa mensahe sa Dios unya may mosulod nga dili magtutuo o walay hiyas sa pagsabot sa laing pinulongan, sudyaan ug hukman siya sa iyang konsensya tungod sa tanan niyang nabati.
46014025	Ang iyang tinagoang mga hunahuna mabutyag ug mohapa siya ug mosimba sa Dios. Moingon siya, "Ang Dios ania gayod dinhi uban kaninyo!"
46014026	Ang gipasabot ko, mga igsoon, mao nga inigtigom ninyo, ang uban mag-awit, ang uban magtudlo, ang uban magwali. Ang uban magsultig lahi nga pinulongan ug ang uban pa gayod maghubad sa kahulogan niini. Kinahanglan nga kining tanan buhaton aron paglig-on sa iglesia.
46014027	Kon dunay mosulti ug lahi nga pinulongan, kinahanglang duha o tulo lamang. Magbanosbanos sila pagsulti ug lain ang maghubad niini.
46014028	Apan kon walay makahubad, kinahanglang pahilomon sila diha sa inyong pagsimba ug pasultiha sila ngadto lamang sa ilang kaugalingon ug sa Dios.
46014029	Duha o tulo lamang kanila nga gihatagan sa mensahe sa Dios ang pasultihon ug ang uban maoy magtimbangtimbang sa ilang gipanulti.
46014030	Apan kon usa sa mga nagtigom ang nakadawat ug mensahe gikan sa Dios, kinahanglan mohunong ang nagsulti.
46014031	Mahimo nga kamong tanan magbanosbanos pagsulti sa mensahe sa Dios aron ang tanan makakat-on ug madasig.
46014032	Ang hiyas sa pagsulti sa mensahe sa Dios kinahanglan ubos sa pagpugong sa nagsulti.
46014033	Kay ang Dios dili Dios sa kaguliyang kondili sa kalinaw. Ug sama sa tanang mga simbahan sa katawhan sa Dios,
46014034	ang mga babaye kinahanglan maghilom sa panahon sa pagsimba. Ayaw sila pasultiha. Sumala sa giingon sa Balaod sa mga Judio, kinahanglan dili sila mangulo.
46014035	Kon buot sila masayod sa usa ka butang, kinahanglan mangutana sila sa ilang bana didto sa ilang pinuy-anan. Makauulaw sa usa ka babaye ang pagsulti sa panahon sa pagtigom sa iglesia.
46014036	Naghunahuna ba kamo nga naggikan kaninyo ang pulong sa Dios, o kamo ra bay nakadawat niini?
46014037	Kon may naghunahuna nga siya mensahero sa Dios o may hiyas nga espirituhanon, kinahanglan ilhon niya nga ang gisulat ko kaninyo sugo sa Ginoo.
46014038	Apan kon dili siya magtagad niini, ayaw siyag tagda.
46014039	Busa, mga igsoon, paninguhaa ninyo ang pagsulti sa mensahe sa Dios apan ayaw pugngi ang pagsultig lahi nga pinulongan.
46014040	Kinahanglan ang tanan buhaton ninyo sa husto ug sa mahusay nga paagi.
46015001	Mga igsoon, pahinumdoman ko kamo sa Maayong Balita nga giwali ko kaninyo. Gidawat ninyo kini ug gibarogan ninyo ang inyong pagtuo.
46015002	Mao kini ang Maayong Balita, ang mensahe nga akong giwali kaninyo. Maluwas kamo pinaagi sa Maayong Balita kon magpabilin kamo niini nga malig-on—gawas kon taphaw lamang ang inyong pagtuo.
46015003	Gitudlo ko kaninyo ang akong nadawat nga mahinungdanon kaayo: kini mao nga si Cristo namatay alang sa atong mga sala sumala sa nahisulat sa Kasulatan.
46015004	Gilubong siya ug sa ikatulo ka adlaw gibanhaw sumala sa nahisulat sa Kasulatan.
46015005	Nagpakita siya kang Pedro ug unya ngadto sa 12 ka mga apostoles.
46015006	Unya sa usa ka higayon, nagpakita siya ngadto sa kapin sa 500 sa iyang mga sumusunod ug kadaghanan kanila buhi pa.
46015007	Unya nagpakita siya kang Santiago ug sa tanang mga apostoles.
46015008	Sa kataposan nagpakita usab siya kanako bisan tuod ako sama sa usa nga natawo sa dili husto nga panahon.
46015009	Kay ako ang labing ubos sa tanang mga apostoles ug dili gani ako angay nga tawgog apostol kay gilutos ko man ang iglesia sa Dios.
46015010	Apan pinaagi sa grasya sa Dios, nahimo akong ingon niini ug ang grasya nga iyang gihatag kanako wala gayod makawang. Labaw hinuon akong naghago kay sa ubang mga apostoles ug kini dili bunga sa akong pagpaningkamot kondili sa grasya sa Dios nga ania kanako.
46015011	Busa dili mahinungdanon kon ako ang nagwali o sila. Ang mahinungdanon mao nga kami nagwali ug kamo mituo.
46015012	Kay ang mensahe nag-ingon man nga si Cristo gibanhaw, unsaon man pag-ingon sa pipila kaninyo nga ang mga patay dili banhawon?
46015013	Kon mao kana, wala diay banhawa si Cristo.
46015014	Ug kon wala banhawa si Cristo, kawang lamang ang among giwali ug kawang usab ang inyong pagtuo.
46015015	Ug labaw pa niana, kon ugaling matuod man nga ang mga patay dili banhawon, masayran nga bakak ang among gisulti mahitungod sa Dios kay nag-ingon man kami nga gibanhaw niya si Cristo apan wala diay.
46015016	Ug kon dili banhawon ang mga patay, wala usab banhawa si Cristo.
46015017	Ug kon wala banhawa si Cristo, kawang lamang ang inyong pagtuo ug makasasala gihapon kamo.
46015018	Nagpasabot usab kini nga nangalaglag diay ang mga nagtuo kang Cristo nga nangamatay na.
46015019	Kon ang atong paglaom kang Cristo kutob ra niining kinabuhia, kita ang labing makaluluoy sa tanang mga tawo.
46015020	Apan ang tinuod mao nga gibanhaw si Cristo isip garantiya nga kadtong nangamatay banhawon usab.
46015021	Kay ingon nga ang kamatayon miabot pinaagi sa usa ka tawo, moabot usab ang pagkabanhaw pinaagi sa usa ka tawo.
46015022	Kay ingon nga nangamatay ang tanang mga tawo tungod sa ilang pagkahiusa kang Adan, banhawon usab ang tanan tungod sa ilang pagkahiusa kang Cristo.
46015023	Apan ang pagbanhaw sa matag usa himoon sa hustong han-ay: si Cristo maoy una sa tanan, unya mosunod kadtong iya ni Cristo inig-abot na niya.
46015024	Unya moabot ang kataposan ug buntogon ni Cristo ang tanang pangulo, mga awtoridad ug mga kagamhanan. Unya itugyan niya ang Gingharian ngadto sa Dios nga Amahan.
46015025	Kay kinahanglan nga maghari si Cristo hangtod mabuntog sa Dios ang tanan niyang mga kaaway ug himoon sila nga tumbanan.
46015026	Ang kataposang kaaway nga buntogon mao ang kamatayon.
46015027	Kay ang kasulatan nag-ingon, "Himoon sa Dios ang tanang butang nga iyang tumbanan." Hinuon, klaro kaayo nga niini wala mahilakip ang Dios nga nagbuhat aron ang tanang butang mahimong tumbanan ni Cristo.
46015028	Apan sa dihang ang tanang butang nailalom na sa pagmando ni Cristo, siya mismo, ang Anak, magpailalom sa paghari sa Dios. Ang Dios maoy nagbuhat aron ang tanan mailalom sa pagmando ni Cristo. Si Cristo nagpailalom sa pagmando sa Dios aron ang Dios maoy maghari sa tanan sa hingpit gayod.
46015029	Karon, unsa na may dangatan niadtong mga tawo nga gibunyagan alang sa mga patay? Unsa may ilang mahimo? Kon tinuod ang giingon nila nga dili banhawon ang mga patay, ngano man nga gibunyagan sila alang sa mga patay?
46015030	Ug bahin kanamo—nganong sagubangon man namo kanunay ang mga katalagman?
46015031	Mga igsoon, sa matag adlaw giatubang ko ang kamatayon. Ang garbo ko kaninyo diha kang Cristo Jesus nga atong Ginoo nakaaghat kanako pagbutyag niini.
46015032	Kon ang pagpakig-away batok sa "bangis nga mga mananap" dinhi sa Efeso tungod lamang sa tawhanong tuyo, unsa may akong makuha? Kon dili banhawon ang mga patay, nan, matod pa sa panultihon, "Mangaon ug manginom kita kay ugma mangamatay man kita."
46015033	Ayaw kamo patunto. "Ang daotang mga kauban makadaot sa maayong pamatasan."
46015034	Pagtinarong kamo ug ayaw na pagpakasala. Gisulti ko kini aron maulaw kamo kay pipila kaninyo wala makaila sa Dios.
46015035	Apan adunay mangutana, "Unsaon man pagkabanhaw sa mga patay? Unsa mang lawasa ang ilang maangkon?"
46015036	Mga buangbuang! Inigpugas ninyog binhi, dili kini moturok gawas kon mamatay una kini.
46015037	Ug inigpugas ninyo, dili hingkod na nga tanom ang inyong ipugas kondili liso o binhi lamang sama sa trigo ug uban pa.
46015038	Gihatagan kini sa Dios ug lawas sumala sa iyang gusto ingon man ang matag binhi.
46015039	Dili managsama ang unod sa tanang binuhat. Lain ang unod sa mga tawo, lain ang sa mga mananap, lain ang sa mga langgam ug lain usab ang sa mga isda.
46015040	May mga lawas nga langitnon ug may mga lawas nga yutan-on. May kaanyag nga iya sa langitnong mga lawas ug laing matang sa kaanyag sa yutan-ong mga lawas.
46015041	Ang adlaw may kaugalingong katahom, ang bulan usab may laing katahom ug ang mga bituon may lahi nga katahom kay nagkalainlain ang matang sa katahom sa mga bituon.
46015042	Ingon niini ang mahitabo sa panahon nga banhawon na ang mga patay. Ang lawas nga ilubong madunot, apan sa pagbanhaw na niini, dili na kini madunot.
46015043	Gilubong kini nga walay bili ug huyang apan kon banhawon na kini mahimayaon na ug lig-on.
46015044	Iniglubong niini, lawas kini nga yutan-on apan kon banhawon na kini, lawas na nga espirituhanon.
46015045	Kay ang kasulatan nag-ingon, "Ang unang tawo nga si Adan gibuhat nga buhi," apan ang kataposang Adan mao ang Espiritu nga naghatag ug kinabuhi.
46015046	Dili ang espirituhanon maoy nag-una kondili ang lawasnon ug mosunod ang espirituhanon.
46015047	Ang unang Adan gihimo gikan sa abog sa yuta. Ang ikaduhang Adan mianhi gikan sa langit.
46015048	Ang yutan-on sama sa hinimo gikan sa yuta ug ang langitnon sama niadtong mianhi gikan sa langit.
46015049	Ingon nga nagsul-ob kita sa dagway sa tawo nga hinimo gikan sa yuta, magsul-ob unya usab kita sa dagway sa Tawo nga gikan sa langit.
46015050	Mga igsoon, ang buot kong ipasabot mao nga ang hinimo gikan sa unod ug sa dugo dili makaambit sa Gingharian sa Dios, ug ang butang nga madunot dili makaangkon sa kinaiya niadtong walay pagkadunot.
46015051	Mao kini ang misteryo: dili ang tanan kanato mamatay apan kitang tanan kalit nga mangausab
46015052	sama kakalit sa usa ka pagpamilok. Mahitabo kini inigtingog sa kataposang trumpeta. Kay inigtingog niini, ang mga patay banhawon aron dili na gayod mamatay. Ug kita mangausab.
46015053	Kay kining lawas nga madunot kinahanglan magsul-ob sa pagkadili na madunot ug kining lawas nga mamatay, kinahanglang magsul-ob sa pagkadili na mamatay.
46015054	Busa kon kining lawas masul-oban na sa pagkadili madunot ug kon kining lawas nga mamatay masul-oban na sa pagkadili mamatay, matuman na ang kasulatan nga nag-ingon: "Gilaglag sa dayon ang kamatayon diha sa hingpit nga kadaogan."
46015055	"O Kamatayon, hain na ang imong kadaogan? O Kamatayon, hain na ang imong kalala?"
46015056	Ang kalala sa kamatayon naggikan sa sala ug ang gahom sa sala naggikan sa Balaod.
46015057	Apan salamat sa Dios nga naghatag kanatog kadaogan pinaagi sa atong Ginoong Jesu-Cristo!
46015058	Busa, mga minahal kong kaigsoonan, tindog kamo nga lig-on ug dili matarog. Pagkugi kamo kanunay sa inyong pag-alagad sa Ginoo kay nasayod kamo nga ang inyong pag-alagad dili gayod makawang.
46016001	Mahitungod sa ihinabang alang sa katawhan sa Dios: buhata usab ninyo ang akong gipabuhat sa mga kaiglesiahan sa Galacia.
46016002	Sa unang adlaw sa matag semana, ang usag-usa kaninyo maggahin gayod ug kuwarta sumala sa inyong kinitaan ug tigumon kini aron maandam na inig-anha ko.
46016003	Unya ipadala ko ang mga tawo nga inyong napili uban sa sulat sa pagpailaila aron dad-on nila sa Jerusalem ang inyong gasa.
46016004	Kon kinahanglanon nga moadto ako, pakuyogon ko sila.
46016005	Nagplano ako nga moagi sa Macedonia. Gikan didto moanha ako kaninyo.
46016006	Tingali magpabilin usa ako uban kaninyo. Tingali makig-uban ako kaninyo sa tibuok nga tingtugnaw ug unya matabangan ako ninyo pagpadayon sa akong panaw bisan asa ako moadto.
46016007	Kay dili ako buot makigkita kaninyo sa mubong panahon lamang. Nagtinguha ako pagpakig-uban kaninyo sulod sa taastaas nga panahon kon motugot ang Ginoo.
46016008	Apan magpabilin ako diri sa Efeso hangtod sa adlaw sa Pentecostes.
46016009	May dakong kahigayonan dinhi alang sa mapuslanong buhat bisan tuod adunay daghang mga kaaway.
46016010	Kon moanha kaninyo si Timoteo, abiabiha gayod siya kay sama kanako, nag-alagad siya sa Ginoo.
46016011	Ayaw siya tamaya kondili tabangi siya pagpadayon sa iyang panaw nga malinawon aron mahibalik siya kanako kay gipaabot ko siya nga mahibalik uban sa mga kaigsoonan.
46016012	Mahitungod sa atong igsoon nga si Apolos, makadaghan ko na siya dasiga pagduaw kaninyo uban sa mga kaigsoonan apan wala niya batia nga kinahanglan moanha siya karon. Hinuon, kon makahigayon, moanha ra siya.
46016013	Pagbantay kamo. Pagmalig-on diha sa pagtuo. Pagmaisogon ug pagmakusganon.
46016014	Buhata ang tanan diha sa gugma.
46016015	Nasayod kamo mahitungod kang Estefanas ug sa iyang panimalay. Sila maoy unang mga Cristohanon didto sa Grecia ug sila nag-alagad sa katawhan sa Dios.
46016016	Hangyoon ko kamo pagsunod sa mga pangulo nga sama kanila ug sa mga tawo nga nagbuhat uban kanila.
46016017	Nalipay ako sa pag-abot ni Estefanas, ni Fortunato ug ni Acaico. Sila ang ilis ninyo samtang wala kamo diri
46016018	ug nakadasig sila kanako ingon man kaninyo. Angay pasidunggan ang mga tawo nga sama kanila.
46016019	Nangomusta kaninyo ang mga iglesia sa lalawigan sa Asia. Si Priscila ug si Aquila ug ang mga magtutuo nga nagtigoman sa ilang balay kinasingkasing nga nangomusta kaninyo diha sa Ginoo.
46016020	Nangomusta usab kaninyo ang tanang kaigsoonan diri. Paghimamatay kamo uban sa halok nga inigsoon.
46016021	Ako, si Pablo, mao gayod ang nagsulat niining pangomusta.
46016022	Tinunglo ang wala mahigugma sa Ginoo. Maranatha —Balik na, among Ginoo!
46016023	Ang grasya sa atong Ginoong Jesus mag-uban kaninyo.
46016024	Ang akong gugma mag-uban kaninyong tanan diha kang Cristo Jesus.
47001001	Gikan kang Pablo, apostol ni Cristo Jesus tungod sa pagbuot sa Dios, ug gikan kang Timoteo nga atong igsoon— Alang sa iglesia sa Dios sa Corinto ug sa tanang katawhan sa Dios sa tibuok Acaya:
47001002	Hinaot unta nga ang Dios nga atong Amahan ug ang Ginoong Jesu-Cristo maghatag kaninyog grasya ug kalinaw.
47001003	Pasalamatan nato ang Dios ug Amahan sa atong Ginoong Jesu-Cristo, ang maluluy-ong Amahan ug Dios nga tinubdan sa tanang pagdasig.
47001004	Nagdasig siya kanato diha sa tanan natong kalisdanan aron kita makadasig usab niadtong anaa sa tanang kalisdanan pinaagi sa samang pagdasig nga nadawat nato gikan sa Dios.
47001005	Ingon nga miambit kita sa daghang mga pag-antos ni Cristo, makaambit usab kita sa naghingapin nga kadasig pinaagi kang Cristo.
47001006	Kon gisakit kami, alang kana sa inyong kadasig ug kaluwasan. Ug kon gidasig kami, kana alang sa inyong kalipay nga maoy molig-on kaninyo aron uban ang pailob maantos ninyo ang mga kalisdanan nga giantos usab namo.
47001007	Busa dili gayod matarog ang among pagsalig kaninyo kay nasayran man namo nga sa inyong pag-ambit sa among pag-antos, makaambit usab kamo sa kalipay nga among nadawat.
47001008	Mga igsoon, buot namo nga masayran ninyo ang among mga kalisdanan didto sa lalawigan sa Asia. Hilabihan kapait ug kabug-at ang giantos namo nga tungod niini nawad-an kamig paglaom nga mabuhi pa.
47001009	Daw gipahamtangan kami sa silot sa kamatayon. Apan nahitabo kini aron dili kami magsalig sa among kaugalingon kondili sa Dios nga nagbanhaw sa mga patay.
47001010	Ug giluwas kami niya gikan sa makalilisang nga katalagman sa kamatayonb ug luwason usab kami niya sa umaabot pang mga katalagman. Naglaom kami nga buhaton gayod niya kini.
47001011	Tabangi gayod kami pinaagi sa pag-ampo. Ug tungod kay daghan na man ang mag-ampo alang kanamo, daghan usab ang magpasalamat sa Dios tungod sa mga panalangin nga amo unyang madawat agig tubag sa daghang mga pag-ampo.
47001012	Ikapasigarbo namo nga ang among konsensya nagpamatuod nga putli ug matinud-anon ang among pagkinabuhi niining kalibotana ug labi na ang among relasyon kaninyo. Kini dili pinaagi sa yutan-ong kaalam kondili sa grasya sa Dios.
47001013	-
47001014	Kami walay gisulat nga dili ninyo mabasa ug masabot. Bisan ug wala kamo makasabot pag-ayo karon, gilaoman ko nga masabtan ra unya kami ninyo sa hingpit aron nga inigbalik sa Ginoong Jesus ikapasigarbo ninyo kami ug kamo usab ikapasigarbo namo.
47001015	Nasiguro ko kining tanan, busa sa una, nagplano ako sa pagduaw kaninyo aron kahatagan ko kamog dobleng panalangin.
47001016	Kay nagplano ako pagduaw kaninyo sa akong pagpaingon sa Macedonia ug mohapit ako diha sa akong pagbalik aron kamo makatabang alang sa akong pag-adto sa Judea.
47001017	Nagpaila ba kini nga mabalhinon ako sa akong mga plano? Sama ba ako sa kadaghanan nga dalidalion lang ang pagtando o pagbalibad sa samang higayon?
47001018	Ingon nga matinud-anon ang Dios, ang gisulti namo kaninyo dili usahay "Oo" ug usahay "Dili".
47001019	Kay si Jesu-Cristo, ang Anak sa Dios, nga giwali namo ni Silas ug ni Timoteo nganha kaninyo dili usahay "Oo" ug usahay "Dili." Apan diha kaniya kanunay gayod nga "Oo".
47001020	Kay ang tanang saad sa Dios matuman gayod diha kang Cristo. Tungod niini moingon kita "Amen" pinaagi kang Cristo alang sa himaya sa Dios.
47001021	Ang Dios gayod ang naghatag kanatog kasigurohan diha kang Cristo. Ang Dios mao gayod ang nagpili kanato
47001022	ug gipatikan kita niya sa timaan nga kita iya na ug gihatagan kita niya sa Espiritu Santo dinhi sa atong kasingkasing ingon nga pasalig.
47001023	Nasayod ang Dios sa akong kasingkasing ug siya saksi niini nga alang sa inyong kaayohan, wala ako moanha sa Corinto.
47001024	Dili sa ingon nga kami ang magbuot sa inyong pagtuo kay lig-on man ang inyong pagtuo. Hinuon, nagbuhat kami uban kaninyo aron kamo malipay.
47002001	Busa nakahukom ako nga dili na lang moanha kaninyo pag-usab aron dili ko kamo kahatagag kaguol.
47002002	Kay kon hatagan ko kamog kaguol, kinsa na man unya ang maglipay kanako? Dili ba kamo ra usab?
47002003	Busa gisulatan ko kamog ingon niadtong sulata aron inig-anha nako diha dili ako kahatagag kaguol niadtong angay untang molipay kanako. Kay nasiguro ko nga kon malipay ako, malipay usab kamo.
47002004	Naguol ako pag-ayo ug nahasol ug naghilak ako sa pagsulat ko kaninyo niadtong sulata dili aron paghatag kaninyog kaguol kondili aron sa pagpaila kaninyo nga gimahal ko kamo pag-ayo.
47002005	Kon aduna man kaninyoy nakapasubo, gibuhat niya kini dili kanako kondili, kon subayon gayod, kaninyong tanan hinuon. Apan dili na lang ko magdaghan pa ug sulti.
47002006	Igo na ang silot nga gipahamtang kaniya sa kadaghanan ninyo.
47002007	Busa pasayloa na ninyo siya ug dasiga aron dili siya maguol pag-ayo ug unya mawad-an sa iyang pagtuo.
47002008	Tungod niini hangyoon ko kamo nga ipaila ninyo kaniya nga gimahal gayod ninyo siya.
47002009	Kay gisulatan ko kamo niadtong sulata aron pagsuta kon nagtuman ba kamo sa tanang gitudlo ko kaninyo.
47002010	Ang gipasaylo ninyo gipasaylo ko usab. Kay kon ako mopasaylo, kon ugaling aduna may angay nakong pasayloon, kana akong buhaton tungod kaninyo diha sa atubangan ni Cristo.
47002011	Sa ingon niini, dili kita mabuntog ni Satanas kay nasayod man kita sa iyang mga laraw.
47002012	Sa pag-abot ko sa Troas aron pagwali sa Maayong Balita mahitungod kang Cristo, giandam na sa Ginoo ang maong dapit alang niining buhata.
47002013	Apan nabalaka ako pag-ayo kay wala man nako makit-i didto ang atong igsoon nga si Tito. Busa nanamilit ako sa katawhan didto ug mipadayon sa Macedonia.
47002014	Apan salamat sa Dios nga diha sa atong pagkahiusa kang Cristo kanunay siyang nangulo kanato ngadto sa kadaogan. Gamiton kita sa Dios sa pagsangyaw sa humot nga mensahe mahitungod kang Cristo ngadto sa tanang katawhan.
47002015	Kay sama kita sa alimyon sa insenso nga gisunog ni Cristo alang sa Dios. Mangalimyon kini ngadto sa mga linuwas ug niadtong nangalaglag.
47002016	Alang niadtong nangalaglag, mao kini ang baho nga makamatay apan niadtong ginaluwas mao kini ang kahumot nga makapabuhi. Busa kinsa man ang takos sa maong buhat?
47002017	Dili kami sama sa kadaghanan nga nagsangyaw sa mensahe sa Dios ingon nga kini usa ka baratong butang nga igbabaligya. Apan tungod kay ang Dios nagsugo man kanamo, nagsangyaw kami nga matinud-anon diha sa iyang atubangan ingon nga mga sulugoon ni Cristo.
47003001	Nagpasabot ba kini nga nagpasigarbo na usab kami sa among kaugalingon? Sama ba kami sa uban nga nagkinahanglan pag mga sulat sa pagrekomendar sa among kaugalingon nganha kaninyo o gikan kaninyo?
47003002	Kamo mismo ang among sulat nga nasulat sa among kasingkasing aron maila ug mabasa sa tanan.
47003003	Klaro nga si Cristo gayod maoy nagsulat niining sulata ug gipadala niya kini pinaagi kanamo. Nasulat kini dili pinaagi sa tinta diha sa mga papan nga bato kondili diha sa kasingkasing sa mga tawo pinaagi sa Espiritu sa Dios nga buhi.
47003004	Gisulti namo kini kay misalig man kami sa Dios pinaagi kang Cristo.
47003005	Kami walay igong katakos sa pag-angkon nga makahimo kami sa maong buluhaton. Ang among katakos naggikan sa Dios
47003006	kay siya ang naghimo kanamong takos sa pag-alagad sa bag-ong kasabotan. Kining bag-ong kasabotan dili balaod nga sinulat kondili iya sa Espiritu. Ang sinulat nga balaod nagpahamtang sa kamatayon apan ang Espiritu naghatag ug kinabuhi.
47003007	Ang Balaod nga gikulit diha sa mga papan nga bato gihatag uban sa masanag nga himaya sa Dios, ug ang katawhan sa Israel wala makatutok sa nawong ni Moises kay sulaw ra kaayo kini bisan ug ang kasanag nagkahanaw na. Kon ang Balaod nga nagpahamtang sa kamatayon gihatag uban sa hilabihang kasulaw,
47003008	mas masulaw pa ang iya sa Espiritu!
47003009	Kon ang paghatag sa Balaod nga nagdalag silot giubanag kasulaw, mas masulaw pa ang paghatag sa bag-ong kasabotan nga nagdalag kaluwasan.
47003010	Kon itandi niining maong kasulaw, ang kasulaw kaniadto nahanaw na.
47003011	Kay kon kadtong milungtad lang sa makadiyot adunay kasulaw, unsa pa kaha kasulaw kadtong molungtad sa walay kataposan!
47003012	Masaligon kami tungod kay ania man kanamo kining maong paglaom.
47003013	Dili kami sama kang Moises nga nagtaptap sa iyang nawong aron ang katawhan sa Israel dili makakita sa pagkawala sa nagkahanaw nga kasanag.
47003014	Dili sila makasabot kay hangtod niining adlawa ang ilang mga salabotan gitaptapan gihapon sa maong taptap samtang magbasa sila sa mga basahon sa daang kasabotan. Makuha lamang ang maong taptap kon ang tawo mahiusa kang Cristo.
47003015	Bisan karon, inigbasa nila sa Balaod ni Moises, gitaptapan gihapon ang ilang mga salabotan.
47003016	Apan sa dihang ang tawo moduol sa Ginoo, kining maong taptap matangtang.
47003017	Ang Ginoo mao ang Espiritu ug hain gani ang Espiritu sa Ginoo anaay kagawasan.
47003018	Kitang tanan naglarawan sa himaya sa Ginoo pinaagi sa atong mga nawong nga dili tinaptapan. Busa gipang-usab kita ngadto sa iya gayong dagway, sa labi pang dako nga himaya. Ang maong himaya naggikan sa Ginoo nga mao ang Espiritu.
47004001	Busa wala kami kawad-i sa kadasig kay ang Dios sa iyang kaluoy naghatag man kanamo niining maong pagpangalagad.
47004002	Gisalikway namo ang tanang tinago ug makauulawng mga buhat. Wala kami manlimbong o magtuis sa pulong sa Dios. Nagkinabuhi kami diha sa kahayag sa kamatuoran atubangan sa Dios ug among gipaningkamotan nga ang mga tawo walay ikasaway kanamo.
47004003	Kay kon wala hisabti ang Maayong Balita nga among giwali, ang wala makasabot niini kadto rang wala mangaluwas.
47004004	Dili sila motuo niini tungod kay gibutaan man sa dios niining kalibotana ang ilang mga hunahuna. Busa dili sila makakita sa kahayag sa Maayong Balita mahitungod sa himaya ni Cristo nga mao ang sibo nga dagway sa Dios.
47004005	Kay ang giwali namo dili ang among kaugalingon kondili ang Ginoo nga si Jesu-Cristo ug nga kami inyong mga sulugoon tungod kang Jesus.
47004006	Ang Dios nga miingon, "Gikan sa kangitngit modan-ag ang kahayag!" mao ang Dios nga nagpadan-ag sa iyang kahayag sulod sa atong kasingkasing aron paghatag kanato sa kahibalo mahitungod sa himaya sa Dios nga nagdan-ag diha sa nawong ni Cristo.
47004007	Apan kami nga nagbaton niining espirituhanong bahandi nahisama sa mga kolon nga hinimo gikan sa lapok aron sa pagpakita nga ang labing dakong gahom iya sa Dios ug dili amoa.
47004008	Gisakit kami sa tanang paagi, apan wala gayod mapukan; naglibog apan wala gayod kawad-ig paglaom.
47004009	Gilutos kami sa mga tawo apan wala gayod biyai sa Dios ug bisan tuod gidagmalan sa makadaghan, wala kami mamatay.
47004010	Sa tanang panahon gidala namo sa among lawas ang kamatayon ni Jesus aron ang iyang kinabuhi usab makita dinhi sa among lawas.
47004011	Sa tibuok namong kinabuhi kanunay kaming namiligro nga mamatay tungod kang Jesus aron makita ang iyang kinabuhi dinhi sa among lawas nga may kamatayon.
47004012	Kini nagpasabot nga dinhi kanamo, ang kamatayon maoy naggahom apan diha kaninyo maoy naggahom ang kinabuhi.
47004013	Ang kasulatan nag-ingon, "Misulti ako tungod kay mituo man ako." Sa samang diwa sa pagtuo, misulti usab kami tungod kay mituo man kami.
47004014	Kay nasayod kami nga ang Dios nga nagbanhaw sa Ginoong Jesus magbanhaw usab kanamo uban kang Jesus, ug iya kaming dad-on uban kaninyo ngadto sa iyang atubangan.
47004015	Gibuhat kining tanan alang kaninyo ug sa magakadaghan ang mga tawo nga makadawat sa grasya sa Dios, molabi kadaghan ang mga pag-ampo sa pasalamat alang sa himaya sa Dios.
47004016	Tungod niini wala gayod kami kawad-ig kadasig. Bisag nag-anam nag kahugo ang among lawas, ang among espiritu gilig-on adlaw-adlaw.
47004017	Ug kining gamay ug lumalabay nga kalisdanan nga among giantos naghatag kanamog labihan kadako ug walay kataposang himaya nga labaw kaayo kay sa mga kalisdanan.
47004018	Kay wala kami magtan-aw sa mga butang nga makita, kondili sa mga butang nga dili makita kay ang mga butang nga makita dili molungtad ug dugay apan ang mga butang nga dili makita walay kataposan.
47005001	Kay nasayod kita nga inigkaguba na niining atong gipuy-an nga payag dinhi sa yuta nga mao ang atong lawas, hatagan kita sa Dios ug puloy-anan didto sa langit. Kini maoy usa ka puloy-anan nga walay kataposan ug siya gayod ang nagbuhat.
47005002	Sa pagkakaron nanghupaw kita kay dako kaayo ang atong tinguha nga masul-oban na kita sa atong puloy-anan nga atua sa langit.
47005003	Kay kon masul-oban na gud kita niini, dili na kita mapalgan nga hubo.
47005004	Samtang nagpuyo pa kita niining yutan-ong puloy-anan, nag-agulo kita kay nabug-atan sa alantuson, dili tungod kay buot kitang mahubuan sa atong yutan-ong lawas kondili buot kitang masul-oban sa langitnong lawas aron ang may kamatayon lamyon sa kinabuhi.
47005005	Ang Dios mao ang nag-andam kanato alang sa maong kausaban ug gihatagan kita niya sa iyang Espiritu ingon nga pasalig sa tanan nga iyang gitagana alang kanato.
47005006	Busa kanunay kitang masaligon kaayo. Nasayod kita nga samtang ania kita niining lawasa, layo kita sa Ginoo
47005007	kay nagkinabuhi man kita pinaagi sa pagtuo ug dili pinaagi sa atong makita.
47005008	Kita masaligon kaayo ug palabihon nato nga mamiya kita niining lawasa ug makig-uban sa Ginoo.
47005009	Apan labaw sa tanan, buot kitang magpahimuot kaniya bisan dinhi sa atong puloy-anan o didto.
47005010	Kay kinahanglan moatubang kitang tanan kang Cristo aron iyang hukman aron ang tagsatagsa makadawat sa angay kaniya sumala sa iyang nabuhat, maayo o daotan, dinhi sa kalibotan.
47005011	Busa tungod kay may kahadlok ug pagtahod man kami sa Ginoo, naningkamot kami pagkabig ug mga tawo. Ang Dios nakaila kanamo sa hingpit ug naglaom ako nga sa inyong kasingkasing nakaila usab kamo kanamo.
47005012	Wala kami magrekomendar pag-usab sa among kaugalingon nganha kaninyo kondili naningkamot kami sa paghatag kaninyog maayong katarongan aron kami inyong ikapasigarbo. Sa ingon makatubag kamo niadtong nagpasigarbo sa kaugalingon pinasikad sa ilang kahimtang ug dili sa kinaiya.
47005013	Kay kon nangabuang man kami, kini tungod sa Dios. O kon maayo ang among panghunahuna, kini tungod kaninyo.
47005014	Kay giharian kami sa gugma ni Cristo ug kay nasayod kami nga may usa ka tawo nga namatay alang sa tanan ug kini nagpasabot nga ang tanang mga tawo nakaambit sa iyang kamatayon.
47005015	Namatay siya alang sa tanang mga tawo aron ang mga buhi dili na magkinabuhi alang sa ilang kaugalingon kondili alang kaniya nga namatay ug gibanhaw tungod kanila.
47005016	Busa dili na kami maghukom kang bisan kinsa pinaagi sa tawhanong sukdanan. Kaniadto among gihukman si Cristo sa tawhanong sukdanan apan karon dili na kini namo buhaton.
47005017	Kay bisan kinsa nga nahiusa kang Cristo, bag-o na siyang binuhat. Ang daan miagi na ug ang bag-o miabot na.
47005018	Gibuhat sa Dios kining tanan ug siya usab ang nagpasig-uli kanato ngadto kaniya pinaagi kang Cristo ug gihatagan kita niya sa buluhaton sa pagpasig-uli sa uban ngadto kaniya.
47005019	Maoy among mensahe nga ang Dios pinaagi kang Cristo nagpasig-uli sa tanang tawo ngadto sa iyang kaugalingon. Ang Dios wala na mag-isip sa ilang mga sala, ug gihatagan kami niya sa mensahe unsaon niya pagpasig-uli kanila ngadto kaniya.
47005020	Busa ania kami gipadala ni Cristo ug sama ra nga ang Dios gayod ang nangaliyupo kaninyo pinaagi kanamo. Sa ngalan ni Cristo, naghangyo kami kaninyo nga makig-uli kamo sa Dios.
47005021	Walay sala si Cristo apan gipakamakasasala siya sa Dios aron kita, sa atong pagkahiusa kaniya, makabaton sa pagkamatarong sa Dios.
47006001	Busa ingon nga mga katabang sa Dios, naghangyo kami kaninyo nga dili ninyo himoong kawang ang grasya sa Dios nga inyong nadawat.
47006002	Kay nag-ingon ang Dios, "Gidungog ko kamo sa takna nga akong gikahimut-an, ug gitabangan ko kamo sa adlaw sa kaluwasan." Mao na kini ang takna sa pagdawat sa kaluoy sa Dios. Karon mao ang adlaw sa kaluwasan!
47006003	Gilikayan namo ang paghimog kapandulan aron walay makasaway sa among buhat.
47006004	Hinuon, sa tanang gibuhat namo, among gipakita nga mga sulugoon kami sa Dios pinaagi sa mapailubong pag-antos sa mga kasamok, sa mga kakulian ug sa mga kalisdanan.
47006005	Gipamunalan kami, gipriso, ug gisamok sa mga tawo. Nahago kami pag-ayo ug kanunay nga walay tulog ug walay kaon.
47006006	Gipakita namo nga kami mga sulugoon sa Dios pinaagi sa among kaputli, kaalam, pailob, kaluoy ug pinaagi sa Espiritu Santo ug sa among matuod nga gugma
47006007	ingon man sa among matinud-anon nga pagpanulti ug sa gahom sa Dios. Ania kanamo ang pagkamatarong ingon nga among hinagiban sa pag-asdang ug pagpanalipod sa among kaugalingon.
47006008	Gipasidunggan ug gipakaulawan kami, gitamay ug gidayeg. Giisip kami nga mga bakakon bisag nagsulti kami sa matuod.
47006009	Bisan dili inila, naila kami pag-ayo; bisan daw mga patay kami apan buhi sumala sa inyong nakita. Bisag gikastigo, wala kami mamatay;
47006010	bisan may kaguol, malipayon gihapon kami; mga kabos kami, apan daghang nangadato sa espirituhanong butang tungod kanamo; daw mga walay nahot kami, apan tag-iya diay sa tanang butang.
47006011	Minahal nga mga higala sa Corinto, gisultihan kamo namo sa walay lipodlipod ug gibuksan namo ang among kasingkasing alang kaninyo.
47006012	Wala namo takpi ang among kasingkasing kondili kamo hinuon ang nagtak-op sa inyong kasingkasing.
47006013	Nagsulti ako kaninyo karon sama nga kamo akong mga anak: ipakita kanamo ang samang pagbati nga among gibatonan alang kaninyo. Buksi usab pag-ayo ang inyong mga kasingkasing!
47006014	Ayaw kamo pakighiusa sa mga dili magtutuo, kay dili gayod magkasinabot ang matarong ug ang daotan o mag-ambitanay ang kahayag ug ang kangitngit.
47006015	Dili gayod magkauyon si Cristo ug si Belial. Kay managsama ba gud ang magtutuo ug ang dili magtutuo?
47006016	Magkasabot ba ang templo sa Dios ug ang sa mga diosdios? Dili! Kay kita ang templo sa Dios nga buhi. Sumala sa gisulti sa Dios, "Magpuyo ako ug makig-uban sa akong katawhan. Mahimo ako nga ilang Dios, ug mahimo sila nga akong katawhan."
47006017	Busa ang Ginoo nag-ingon, "Bulagi sila ug paglain gikan kanila. Ayaw kamo paghikap sa hugaw, ug dawaton ko kamo.
47006018	Ako mahimong inyong amahan, ug kamo mahimong akong mga anak, nag-ingon ang Ginoo nga Labing Gamhanan."
47007001	Minahal kong mga igsoon, tungod niining mga saad alang kanato, hinloan ta ang atong kaugalingon gikan sa bisan unsa nga makahugaw sa lawas ug espiritu. Maningkamot kita nga mahingpit sa pagkabalaan diha sa pagkinabuhi nga mahadlokon sa Dios.
47007002	Hatagi kamig luna sa inyong kasingkasing. Wala kami makabuhat ug sayop kang bisan kinsa ug wala kami mangdaot o mamintaha kang bisan kinsa.
47007003	Wala ko kini isulti aron paghukom kaninyo kay sa giingon ko na kaniadto, mahal kaayo kamo namo ug tungod niini walay makabulag kanato, kamatayon man o bisan unsa niining kinabuhia.
47007004	Dako kaayo ang akong pagsalig ug garbo kaninyo. Sa tanan namong kalisdanan puno gihapon ako sa kadasig ug kalipay.
47007005	Wala kami pahulay bisan didto sa Macedonia. Sa tanang paagi gilisodlisod kami. Adunay panag-away bisan asa, unya giabot kamig kahadlok.
47007006	Apan ang Dios nga nagdasig sa mga masulob-on, nagdasig kanamo pinaagi sa pag-abot ni Tito.
47007007	Ug dili kay ang iyang pag-abot ra ang nakalipay kanako kondili ang gibalita usab niya mahitungod sa inyong pagdasig kaniya. Gisultihan kami niya sa dako ninyong tinguha sa pagpakigkita kanako ingon man sa inyong kasubo ug nga andam kamo sa paglaban kanako busa labi akong malipayon karon.
47007008	Kay bisan ug nakapasubo kaninyo kadtong akong sulat, wala ako magbasol nga gisulat ko kadto. Hinuon nasubo usab ako kay nasayod ako nga ang maong sulat nakapasubo man kaninyo bisan ug sa makadiyot lamang.
47007009	Apan karon malipayon ako dili tungod kay gihatagan ko kamo ug kasubo kondili nga ang kasubo nakapahinulsol kaninyo. Kadtong kasuboa gigamit sa Dios ug busa wala kami makabuhat kaninyo ug kadaot.
47007010	Kay ang diosnong kasubo makapahinulsol ug magtultol kaninyo ngadto sa kaluwasan ug dili kini angay basolan! Apan kamatayon ang sangpotan sa kalibotanong kasubo.
47007011	Tan-awa, dili ba nadasig kamo tungod kay gigamit sa Dios ang inyong kasubo aron ipakita ninyo nga dili kamo sad-an? Nakapasuko kini kaninyo, nakapahingawa, nakahatag kaninyog tinguha sa pagpakigkita kanako ug nakadasig kaninyo sa pagsilot sa sayop nga binuhatan. Gipakita ninyo nga wala kamoy sala niining tanan.
47007012	Busa gisulat ko kadtong sulata dili tungod kaniya nga nasayop o kaniya nga gibuhatan sa sayop kondili aron makita atubangan sa Dios ang katiunay sa inyong paghigugma kanamo.
47007013	Busa nadasig kami. Ug gawas nga nadasig kami, nalipay usab kami sa hilabihan sa pagkasayod namo sa kalipay nga inyong gidulot kang Tito.
47007014	Gipasigarbo ko kamo kaniya ug wala ako ninyo pakyasa kay ang tanan iya mang nasuta nga tinuod gayod.
47007015	Busa midugang ang iyang gugma alang kaninyo sa matag hinumdom niya nga kamo andam sa pagtuman ug sa pagdawat kaniya uban ang pagtahod ug pagtamod.
47007016	Malipayon ako kaayo nga kamo kasaligan ko sa hingpit.
47008001	Mga igsoon, buot namo nga masayod kamo sa nahimo sa mga iglesia didto sa Macedonia tungod sa grasya sa Dios.
47008002	Gisulayan sila pag-ayo pinaagi sa mga kalisdanan nga ilang gisagubang apan ang ilang kalipay labihan kadako ug tungod niini naghingapin ang ilang pagkamahinatagon bisan sila mga kabos kaayo.
47008003	Makapamatuod ako nga sumala sa ilang maarangan ug labaw pa gani niana, naghatag sila gikan sa kaugalingong kabubut-on.
47008004	Mihangyo sila kanamo ug gani namugos nga tugotan sila sa pagtabang sa katawhan sa Dios didto sa Judea.
47008005	Ug ang gibuhat nila labaw pa kaayo kay sa among gipaabot! Una sa tanan, gitugyan nila ang ilang kaugalingon ngadto sa Ginoo ug unya, isip pagbuhat sa kabubut-on sa Dios, gituman usab nila kami.
47008006	Gisugdan ni Tito kining buhata uban kaninyo busa gihangyo namo siya nga padayonon ug humanon kining talagsaong pag-alagad diha sa gugma.
47008007	Madagayaon kamo sa pagtuo, sa panulti, sa kahibalo, sa inyong tinguha sa pagtabang, ug sa inyong paghigugma kanamo. Busa buot kami nga magmadagayaon usab kamo sa inyong paghatag diha sa gugma.
47008008	Wala ako maghimog bisan unsang mga lagda. Apan buot kong masayran kon tinuod ba gayod ang inyong gugma pinaagi sa pagpakita kon unsa ka mainiton ang uban sa pagtabang.
47008009	Kay nasayod kamo sa grasya sa atong Ginoong Jesu-Cristo. Bisan siya dato, nagpakakabos siya tungod kaninyo aron madato kamo pinaagi sa iyang kakabos.
47008010	Mao kini ang akong hunahuna niining butanga: labing maayo nga inyong tiwason karon ang buhat nga inyong gisugdan sa miaging tuig. Kamo ang nag-una dili lamang sa pagbuhat kondili sa pagtinguha usab sa pagbuhat.
47008011	Busa padayona ug taposa ang buhat! Pagmadasigon kamo sa pagtapos niini sama sa inyong pagplano niini ug hatag kutob sa inyong mahimo.
47008012	Kon gusto gayod kamong mohatag, dawaton sa Dios ang inyong gasa pinasikad nianang anaa kaninyo ug dili nianang wala diha kaninyo.
47008013	-
47008014	Dili ko tuyo nga kamo ang mag-antos sa kawad-on sa uban. Apan sanglit hamugaway man kamo niining panahona, makataronganon gayod nga tabangan ninyo kadtong nagkinahanglan. Unya kon kamo na usab ang magkinahanglan ug sila ang hamugaway, tabangan usab kamo nila. Sa ingon niana, adunay pagpakig-angay
47008015	sumala sa giingon sa kasulatan, "Ang daghag nakuha wala masobrahi, ug ang diyutayg nakuha wala makulangi."
47008016	Gipasalamatan namo ang Dios sa iyang paghatag kang Tito ug kadasig nga sama sa iyang gihatag kanamo aron pagtabang kaninyo!
47008017	Dili lamang kay misugot siya sa among hangyo kondili tungod sa iyang kadasig sa pagtabang, mianha siya kaninyo sa kaugalingon niyang kabubut-on.
47008018	Among gipauban kaniya ang usa ka igsoon nga tinamod kaayo sa mga iglesia tungod sa iyang pagwali sa ebanghelyo.
47008019	Ug labot pa, gipili siya ug gitudlo sa mga iglesia sa pagpanaw uban kanamo samtang magpadayon kami niining pag-alagad diha sa gugma alang sa himaya sa Ginoo ug sa pagpakita nga kami buot gayod motabang.
47008020	Nagmatngon gayod kami aron walay magmulo sa among pagdumala niining dako kaayong gasa.
47008021	Maoy tuyo namo ang pagbuhat sa matarong dili lamang atubangan sa Ginoo kondili sa mga tawo usab.
47008022	Busa gipauban namo kanila ang atong igsoon. Makadaghan na namo siya sulayi ug nakit-an nga madasigon siya sa daghang mga butang. Ug karon nga dako na kaayo ang pagsalig niya kaninyo, labi pa siyang madasigong motabang kaninyo.
47008023	Mahitungod kang Tito, kauban ko siya sa pagtabang kaninyo ug ang kaigsoonan nga mikuyog kaniya mao ang mga pinadala sa mga iglesia ug nagpasidungog sila kang Cristo.
47008024	Busa ipakita kanila ang inyong gugma aron ang tanang iglesia masayod niini ug makita nila nga husto kami sa among pagpasigarbo mahitungod kaninyo.
47009001	Dili na kinahanglan nga sulatan ko pa kamo mahitungod sa hinabang nga gipadala ngadto sa katawhan sa Dios sa Judea.
47009002	Nasayod ako nga andam kamo sa pagtabang ug gipasigarbo ko kamo sa katawhan sa Macedonia. Giingnan ko sila nga ang mga kaigsoonan sa Acaya andam sa pagtabang sukad pa sa miaging tuig ug ang kasibot ninyo nakadasig sa kadaghanan nila.
47009003	Karon gipadala ko kining mga kaigsoonan aron dili makawang ang among pagpasigarbo mahitungod kaninyo niining bahina kondili andam kamo sa pagtabang sa gikaingon ko na.
47009004	Kay kon mokuyog kanako ang mga taga-Macedonia ug mahibaloan nila nga dili diay kamo andam, maulawan gayod kami pag-ayo tungod sa dako namong pagsalig kaninyo ug bisan kamo maulawan usab.
47009005	Busa nahunahunaan ko nga gikinahanglang hangyoon ko kining kaigsoonan nga mouna pag-anha kaninyo aron andamon nilang daan ang gasa nga inyong gisaad. Unya inig-abot ko diha, andam na ang tanan. Magpaila kini nga kamo naghatag tungod sa gugma ug dili tungod kay napugos kamo.
47009006	Timan-i nga ang nagpugas ug diyutay, mag-anig diyutay. Apan ang nagpugas ug daghan, mag-anig daghan.
47009007	Busa kinahanglan nga maghatag ang matag usa sumala sa iyang gusto, ug dili magsubo o maghunahuna nga gipugos siya, kay ang Dios nahigugma sa malipayong naghatag.
47009008	Ug ang Dios makahimo pagbubo sa tanang grasya nganha kaninyo aron kahatagan ug katagbawan ang tanan ninyong panginahanglan ug makahatag kamo nga madagayaon alang sa tanang maayong buhat.
47009009	Sumala sa giingon sa kasulatan, "Siya mahinatagon kaayo sa mga kabos ug walay kataposan ang iyang kaluoy."
47009010	Ug ang Dios, nga maoy naghatag ug binhi ngadto sa magpupugas ingon man sa pan aron kan-on, maghatag usab kaninyo sa binhi nga inyong gikinahanglan. Patubuon niya kini aron makaani kamo ug dako gikan sa inyong pagkamahinatagon.
47009011	Himoon kamo niya nga madagayaon sa tanang butang aron magmahinatagon kamo sa tanang panahon ug daghan unya ang magpasalamat sa Dios sa inyong gasa nga ilang madawat pinaagi kanamo.
47009012	Kay kining pag-alagad nga gihimo ninyo dili lamang magsangkap sa mga kinahanglan sa katawhan sa Dios kondili mosangpot usab sa madagayaong pagpasalamat ngadto sa Dios.
47009013	Ug tungod sa kamatinud-anon sa inyong pag-alagad, daghan ang magpasidungog sa Dios gumikan sa inyong pagtuman sa Maayong Balita mahitungod kang Cristo ug sa inyong pagkamahinatagon kanila ug sa uban pa.
47009014	Busa, uban sa dakong paghigugma, mag-ampo sila alang kaninyo tungod sa talagsaong grasya nga gipakita sa Dios kaninyo.
47009015	Pasalamatan nato ang Dios niining bililhon kaayong gasa!
47010001	Ako, si Pablo, nga giingong mapainubsanon kon atubang kaninyo apan isog kon layo, nangaliyupo kaninyo. Tungod sa kalumo ug kaluoy ni Cristo,
47010002	hangyoon ko kamo: ayaw ako ninyo pugsa nga mangisog inig-anha ko diha! Sigurado gyod nga kasab-an ko kadtong naghukom nga kami kuno nagbuhat nga dinasig sa kalibotanong tinguha.
47010003	Tinuod nga nagpuyo kami sa kalibotan apan dili kami makig-away tungod sa kalibotanong tinguha.
47010004	Ang mga hinagiban nga gigamit namo sa among pagpakig-away dili mga hinagiban sa kalibotan kondili gamhanang mga hinagiban sa Dios nga molumpag sa mga kuta sa sayop nga mga pangatarongan.
47010005	Gipukan namo ang tanang babag nga gigamit sa mapagarbohon batok sa kahibalo mahitungod sa Dios ug gibihag namo ang tanang hunahuna ug gipasunod kang Cristo.
47010006	Ug human kapamatud-i ninyo ang inyong hingpit nga pagkamasinugtanon, andam kami sa pagsilot kang bisan kinsa nga mosupak.
47010007	Ang inyong gitan-aw mao ra ang makita sa mata. May naghunahuna ba nga siya iya ni Cristo? Kon aduna, papamalandonga siya pag-usab mahitungod sa iyang kaugalingon kay kon siya iya ni Cristo, mao usab kami.
47010008	Kay dili ko ikaulaw bisag labihan ra ang akong pagpasigarbo sa gahom nga gihatag sa Ginoo kanamo aron sa paglig-on kaninyo ug dili sa paglumpag.
47010009	Ayaw ninyo sabta nga gihulga ko kamo pinaagi sa akong mga sulat.
47010010	Adunay nag-ingon nga bug-at ug puno sa kaisog ang akong mga sulat apan sa inatubangay huyang kuno ako ug dili makadani ang akong pagpanulti.
47010011	Angay masayod kining mga tawhana nga walay kalainan ang gisulat namo kon kami atua sa layo ug sa buhaton namo kon kami uban kaninyo.
47010012	Hinuon, dili kami mangahas aron ilhon o itandi ang among kaugalingon niadtong naghunahuna nga labaw sila. Pagkabuang gayod nila! Naghimo silag ilang kaugalingong mga sukdanan aron pagsukod ug paghukom sa ilang kaugalingon!
47010013	Apan wala kami maghinobra sa among pagpasigarbo kondili gipasubay namo kini sa mga utlanan nga gilatid sa Dios alang kanamo ug kini naglakip sa among buhat diha kaninyo.
47010014	Kamo anaa sa sulod sa maong utlanan busa wala kami maglapas niini pinaagi sa among pag-anha kaninyo aron pagdala sa Maayong Balita mahitungod kang Cristo.
47010015	Wala kami magpasigarbo sa buluhaton nga nabuhat sa uban lapas sa mga utlanan nga gilatid sa Dios alang kanamo. Naglaom hinuon kami nga motubo unta ang inyong pagtuo ug molambo ang among pagbuhat uban kaninyo.
47010016	Unya makasangyaw na kami sa Maayong Balita sa uban pang kanasoran. Dili kami mangangkon sa buhat nga nahimo na sa uban sa dapit nga gihatag sa Dios kanila.
47010017	Apan sumala sa giingon sa kasulatan, "Ang buot magpasigarbo kinahanglan magpasigarbo sa Ginoo."
47010018	Ang tawo tinuod gayong dalaygon kon ang Ginoo maoy magdayeg kaniya ug dili siya ang magdayeg sa iyang kaugalingon.
47011001	Naglaom ako nga magpailob kamo kanako bisag daw buangbuang ako. Pailob intawon kamo!
47011002	Nangabubho ako alang kaninyo sama gayod sa Dios kay sama man kamo sa putli nga dalaga nga akong gisaarang ipakasal sa usa lamang ka lalaki nga mao si Cristo.
47011003	Nahadlok ako nga masaag ang inyong hunahuna ug biyaan ninyo ang bug-os ug lunsay nga paghigugma kang Cristo sa samang paagi nga si Eva gipasalaag sa lansis sa bitin.
47011004	Kay modawat man dayon kamo niadtong moanha kaninyo nga magwali ug laing Jesus nga dili maoy giwali namo ug gidawat ninyo ang usa ka espiritu nga dili mao ang Espiritu Santo ug ang maayong balita nga lahi sa nadawat na ninyo.
47011005	Nagtuo ako nga dili ako ubos bisag diyutay sa hawod nga "mga apostoles"!
47011006	Tingali dili ako hanas mosulti apan wala gayod kakulangi sa kahibalo. Gitin-aw namo kini nganha kaninyo sa tanang panahon ug sa tanang kahimtang.
47011007	Wala ako magpasuhol kaninyo sa akong pagwali sa Maayong Balita sa Dios kondili nagpaubos ako aron ipataas kamo. Nasayop ba ako niana?
47011008	Samtang nag-alagad ako kaninyo, laing iglesia ang nagsuporta kanako. Sama ra nga gikawatan ko sila aron pagtabang kaninyo.
47011009	Bisan sa akong kawad-on samtang nakig-uban kaninyo, wala ako mangayo kaninyog hinabang kay ang mga kaigsoonan nga nangabot gikan sa Macedonia nagdala man sa tanan nga akong gikinahanglan. Sama kaniadto ug sa umaabot, dili gayod ako magsamok kaninyo!
47011010	Ingon nga ang kamatuoran ni Cristo ania kanako, walay makapugong sa akong pagpasigarbo niini didto sa kayutaan sa Acaya.
47011011	Ngano? Tungod ba kay wala ako mahigugma kaninyo? Nasayod ang Dios nga gimahal ko gayod kamo!
47011012	Padayonon ko pagbuhat ang gihimo ko karon aron hunongon ang kahigayonan niadtong nagtinguha sa pagpasigarbo ug sa pagpakita nga sila usab naghimo sa samang butang.
47011013	Kay sila mga mini nga apostoles, limbongan nga mga magbubuhat ug nagtakuban pagkaapostoles ni Cristo.
47011014	Ug kini dili katingad-an! Kay bisan si Satanas makausab sa iyang kaugalingon sama sa anghel sa kahayag.
47011015	Busa dili katingad-an kon ang iyang mga alagad usab magtakuban pagkaalagad sa pagkamatarong. Ang ilang dangatan tukma sa ilang binuhatan.
47011016	Sublion ko nga kinahanglan walay maghunahuna nga ako buangbuang. Apan kon naghunahuna kamo niana, dawata lang ako ingon nga daw buangbuang aron may diyutay akong ikapasigarbo.
47011017	Hinuon, ang pagpasigarbo ko karon dili mao ang buot sa Ginoo alang kanako kondili gihimo ko kini sama sa buangbuang.
47011018	Apan kay daghan man kaayo ang nagpasigarbo gumikan lamang sa tawhanong katarongan, magpasigarbo usab ako.
47011019	Maalam gayod kamo kaayo busa malipayon kamong nagpailob sa mga buangbuang!
47011020	Mosugot lang gani kamo nga himoong ulipon, pahimuslan, bintahaan, tamayon o sagpaon.
47011021	Maulaw ako sa pag-ingon nga huyang ra kami aron paghimo niana! Apan kon adunay maghagit sa pagpasigarbohay, magpasigarbo usab ako. Sama ako sa buangbuang nga nagsulti niini.
47011022	Mga Hebreo ba sila? Mao usab ako! Mga Israelita ba sila? Mao usab ako! Mga kaliwat ba sila ni Abraham? Mao usab ako!
47011023	Mga alagad ba sila ni Cristo? Daw nabuang ako apan mas maayo pa ako nga alagad kay kanila! Labaw pa ang akong paghago ug mas makadaghan pa mabilanggo, mas daghang bunal ang nahiagoman ug mas makadaghan mag-ungaw sa kamatayon kay kanila.
47011024	Makalima ako pahamtangig 39 ka lapdos sa mga Judio,
47011025	makatulo ako latigoha sa mga Romanhon ug makausa batoha. Makatulo ako makasinatig pagkalunod ug makausa gianod-anod sa tubig sulod sa 24 ka oras.
47011026	Sa daghan kong mga panaw, giagian ko ang mga katalagman sa baha, sa mga tulisan, sa mga isigka-Judio ug sa mga dili Judio. May mga katalagman sa mga siyudad, sa mga kalasangan, sa kadagatan ug sa dili matuod nga kaigsoonan.
47011027	Naghago ako ug nagbudlay ug kasagaran wala akoy tulog. Gigutom ug giuhaw ako sa makadaghan ug wala akoy igong pagkaon, kapasilongan o bisti.
47011028	Gawas pa sa ubang butang, matag adlaw nabug-atan ako sa kahingawa alang sa tanang iglesia.
47011029	Kon may maluya sa pagtuo, bation ko usab ang kaluya. Kon may mahulog sa sala, maguol ako pag-ayo.
47011030	Kon magpasigarbo man ugaling ako, magpasigarbo ako sa mga butang nga nagpakita sa akong kaluyahon.
47011031	Ang Dios ug Amahan sa Ginoong Jesus nga dalaygon sa walay kataposan nasayod nga wala ako mamakak.
47011032	Sa didto pa ako sa Damasco, gipaguwardiyahan sa gobernador nga ubos ni Hari Aretas ang mga ganghaan sa siyudad aron pagdakop kanako.
47011033	Apan gitunton ako pinaagi sa usa ka bukag agi sa usa ka bintana sa kota ug nakaikyas ako.
47012001	Bisag wala akoy makuha sa pagpasigarbo, magpasigarbo gayod ako. Hisgotan ko ang mahitungod sa mga panan-awon ug sa mga gipadayag sa Ginoo kanako.
47012002	May nailhan ako nga usa ka Cristohanon, 14 na ka tuig karon sukad nga gibayaw siya ngadto sa ikatulong langit. Ambot kon gibayaw ba gayod siya o panan-awon ba lamang kadto; ang Dios ray nasayod.
47012003	Sublion ko, nasayod ako nga kining tawhana gibayaw ngadto sa Paraiso apan wala lagi ako masayod kon lawas ba gayod niya ang gibayaw, o usa ba lang kadto ka panan-awon; ang Dios ray nasayod.
47012004	Didto nadungog niya ang mga butang nga dili mahubit sa mga pulong ug wala itugot nga litokon sa tawo.
47012005	Busa gipasigarbo ko kining tawhana apan dili ako magpasigarbo sa akong kaugalingon gawas sa mga butang nga nagpakita sa akong kahuyang.
47012006	Kon magpasigarbo man ugaling ako, dili ako maisip nga buangbuang tungod kay matuod man ang akong isulti. Apan dili ako magpasigarbo kay tingali unyag ilhon akong labaw pa kay sa nakita nga akong gibuhat ug gipanulti.
47012007	Apan aron dili ako magmapahitas-on tungod sa katingalahan kaayong mga butang nga akong nakita, gihatagan akog tunok sa unod nga gigamit ni Satanas sa paghasol kanako aron dili ako magpagarbo.
47012008	Sa makatulo nag-ampo ako sa Ginoo nga iya kining kuhaon
47012009	apan ang iyang tubag mao kini: "Igo kanimo ang akong grasya kay sa imong kaluya makita sa hingpit ang akong gahom." Busa gikalipay ko pag-ayo ang pagpasigarbo sa akong mga kahuyang aron maangkon ko ang gahom ni Cristo.
47012010	Tungod ni Cristo, gikalipay ko ang mga kahuyang, mga panamastamas, mga kalisdanan, mga paglutos ug ang mga kakulian. Kay kon huyang ako, lig-on hinuon ako.
47012011	Nagpakabuang ako, apan kamoy nakaingon niini. Kamo untay angay magdayeg kanako kay bisan kon wala akoy hinungdan, dili ako iwit sa inyong pinalabing mga apostoles.
47012012	Gibuhat ko diha kaninyo uban sa bug-os nga pagpailob ang mga timailhan nga ako usa ka matuod nga apostol pinaagi sa mga timailhan, sa mga katingalahang butang ug sa mga milagro.
47012013	Ang akong pagtagad kaninyo sama ra sa pagtagad ko sa ubang iglesia gawas nga wala ako maghasol kaninyo sa pagpangayog hinabang. Pasayloa intawon ako niining akong sayop!
47012014	Ikatulo na kining higayon nga moduaw ako kaninyo—ug dili ko kamo hasolon. Kamo ang akong gikinahanglan ug dili ang inyong salapi, kay ang mga anak dili maoy magbuhi sa ilang mga ginikanan kondili ang mga ginikanan maoy magbuhi sa ilang mga anak.
47012015	Ikalipay ko ang paghatag sa tanan nga ania kanako lakip ang akong kaugalingon aron pagtabang kaninyo. Higugmaon ba diay ninyo akog diyutay tungod kay gihigugma ko kaayo kamo?
47012016	Nasayod kamo nga wala ako magsamok kaninyo. Apan may moingon nga abtik kuno ako ug gitunto ko lang kamo.
47012017	Sa unsang paagiha? Namintaha ba ako kaninyo pinaagi sa mga tawo nga gipadala ko kaninyo?
47012018	Gihangyo ko si Tito sa pag-anha kaninyo ug gipauban ko kaniya ang laing igsoon. Moingon ba kamo nga si Tito namintaha kaninyo? Dili ba siya ug ako nagbuhat tungod sa samang katuyoan ug nagkinabuhi sa samang paagi?
47012019	Tingali naghunahuna kamo nga naningkamot kami sa paglaban sa among kaugalingon sa atubangan ninyo. Wala kami magbuhat niini. Minahal nga mga igsoon, sa atubangan sa Dios nagsulti kami sumala gayod sa kabubut-on ni Cristo ug ang tanan nga among gibuhat alang sa paglig-on kaninyo.
47012020	Nahadlok ako nga inig-anha ko diha, makaplagan ko kamo nga lahi kay sa akong pagdahom kaninyo ug ako lahi kay sa inyong pagdahom kanako. Nahadlok ako nga makaplagan ko ang panagbingkil ug kasina, ang kasuko ug ang kahakog, ang mga pagtamay ug ang mga panglibak, ang garbo ug ang kagubot.
47012021	Nahadlok ako nga sa sunod kong pag-anha, pakaulawan ako sa akong Dios diha sa inyong atubangan ug mohilak ako tungod sa daghan nga nakasala kaniadto ug wala maghinulsol sa ilang gibuhat nga kalaw-ayan, imoralidad ug kaulag.
47013001	Karon ang ikatulong higayon nga moanha ako kaninyo. Sumala sa giingon sa kasulatan, "Ang bisan unsang sumbong kinahanglan pamatud-an sa duha o tulo ka saksi."
47013002	Pasidan-an ko kamong nakasala kaniadto ug ang uban usab. Gisulti ko na kini kaniadto sa ikaduha kong pagduaw kaninyo, apan isulti ko na usab kini karon nga nahilayo ako: sa sunod kong pag-anha diha silotan ko gayod kamo
47013003	kay nangita man kaha kamog kamatuoran nga si Cristo nagsulti pinaagi kanako. Dili siya huyang sa iyang pagpakig-uban kaninyo kondili gamhanan.
47013004	Kay bisan tuod ug si Cristo, diha sa kahuyang, gipatay pinaagi sa paglansang sa krus, nabanhaw siya tungod sa gahom sa Dios. Sa among pagpakighiusa kaniya huyang usab kami apan sa among pagpakig-uban kaninyo, mabuhi kami uban kaniya pinaagi sa gahom sa Dios.
47013005	Susiha ug hukmi ang inyong kaugalingon aron pagtino kon nagkinabuhi ba kamo diha sa pagtuo. Nahibalo na kamo nga si Cristo Jesus anaa kaninyo, gawas kon napakyas gayod kamo.
47013006	Masaligon ako nga masayran ninyo nga wala kami mapakyas.
47013007	Nag-ampo kami sa Dios nga dili ninyo buhaton ang sayop—dili aron pagpakita nga milampos kami kondili nga buhaton unta ninyo ang matarong bisan pa kon kami daw nangapakyas
47013008	kay dili kami makabuhat ug bisan unsa nga sukwahi sa kamatuoran kondili alang lamang sa kamatuoran.
47013009	Ikalipay namo nga huyang kami basta lang lig-on kamo. Busa nag-ampo usab kami nga mahingpit unta kamo.
47013010	Maoy hinungdan nga gisulat ko kini samtang layo ako kaninyo aron inig-abot ko diha dili na ako magmahigpit sa paggamit sa awtoridad nga gihatag sa Ginoo kanako—ang awtoridad sa pagpalig-on ug dili sa paglumpag kaninyo.
47013011	Karon, mga igsoon, manamilit na ako! Pagtarong mo sa inyong pagkinabuhi. Pamatia ang akong mga hangyo ug paghiusa kamo ug pagmakigdaiton. Ang Dios sa gugma ug kalinaw mag-uban kaninyo.
47013012	Pagpangomustahay kamo uban sa halok nga inigsoon. Nangomusta kaninyo ang tanang katawhan sa Dios.
47013013	Ang grasya sa Ginoong Jesu-Cristo, ang gugma sa Dios ug ang pagpakig-ambit sa Espiritu Santo mag-uban kaninyong tanan.
48001001	Gikan ni Pablo nga gitawag pagkaapostol dili gikan sa tawo o pinaagi sa tawo, kondili pinaagi kang Jesu-Cristo ug sa Dios nga Amahan nga nagbanhaw kaniya.
48001002	Ako ug ang tanang kaigsoonan nga uban kanako nangomusta sa mga iglesia sa Galacia:
48001003	Ang Dios nga atong Amahan ug ang Ginoong Jesu-Cristo maghatag kaninyo sa grasya ug kalinaw.
48001004	Si Cristo nagtugyan sa iyang kaugalingon tungod sa atong mga sala aron pagluwas kanato gikan sa pagkadaotan niining panahona sumala sa kabubut-on sa atong Dios ug Amahan.
48001005	Himayaon ang Dios hangtod sa kahangtoran! Amen.
48001006	Nahibulong ako nga sa kalit lamang mibiya kamo kaniya nga nagtawag kaninyo pinaagi sa grasya ni Cristo ug midawat kamo sa laing maayong balita.
48001007	Ang tinuod mao nga walay laing maayong balita, apan gisulti ko kini kay may mga tawo man nga nagsamok kaninyo ug naninguha sa pagtuis sa maayong balita ni Cristo.
48001008	Apan bisan ug kami o usa ka anghel nga gikan sa langit ang magwali kaninyo ug maayong balita nga lahi sa among giwali, mahimo unta siyang tinunglo!
48001009	Sa gisulti na namo ug karon sublion ko pag-ingon: kon may magwali kaninyo ug maayong balita nga lahi sa inyong nadawat, matinunglo siya!
48001010	Nagpasabot ba kini nga naninguha ako nga kahimut-an sa mga tawo? Wala! Gusto ako nga kahimut-an sa Dios! Naningkamot ba ako aron mahimong inila? Kon naninguha pa gihapon ako niini, dili unta ako mahimong sulugoon ni Cristo.
48001011	Mga igsoon, tugoti ako sa pagsulti kaninyo niini: ang maayong balita nga akong giwali dili gikan sa tawo.
48001012	Wala ko kini madawat gikan ni bisan kinsa. Walay nagtudlo kanako niini kondili gipadayag kini kanako ni Jesu-Cristo.
48001013	Nasayran na ninyo ang akong pagkinabuhi kaniadto. Mainiton ako sa tinuohan sa mga Judio ug gilutos ko sa walay kukaluoy ang iglesia sa Dios ug gihimo ko ang tanan aron paglaglag niini.
48001014	Labaw ako kamatinumanon sa tinuohan sa mga Judio kay sa kadaghanan sa mga Judio nga akong kaedad. Labi pa gayod akong mainiton sa pagsunod sa mga gikabiling pagtulon-an ug pamatasan sa atong mga katigulangan.
48001015	Apan ang Dios, tungod sa iyang grasya, nagpili kanako sa wala pa gani ako matawo ug nagtawag kanako aron pag-alagad kaniya.
48001016	Ug sa dihang gipadayag niya kanako ang iyang Anak aron iwali ko siya ngadto sa mga dili Judio wala ako magpakitambag ni bisan kinsa.
48001017	Wala ako moadto sa Jerusalem aron sa pagpakigkita sa nahimong mga apostoles una kanako. Miadto hinuon ako sa Arabia ug mibalik ako pag-usab sa Damasco.
48001018	Milabay ang tulo ka tuig una ako miadto sa Jerusalem aron sa pagpakigkita kang Pedro ug nagpabilin ako uban kaniya sulod sa 15 ka adlaw.
48001019	Walay laing apostol nga akong gipakigkitaan gawas kang Santiago, ang igsoon sa Ginoo.
48001020	Matuod kining akong gisulat ug nasayod ang Dios nga wala ako mamakak.
48001021	Unya miadto ako sa nagkalainlaing dapit sa Siria ug Cilicia.
48001022	Niadtong higayona ang mga sakop sa mga iglesia nga iya ni Cristo didto sa Judea wala pa gayod makakita kanako.
48001023	Nasayod lamang sila mahitungod kanako tungod sa gisulti sa uban, "Siya nga naglutos kanato kaniadto nagsangyaw na karon sa tinuohan nga kanhi iyang gipaningkamotan paglaglag."
48001024	Tungod niini gidayeg nila ang Dios.
48002001	Human sa 14 ka tuig mibalik ako sa Jerusalem kauban ni Bernabe ug gidala ko usab si Tito.
48002002	Miadto ako tungod kay gipadayag man sa Dios kanako nga kinahanglan moadto ako. Gisaysay ko kanila ang maayong balita nga akong giwali ngadto sa mga dili Judio ug sa linain nga tigom, ngadto sa tinamod nga mga pangulo kay dili ako buot nga makawang lamang ang akong gibuhat kaniadto ug karon.
48002003	Si Tito nga akong kuyog bisag usa ka Grego wala pugsa sa pagpatuli
48002004	bisag may pipila ka tawo nga gusto niini. Kining mga tawhana nagpakaaron-ingnon nga magtutuo ug hilom nga misulod sa pundok aron sa pagpaniid mahitungod sa kagawasan nga atong naangkon pinaagi sa atong pagkahiusa kang Cristo Jesus. Buot nila nga maulipon kita.
48002005	Apan wala gayod kami magpadaog kanila bisag makadiyot aron alang kaninyo among kapanalipdan ang kamatuoran sa maayong balita.
48002006	Apan kadtong giila nga mga pangulo walay bag-ong gikasugyot kanako. Gisulti ko kini kay dili ko igsapayan kon kinsa sila kaniadto kay ang Dios walay pinalabi.
48002007	Apan nakita hinuon nila nga gisugo ako sa Dios sa pagwali sa maayong balita ngadto sa mga dili Judio ingon nga siya nagsugo kang Pedro sa pagwali sa maayong balita ngadto sa mga Judio.
48002008	Kay tungod sa gahom sa Dios gihimo ako nga apostol alang sa mga dili Judio sama nga gihimo niya si Pedro nga apostol alang sa mga Judio.
48002009	Si Santiago, si Pedro ug si Juan nga giisip nga mga pangulong haligi miila nga ang Dios naghatag kanako niining talagsaong buluhaton. Busa nakiglamano sila kanako ug kang Bernabe timailhan nga mga kauban kami sa buhat. Gikauyonan nga kami si Bernabe magbuhat uban sa mga dili Judio ug sila sa mga Judio.
48002010	Ang ila lamang gihangyo mao nga among hinumdoman ang mga kabos sa ilang pundok, butang nga ako gayong gikahinangop sa pagbuhat.
48002011	Sa pag-abot ni Pedro sa Antioquia, gisupak ko siya sa atubang tungod kay nasayop siya.
48002012	Kay sa wala pa moabot didto ang pipila ka tawo nga gipadala ni Santiago, si Pedro nakigsalo sa kaigsoonang mga dili Judio. Apan sa pag-abot niining mga tawhana, milikay si Pedro ug wala na makigsalo kanila kay nahadlok man siya niadtong mga tawhana nga gusto nga tulion ang mga dili Judio.
48002013	Ang ubang kaigsoonan nga mga Judio nahadlok na lang usab hinuon ug bisan gani si Bernabe nadala sa ilang pagkadili matinud-anon.
48002014	Sa dihang nakita ko nga wala sila magmatinud-anon sa pagsubay sa kamatuoran sa maayong balita, giingnan ko si Pedro atubangan sa tanan: "Kon ikaw nga usa ka Judio nagkinabuhi sama sa dili Judio, unsaon mo man pagpugos sa mga dili Judio sa pagkinabuhi sama sa mga Judio?"
48002015	Tinuod nga kami natawo nga mga Judio ug dili katawhan nga makasasala.
48002016	Apan nasayod kami nga ang tawo isipon sa Dios nga matarong pinaagi lamang sa pagtuo kang Jesu-Cristo ug dili sa pagtuman sa Balaod. Bisan gani kami nagtuo man kang Cristo Jesus aron ang Dios mag-isip kanamo nga matarong pinaagi sa pagtuo kang Cristo ug dili pinaagi sa pagtuman sa Balaod. Kay walay tawo nga isipon sa Dios nga matarong pinaagi sa pagtuman sa Balaod.
48002017	Apan kon sa maong pagpaningkamot aron isipong matarong sa Dios pinaagi sa pagkahiusa kang Cristo, makaplagan kami nga makasasala gihapon sama sa mga dili Judio—nagpasabot ba kini nga si Cristo nagdasig kanato sa pagpakasala? Wala!
48002018	Kon tukoron ko pag-usab ang akong giguba, magpaila kini nga naglapas ako sa Balaod.
48002019	Kay kon ipasikad nato sa Balaod, ako patay na—gipatay pinaagi sa Balaod aron nga magkinabuhi ako alang sa Dios.
48002020	Gilansang ako uban kang Cristo didto sa krus busa dili na ako ang nabuhi kondili si Cristo na nga ania kanako. Ug kining kinabuhi ko karon akong gikinabuhi diha sa akong pagtuo sa Anak sa Dios nga nahigugma ug nagtugyan sa iyang kaugalingon alang kanako.
48002021	Wala ko isalikway ang grasya sa Dios kay kon ang tawo isipon sa Dios nga matarong pinaagi sa Balaod, walay kapuslanan ang kamatayon ni Cristo!
48003001	Pagkabuangbuang gayod ninyong mga taga-Galacia! Kinsa bay naglamat kaninyo nga unta gisaysayan na man kamo sa dayag gayod mahitungod sa kamatayon ni Jesu-Cristo didto sa krus!
48003002	Karon mangutana ako kaninyo: nadawat ba ninyo ang Espiritu sa Dios pinaagi sa pagtuman sa Balaod o pinaagi ba sa pagpamati ug pagtuo sa Maayong Balita?
48003003	Pagkawala gayod ninyoy hunahuna! Nagsugod kamo diha sa Espiritu sa Dios. Buot ba ninyong taposon kini pinaagi sa inyong kaugalingong gahom?
48003004	Ayaw akog ingna nga wala lamang diay kahulogan alang kaninyo ang tanan ninyong kasinatian?
48003005	Sa paghatag sa Dios kaninyo sa Espiritu ug sa iyang pagbuhat sa mga milagro diha kaninyo, gihimo ba niya kini tungod kay nagtuman kamo sa Balaod o tungod ba kay namati ug mituo kamo sa Maayong Balita?
48003006	Mao kini ang giingon sa kasulatan mahitungod kang Abraham: "Mituo siya sa Dios ug tungod sa iyang pagtuo gidawat siya sa Dios ingon nga matarong."
48003007	Busa angay kamong masayod nga ang mga tawo nga may pagtuo mao ang matuod nga mga kaliwat ni Abraham.
48003008	Ang kasulatan daan nang nag-ingon nga ang Dios mag-isip sa mga dili Judio nga matarong pinaagi sa pagtuo. Busa ang kasulatan nagwali nang daan sa Maayong Balita ngadto kang Abraham: "Pinaagi kanimo ang Dios manalangin sa tanang katawhan sa kalibotan."
48003009	Mituo si Abraham ug gipanalanginan siya. Busa ang tanan nga motuo panalanginan usab.
48003010	Kadtong nagsalig sa pagtuman sa Balaod mahimong tinunglo kay ang kasulatan nag-ingon, "Tunglohon sa Dios ang dili magtuman sa tanang gisugo sa basahon sa Balaod."
48003011	Busa klaro kaayo nga walay tawo nga isipon sa Dios nga matarong pinaagi sa Balaod kay ang kasulatan nag-ingon man, "Ang giisip sa Dios nga matarong mabuhi pinaagi sa pagtuo."
48003012	Apan ang Balaod wala mag-agad sa pagtuo kay ang kasulatan nag-ingon, "Ang magtuman sa tanang gisugo sa Balaod mabuhi pinaagi niini."
48003013	Apan gilukat kita ni Cristo gikan sa tunglo sa Balaod pinaagi sa paghimo sa iyang kaugalingon nga tinunglo tungod kanato kay sumala sa giingon sa kasulatan, "Tinunglo sa Dios si bisan kinsa nga bitayon sa kahoy."
48003014	Gihimo kini ni Cristo aron ang panalangin nga gisaad sa Dios ngadto kang Abraham ikahatag ngadto sa mga dili Judio pinaagi kang Cristo Jesus aron madawat nato ang gisaad sa Espiritu sa Dios pinaagi sa pagtuo.
48003015	Mga igsoon, aniay usa ka pananglitan: kon ang usa ka kasabotan gikauyonan ug gisilyohan na, wala nay makasalikway o makadugang ug bisan unsa niini.
48003016	Ang mga saad gihimo sa Dios ngadto kang Abraham ug sa iyang kaliwat. Wala mag-ingon ang kasulatan, "ug sa imong mga kaliwat," nga sa ato pa, daghan, kondili nag-ingon, "ug sa imong kaliwat," sa ato pa, usa lamang ka tawo nga mao si Cristo.
48003017	Kini ang buot kong ipasabot: ang Dios naghimog kasabotan ug nagsaad nga tumanon niya kini. Ang Balaod, nga gihatag human molabay ang 430 ka tuig, dili makabungkag sa maong kasabotan o makahimong kawang sa saad sa Dios.
48003018	Kay kon ang gihatag sa Dios nag-agad pa sa Balaod, wala na kini mag-agad sa saad sa Dios. Apan gihatag kini sa Dios ngadto kang Abraham kay iya man kining gisaad kaniya.
48003019	Unya, nganong gihatag man ang Balaod? Gidugang kini aron sa pagpaila sa mga kalapasan ug magpabilin kini hangtod lamang sa pag-abot sa kaliwat ni Abraham nga maoy gisaaran. Ang Balaod gihatag pinaagi sa mga anghel inabagan sa usa ka tawo nga maoy tigpataliwala.
48003020	Ang tigpataliwala gikinahanglan lamang kon may duha ka tawo apan ang Dios usa ra.
48003021	Nagpasabot ba kini nga ang Balaod nahisupak sa mga saad sa Dios? Wala! Kon may gihatag pang balaod nga makahatag ug kinabuhi sa mga tawo, mahimo untang matarong ang tawo atubangan sa Dios pinaagi sa Balaod.
48003022	Apan sumala sa kasulatan, ang tibuok kalibotan nailalom sa gahom sa sala aron ang motuo makadawat sa gasa nga gisaad pinasikad sa pagtuo kang Jesu-Cristo.
48003023	Sa wala pa moabot ang pagtuo, nabilanggo kita diha sa Balaod hangtod nga igapadayag kining maong pagtuo.
48003024	Busa ang Balaod maoy nagdumala kanato hangtod sa pag-abot ni Cristo aron isipon kitang matarong sa Dios pinaagi sa pagtuo.
48003025	Apan karon nga ania na ang pagtuo, ang Balaod dili na maoy magdumala kanato.
48003026	Pinaagi sa pagtuo kamong tanan nahimong mga anak sa Dios sa pagpakighiusa ninyo kang Cristo Jesus.
48003027	Gibunyagan kamo aron mahiusa kang Cristo busa nakaambit kamo sa kinaiya ni Cristo.
48003028	Busa wala nay kalainan sa mga Judio ug sa mga dili Judio, sa mga ulipon ug sa mga gawasnon, sa mga lalaki ug sa mga babaye kay nahiusa na man kamong tanan kang Cristo Jesus.
48003029	Kon kamo iya na ni Cristo, mga kaliwat kamo ni Abraham ug madawat ninyo ang gisaad sa Dios.
48004001	Ang buot kong ipasabot mao kini: samtang bata pa ang anak nga maoy manununod sa katigayonan sa iyang amahan, sama siya sa usa ka ulipon bisan kon siya ang tag-iya sa tanan.
48004002	May mga tawo nga mag-atiman kaniya ug magdumala sa iyang katigayonan hangtod nga moabot ang panahon nga gitakda sa iyang amahan.
48004003	Kita usab kaniadto ulipon sa mga gahom nga nagmando sa kalibotan samtang bata pa kita sa espiritu.
48004004	Apan sa pag-abot na sa hustong panahon, gipadala sa Dios ang iyang Anak, gipanganak sa tawhanong inahan ug nagkinabuhi siya ilalom sa Balaod
48004005	aron pagluwas niadtong nailalom sa Balaod ug aron mahimo kitang mga anak sa Dios.
48004006	Aron sa pagpaila nga kamo iyang mga anak, gipadala sa Dios ang Espiritu sa iyang Anak nganhi sa atong kasingkasing, ang Espiritu nga nagtuaw, "Amahan ko!"
48004007	Busa dili na kamo ulipon kondili anak na. Ug tungod kay kamo iya nang anak, ang Dios maghatag kaninyo sa tanan nga anaa kaniya.
48004008	Kaniadto wala kamo makaila sa Dios busa naulipon kamo sa mga diosdios.
48004009	Apan karon nga nakaila na kamo sa Dios o karon nga nailhan na kamo sa Dios, nganong mamalik man kamo ngadto sa walay gahom ug walay hinungdang mga espiritu aron magpaulipon pag-usab kanila?
48004010	Nagtamod gihapon kamo sa mga adlaw, mga bulan, mga panahon ug mga tuig.
48004011	Nahadlok ako nga tingalig wala lamay kapuslanan ang tanan kong paningkamot alang kaninyo.
48004012	Mga igsoon, naghangyo ako kaninyo nga magpakasama kamo kanako sama nga ako nagpakasama kaninyo. Wala kamo makasala kanako.
48004013	Nasayod kamo nga nagwali ako sa Maayong Balita nganha kaninyo sa unang higayon tungod kay nagmasakiton ako.
48004014	Apan bisan kon ang akong sakit nakahasol pag-ayo kaninyo wala ako ninyo tamaya o isalikway. Gidawat hinuon ninyo ako nga daw usa ka anghel sa Dios sama ra nga si Cristo Jesus gayod ang inyong gidawat.
48004015	Malipayon man kaayo kamo kaniadto. Naunsa na man kamo karon? Ako mismo makasulti niini mahitungod kaninyo: kon mahimo pa, lugiton ninyo ang inyong mata aron ihatag kanako!
48004016	Nasilag ba kamo kanako tungod kay gisultihan ko kamo sa matuod?
48004017	May mga tawo gayod nga naninguha pag-ayo sa pagdani kaninyo apan dili maayo ang ilang tuyo. Ang tinguha nila mao lamang nga mahimulag kamo kanako aron masuod kamo kanila.
48004018	Maayo gayod nga magmadasigon kamo kanunay sa maayong butang bisan kon wala ako diha uban kaninyo.
48004019	Mga minahal kong anak, sama sa usa ka inahan nga nagbati, gibati ko sa makausa pa ang samang kasakit tungod kaninyo hangtod nga makabaton kamo sa kinaiya ni Cristo.
48004020	Dako ang akong tinguha sa pagpakig-uban kaninyo karon aron mausab ang akong hunahuna mahitungod kaninyo. Nabalaka ako pag-ayo kaninyo.
48004021	Pangutan-on ko kamong nagtinguha sa pagpailalom sa Balaod: wala ba kamo makadungog sa giingon sa Balaod?
48004022	Ang kasulatan nag-asoy nga si Abraham may duha ka anak nga lalaki, ang usa anak sa ulipon nga babaye ug ang usa anak sa babaye nga gawasnon.
48004023	Ang iyang anak sa ulipon nga babaye natawo sumala sa tawhanong paagi apan ang iyang anak sa babaye nga gawasnon natawo sumala sa saad sa Dios.
48004024	Mahimo nga sabton kini nga usa ka sambingay: Ang duha ka babaye mao ang duha ka kasabotan. Ang usa si Hagar, ug ang iyang mga anak natawo nga mga ulipon. Siya ang nagrepresentar sa kasabotan nga naggikan sa Bukid sa Sinai.
48004025	Si Hagar mao ang Bukid sa Sinai didto sa Arabia ug nagrepresentar siya sa siyudad sa Jerusalem karon nga naulipon uban sa tanan niyang katawhan.
48004026	Apan ang langitnong Jerusalem dili ulipon ug siya mao ang atong inahan.
48004027	Kay ang kasulatan nag-ingon: "Pagmalipayon, babaye nga wala makabaton ug anak! Singgit tungod sa kalipay, ikaw nga wala makasinati sa kasakit sa pag-anak! Kay ang babaye nga biniyaan manganak pag mas daghan kay sa babaye nga may bana."
48004028	Karon, mga igsoon, sama kang Isaac, mga anak kita sa Dios tungod sa iyang saad.
48004029	Apan sama nga niadtong panahona gilutos sa anak nga natawo sa naandang paagi ang anak nga natawo tungod sa Espiritu sa Dios, mao usab kini ang nahitabo kanato karon.
48004030	Apan unsa may giingon sa kasulatan? Kini nag-ingon, "Papahawaa ang ulipon nga babaye ug ang iyang anak kay ang anak sa babayeng ulipon walay bahin nga masunod sa katigayonan sa iyang amahan uban sa anak sa babayeng gawasnon."
48004031	Busa, mga igsoon, dili kita mga anak sa babayeng ulipon kondili sa babaye nga gawasnon.
48005001	Gihatagan na kitag kagawasan ni Cristo. Busa pabilin kamo nga gawasnon ug ayaw na kamo paulipon pag-usab.
48005002	Ako, si Pablo, mag-ingon kaninyo nga kon magpatuli kamo, nagpasabot kini nga walay kapuslanan si Cristo alang kaninyo.
48005003	Pahimangnoan ug ingnon ko kamo pag-usab nga kadtong magpatuli kinahanglan nga magtuman gayod sa tibuok Balaod.
48005004	Kamo nga naningkamot nga isipon sa Dios nga matarong pinaagi sa pagtuman sa Balaod nahimulag hinuon kang Cristo ug sa grasya sa Dios.
48005005	Apan alang kanato naglaom kita nga pinaagi sa Espiritu, ang Dios mag-isip kanato nga matarong tungod sa pagtuo.
48005006	Kay kon nahiusa kita kang Cristo Jesus, dili mahinungdanon ang pagkatinuli o pagkadili tinuli. Ang mahinungdanon mao ang pagtuo nga nagbuhat pinaagi sa gugma.
48005007	Maayo na man unta ang inyong nahimo! Apan kinsa may nagsanta kaninyo sa pagsunod sa kamatuoran?
48005008	Dili kini buhat sa Dios nga maoy nagtawag kaninyo.
48005009	Sumala sa ilang giingon, "Diyutay rang patubo ang gikinahanglan aron motubo ang tibuok minasa nga harina."
48005010	Apan misalig ako nga diha sa atong pagkahiusa sa Ginoo, ako gayod ang inyong tuohan ug ang nagsamok kaninyo bisan kinsa siya, silotan gayod sa Dios.
48005011	Apan, mga igsoon, kon tinuod pa nga nagwali gihapon ako nga kinahanglan ang pagpatuli, nganong gilutos man gihapon ako? Kon tinuod pa kini, nan ang akong pagwali sa krus ni Cristo dili unta makahimog kasamok.
48005012	Mas maayo pa nga kadtong nagsamok kaninyo magkapon sa ilang kaugalingon!
48005013	Apan kamo, mga igsoon, gitawag aron makabaton ug kagawasan. Apan ayaw himoang pasangil ang inyong kagawasan aron maghari kaninyo ang lawasnong kaibog. Pag-alagaray hinuon kamo tungod sa gugma.
48005014	Kay ang tibuok Balaod natingob sa usa lamang ka sugo: "Higugmaa ang imong isigkatawo sama sa imong kaugalingon."
48005015	Apan kon kamo magpinahitay ug magtinukbanay sama sa mga mananap, pagbantay nga dili kamo mahurot sa usag-usa!
48005016	Kini ang akong isulti kaninyo: paharia ang Espiritu sa inyong kinabuhi ug ayaw tumani ang mga tinguha sa lawasnong kaibog.
48005017	Kay ang mga tinguha sa lawasnong kaibog supak sa mga tinguha sa Espiritu, ug ang mga tinguha sa Espiritu supak sa lawasnong kaibog. Nagkasumpaki kining duha busa dili kamo makabuhat sa buot unta ninyong buhaton.
48005018	Kon ang Espiritu maoy nagmando kaninyo, dili na kamo ilalom sa Balaod.
48005019	Sayon kaayo pag-ila sa buhat sa tawhanong kinaiya. Makita kini diha sa salawayon nga pakighilawas, hugaw ug hilas nga mga buhat,
48005020	ingon man sa pagsimba sa mga diosdios ug sa pagpamarang. Makita usab kini sa pagdinumtanay, pagbingkilbingkil, sa kasina, sa kapungot, sa kahakog, sa pagkabahinbahin,
48005021	pagkamasinahon, pagkapalahubog, pagkamapatuyangon sa lawasnong kaibog ug uban pang mga butang nga sama niini. Busa pasidan-an ko kamo karon sama sa akong gihimo kaniadto: ang magbuhat niining mga butanga walay dapit sa Gingharian sa Dios.
48005022	Apan ang Espiritu naghatag sa gugma, kalipay, kalinaw, pailob, kaluoy, kaayo, pagkamaminatud-on,
48005023	pagkamapaubsanon ug pagkamapinugnganon sa kaugalingon. Kining mga butanga wala mahisupak sa bisan unsang balaod.
48005024	Gilansang na diha sa krus sa mga tawo nga iya na ni Cristo Jesus ang mga tawhanong kailibgon ug mga lawasnong pangandoy.
48005025	Ang Espiritu maoy naghatag kanatog kinabuhi busa paharion nato siya sa atong kinabuhi.
48005026	Kinahanglan dili kita magmapagarbohon o magmasuk-anon o magmasinahon sa usag-usa.
48006001	Mga igsoon, kon usa kaninyo makasala, kinahanglan nga kamong mga hamtong na sa pagtuo maoy magpabalik kaniya apan buhata ninyo kini uban ang kalumo. Ug bantayi nga dili usab kamo matintal.
48006002	Pagtinabangay kamo sa pagpas-an sa inyong mga alantuson kay niining paagiha matuman ninyo ang sugo ni Cristo.
48006003	Kon may maghunahuna nga bililhon siya bisan kon ang tinuod mao nga wala diay siyay bili, naglimbong lamang Siya sa iyang kaugalingon.
48006004	Ang tagsatagsa angay nga magsusi sa iyang kaugalingong binuhatan. Kon maayo kini, makapasigarbo siya sa iyang nahimo sa walay pagtandi niini ngadto sa nabuhat sa uban.
48006005	Kay ang matag usa kinahanglan magpas-an sa iyang kaugalingong palas-anon.
48006006	Ang gitudloan sa Cristohanong mensahe angay nga magpaambit sa iyang magtutudlo sa tanang maayong butang nga anaa kaniya.
48006007	Ayaw limbongi ang inyong kaugalingon pinaagi sa pagtuo nga makalimbong kamo sa Dios. Ang ipugas sa tawo mao usab ang iyang anihon.
48006008	Kon magtanom siya diha sa uma sa lawasnon niyang mga tinguha, gikan niini maani niya ang kamatayon. Kon magtanom siya diha sa uma sa Espiritu, maani niya gikan sa Espiritu ang kinabuhing walay kataposan.
48006009	Busa dili kita magtinapulan sa pagbuhat ug maayo kay kon magmadasigon kita moabot ang panahon nga makaani gayod kita sa bunga niini.
48006010	Busa samtang may kahigayonan kita, buhaton ta ang maayo ngadto sa tanang mga tawo labi na gayod sa atong isigkamagtutuo.
48006011	Tan-awa unsa kadagko sa mga letra nga ako gayod ang nagsulat!
48006012	Kadtong gusto nga magpasikat sa mga butang nga makita mao ang nagpugos kaninyo sa pagpatuli. Gibuhat nila kini aron dili sila lutoson tungod sa krus ni Cristo.
48006013	Kay bisan kadtong nagpatuli wala magtuman sa Balaod. Apan gusto sila nga magpatuli kamo aron makapasigarbo sila nga midawat kamo sa seremonyas sa pagtuli.
48006014	Apan alang kanako magpasigarbo lamang ako sa krus sa atong Ginoong Jesu-Cristo kay pinaagi sa iyang krus patay na ang kalibotan alang kanako ug ako patay na alang sa kalibotan.
48006015	Dili mahinungdanon kon ang usa ka tawo tinuli ba o dili. Ang mahinungdanon mao nga siya bag-o nang binuhat.
48006016	Alang niadtong nagsunod niining lagdaa, panghinauton ko nga ang kalinaw ug kaluoy mag-uban kanila ug sa tanang katawhan sa Dios!
48006017	Sa kataposan, manghinaot ako nga wala na untay magsamok kanako kay ania sa akong lawas ang mga ulat nga nagmatuod sa akong pagkaulipon ni Jesus.
48006018	Mga igsoon, ang grasya sa atong Ginoong Jesu-Cristo mag-uban kaninyong tanan. Amen.
49001001	Gikan ni Pablo, apostol ni Cristo Jesus, tungod sa kabubut-on sa Dios— Alang sa katawhan sa Dios diha sa Efeso, nga matinumanon kang Cristo Jesus:
49001002	Ang Dios nga atong Amahan ug ang Ginoong Jesu-Cristo maghatag kaninyo sa grasya ug kalinaw.
49001003	Magpasalamat kita sa Dios ug Amahan sa atong Ginoong Jesu-Cristo nga nagpanalangin kanato sa tanang espirituhanong gasa sa langit diha sa atong pagkahiusa kang Cristo.
49001004	Sa wala pa buhata ang kalibotan gipili na kita sa Dios diha kang Cristo aron mahimo kitang balaan ug walay sala sa iyang atubangan. Tungod sa gugma,
49001005	daan nang gitakda sa Dios nga himoon kitang iyang mga anak pinaagi kang Jesu-Cristo. Mao kini ang iyang kagustohan.
49001006	Daygon nato ang Dios tungod sa iyang mahimayaong grasya, sa iyang gasa nga gihatag kanato pinaagi sa iyang hinigugmang Anak!
49001007	Kay gilukat kita pinaagi sa dugo ni Cristo, sa ato pa, napasaylo na ang atong mga sala. Pagkadako gayod sa grasya sa Dios
49001008	nga sa walay sukod gihatag niya kanato diha sa tanan niyang kaalam ug kahibalo.
49001009	Gipadayag sa Dios kanato ang tinagong laraw nga iya nang gibut-an nga tumanon pinaagi ni Cristo.
49001010	Tumanon sa Dios ang iyang laraw inig-abot na sa hustong panahon. Hiusahon niya ang tanang binuhat diha sa langit ug sa yuta ubos sa pagpangulo ni Cristo.
49001011	Ang tanang butang gibuhat sumala sa laraw ug pagbuot sa Dios ug diha kang Cristo gipili kami sa Dios aron mahimong iyang katawhan sumala sa iyang tuyo sukad pa sa sinugdan.
49001012	Ug maoy pagbuot sa Dios nga kami, nga maoy unang nagsalig kang Cristo, magdayeg sa iyang himaya.
49001013	Ug mao usab kini ang midangat kaninyo: sa pagkadungog ninyo sa matuod nga mensahe sa Maayong Balita nga naghatag kaninyog kaluwasan, mituo kamo kang Cristo. Busa gipatikan kamo sa Dios pinaagi sa paghatag kaninyo sa Espiritu Santo nga iyang gisaad, timaan nga kamo iya na.
49001014	Ang Espiritu mao ang pasalig nga madawat gayod nato ang gisaad sa Dios hangtod nga madawat nato ang hingpit nga kagawasan. Daygon ta ang iyang himaya!
49001015	Tungod niini, sukad nga nadungog ko ang mahitungod sa inyong pagtuo sa Ginoong Jesus ug sa inyong gugma sa tanang katawhan sa Dios,
49001016	wala akoy hunong sa pagpasalamat sa Dios tungod kaninyo. Gihinumdoman ko kamo sa akong mga pag-ampo
49001017	ug naghangyo ako sa Dios sa atong Ginoong Jesu-Cristo, ang gamhanang Amahan, nga hatagan unta kamog kaalam ug pagsabot sa mga gipadayag aron kamo hingpit nga makaila kaniya.
49001018	Naghangyo usab ako nga malamdagan unta ang inyong salabotan aron masayod kamo unsa ang paglaom nga alang niini gitawag kamo ug aron masayran ninyo ang kadagaya sa mga panalangin nga gisaad niya sa iyang balaang katawhan.
49001019	Giampo ko usab nga masayran ninyo ang kadako sa iyang gahom nga ania kanato nga nagtuo kaniya. Kining gahoma nga ania kanato mao ang
49001020	iyang gigamit sa pagbanhaw ug pagpalingkod kang Cristo sa iyang tuo didto sa langit.
49001021	Didto naghari si Cristo labaw sa tanang mga hari ug sa mga anaa sa gahom ug sa mga namunoan ingon man sa mga pangulo. Labaw gayod siya sa tanan dili lamang niining panahona kondili sa umaabot usab.
49001022	Gibutang sa Dios ang tanan ubos sa pagmando ni Cristo ug alang sa iglesia gihimo siyang pangulo nga labaw sa tanan.
49001023	Ang iglesia mao ang lawas ni Cristo, ang kahingpitan niya nga mao ang naghingpit sa tanang butang.
49002001	Kaniadto patay kamo tungod sa inyong pagkadaotan ug pagkamakasasala.
49002002	Gisunod ninyo ang daotang pagkinabuhi sa kalibotan ug ang pangulo sa mga kagamhanan diha sa kawanangan, ang espiritu nga maoy nagmando sa mga tawo nga misupil sa Dios.
49002003	Kaniadto kitang tanan sama kanila, nagkinabuhi sumala sa tawhanong kailibgon ug sa mga pangandoy sa atong lawas ug hunahuna. Busa tungod sa atong tawhanong kinaiya gikaligutgotan kita sa Dios sama sa tanang katawhan.
49002004	Apan dako kaayo ang kaluoy ug gugma sa Dios alang kanato.
49002005	Bisan gani nga kaniadto patay na kita sa espiritu tungod sa atong pagkadaotan, gibanhaw kita niya uban kang Cristo. Naluwas kamo tungod sa grasya sa Dios.
49002006	Gibanhaw kita niya uban kang Cristo aron maghari uban kaniya didto sa kalangitan.
49002007	Gibuhat kini sa Dios aron sa umaabot nga mga panahon ipakita niya ang naghingapin niyang grasya diha sa kaayo nga iyang gipakita kanato pinaagi kang Cristo Jesus.
49002008	Kay pinaagi sa pagtuo naluwas kamo tungod sa grasya sa Dios. Dili kini inyong buhat kondili gasa sa Dios.
49002009	Busa walay makapasigarbo niini sanglit dili man kini bunga sa inyong mga paningkamot.
49002010	Mga binuhat kita sa Dios. Ug gibuhat kita niya diha kang Cristo Jesus aron magbuhat kita sa maayo nga maoy iyang tuyo alang kanato.
49002011	Hinumdomi nga kaniadto, kamong mga dili Judio makasasala nga matod pa sa mga Judio, dili tinuli kay sila gud nga mga Judio nag-ingon man nga sila tinuli, nga sa ato pa, gituli sa tawo.
49002012	Kaniadto nahimulag kamo kang Cristo kay mga langyaw man kamo ug dili sakop sa katawhan nga pinili sa Dios. Wala kamoy bahin sa mga kasabotan nga pinasikad sa mga saad sa Dios ngadto sa iyang katawhan. Nagkinabuhi kamo niining kalibotana nga walay paglaom ug walay Dios.
49002013	Apan karon nahiusa na kamo kang Cristo Jesus; kamo nga kaniadto layo sa Dios, karon nahiduol na pinaagi sa dugo ni Cristo.
49002014	Kay si Cristo gayod mao ang atong pakigdait. Gihimo niya ang mga Judio ug ang mga dili Judio nga usa na lamang ka katawhan. Pinaagi sa iyang kamatayon giguba niya ang paril sa panagbingkil nga nag-ulang kanila.
49002015	Gihimo niyang walay bili ang Balaod sa mga Judio, lakip ang mga kasugoan ug mga kalagdaan niini aron gikan sa duha ka kaliwatan, mahimo ang usa ka bag-ong katawhan ug sa ingon makab-ot ang pakigdait.
49002016	Pinaagi sa iyang kamatayon sa krus gihiusa kita niya diha sa usa ka lawas ug gipasig-uli ngadto sa Dios ug sa ingon niana gitapos niya ang pagdinumtanay.
49002017	Busa mianhi si Cristo ug gisangyaw ang Maayong Balita sa pakigdait alang sa tanan—kaninyong mga dili Judio nga kaniadto layo sa Dios ug sa mga Judio nga duol kaniya.
49002018	Pinaagi kang Cristo kitang tanan, Judio ug dili Judio, makaduol sa Amahan diha sa usa ka Espiritu.
49002019	Busa kamong mga dili Judio dili na mga langyaw o mga dumuduong kondili mga kauban na sa katawhan sa Dios ug mga sakop na sa iyang banay.
49002020	Gitukod kamo diha sa sukaranan nga gipahimutang sa mga apostoles ug sa mga propeta, ug ang bato nga gisukaran mao si Cristo Jesus.
49002021	Diha kaniya gitukod ang tibuok balay hangtod nga mahimo kining balaang templo sa Ginoo.
49002022	Uban sa tanang magtutuo, kamo usab nahiusa ngadto kaniya diin nagpuyo ang Dios pinaagi sa iyang Espiritu.
49003001	Busa tungod niini ako, si Pablo, ang binilanggo ni Cristo Jesus tungod kaninyong mga dili Judio, nag-ampo sa Dios.
49003002	Sa walay duhaduha nakadungog kamo nga ang Dios naghatag kanako niining buluhaton sa pagwali sa iyang grasya nga alang kaninyo.
49003003	Gibutyag ug gipadayag sa Dios kanako ang iyang tinago sumala sa gisulat ko na kaninyo sa daklit.
49003004	Kon basahon ninyo ang akong nasulat masayran ninyo ang akong pagsabot sa tinago ni Cristo.
49003005	Kaniadto wala kini ibutyag ngadto sa mga tawo apan karon gipadayag na kini sa Dios pinaagi sa Espiritu ngadto sa iyang balaang mga apostoles ug mga propeta.
49003006	Ang tinago mao nga pinaagi sa ebanghelyo ang mga dili Judio, sama sa mga Judio, makadawat usab sa mga panalangin sa Dios. Mga bahin sila sa usa lamang ka lawas ug makaambit sa saad sa Dios diha kang Cristo Jesus.
49003007	Gihimo ako nga sulugoon alang sa ebanghelyo tungod sa linain nga gasa sa Dios nga gihatag niya kanako pinaagi sa iyang gahom.
49003008	Ako nga labing ubos sa tanang katawhan sa Dios, gihatagan sa Dios niining pribilihiyo sa pagsangyaw sa Maayong Balita mahitungod sa dili masukod nga bahandi ni Cristo ngadto sa mga dili Judio
49003009	ug sa pagpakita sa tanang tawo sa tinagong laraw sa Dios. Sa nangaging panahon gililong kini sa Dios nga maoy nagbuhat sa tanang butang,
49003010	aron pinaagi sa iglesia masayran karon sa mga pangulo ug kagamhanan sa kalangitan ang kaalam sa Dios nga may nagkalainlaing pamaagi.
49003011	Gihimo kini sa Dios subay sa iyang katuyoan sa tanang panahon nga gituman niya pinaagi kang Cristo Jesus nga atong Ginoo.
49003012	Diha kaniya makabaton kitag kaisog ug makaatubang na kita sa Dios pinaagi sa atong pagtuo kaniya.
49003013	Busa hangyoon ko kamo: ayaw wad-a ang inyong paglaom gumikan sa akong mga pag-antos tungod kaninyo kay kining tanan alang man sa inyong kaayohan.
49003014	Busa tungod niini nag-ampo ako sa Amahan
49003015	nga maoy naghatag sa matuod nga ngalan sa tanang kabanayan sa langit ug sa yuta.
49003016	Naghangyo ako sa Dios nga tungod sa kadagaya sa iyang himaya, lig-onon niya ang inyong espirituhanong kinabuhi pinaagi sa iyang Espiritu.
49003017	Magpuyo unta si Cristo sa inyong kasingkasing pinaagi sa inyong pagtuo aron mogamot ug malig-on ang inyong gugma
49003018	ug uban sa tanang katawhan sa Dios, makabaton kamog gahom sa pagsabot sa kalapad ug kataas, sa kahabog ug kalalom sa gugma ni Cristo.
49003019	Hinaot pa unta nga masayod kamo sa dili matugkad nga gugma ni Cristo ug sa ingon niana makinabuhi ninyo ang kinaiya sa Dios.
49003020	Daygon ta ang Dios kansang gahom ania kanato ug maoy makahatag ug labaw pa kay sa atong pangayoon o hunahunaon;
49003021	daygon ta siya diha sa iglesia ug diha kang Cristo Jesus ngadto sa tanang kaliwatan hangtod sa kahangtoran! Amen.
49004001	Busa ako nga binilanggo tungod kay nag-alagad sa Ginoo, mag-awhag kaninyo sa pagkinabuhi nga takos gayod ingon nga mga tinawag sa Dios.
49004002	Pagmapaubsanon kamo, pagmaaghop ug pagmapailubon kanunay. Ipakita ang inyong gugma sa usag-usa pinaagi sa pagtinabangay.
49004003	Paningkamoti aron motunhay ang inyong panaghiusa nga hinatag sa Espiritu diha sa panagdait nga nagbugkos kaninyo.
49004004	May usa lamang ka lawas ug usa ka Espiritu ingon nga may usa lamang ka paglaom ug alang niini gitawag kamo sa Dios.
49004005	May usa lamang ka Ginoo, usa ka pagtuo ug usa ka bunyag;
49004006	may usa lamang ka Dios ug Amahan sa tanang mga tawo. Siya mao ang labaw sa tanan ug nagbuhat pinaagi sa tanan ug anaa sa tanan.
49004007	Ang matag usa kanato gihatagan ug gasa sumala sa kabubut-on ni Cristo.
49004008	Kay nag-ingon ang kasulatan, "Sa pagkayab niya ngadto sa kahitas-an, nagdala siyag daghang mga bihag; ug gihatagan niyag mga gasa ang mga tawo."
49004009	Unsa may gipasabot sa giingong "pagkayab niya"? Nagpasabot kini nga mikunsad una siya ngadto sa kahiladman sa yuta.
49004010	Busa siya nga mikunsad mao ra usab ang mikayab saylo pa sa kalangitan aron lukpon niya ang tibuok kabuhatan sa iyang presensya.
49004011	Ang mga gasa niya mao nga ang uban iyang gihimong mga apostoles, ang uban mga propeta, ang uban mga tigsangyaw sa Maayong Balita, ang uban mga pastor ug mga magtutudlo.
49004012	Gihimo niya kini aron sa pag-andam sa tibuok katawhan sa Dios alang sa buluhaton sa Cristohanong pag-alagad aron motubo ang lawas ni Cristo
49004013	hangtod magkahiusa kitang tanan diha sa pagtuo ug sa atong kahibalo mahitungod sa Anak sa Dios. Unya mahingkod kita sama sa kahingkod ni Cristo.
49004014	Dili na unya kita sama sa mga bata nga maanod-anod sa mga balod ug mapadpad ngadto-nganhi sa nagbalibali nga hangin sa pagtulon-an sa malimbongong mga tawo nga magpasalaag sa uban pinaagi sa mga tanghaga nga ilang binuhat.
49004015	Kinahanglan hinuong motubo kita sa tanang paagi ngadto kang Cristo nga mao ang ulo pinaagi sa pagsulti sa kamatuoran uban ang gugma.
49004016	Diha kang Cristo magkahaom ang tanang mga bahin sa lawas ug magkadugtong ang tibuok lawas pinaagi sa tagsatagsa ka lutahan niini. Busa kon molihok ang tagsatagsa ka bahin sumala sa katungdanan niini, ang tibuok lawas motubo ug molig-on sa iyang kaugalingon pinaagi sa gugma.
49004017	Busa, sa ngalan sa Ginoo, awhagon ko kamo nga dili magkinabuhi sama sa mga dili magtutuo kansang mga hunahuna walay hinungdan
49004018	ug kansang kaisipan anaa sa kangitngit. Nahimulag sila sa kinabuhi nga gihatag sa Dios kay wala man sila mahibalo niini tungod kay wala man sila mamati.
49004019	Nawad-an na sila sa kaulaw; nagpatuyang na lang sila sa bisyo ug nagbuhat sa tanang kalaw-ayan.
49004020	Apan dili kini mao ang inyong nakat-onan kang Cristo!
49004021	Sa walay duhaduha nakadungog kamo mahitungod kaniya ug gitudloan diha sa iyang mga pagtulon-an kay ang kamatuoran anaa man ni Jesus.
49004022	Busa hukasa ninyo ang daang pagkatawo nga maoy hinungdan sa inyong daotang kinabuhi kaniadto. Ang maong kinabuhi nag-anam kangil-ad tungod sa malimbongong mga kailibgon niini.
49004023	Kinahanglang bag-ohon gayod ninyo ang inyong mga kasingkasing ug hunahuna.
49004024	Isul-ob ninyo ang bag-ong pagkatawo nga gibuhat sa Dios sama sa iyang dagway nga makita diha sa matuod nga kinabuhing matarong ug balaan.
49004025	Busa ayaw na kamo pamakak! Isulti ninyo ang tinuod ngadto sa inyong isigkatawo kay kitang tanan bahin man sa lawas ni Cristo.
49004026	Kon masuko kamo, bantayi nga dili kamo makasala ug ayaw palungtara ang inyong kasuko sa tibuok adlaw.
49004027	Ayaw hatagig higayon ang Yawa.
49004028	Ang kawatan kinahanglan dili na mangawat kondili magtrabaho na, manginabuhi sa matarong nga paagi aron makatabang usab sa mga kabos.
49004029	Ayaw kamo paggamit ug daotang mga pulong kondili ang makatabang lamang ug makaayo sa mamati kaninyo.
49004030	Ug ayaw ninyo pasub-a ang Espiritu Santo sa Dios kay ang Espiritu mao ang patik sa Dios diha kaninyo alang unya sa Adlaw nga luwason kamo sa Dios.
49004031	Biyai ninyo ang tanang kayugot, kapungot ug kasuko. Ayaw na kamo pagsiningkahay ug pag-ininsultohay. Hikalimti ang bisan unsang kaligutgot.
49004032	Pagkaluy-anay hinuon kamo ug pagbaton sa malumong kasingkasing alang sa usag-usa ug pagpinasayloay kamo ingon nga gipasaylo kamo sa Dios diha kang Cristo.
49005001	Sanglit kamo minahal man nga mga anak sa Dios, paningkamot gayod kamo nga mahisama kaniya.
49005002	Magkinabuhi kamo diha sa gugma sama nga gihigugma kita ni Cristo ug gitugyan ang iyang kinabuhi alang kanato sama sa mahumot nga halad-sinunog nga makapahimuot sa Dios.
49005003	Sanglit kamo katawhan man sa Dios, dili maayong igdungog nga dunay salawayong pagpakighilawas o kahugawan o kahakog diha kaninyo.
49005004	Ayaw kamo paggamit sa mga pulong nga malaw-ay, binuang o mahugawng tiaw. Angay hinuon kamong magpasalamat sa Dios.
49005005	Timan-i kini: walay tawo nga salawayon, law-ay o hakog (kay ang kahakog maoy usa ka paagi sa pagsimba sa diosdios) nga makaambit sa Gingharian ni Cristo ug sa Dios.
49005006	Ayaw kamo patunto kang bisan kinsa pinaagi sa mga pulong nga binuang kay tungod niini mahiagom sa kapungot sa Dios ang mosupil kaniya.
49005007	Busa likayi gayod ninyo kining mga tawhana.
49005008	Kaniadto dulom ang inyong kinabuhi apan karon may kahayag na sukad nga kamo nahimong katawhan sa Dios. Busa kinahanglan nga magkinabuhi kamo ingon nga mga tawo nga iya sa kahayag.
49005009	Kay ang bunga sa kahayag mao ang kaayo, katarong ug kamatuoran.
49005010	Paningkamoti nga makat-onan ninyo ang makapahimuot sa Ginoo.
49005011	Ayaw kamo pag-apil-apil sa mga daotang buhat nga iya sa kangitngit. Hinuon ibutyag kini.
49005012	Kay makauulaw bisan gani ang paghisgot sa mga butang nga gibuhat nila sa tago.
49005013	Ug kon ipadayag na ngadto sa kahayag ang tanang mga butang, makita ang matuod nga kinaiya niini
49005014	kay ang tanang madayag mahimong kahayag. Busa giingon, "Pagmata na, hingatulgon! Bangon gikan sa mga patay, ug hatagan ka ni Cristo ug kahayag!"
49005015	Busa pagmatngon kamo pag-ayo sa inyong pagkinabuhi. Ayaw kamo pagkinabuhi sama sa mga walay alamag kondili sama sa mga maalam.
49005016	Ayoha paggamit ang inyong panahon kay daotan kining mga adlawa.
49005017	Busa ayaw kamo pagpakabuang. Paningkamoti hinuon nga masabtan ninyo ang kabubut-on sa Ginoo.
49005018	Ayaw kamo paghuboghubog kay makadaot lamang kini kaninyo. Tinguhaa hinuon ninyo nga mapuno kamo sa Espiritu
49005019	ug sa inyong pagsultianay gamita ninyo ang mga salmo, mga himno ug mga balaang awit. Awiti ug dayga ninyo ang Ginoo sa kinasingkasing gayod.
49005020	Sa ngalan sa atong Ginoong Jesu-Cristo, pasalamati ninyo kanunay ang Dios nga Amahan tungod sa tanang butang.
49005021	Tungod kang Cristo pagtinahoray kamo.
49005022	Mga asawa, tahora ug sunda ninyo ang inyong bana sama nga nagtahod ug nagsunod kamo sa Ginoo.
49005023	Kay ang bana mao ang ulo sa iyang asawa ingon nga si Cristo maoy ulo sa iglesia ug si Cristo mismo mao ang Manluluwas sa iglesia nga mao ang iyang lawas.
49005024	Busa kinahanglan motahod ug mosunod ang mga asawa sa ilang bana ingon nga ang iglesia nagtahod ug nagsunod kang Cristo.
49005025	Mga bana, higugmaa ang inyong asawa ingon nga gihigugma ni Cristo ang iglesia ug gitugyan ang iyang kinabuhi alang niini.
49005026	Gihimo niya kini aron sa paghalad sa iglesia ngadto sa Dios human niya kini hugasi sa tubig uban sa pulong.
49005027	Sa ingon niini, ikatugyan niya ang iglesia alang kaniya mismo diha sa bug-os niyang kaanyag, putli ug walay ikasaway, walay buling o kunot o bisan unsang apan.
49005028	Kinahanglan nga ang mga bana mahigugma sa ilang asawa ingon nga nahigugma sila sa ilang kaugalingong lawas. Ang bana nga nahigugma sa iyang asawa nahigugma sa iyang kaugalingon.
49005029	Walay tawo nga nasilag sa kaugalingon niyang lawas. Pakan-on hinuon niya kini ug panggaon sama sa gibuhat ni Cristo sa iglesia
49005030	kay mga bahin man kita sa iyang lawas.
49005031	Sumala sa giingon sa kasulatan, "Tungod niini ang lalaki mobiya sa iyang amahan ug inahan ug motipon sa iyang asawa ug silang duha mahimong usa."
49005032	May dakong kahulogan kining bahina sa kasulatan ug sa akong hunahuna nagpasabot kini kang Cristo ug sa iglesia.
49005033	Apan alang usab kini kaninyo: kinahanglan ang bana mahigugma sa iyang asawa sama sa iyang kaugalingon ug ang asawa usab kinahanglan magtahod sa iyang bana.
49006001	Mga anak, sanglit mga Cristohanon man kamo, sunda ninyo ang inyong mga ginikanan kay mao kini ang husto.
49006002	Ang unang sugo nga dunay saad mao kini: "Tahora ang imong amahan ug inahan," ug kini ang saad:
49006003	"aron ka mabulahan ug mataas ang imong kinabuhi dinhi sa kalibotan."
49006004	Mga ginikanan, ayaw pasuk-a ang inyong mga anak. Hinuon, amomaha sila sa Cristohanong disiplina ug maayong pagtulon-an.
49006005	Kamong mga ulipon, pagmasinugtanon kamo sa inyong mga agalon ug tahora sila. Buhata kini sa kinakasingkasing gayod sama ra nga si Cristo maoy inyong gialagaran.
49006006	Himoa kini dili lamang kon magtan-aw sila kaninyo aron daygon kamo nila kondili buhata ang kabubut-on sa Dios, sa kinasingkasing gayod ingon nga mga ulipon ni Cristo.
49006007	Busa tumana nga malipayon ang inyong buhat sama nga ang Ginoo maoy inyong gialagaran ug dili ang mga tawo lamang.
49006008	Hinumdomi nga gantihan sa Ginoo ang magbuhat ug maayo, ulipon man siya o dili.
49006009	Kamong mga agalon, buhata usab ninyo kini sa inyong mga ulipon ug ayaw na kamo panghulga kanila. Hinumdomi nga kamo ug sila pulos ulipon sa Ginoo ug wala siyay pinalabi.
49006010	Sa kataposan, lig-ona ang inyong kaugalingon diha sa pagpakighiusa sa Ginoo pinaagi sa iyang dakong gahom.
49006011	Isul-ob ninyo ang tanang kahimanan sa gubat nga gihatag sa Dios kaninyo aron makasukol kamo batok sa mga pagpanglimbong sa Yawa.
49006012	Kay wala kita makig-away batok sa dugo ug unod, kondili batok sa mga daotang espirituhanong gahom diha sa kalangitan, sa mga pangulo, sa mga anaa sa gahom ug sa mga daotang gahom nga nagmando niining kalibotan sa kangitngit.
49006013	Busa dad-a ang tanang kahimanan sa gubat nga gikan sa Dios! Ug inig-abot unya sa daotang adlaw, makasukol kamo sa inyong kaaway sa walay pagsibog o pag-undang hangtod sa kataposan.
49006014	Busa pangandam kamo: gamita ang kamatuoran ingon nga bakos, ang pagkamatarong ingon nga salipod sa inyong dughan
49006015	ug ang kadasig sa pagsangyaw sa Maayong Balita sa pakigdait ingon nga inyong sapatos.
49006016	Dad-a kanunay ang inyong taming nga mao ang inyong pagtuo kay pinaagi niini makapalong kamo sa tanang nagsiga nga ipana kaninyo sa Yawa.
49006017	Ug ikalo ninyo ang kaluwasan ingon nga panalipod sa ulo ug gamita ang pulong sa Dios nga gihatag kaninyo sa Espiritu ingon nga espada.
49006018	Buhata kining tanan diha sa pag-ampo ug pangayo kamo kanunay pinaagi sa Espiritu. Tungod niini pagbantay kamo ug lahutay gayod. Pag-ampo kanunay alang sa tibuok balaang katawhan sa Dios
49006019	ug alang usab kanako, aron ang Dios maghatag kanakog mensahe sa akong pagwali ug aron sa walay kukahadlok makasulti ako sa tinago sa Maayong Balita.
49006020	Tungod niini nahimo akong pinadala bisan ania ako karon sa bilanggoan. Busa pag-ampo kamo nga magmaisog ako sa pagwali niini kay gikinahanglan gayod kini.
49006021	Si Tiquico, minahal nga igsoon ug buotang sulugoon sa buluhaton sa Ginoo, maoy magbalita kaninyo sa tanan gayod mahitungod kanako aron masayod kamo sa akong kahimtang.
49006022	Gipadala ko siya nganha kaninyo aron balitaan kamo mahitungod kanamong tanan diri ug sa ingon madasig kamo.
49006023	Ang Dios nga Amahan ug ang Ginoong Jesu-Cristo maghatag sa kalinaw ug gugma uban sa pagtuo ngadto sa tanang kaigsoonan.
49006024	Ang grasya sa Dios maanaa sa tanan nga nahigugma sa atong Ginoong Jesu-Cristo sa gugma nga walay paglubad.
50001001	Gikan ni Pablo ug ni Timoteo, mga sulugoon ni Cristo Jesus— Alang sa tibuok katawhan sa Dios sa Filipos nga nahiusa kang Cristo Jesus, lakip sa mga pangulo ug sa mga katabang sa buluhaton sa iglesia:
50001002	Ang Dios nga atong Amahan ug ang Ginoong Jesu-Cristo maghatag kaninyo sa grasya ug kalinaw.
50001003	Nagpasalamat ako sa Dios sa matag higayon nga maghandom ako kaninyo
50001004	ug malipayon ako sa pag-ampo kanunay alang kaninyong tanan
50001005	tungod sa inyong pagtabang kanako sa buluhaton sa ebanghelyo sukad sa una gayong adlaw hangtod karon.
50001006	Ug busa siguro ako nga kining maayong buhat nga gisugdan sa Dios diha kaninyo padayonon gayod niya hangtod mahuman kini sa pagbalik ni Cristo Jesus.
50001007	Angay gayod nga bation ko kini alang kaninyo sanglit gimahal ko man kamo. Kay nakig-ambit man kamong tanan niining pribilihiyo nga gihatag sa Dios kanako, dili lamang karon nga nabilanggo ako kondili samtang gawasnon pa ako sa pagpanalipod ug sa pagpalambo sa buluhaton sa ebanghelyo.
50001008	Nasayod ang Dios nga ang tim-os kong pagbati alang kaninyong tanan gikan gayod sa kasingkasing ni Cristo Jesus.
50001009	Maoy akong pag-ampo nga magtubo unta ang inyong gugma, kahibalo ug kaalam sa paghukom
50001010	aron makapili kamo sa labing maayo. Sa ingon niini maputli kamo nga walay ikasaway diha kaninyo unya sa pagbalik ni Cristo.
50001011	Mapuno unya ang inyong kinabuhi sa maayong mga hiyas nga gikan ni Jesu-Cristo alang sa himaya ug dungog sa Dios.
50001012	Buot kong masayran ninyo, mga igsoon, nga ang nahitabo kanako nakatabang hinuon sa pagpauswag sa ebanghelyo.
50001013	Tungod niini, ang tanang mga magbalantay sa palasyo ug ang uban nga ania diri nahibalo nga nabilanggo ako tungod kay sulugoon man ni Cristo.
50001014	Ug tungod sa akong pagkabilanggo misamot ang pagsalig sa kadaghanan sa mga kaigsoonan diha sa Ginoo ug milabi pa gayod ang ilang kaisog sa pagsangyaw sa mensahe sa Dios sa walay kukahadlok.
50001015	Hinuon pipila kanila nagsangyaw kang Cristo tungod sa kasina ug pag-indigay apan ang uban nagsangyaw kaniya sa maayong kabubut-on.
50001016	Gibuhat nila kini pinasikad sa gugma kay nasayod man sila nga ang Dios naghatag kanako sa buluhaton sa pagpanalipod sa ebanghelyo.
50001017	Apan ang uban wala magsangyaw kang Cristo sa kinasingkasing gayod kondili tungod kay buot silang magpadako sa ilang kaugalingon aron kadugangan ang kalisod nga giantos ko sa bilanggoan.
50001018	Apan kini walay bali kanako! Gikalipay ko kini basta lang isangyaw si Cristo sa bisan unsang paagi, hiwi man o matarong ang tuyo. Ug magpadayon ang akong kalipay
50001019	kay nasayod ako nga tungod sa inyong mga pag-ampo ug sa panabang sa Espiritu ni Jesu-Cristo, buhian gayod ako.
50001020	Ang dako kong tinguha ug paglaom mao nga dili gayod nako pakyason ang pagtuman sa akong katungdanan. Magmaisog hinuon ako sa tanang panahon labi na gayod ning panahona aron makapasidungog ako kang Cristo buhi man ako o patay.
50001021	Kay alang kanako ang kinabuhi mao si Cristo ug ang kamatayon maghatag ug dugang nga kabulahanan.
50001022	Apan kon buhi ako, makahimo akog mas mapuslanon nga buhat busa wala ako masayod hain niini ang akong pilion.
50001023	Naglibog gayod ako kon unsay akong pilion. Buot ako mobiya niining kinabuhia ug makig-uban kang Cristo, nga mas maayo alang kanako
50001024	apan tungod ug alang kaninyo labi pang maayo nga buhi ako.
50001025	Nakasiguro gayod ako niini nga magpabilin pa ako uban kaninyong tanan aron makatabang alang sa inyong kauswagan ug kalipay diha sa pagtuo.
50001026	Busa kon mahiuban na usab ako kaninyo, mas makapasigarbo kamo kanako diha kang Cristo Jesus.
50001027	Karon, ang mahinungdanon mao nga magkinabuhi kamo sumala sa ebanghelyo ni Cristo aron bisag dili ako makaanha kaninyo madungog ko nga nagpabilin kamo nga lig-on diha sa usa ka katuyoan ug naghiusa kamo sa pagpalambo sa pagtuo diha sa ebanghelyo
50001028	ug nga kamo walay kalisang sa inyong mga kaaway. Magpaila kini nga mapildi gayod sila ug modaog kamo kay ang Dios maoy maghatag kaninyo niini.
50001029	Kay gihatagan kamo sa pribilihiyo dili lamang sa pagtuo kang Cristo kondili sa pag-antos usab tungod ug alang kaniya
50001030	kay makigbisog man kamo uban kanako. Mao kini ang pakigbisog nga nakita ninyo nga gisagubang ko sukad pa kaniadto ug hangtod karon sumala sa inyong nadunggan.
50002001	Busa kon nakapalig-on kaninyo ang inyong kinabuhi diha kang Cristo ug nalipay kamo diha sa iyang gugma; kon may panaghiusa kamo diha sa Espiritu ug may gugma ug kaluoy sa usag-usa,
50002002	awhagon ko kamo sa pagbaton sa managsamang katuyoan ug hunahuna ug sa samang gugma aron mahingpit ang akong kalipay.
50002003	Ayaw kamo pagbuhat bisag unsa gikan sa hinakog nga katuyoan o sa walay hinungdan nga tinguha sa pagpanghambog. Pagpaubos hinuon kamo ug isipa kanunay nga ang uban mas maayo kay kaninyo.
50002004	Pagtinabangay kamo ug dili kay mao ray inyong atimanon ang tagsatagsa ninyo ka kaayohan.
50002005	Angay ninyong batonan ang hunahuna nga gibatonan ni Cristo Jesus nga mao kini:
50002006	Bisan siya Dios, wala siya mamugos nga magpabiling tupong sa Diyos,
50002007	Hinuon sa iyang kaugalingong kabubut-on gibiyaan niya kining iyang katungod ug nahimong usa ka ulipon. Natawo siya sama sa kasagarang tawo;
50002008	Nagpaubos siya ug nagmasinugtanon hangtod sa kamatayon— bisan sa iyang kamatayon sa krus.
50002009	Tungod niini gituboy siya sa Dios ngadto sa kinatas-ang dapit sa kalangitan ug gihatagan siyag ngalan nga labaw sa tanang ngalan.
50002010	Busa mangluhod ang tanang binuhat nga atua sa langit, sa ibabaw sa yuta ug sa ilalom sa yuta sa pagpasidungog sa ngalan ni Jesus.
50002011	Ug ang tanan magsangyaw nga si Jesu-Cristo mao ang Ginoo, alang sa himaya sa Dios nga Amahan.
50002012	Busa, mga hinigugma, kay nagmasinugtanon man kamo kanako sa dihang uban pa ako kaninyo, labi pa gayong maayo nga magmasinugtanon kamo kanako karon nga layo na ako kaninyo. Padayon kamo sa pagpaningkamot uban sa kahadlok ug pagtahod aron sa paghingpit sa inyong kaluwasan,
50002013	kay ang Dios nagbuhat kanunay diha kaninyo aron paghatag kaninyog tinguha sa pagtuman sa iyang kabubut-on.
50002014	Buhata ang tanan sa walay pagbagulbol o pakiglalis
50002015	aron walay ikasaway kaninyo ingon nga hingpit nga mga anak sa Dios nga nagpuyo sa katilingban nga hiwi ug daotan. Kinahanglan nga modan-ag kamo taliwala kanila sama sa mga bituon nga nagsidlak sa kalangitan
50002016	samtang gitanyag ninyo kanila ang mensahe nga naghatag sa kinabuhi. Kon himoon ninyo kini, aduna unya akoy katarongan sa pagpasigarbo kaninyo inigbalik ni Cristo kay kini magpakita man nga ang tanan kong paningkamot ug paghago wala diay makawang.
50002017	Ang inyong pagtuo sama sa usa ka halad nga sinunog ug ang akong dugo sama sa bino nga ibubo ngadto sa maong halad. Kon ingon niana, magmalipayon ako ug makigduyog sa kalipay uban kaninyo.
50002018	Sa samang paagi, kinahanglan magmalipayon usab kamo duyog kanako.
50002019	Nagsalig ako sa Ginoong Jesus nga ikapadala ko si Timoteo nganha kaninyo sa dili madugay aron madasig unya ako sa mga balita mahitungod kaninyo.
50002020	Wala akoy laing kauban sama kaniya nga tinuoray gayong nahingawa kaninyo.
50002021	Ang uban naghunahuna lamang sa ilang kaugalingong kaayohan, dili sa mga katuyoan ni Jesu-Cristo.
50002022	Ug nahibalo kamo sa iyang katakos kay sama sa amahan ug anak, nagtambayayong man kami sa pagpalambo sa ebanghelyo.
50002023	Naglaom ako nga ikapadala ko dayon siya nganha kaninyo inigkahibalo na nako sa akong dangatan diri
50002024	ug nagsalig ako sa Ginoo nga makaanha gayod ako kaninyo sa dili madugay.
50002025	Nakahunahuna ako nga kinahanglan papaulion ko nganha kaninyo ang atong igsoon nga si Epafrodito nga akong isigkamagbubuhat ug kauban sa pakigbisog nga maoy inyong gipadala aron pagtabang kanako.
50002026	Nangandoy siya sa pagpakigkita kaninyong tanan. Naguol usab siya pag-ayo tungod kay nakabalita man kamo nga nasakit siya.
50002027	Tinuod nga nasakit siya ug hapit gani mamatay. Apan naluoy kaniya ang Dios ug dili lamang kaniya kondili kanako usab ug giluwas ako sa labi pang dako nga kaguol.
50002028	Busa labi pa akong nagtinguha sa pagpadala kaniya nganha kaninyo aron malipay kamo inigkakita ninyo kaniya pag-usab ug aron dili na kaayo ako mabalaka.
50002029	Busa dawata siya uban sa dakong kalipay ingon nga usa ka igsoon diha sa Ginoo. Tahora ninyo ang mga tawo nga sama kaniya
50002030	kay gihalad niya ang iyang kinabuhi ug hapit gani siya mamatay tungod sa gipabuhat ni Cristo. Gihimo niya kini aron sa pagtabang kanako sa paagi nga dili na ninyo mahimo.
50003001	Sa kataposan, mga igsoon, pagmalipayon kamo diha sa Ginoo. Dili ko igsapayan ang pagsubli sa gisulat ko na kaninyo kaniadto kay kini makaayo man kaninyo.
50003002	Pagbantay kamo sa mga iro, sa mga tawo nga nagbuhat ug daotan ug sa mga nag-ingon nga kinahanglan gayod ang pagpatuli.
50003003	Kay kita, ug dili sila, ang tinuod nga tinuli, kay nagsimba man kita sa Dios pinaagi sa Espiritu ug nagkalipay sa atong pagkinabuhi diha kang Cristo Jesus; wala kita magsalig sa mga seremonyas.
50003004	May katarongan gayod unta ako nga mosalig niining mga butanga. Kay kon may naghunahuna man nga makasalig siya sa mga seremonyas, labaw pa ako.
50003005	Kay gituli na ako sa nag-edad pa lang ug usa ka semana. Natawo ako nga Israelita sa tribo ni Benjamin ug lumad gayod nga Hebreo. Mahitungod sa pagtuman sa Balaod sa mga Judio, Pariseo ako
50003006	ug hilabihan ang akong kadasig nga gilutos ko gani ang iglesia. Kon ang pagkamatarong ipasubay pa sa pagtuman sa Balaod, wala akoy kasaypanan nga nahimo.
50003007	Apan kadtong tanan nga kaniadto giisip ko nga bililhon, karon giisip ko na nga walay bili tungod kang Cristo.
50003008	Dugang pa niana, giisip ko na ang tanan nga walay bili tungod sa kahibalo mahitungod ni Cristo Jesus nga akong Ginoo nga labaw pa kaayo kabililhon. Tungod kaniya gisalikway ko ang tanan ug giisip kong basura lamang aron maangkon ko si Cristo
50003009	ug mahiusa kaniya sa hingpit. Wala na ako magbaton sa pagkamatarong nga gipasikad sa pagtuman sa Balaod kondili sa pagkamatarong nga nadawat ko pinaagi sa pagtuo diha kang Cristo—pagkamatarong nga gikan sa Dios ug gipasukad diha sa pagtuo.
50003010	Ang tinguha ko lamang mao nga maila ko si Cristo ug masinati ang gahom sa iyang pagkabanhaw, makaambit sa iyang mga pag-antos ug mahisama kaniya diha sa iyang kamatayon
50003011	uban sa paglaom nga banhawon usab unta ako.
50003012	Wala ako magpasabot nga nakab-ot ko na kini o nahingpit na ako. Nagpadayon ako sa pagpaningkamot sa pagkab-ot niini kay ako iya na man ni Cristo Jesus.
50003013	Hinuon, mga igsoon, wala gayod ako maghunahuna nga nakab-ot ko na ang akong gitinguha. Ang gihimo ko mao ang paghikalimot sa nangagi ug ang pagpaningkamot kutob sa mahimo aron makaabot sa dag-anan.
50003014	Busa nagdagan ako diritso gayod sa dag-anan aron maangkon ko ang ganti sa pagkatinawag sa Dios pinaagi ni Cristo Jesus ngadto sa kinabuhing walay kataposan.
50003015	Kitang tanan nga hingkod na sa pagtuo angay nga magbaton sa samang hunahuna. Apan kon kamo adunay laing panghunahuna, ang Dios na maoy magpadayag niini kaninyo.
50003016	Apan bisan unsay mahitabo magpadayon gayod kita sa unahan subay sa pagkinabuhi nga atong naangkon.
50003017	Mga igsoon, padayon kamong tanan sa pagsundog kanako. Gipakita na namo kaninyo ang hustong panig-ingnan busa sundoga ninyo kadtong nagsunod niini.
50003018	Gisultihan ko na kamo niini sa makadaghan ug karon sublion ko kini pag-ingon uban sa mga luha: dunay daghan nga nagkinabuhi sukwahi sa katuyoan sa kamatayon ni Cristo sa krus.
50003019	Mosangko gayod sila sa kalaglagan. Ang ilang gipakadios mao ang ilang lawasnong kailibgon ug nagpasigarbo sila sa angay unta nilang ikaulaw ug naghunahuna lamang sila sa mga butang niining kalibotana.
50003020	Apan ang atong puloy-anan atua sa langit ug mahinangpon kitang nagpaabot sa pag-anhi sa atong Manunubos gikan sa langit—ang Ginoong Jesu-Cristo.
50003021	Ilisdan niya ang atong mga lawas nga may kamatayon sa lawas nga mahimayaon sama sa iyaha pinaagi sa gahom nga gigamit niya sa pagmando sa tanan.
50004001	Busa, mga minahal ug hinandom kong kaigsoonan, kalipay ug garbo ko, paglig-on kamo diha sa Ginoo.
50004002	Euodia ug Sintique, pagsinabtanay kamo ingon nga magsoon diha sa Ginoo.
50004003	Ug ikaw usab, tinuod kong kauban, tabangi kining mga babayhana kay naghago sila pag-ayo uban kanako sa pagsangyaw sa ebanghelyo uban ni Clemente ug sa tanan kong katabang kansang mga ngalan nasulat sa basahon sa kinabuhi.
50004004	Paglipay kamo kanunay diha sa Ginoo. Sublion ko pag-ingon: paglipay kamo!
50004005	Ipakita sa tanan ang malumo ninyong kinaiya. Hapit na mobalik ang Ginoo.
50004006	Ayaw kamo kabalaka sa bisan unsa kondili pangayoa sa Dios ang inyong gikinahanglan uban ang pagpasalamat sa tanan ninyong pag-ampo.
50004007	Ug ang kalinaw sa Dios nga dili matugkad sa tawo, manalipod sa inyong kasingkasing ug hunahuna diha sa inyong pagkahiusa kang Cristo Jesus.
50004008	Sa kataposan, mga igsoon, pun-a ang inyong hunahuna sa mga butang nga maayo ug angayng daygon, sa mga butang nga matuod, ligdong, matarong, putli, matahom ug halangdon.
50004009	Ipakita sa buhat ang inyong nakat-onan, nadawat, nadungog ug nakita diri kanako. Ug ang Dios nga naghatag kanato sa kalinaw mag-uban kaninyo.
50004010	Dako kaayo ang akong kalipay diha sa Ginoo kay karon human sa taas nga panahon, nakahigayon na usab kamo sa pagpakita sa inyong gugma kanako. Nahibalo ako nga nahangawa gayod kamo kanako apan wala lang kamoy higayon sa pagpakita niini.
50004011	Wala ako magpasabot nga nakulangan ako sa akong mga gikinahanglan kay nakat-onan ko ang pagkatagbaw sa bisan unsay ania kanako.
50004012	Nasinati ko ang pagpuyo diha sa kawad-on ug sa kahamugaway. Nakat-onan ko na ang pag-atubang sa bisan unsang kahimtang sa kinabuhi: sa kabusog o sa kagutom ug sa kahamugaway o sa kawad-on.
50004013	May kalig-on ako sa pagsagubang sa tanan tungod sa gahom nga gihatag kanako ni Cristo.
50004014	Apan dalaygon kamo tungod sa inyong pagtabang kanako sa akong mga kalisdanan.
50004015	Nasayod kaayo kamong mga taga-Filipos nga sa pagbiya ko sa Macedonia, sa bag-o pang gisangyaw ang Maayong Balita, walay laing iglesia nga nakig-ambit kanako pinaagi sa paghatag ug sa pagdawat gawas kaninyo.
50004016	Dili lang kay kausa ra ako ninyo padad-i ug hinabang sa dihang nagkalisodlisod ako didto sa Tesalonica.
50004017	Dili kay gasa ang akong gipangita kondili ang bunga nga makapabulahan kaninyo.
50004018	Nadawat nako ang tanan ug sobra pa gani. Sangkap na ako sa tanan kong gikinahanglan karon nga nadawat ko na pinaagi ni Epafrodito ang tanan ninyong mga gasa. Sama kini sa usa ka humot nga halad-sinunog ngadto sa Dios, usa ka halad nga makapahimuot kaniya.
50004019	Ug ang akong Dios magsangkap sa tanan ninyong gikinahanglan sumala sa naghingapin niyang bahandi diha ni Cristo Jesus.
50004020	Daygon ta ang atong Dios ug Amahan hangtod sa kahangtoran. Amen.
50004021	Ipangomusta ako sa tanang katawhan sa Dios nga iya ni Cristo Jesus. Nangomusta kaninyo ang akong mga kauban diri.
50004022	Nangomusta usab kaninyo ang tanang katawhan sa Dios diri labi na ang mga nangalagad sa emperador.
50004023	Ang grasya sa Ginoong Jesu-Cristo mag-uban unta kaninyong tanan.
51001001	Gikan ni Pablo, apostol ni Cristo Jesus tungod sa pagbuot sa Dios, ug gikan ni Timoteo nga atong igsoon—
51001002	Alang sa katawhan sa Dios sa Colosas nga mga buotang igsoon diha ni Cristo: Maghatag kaninyog grasya ug kalinaw ang Dios nga atong Amahan.
51001003	Nagpasalamat kami kanunay sa Dios, ang Amahan sa atong Ginoong Jesu-Cristo, sa among pag-ampo alang kaninyo
51001004	kay nakabalita kami mahitungod sa inyong pagtuo kang Cristo Jesus ug sa inyong gugma alang sa tanang katawhan sa Dios
51001005	tungod sa paglaom nga gitagana kaninyo didto sa langit. Nasayran ninyo kini kaniadto sa dihang gisangyaw kaninyo ang matuod nga mensahe nga mao ang Maayong Balita.
51001006	Miabot kini kaninyo ingon man sa tibuok kalibotan ug naghatag kinig bunga sama sa nahitabo diha kaninyo sukad sa inyong pagkadungog sa grasya sa Dios ug pagsinati gayod niini.
51001007	Nakat-onan ninyo kini gikan ni Epafras, ang atong minahal nga kauban ug buotang alagad ni Cristo.
51001008	Gisuginlan niya kami sa gugma nga gihatag kaninyo sa Espiritu.
51001009	Nag-ampo gayod kami kanunay alang kaninyo sukad sa pagkasayod namo niini. Gipangayo namo sa Dios nga masayod unta kamo sa iyang kabubut-on uban sa tanang kaalam ug kahibalo nga gihatag sa iyang Espiritu
51001010	aron makahimo kamo pagkinabuhi sumala sa kabubut-on sa Ginoo ug makabuhat kanunay sa mga butang nga makapahimuot kaniya. Magmabungahon ang inyong kinabuhi sa tanang mga maayong buhat ug magdugang ang inyong kahibalo mahitungod sa Dios.
51001011	Hinaot unta nga lig-onon kamo sa kusog nga naggikan sa iyang mahimayaong gahom aron makalahutay kamo sa tanan ug makapailob uban ang kamaya.
51001012	Pasalamati ninyo ang Amahan nga naghimo kaninyong takos sa pag-ambit sa gitagana sa Dios alang sa iyang katawhan didto sa gingharian sa kahayag.
51001013	Kay giluwas kita niya gikan sa gahom sa kangitngit ug gidala ngadto sa gingharian sa iyang hinigugmang Anak
51001014	nga maoy naglukat kanato ug nagpasaylo sa atong mga sala.
51001015	Si Cristo mao ang makita nga dagway sa dili makita nga Dios. Siya ang kamagulangang Anak ug labaw sa tanang binuhat.
51001016	Kay pinaagi kaniya gibuhat sa Dios ang tanan nga atua sa langit ug ania sa yuta, makita ug dili makita—mga gahom nga espirituhanon, mga pamunoan, mga hari ug ang tanan nga nagmando. Gibuhat sa Dios ang tanan pinaagi kaniya ug alang kaniya.
51001017	Diha na siya sa wala pa buhata ang tanang butang ug diha kaniya ang tanan nahugpong.
51001018	Siya ang ulo sa iglesia nga mao ang iyang lawas. Siya ang sinugdan; siya ang unang gibanhaw sa Dios gikan sa mga patay aron siya ang mag-una sa tanang mga butang.
51001019	Kay maoy pagbuot sa Dios nga ang Anak makabaton sa bug-os nga kinaiya sa Dios.
51001020	Busa pinaagi sa Anak gipasig-uli sa Dios ngadto sa iyang kaugalingon ang tanang butang sa langit ug sa yuta. Nakigdait ang Dios pinaagi sa dugo sa iyang Anak didto sa krus.
51001021	Kaniadto layo kamo sa Dios ug kaaway niya tungod sa daotan ninyong mga hunahuna ug buhat.
51001022	Apan karon, gipasig-uli na kamo sa Dios ngadto kaniya pinaagi sa kamatayon sa iyang Anak aron makaatubang kamo kaniya nga balaan, putli ug walay sala.
51001023	Mahimo kini kon magpadayon kamo nga lig-on sa pagtuo ug dili matarog sa paglaom nga inyong nahuptan sa inyong pagdawat sa ebanghelyo. Ako, si Pablo, nahimong sulugoon niining ebanghelyo nga giwali ngadto sa tanang mga tawo.
51001024	Ug karon gikalipay ko ang akong mga pag-antos tungod kaninyo. Kay pinaagi sa akong mga giantos nakatabang ako sa paghingpit sa wala pa matapos nga mga pag-antos ni Cristo alang sa iyang lawas nga mao ang iglesia.
51001025	Gihimo ako sa Dios nga sulugoon sa iglesia ug gitugyanan sa mga buluhaton aron hingpit nga masangyaw ang iyang mensahe alang sa inyong kaayohan.
51001026	Kaniadto, gitagoan niya ang maong mensahe apan gibutyag na niya karon ngadto sa iyang katawhan.
51001027	Kay maoy tuyo sa Dios nga ibutyag niya ngadto sa iyang katawhan ang iyang bahandianon ug mahimayaong tinago nga iyang giandam alang sa tanang katawhan. Ang tinago mao nga si Cristo anaa kaninyo. Nagpasabot kini nga makaambit kamo sa himaya sa Dios.
51001028	Busa gisangyaw namo si Cristo ngadto sa tanang mga tawo. Gipahimangnoan ug gitudloan namo ang tanan ginamit ang tanan namong kaalam aron sa pagdala sa tagsatagsa ngadto sa Dios ingon nga hingkod nga nahiusa kang Cristo.
51001029	Naghago ug naningkamot ako aron mahimo kini ginamit ang gahom nga gihatag kanako ni Cristo.
51002001	Buot kong masayran ninyo nga naningkamot ako pag-ayo alang kaninyo ug alang sa taga-Laodicea ug sa tanan nga wala pa makakita kanako.
51002002	Gihimo ko kini aron madasig sila nga mahugpong sa gugma ug makabaton sa tanang kabulahanan nga ikahatag sa matuod nga kahibalo. Sa ingon, masayran nila ang tinago sa Dios nga mao si Cristo.
51002003	Diha kaniya natago ang tanang bahandi sa kaalam ug kahibalo sa Dios.
51002004	Gisultihan ko kamo niini aron dili kamo matunto sa mga sayop nga pangatarongan bisag unsa pa kini kamaayong pamation.
51002005	Kay bisan tuod wala ako diha, uban ako kaninyo sa espiritu. Nalipay ako sa inyong kahusay ug sa kalig-on sa inyong pagtuo kang Cristo.
51002006	Kay gidawat na man ninyo nga Ginoo si Cristo Jesus, pagkinabuhi kamo nga hiniusa kaniya
51002007	nga nakagamot ug nakabarog ug nga nalig-on diha sa pagtuo sumala sa gitudlo kaninyo ug mapasalamaton kanunay.
51002008	Busa matngoni nga dili kamo matunto sa lipatlipat sa tawhanong kaalam nga gikan sa mga pagtulon-an nga gikabilinbilin sa mga tawo, ug gikan sa mga espiritu nga naghari sa kalibotan apan dili diay gikan ni Cristo.
51002009	Kay ang tibuok nga pagka-Dios anaa kang Cristo sa iyang pagkatawhanon
51002010	ug gihatagan kamog hingpit nga kinabuhi diha sa inyong pagkahiusa kaniya. Labaw siya sa tanang espirituhanong pangulo ug awtoridad.
51002011	Gituli kamo diha sa inyong pagkahiusa kaniya, dili sa paagi nga tawhanon kondili sa paagi ni Cristo, nga maoy timaan nga kamo naluwas gikan sa gahom niining lawas nga makasasala.
51002012	Kay sa pagbunyag kaninyo, gilubong kamo ug gibanhaw uban ni Cristo pinaagi sa inyong pagtuo sa gahom sa Dios nga nagbanhaw kaniya.
51002013	Kaniadto patay kamo sa espiritu tungod sa inyong mga sala ug tungod kay dili man kamo mga Judio busa wala mahisakop sa Balaod. Apan karon gibanhaw na kamo sa Dios uban ni Cristo! Gipasaylo na kita sa Dios sa tanan tang mga sala.
51002014	Gipapas niya ang tanan tang mga utang lakip ang mga kasabotan bahin niini ug giwagtang niya ang tanan pinaagi sa paglansang niini didto sa krus.
51002015	Ug pinaagi sa iyang kamatayon sa krus gibuntog ni Cristo ang mga espirituhanong pangulo ug awtoridad. Gipasundayag niya ngadto sa tanan ang ilang kapildihan.
51002016	Busa ayaw ninyo itugot nga may magsaway kaninyo mahitungod sa pagkaon o ilimnon o mahitungod sa mga adlaw nga balaan o sa kasaulogan sa bag-ong bulan o bahin sa Adlaw nga Igpapahulay.
51002017	Kining tanan mga anino lamang sa mga butang nga umaabot, apan ang katumanan mao si Cristo.
51002018	Ayaw kamo pagpahukom ni bisan kinsa nga nagpakamapaubsanon ug nagsimba sa mga anghel ug nagpatuo nga labaw siya kaninyo tungod sa iyang nakitang panan-awon. Nagpagarbo siya sa iyang tawhanong hunahuna bisag wala siyay katarongan.
51002019	Ug gisalikway niya ang Ulo nga mao si Cristo nga nagmatuto ug nahiusa sa tibuok lawas pinaagi sa mga lutahan ug kaugatan niini ug nagtubo sumala sa pagbuot sa Dios.
51002020	Namatay na kamo uban ni Cristo ug naluwas na gikan sa mga espiritu nga naghari niining kalibotana. Apan nganong nagkinabuhi man gihapon kamo nga daw iya pa kamo niining kalibotana? Nganong magtuman pa man kamo sa mga tulomanon, ingon sa
51002021	"Ayaw pagkupot niini," "Ayaw pagtilaw niana," "Ayaw paghikap niadto"?
51002022	Dili na magpulos kining tanan human kini magamit. Kini mga sugo ug mga pagtulon-an nga binuhat lamang ug tawo.
51002023	Sa tinuoray, daw may kaalam sila sa ilang pinugos nga pagsimba nga ilang minugna ug sa taphaw nga pagpaubos ug sa hilabihang pagdagmal sa ilang lawas apan dili kini makatabang sa pagpugong sa mga kailibgon sa lawas.
51003001	Sanglit gibanhaw na man kamo uban ni Cristo, tinguhaa ang mga butang nga atua sa langit diin naglingkod si Cristo sa iyang trono sa tuo sa Dios.
51003002	Hunahunaa ang mga butang langitnon, dili ang yutan-on.
51003003	Kay namatay na kamo ug ang inyong kinabuhi natago uban ni Cristo diha sa Dios.
51003004	Ang matuod ninyong kinabuhi mao si Cristo ug inigpakita niya, makita usab kamo uban kaniya ug moambit sa iyang himaya.
51003005	Busa patya ninyo ang mga kaibog nga kalibotanon nga anaa kaninyo, sama sa salawayong pagpakighilawas, kalaw-ayan, kaulag, daotang kailibgon ug kahakog nga maoy usa ka paagi sa pagsimbag diosdios.
51003006	Kay moabot ang kapungot sa Dios ngadto sa mga tawo nga magbuhat niining mga butanga.
51003007	Kaniadto nagkinabuhi kamo sumala sa maong mga kailibgon, sa dihang naghari pa kini kaninyo.
51003008	Apan karon kinahanglan biyaan ninyo kining tanan: ang kasuko, ang pagkasaputon, ang kahugaw sa hunahuna, ang pagpasipalag sulti ug ang pagpamalikas.
51003009	Ayaw kamo pamakak sa usag-usa kay gihubo na man ninyo ang inyong daang pagkatawo uban sa iyang mga buhat
51003010	ug gisul-ob na ninyo ang bag-ong pagkatawo. Gibag-o gayod kini sa Dios nga iyang magbubuhat sumala sa iyang kaugalingong dagway aron masayod kamo sa hingpit mahitungod sa Dios.
51003011	Tungod niini, wala nay Judio ug dili Judio, mga tinuli ug dili tinuli, mga lain ug sinultihan, mga luog, mga ulipon o dili ulipon, kay si Cristo mao ang tanan ug anaa sa tanan!
51003012	Katawhan kamo sa Dios; gibalaan ug gihigugma kamo niya. Busa kinahanglan nga mobati kamo sa uban, magmaluluy-on, magmapaubsanon, magmaaghop ug magmapailubon.
51003013	Pagpinailobay kamo ug kon duna kamoy mulo batok kang bisan kinsa kaninyo pagpinasayloay kamo sama nga gipasaylo kamo sa Ginoo.
51003014	Ug labaw niining tanan idugang ang paghigugma nga maoy magbugkos sa tanan ngadto sa hingpit nga panaghiusa.
51003015	Paharia sa inyong kasingkasing ang pakigdait nga gikan ni Cristo kay alang niini gitawag kamo sa Dios aron mahiusa kamo diha sa usa ka lawas. Ug pagmapasalamaton kamo.
51003016	Papuy-a sa inyong kasingkasing ang bahandianong mensahe ni Cristo. Pagtinudloay ug pagpahimangnoay kamo uban sa tanang kaalam. Pag-awit kamog mga salmo ug balaang mga alawiton ug awiti ninyo ang Dios uban sa pasalamat diha sa inyong mga kasingkasing.
51003017	Busa bisag unsay inyong isulti o buhaton, himoa kini diha sa ngalan sa Ginoong Jesus uban sa pagpasalamat ngadto sa Dios nga Amahan pinaagi kaniya.
51003018	Mga asawa, sunda ug tahora ang inyong bana kay mao kini ang angay ninyong buhaton ingon nga mga Cristohanon.
51003019	Mga bana, higugmaa ang inyong asawa ug ayaw silag daugdaoga.
51003020	Mga anak, pagmasinugtanon kamo kanunay sa inyong mga ginikanan kay mao kanay makapahimuot sa Dios.
51003021	Mga ginikanan, ayaw palagota ang inyong mga anak kay tingali unyag mawad-an silag kadasig.
51003022	Mga ulipon, pagmasinugtanon kamo kanunay sa inyong mga agalon dinhi sa yuta ug himoa kini dili lamang kon magtan-aw sila kaninyo nga aron daygon kamo nila kondili himoa sa kinasingkasing gayod tungod sa inyong pagtahod sa Ginoo.
51003023	Bisan unsay inyong buhaton, buhata kini sa kinasingkasing sama nga inyo kining gibuhat alang sa Ginoo ug dili alang sa mga tawo.
51003024	Nasayran ninyo nga gantihan kamo sa Ginoo ug madawat ninyo ang gitagana niya alang sa iyang katawhan. Kay si Cristo mao ang matuod nga Agalon nga inyong gialagaran.
51003025	Ang nagbuhat ug daotan baslan tungod sa nabuhat niya kay wala gayoy pinalabi.
51004001	Mga agalon, ayoha pagdumala ang inyong mga ulipon ug hatagi sila sa angay kanila. Hinumdomi nga aduna usab kamoy Agalon didto sa langit.
51004002	Padayon kamo sa pag-ampo ug pagmabinantayon uban ang pagpasalamat sa Dios.
51004003	Pag-ampo usab kamo alang kanamo aron ang Dios maghatag kanamog kahigayonan sa pagsangyaw sa iyang mensahe ug sa pagpadayag sa tinago ni Cristo kay mao kini ang hinungdan nga nabilanggo ako.
51004004	Busa pag-ampo kamo aron isulti ko kini sa tin-aw gayod ingon sa angay kong buhaton.
51004005	Uban ang kaalam pagmatngon kamo sa inyong kagawian atubangan sa mga dili magtutuo ug pahimusli ang tanang higayon nga anaa kamo uban kanila.
51004006	Kinahanglan nga ang inyong sinultihan kanunayng makapahimuot ug makapadasig aron makatubag kamo sa husto sa mangutana kaninyo.
51004007	Si Tiquico nga atong minahal nga igsoon, buotang alagad ug isigkaulipon sa Ginoo, magsugilon unya kaninyo sa tanan mahitungod kanako.
51004008	Tungod niini, gipaanha ko siya kaninyo aron masayod kamo mahitungod kanamo ug madasig kamo.
51004009	Gikuyogan siya ni Onesimo, ang minahal ug buotang igsoon nga sakop sa inyong pundok. Suginlan kamo nila sa tanan nga nanghitabo diri.
51004010	Nangomusta kaninyo si Aristarco nga akong kaubang binilanggo ingon man si Marcos, ang ig-agaw ni Bernabe. (Gisultihan na kamo bahin kaniya—nga inyo siyang abiabihon kon mahianha siya diha.)
51004011	Nangomusta usab si Jesus nga gianggaag Justo. Kini ra silang tulo ang mga Judio nga nakabig ug nagbuhat uban kanako alang sa Gingharian sa Dios ug dako kaayo silag natabang kanako.
51004012	Nangomusta si Epafras, sakop sa inyong pundok, ug sulugoon ni Cristo Jesus. Kanunay siyang nag-ampo nga mainiton alang kaninyo. Naghangyo siya sa Dios nga magpabilin unta kamong lig-on, hingkod, ug magtuman gayod sa kabubut-on sa Dios.
51004013	Saksi ako nga naghago siya pag-ayo alang kaninyo ug sa katawhan sa Laodicea ug Hierapolis.
51004014	Nangomusta kaninyo si Lucas ang atong minahal nga mananambal ug si Demas.
51004015	Ihatag ang among labing mainitong panghinaot ngadto sa mga kaigsoonan sa Laodicea ug kang Ninfa ug sa iglesia nga magtigoman sa iyang balay.
51004016	Human kamo makabasa niining sulata, ipabasa usab kini didto sa iglesia sa Laodicea. Basaha usab ninyo ang sulat nga gikan sa Laodicea.
51004017	Ug ingna si Arquipo nga kinahanglan humanon gayod niya ang buluhaton nga gitugyan kaniya sa Ginoo.
51004018	Ako, si Pablo, mao gayod ang nagsulat niining mga pangomusta. Ayaw kalimti nga ako gibilanggo! Mag-uban kaninyo ang grasya sa Dios.
52001001	Gikan ni Pablo, ni Silas ug ni Timoteo— Alang sa iglesia sa Tesalonica nga iya sa Dios nga Amahan ug sa Ginoong Jesu-Cristo: Mainyo ang grasya ug ang kalinaw sa Dios.
52001002	Sa kanunay nag-ampo kami alang kaninyo ug nagpasalamat sa Dios tungod kaninyong tanan.
52001003	Sa among pag-ampo sa atong Dios ug Amahan wala namo hikalimti paghisgot ang pagtuo nga gipakita ninyo ug ang inyong kakugi nga dinasig sa gugma ingon man ang inyong lig-ong paglaom sa atong Ginoong Jesu-Cristo.
52001004	Mga igsoon, nasayod kami nga ang Dios nahigugma kaninyo ug gipili kamo niya aron maiya.
52001005	Kay nagwali kami sa Maayong Balita dili sa pulong lamang kondili sa gahom sa Espiritu Santo. Hugot ang among pagtuo nga kini matuod gayod. Nasayod kamo giunsa namo pagkinabuhi samtang kami uban pa kaninyo alang lamang sa inyong kaayohan.
52001006	Gisundog ninyo kami ug ang Ginoo, ug bisag nag-antos kamo pag-ayo gidawat ninyo ang mensahe uban sa kalipay nga gikan sa Espiritu Santo.
52001007	Tungod niini nahimo kamong panig-ingnan sa tanang magtutuo sa Macedonia ug sa Acaya.
52001008	Pinaagi kaninyo ang mensahe mahitungod sa Ginoo mikaylap sa Macedonia ug sa Acaya. Mikaylap usab sa tanang dapit ang balita mahitungod sa inyong pagtuo sa Dios busa dili na kinahanglan nga amo pa kining isulti.
52001009	Sila mismo nagbalita giunsa ninyo kami pagdawat sa among pagduaw kaninyo ug nga mibiya kamo sa mga diosdios aron pag-alagad sa matuod ug buhi nga Dios.
52001010	Nagbalita usab sila sa inyong pagpaabot sa iyang Anak nga si Jesus nga moanhi gikan sa langit. Gibanhaw siya sa Dios ug siya maoy magluwas kanato gikan sa umaabot nga kasuko sa Dios.
52002001	Kamo mismo, mga igsoon, nasayod nga wala makawang ang among pagduaw kaninyo.
52002002	Nasayod kamo nga sa didto pa kami sa Filipos, gipaantos ug gipakaulawan kami. Apan gidasig kami sa Dios sa pagwali kaninyo sa iyang Maayong Balita bisan pag daghang misupak niini.
52002003	Dili sayop ang among giwali, dili usab daotan ang among tuyo ug wala kami maglimbong kang bisan kinsa.
52002004	Nagwali kami kay napamatud-an sa Dios nga kapiyalan kami sa Maayong Balita. Wala kami tuyo sa pagpahimuot sa tawo kondili sa Dios nga nagsusi sa atong kasingkasing.
52002005	Nahibalo kamo nga wala kami mag-ulog-ulog kaninyo o may gitabontabonan nga kahakog ug ang Dios maoy among saksi.
52002006	Wala kami tuyo nga daygon ni bisan kinsa
52002007	bisag mahimo namong gamiton ang among awtoridad ingon nga mga apostoles ni Cristo aron ipabuhat kaninyo ang among gusto. Apan sa diha pa kami uban kaninyo, nagmalumo kami kaninyo sama sa usa ka inahan nga nagmatuto sa iyang mga anak.
52002008	Tungod sa among gugma kaninyo, among giwali kaninyo ang Maayong Balita sa Dios. Gitahan usab namo ang among kaugalingong kinabuhi kay kamo gimahal man namo pag-ayo.
52002009	Mga igsoon, sa walay duhaduha nahinumdoman pa ninyo giunsa namo paghago. Nagtrabaho kami adlaw ug gabii aron dili kami makahasol kaninyo sa among pagwali kaninyo sa Maayong Balita sa Dios.
52002010	Kamo ug ang Dios saksi nga putli, matarong ug dili salawayon ang among pagpakig-uban kaninyo nga mituo.
52002011	Nasayod kamo nga ang among pagtagad kaninyong tanan sama sa pagtagad sa usa ka amahan ngadto sa iyang mga anak.
52002012	Gidasig namo kamo, gilipay ug gitambagan kanunay sa pagkinabuhi sa paagi nga makapahimuot sa Dios kinsa maoy nagtawag kaninyo aron kamo makaambit sa iyang Gingharian ug himaya.
52002013	Ug gipasalamatan usab namo kanunay ang Dios kay sa dihang giwali namo kaninyo ang iyang mensahe namati kamo ug gidawat ninyo kini dili ingon nga iya sa tawo kondili iya gayod sa Dios kay ang Dios naglihok diha kaninyong mga magtutuo.
52002014	Mga igsoon, ang nahitabo kaninyo sama usab sa nahitabo sa mga iglesia sa Dios sa Judea—sa mga magtutuo ni Cristo Jesus. Gilutos kamo sa inyong katagilungsod ingon nga ang mga magtutuo didto sa Judea gilutos sa mga Judio.
52002015	Gipatay nila ang Ginoong Jesus ug ang mga propeta. Sila usab maoy naglutos kanamo. Busa sila wala makapahimuot sa Dios ug kaaway nila ang tanang tawo.
52002016	Gibabagan gani kami nila sa pagwali ngadto sa mga dili Judio sa mensahe nga makaluwas kanila. Kining gibuhat nila maoy nakapuno sa taksanan sa ilang pagkadaotan busa gisilotan gayod sila sa Dios.
52002017	Bahin kanamo, mga igsoon, niadtong panahon nga kami nahimulag kaninyo sa makadiyot, kanunay kaming naghandom kaninyo. Gimingaw kami pag-ayo kaninyo ug naningkamot gayod sa pagpakigkita kaninyo.
52002018	Buot kami nga moduaw kaninyo pag-usab. Ako, si Pablo, sa makadaghan nagplano pagduaw kaninyo apan gibabagan kami ni Satanas.
52002019	Kamo lamang ang among paglaom, ang among kalipay ug ang hinungdan sa pagpagarbo namo sa among kadaogan atubangan sa atong Ginoong Jesus inig-anhi niya.
52002020	Kamo gayod ang among garbo ug kalipay.
52003001	Sa wala na gayod namo maantos ang kahingawa, nagpabilin kami sa Atenas.
52003002	Unya among gipadala kaninyo si Timoteo nga atong igsoon ug kauban namo sa buluhaton sa Dios sa pagwali sa Maayong Balita mahitungod kang Cristo. Gipaanha namo siya aron pagdasig kaninyo ug paglig-on sa inyong pagtuo
52003003	aron walay usa kaninyo nga matarog tungod niining mga paglutos. Kamo mismo nasayod nga ang mga paglutos nga sama niini kabubut-on sa Dios alang kanato.
52003004	Kay samtang kami uban pa kaninyo, amo kamong gipasidan-an nga kita lutoson gayod. Ug sumala sa inyong nasayran mao gayod kini ang nahitabo.
52003005	Busa sa dako kong kahingawa, gipaanha ko si Timoteo aron pagsusi kon naunsa na ang inyong pagtuo kay nabalaka ako nga natintal kamo sa Yawa ug unya makawang ang tanan namong kahago!
52003006	Karon nahibalik na kanamo si Timoteo ug anindot ang iyang balita mahitungod sa inyong pagtuo ug paghigugma. Matod niya kanunay kamong naghandom kanamo ug buot moduaw kanamo ingon nga kami buot moduaw kaninyo.
52003007	Busa, mga igsoon, taliwala sa tanan namong kalisdanan ug pag-antos, nadasig kami tungod sa inyong pagtuo.
52003008	Kay tam-is gayod ang among kinabuhi kon kamo magmalig-on diha sa Ginoo.
52003009	Dili igo ang among pagpasalamat sa Dios tungod sa dakong kalipay nga gihatag sa Dios ngari kanamo pinaagi kaninyo.
52003010	Sa kinasingkasing naghangyo kami kaniya adlaw ug gabii nga iya unta kaming paanhaon kaninyo aron mahatag namo ang tanan nga gikinahanglan sa paglig-on sa inyong pagtuo.
52003011	Nag-ampo kami nga ang Dios nga atong Amahan ug ang atong Ginoong Jesus maghatag kanamog higayon sa pagduaw kaninyo.
52003012	Hinaot unta nga dugangan sa Ginoo ang inyong paghigugma ngadto sa usag-usa ug sa tanang tawo sama sa among paghigugma kaninyo.
52003013	Niining paagiha lig-onon niya ang inyong kasingkasing ug mahingpit kamo ug walay makitang salawayon diha kaninyo atubangan sa Dios nga atong Amahan inig-anhi sa atong Ginoong Jesus kinuyogan sa tanang niyang mga balaan.
52004001	Sa kataposan, mga igsoon, nakat-onan ninyo gikan kanamo ang pagkinabuhi nga makapahimuot sa Dios ug ingon niini ang inyong pagkinabuhi. Karon, sa ngalan ni Ginoong Jesus, naghangyo kami ug nag-awhag kaninyo sa pagkinabuhi ug labi pang makapahimuot sa Dios.
52004002	Kay nasayran na man ninyo ang among mga pahimangno kaninyo sa ngalan sa Ginoong Jesus.
52004003	Gusto sa Dios nga magmaputli kamo pinaagi sa hingpit nga paglikay sa imoralidad.
52004004	Kamong mga lalaki angayng masayod unsaon ninyo pagpakighiusa sa inyong asawa sa paagi nga balaan ug dungganan
52004005	ug dili inaghat sa kaulag sama sa gibuhat sa mga tawo nga wala magtuo sa Dios.
52004006	Busa ayaw ninyo panamastamasi ug yataki ang katungod sa inyong isigkatawo bahin niining mga butanga. Gipahimangnoan na namo kamo kaniadto nga ang magbuhat niini silotan gayod sa Ginoo.
52004007	Ang Dios wala magtawag kanato aron magpuyo kita sa sala kondili aron magkinabuhi kita nga balaan.
52004008	Busa ang magsalikway niining pagtulon-ana wala magsalikway sa tawo kondili sa Dios nga maoy naghatag kaninyo sa iyang Espiritu Santo.
52004009	Dili kinahanglan nga magsulat pa ako kaninyo mahitungod sa paghigugma sa inyong isigka-magtutuo kay kamo gitudloan na man sa Dios sa paghigugmaay.
52004010	Ug mao gayod kini ang inyong gibuhat sa tanang kaigsoonan sa tibuok Macedonia. Busa, mga igsoon, naghangyo kami kaninyo nga dugangan ninyo ang kainit sa inyong paghigugmaay.
52004011	Tinguhaa ninyo ang pagkinabuhi nga malinawon. Ayaw kamo panghilabot sa uban o pagsalig sa uban alang sa inyong panginabuhi sumala sa gisulti na namo kaninyo.
52004012	Niining paagiha tahoron kamo sa dili mga magtutuo ug dili na kamo magsalig kang bisan kinsa alang sa inyong gikinahanglan.
52004013	Mga igsoon, buot kami nga masayod kamo sa kamatuoran mahitungod niadtong nangamatay na aron dili kamo maguol sama sa mga tawo nga walay paglaom.
52004014	Kita nagtuo nga si Jesus namatay ug nabanhaw. Busa tungod kang Jesus banhawon ug dad-on sa Dios uban kaniya kadtong nangamatay nga nagtuo kang Jesus.
52004015	Ang pagtulon-an sa Ginoo nga gitudlo namo kaninyo mao kini: kita nga buhi pa inigbalik sa Ginoo dili mag-una niadtong nangamatay na.
52004016	Unya mabati ang singgit sa pagmando ug ang tingog sa arkanghel ingon man ang lanog sa trumpeta sa Dios ug mokunsad ang Ginoo gikan sa langit. Maoy unang mabanhaw kadtong nangamatay nga nagtuo kang Cristo.
52004017	Unya kita nga buhi pa niadtong adlawa, bayawon uban kanila didto sa mga panganod aron pagsugat sa Ginoo. Ug kita unya uban na kanunay sa Ginoo.
52004018	Busa pagdasigay kamo tungod niining paglaoma.
52005001	Mga igsoon, dili na kinahanglan nga sulatan pa kamo kon kanus-a mahitabo kining mga butanga.
52005002	Kamo mismo nasayod kaayo nga ang pagbalik sa Ginoo sama sa usa ka kawatan nga moabot sa gabii.
52005003	Inig-ingon sa mga tawo, "Malinawon ang tanan ug luwas sa kakuyaw," sa kalit moabot kanila ang kalaglagan sama kakalit sa sakit nga bation sa babaye nga nagbati. Unya dili sila makalikay niini.
52005004	Apan kamo, mga igsoon, wala magpuyo diha sa kangitngit busa dili kamo makalitan sa maong Adlaw nga moabot sama sa usa ka kawatan.
52005005	Kamong tanan iya sa kahayag ug iya sa adlaw. Dili kita iya sa gabii o iya sa kangitngit.
52005006	Busa dili kita mangatulog sama sa uban kondili magtukaw ug magmaligdong kita.
52005007	Kasagaran ang mga tawo matulog sa gabii, ug sa gabii usab sila mangahubog.
52005008	Apan kay kita iya man sa adlaw, angay kita magmaugdang. Kinahanglan nga ang pagtuo ug paghigugma himoon natong sama sa taming sa dughan ug ang atong paglaom sa kaluwasan sama sa helmet.
52005009	Ang Dios wala magpili kanato aron kita iyang silotan kondili aron maluwas pinaagi sa atong Ginoong Jesu-Cristo.
52005010	Gihatag niya ang iyang kinabuhi alang kanato aron kita mabuhi uban kaniya, buhi man kita o patay inigbalik niya.
52005011	Tungod niini pagdinasigay ug pagtinabangay kamo sama sa inyong gihimo karon.
52005012	Mga igsoon, naghangyo kami kaninyo nga inyong tahoron ang mga naghago uban kaninyo. Sila ang gipili sa Ginoo aron pagdumala ug pagtudlo kaninyo.
52005013	Tahora sila ug higugmaa pag-ayo tungod sa ilang katungdanan ug pagdinaitay kamo.
52005014	Nag-awhag kami kaninyo, mga igsoon, nga inyong pahimatngonan ang mga tapulan, dasigon ang talawan, tabangan ang maluyahon ug pagmapailubon kamo kanilang tanan.
52005015	Ayaw ninyo panimasli ang nagbuhat ug daotan kaninyo kondili sa kanunay buhata ang maayo alang sa usag-usa ug sa tanang tawo.
52005016	Pagmalipayon kamo kanunay.
52005017	Pag-ampo sa tanang panahon
52005018	ug pagpasalamat kamo bisag unsay modangat kaninyo. Kini mao ang kabubut-on sa Dios nga buhaton ninyo sa ngalan ni Cristo Jesus.
52005019	Ayaw ninyo santaa ang Espiritu Santo.
52005020	Ayaw tamaya ang mga mensahe gikan sa Dios.
52005021	Sutaa ninyo ang tanan; ampingi ang maayo
52005022	ug isalikway ang daotan.
52005023	Hinaot unta nga ang Dios nga naghatag kanatog kalinaw hingpit nga maghimo kaninyong balaan aron walay makitang salawayon sa tibuok ninyong pagkatawo—sa espiritu, kalag ug lawas hangtod sa pag-abot sa atong Ginoong Jesu-Cristo.
52005024	Matinud-anon ang nagtawag kaninyo ug buhaton gayod niya kini.
52005025	Mga igsoon, pag-ampo usab kamo alang kanamo.
52005026	Pangomustaha ang tanang kaigsoonan sa halok nga inigsoon.
52005027	Sa ngalan sa Ginoo, naghangyo ako kaninyo nga basahon ninyo kining sulata ngadto sa tanang kaigsoonan.
52005028	Mainyo ang grasya sa atong Ginoong Jesu-Cristo.
53001001	Gikan ni Pablo, ni Silas ug ni Timoteo— Alang sa iglesia sa Tesalonica nga iya sa Dios nga atong Amahan ug sa Ginoong Jesu-Cristo:
53001002	Ang Dios nga Amahan ug ang Ginoong Jesu-Cristo maghatag kaninyo sa grasya ug kalinaw.
53001003	Mga igsoon, kinahanglan nga sa tanang panahon magpasalamat kami sa Dios tungod kaninyo. Angay gayod nga buhaton namo kini kay ang inyong pagtuo nagtubo man pag-ayo ug misamot usab ka hugot ang inyong paghigugmaay.
53001004	Busa kamo gipasigarbo namo sa kaiglesiahan sa Dios tungod sa inyong paglahutay ug pagtuo taliwala sa tanang paglutos ug mga pag-antos.
53001005	Kini maoy kamatuoran sa matarong nga hukom sa Dios nga naghimo kaninyong takos sa iyang Gingharian nga tungod niini nag-antos kamo.
53001006	Buhaton sa Dios ang matarong: paantoson niya kadtong nagpaantos kaninyo
53001007	ug papahulayon kamong nag-antos ingon man usab kami. Buhaton niya kini inigbalik sa Ginoong Jesus gikan sa langit kinuyogan sa iyang gamhanang mga anghel.
53001008	Moanhi siya uban sa nagdilaab nga kalayo aron sa pagsilot niadtong wala moila sa Dios ug niadtong wala modawat sa Maayong Balita mahitungod sa atong Ginoong Jesus.
53001009	Mag-antos sila sa silot nga mao ang walay kataposang pagkalaglag ug ipahilayo sila gikan sa presensya sa Ginoo ug sa iyang mahimayaong gahom.
53001010	Mahitabo kini inig-abot niya niadtong adlawa aron pagdawat sa pagdayeg gikan sa iyang katawhan ug sa pasidungog gikan sa tanan nga nagtuo. Kamo usab mahiuban kanila kay nagtuo man kamo sa mensahe nga among gisangyaw kaninyo.
53001011	Mao kini ang hinungdan nga kanunay kaming nag-ampo alang kaninyo. Nangamuyo kami sa atong Dios nga himoon kamo niyang takos sa iyang pagtawag kaninyo. Hinaot unta nga pinaagi sa iyang gahom ihatag niya ang tanang maayo nga inyong gipangandoy ug magbuhat kamo tungod sa inyong pagtuo.
53001012	Niining paagiha ang ngalan sa atong Ginoong Jesus mapasidunggan tungod kaninyo ug kamo tungod kaniya pinaagi sa grasya sa atong Dios ug sa Ginoong Jesu-Cristo.
53002001	Mahitungod sa pag-anhi sa atong Ginoong Jesu-Cristo ug sa atong pagkatigom aron makig-uban kaniya, naghangyo ako kaninyo mga igsoon:
53002002	ayaw dayon kamo kataranta ug kabalaka kon makadungog kamo nga ang Adlaw sa Ginoo miabot na. Ayaw kinig tuohi bisag gipasikad pa kini sa propesiya o sa wali o sa sulat nga kuno gikan kanamo.
53002003	Ayaw kamo palimbong ni bisan kinsa sa bisan unsang paagi. Kay ang maong Adlaw dili moabot samtang dili pa mahitabo ang kataposang pag-alsa batok sa Dios ug dili pa motungha ang Tawong Yawan-on nga gitagana alang sa kalaglagan.
53002004	Supakon niya ang tanan nga gipakadios ug gipakabalaan sa tawo. Himoon niyang labaw ang iyang kaugalingon kay kanilang tanan. Gani mosulod ug molingkod siya sa Templo sa Dios ug angkonon niya nga siya Dios.
53002005	Wala ba kamo mahinumdom nga gisultihan ko kamo niining tanan samtang ako uban pa kaninyo?
53002006	Apan may nagpugong niini aron dili kini mahitabo karon ug nasayod kamo niini. Busa sa panahon nga gitagal, moanhi ang Tawong Yawan-on.
53002007	Ang tinagoang gahom sa Tawong Yawan-on naglihok na ug madayag lamang kining gahoma kon kini dili na pugngan sa nagpugong niini.
53002008	Unya ang Tawong Yawan-on moanhi ug patyon siya sa Ginoong Jesus pinaagi sa huyop ug sa kasulaw sa iyang pagpadayag.
53002009	Ang Tawong Yawan-on moanhi nga may gahom ni Satanas ug maghimo sa tanang matang sa milagro ug mga buhat nga katingalahan.
53002010	Gamiton niya ang tanang paagi aron malimbongan ang mga laglagonon. Pagalaglagon sila kay wala man nila dawata ug higugmaa ang kamatuoran. Kon gibuhat pa nila kini, maluwas unta sila.
53002011	Tungod niini, gipadad-an sila sa Dios ug dakong kalibog aron motuo sila sa bakak
53002012	ug aron kasilotan ang tanan nga wala motuo sa kamatuoran apan nagpatuyang hinuon sa pagpakasala.
53002013	Mga igsoon, angay kaming magpasalamat kanunay ngadto sa Dios tungod kaninyo nga gihigugma sa Ginoo. Kay gipili kamo sa Dios sukad pa sa sinugdan aron maluwas pinaagi sa gahom sa Espiritu ug pinaagi usab sa inyong pagtuo sa kamatuoran aron mahimo kamong balaang katawhan sa Dios.
53002014	Mao kini ang tuyo sa Dios sa iyang pagpili kaninyo pinaagi sa Maayong Balita nga among giwali kaninyo aron makaambit kamo sa himaya sa atong Ginoong Jesu-Cristo.
53002015	Busa, mga igsoon, barog nga malig-on ug pabilin diha sa mga gikabiling pagtulon-an ug pamatasan nga among gitudlo kaninyo pinaagi sa wali o sa sulat.
53002016	Hinaot unta nga ang atong Ginoong Jesu-Cristo ug ang Dios nga atong Amahan nga nahigugma kanato ug naghatag kanatog walay kataposan nga kadasig ug maayong paglaom pinaagi sa iyang grasya,
53002017	magdasig ug maglig-on kaninyo sa tanang maayong butang nga inyong buhaton ug isulti.
53003001	Sa kataposan, mga igsoon, iampo kami. Iampo nga ang mensahe sa Ginoo mokaylap dayon ug pasidunggan sama sa nahitabo diha kaninyo.
53003002	Iampo usab nga ilikay kami sa Dios gikan sa mga bangis ug daotang tawo kay dili man ang tanan may pagtuo.
53003003	Apan kasaligan ang Ginoo. Lig-onon kamo niya ug panalipdan gikan sa daotan.
53003004	Ug masaligon kami diha sa Ginoo nga kamo nagbuhat ug padayon nga magbuhat sa among gisugo kaninyo.
53003005	Hinaot unta nga ang Ginoo magtultol sa inyong kasingkasing ngadto sa gugma sa Dios ug ngadto usab sa pagkamainantuson nga gihatag ni Cristo.
53003006	Mga igsoon, sa ngalan sa Ginoong Jesu-Cristo, palayo kamo sa tanang kaigsoonan nga nagtinapolan ug wala magtuman sa mga pagtulon-an ug pamatasan nga among gibilin kanila.
53003007	Kay nahibaloan ninyo nga angay kamong mosundog kanamo. Wala kami magtinapulan sa diha pa kami uban kaninyo.
53003008	Wala kami magpadulot ug pagkaon nga wala namo bayri. Hinuon, nagbuhat ug nagbudlay kami sa adlaw ug gabii aron dili makahasol kang bisan kinsa kaninyo.
53003009	Gihimo namo kini dili tungod kay wala kami katungod sa pagpangayog suhol kondili aron mahimo kami ninyong sumbanan.
53003010	Kay samtang diha pa kami uban kaninyo, giingnan namo kamo, "Ayaw pakan-a ang dili motrabaho."
53003011	Gisulti namo kini kay nakabalita man kami nga may pipila kaninyo nga nagtinapolan ug walay laing gihimo gawas sa pagpanghilabot sa buhat sa uban.
53003012	Busa, sa ngalan sa Ginoong Jesu-Cristo, nagsugo kami ug nagpasidaan niining mga tawhana nga kinahanglan nga magpuyo sila nga malinawon ug magtrabaho alang sa ilang kaugalingong panginabuhi.
53003013	Mga igsoon, ayaw kamo pagtapol sa pagbuhat ug maayo.
53003014	Kon dunay dili mosunod sa among gisugo pinaagi niining sulata, panid-i siya ug ayaw na pagpakig-uban kaniya aron maulaw siya.
53003015	Ayaw siya isipa nga kaaway apan pasidan-i hinuon siya ingon nga igsoon.
53003016	Hinaot unta nga ang Ginoo mismo nga mao ang tuboran sa atong kalinaw kanunay maghatag kaninyog kalinaw sa tanang paagi. Ang Ginoo mag-uban kaninyong tanan.
53003017	Ako mismo, si Pablo, maoy nagsulat niining pangomusta. Kini ang akong paagi pagpirma sa tanang sulat ug ingon niini ang akong sinulatan.
53003018	Ang grasya sa atong Ginoong Jesu-Cristo mag-uban kaninyong tanan.
54001001	Gikan ni Pablo, apostol ni Cristo Jesus tungod sa pagbuot sa Dios nga atong Manluluwas ug ni Cristo Jesus nga atong paglaom—
54001002	Alang kang Timoteo, tinuod kong anak sa pagtuo: Ang Dios nga atong Amahan ug si Cristo Jesus nga atong Ginoo maghatag unta kanimog grasya, kaluoy ug kalinaw.
54001003	Sama sa gihangyo ko kanimo samtang nagpadulong ako sa Macedonia, gusto kong magpabilin ka sa Efeso kay may pipila ka mga tawo nga nanudlo ug mga pagtulon-an nga sayop ug kinahanglan nga pahunongon mo sila.
54001004	Sultihi sila nga dili na motuo nianang hinimu-himo nga mga sugilanon ug tag-as nga mga listahan sa mga ngalan sa katigulangan. Makahatag lamang kini ug higayon sa panaglantugi ug dili makatabang sa plano sa Dios nga nahibaloan pinaagi sa pagtuo.
54001005	Ang tuyo niining maong pahimangno mao nga magbaton kamog gugma gikan sa usa ka putli nga kasingkasing, limpyo nga konsensya ug tinuod nga pagtuo.
54001006	May pipila ka mga tawo nga namiya niini ug nahisalaag tungod sa walay pulos nga panaglantugi.
54001007	Buot sila nga mahimong mga magtutudlo sa balaod sa Dios apan wala sila makasabot sa ilang gipanulti ug sa mga butang nga ilang gipamugos.
54001008	Nahibalo kita nga ang Balaod maayo kon gamiton sa hustong paagi.
54001009	Ug angay hinumdoman nga ang mga balaod wala himoa alang sa mga maayong tawo kondili alang sa mga malapason, sa mga kriminal, sa mga walay kahadlok sa Dios ug sa mga makasasala. Gihimo kini alang sa mga dili diosnon ug dili balaan, sa mga tawo nga nagpatay sa ilang amahan o inahan, sa mga mamumuno,
54001010	sa mga makihilawason ug sa mga lalaki nga makighilawas sa isigka-lalaki, sa mga mamimihag ug tawo, sa mga bakakon ug sa nagbuhat sa tanan nga supak sa tinuod nga pagtulon-an.
54001011	Gipahimangno ko kini sumala sa Maayong Balita nga gitugyan kini kanako sa mahimayaon ug dalaygon nga Dios.
54001012	Nagpasalamat ako kang Cristo Jesus nga atong Ginoo nga naghatag kanakog kusog alang sa akong buluhaton. Gipasalamatan ko siya kay iya man akong giila nga takos ug gitudlo aron mag-alagad kaniya.
54001013	Kaniadto ako siyang gipasipad-an, gilutos ug gibugalbugalan apan ang Dios naluoy kanako kay dili pa man ako magtutuo ug wala ako masayod sa akong gibuhat.
54001014	Ug gibubo sa atong Ginoo ang iyang naghingaping grasya nganhi kanako ug gihatagan ako niya sa pagtuo ug gugma diha kang Cristo Jesus.
54001015	Tinuod angay dawaton ug tuohan sa hingpit ang giingon nga mianhi si Cristo Jesus sa kalibotan aron sa pagluwas sa mga makasasala ug ako ang labing daotan kanila.
54001016	Apan gikaluy-an ako sa Dios aron dinhi kanako nga labing daotan sa mga makasasala, ikapadayag ang hingpit nga pailob ni Cristo Jesus aron nga mahimo akong panig-ingnan alang sa tanan nga motuo unya kaniya ug makadawat sa kinabuhing dayon.
54001017	Alang sa Hari nga walay kataposan, walay kamatayon ug dili makita, ang bugtong Dios—kaniya ang dungog ug himaya hangtod sa kahangtoran! Amen.
54001018	Timoteo, anak ko, gisalig ko kanimo kining sugoa. Gipasubay kini sa propesiya mahitungod kanimo nga gihimo dugay na kaayo. Gamita ang maong propesiya alang sa imong pagpakigbisog diha sa tinuoray nga pakig-away ug
54001019	padayon sa imong pagtuo ug limpyo nga konsensya. May pipila ka tawo nga wala mamati sa ilang konsensya ug tungod niini napakyas ang ilang pagtuo.
54001020	Nahilakip kanila si Himeneo ug si Alejandro nga gitugyan ko sa gahom ni Satanas aron makakat-on sila ug dili na magpasipala sa Dios.
54002001	Busa una sa tanan, awhagon ko kamo sa pag-ampo alang sa tanang tawo. Pangayoa gikan sa Dios ang ilang mga gikinahanglan ug pasalamati siya.
54002002	Kinahanglang iampo ninyo ang mga hari ug ang tanang nagmando aron makabaton kitag mahusay ug malinawong kinabuhi, kinabuhing diosnon ug subay sa hustong pamatasan.
54002003	Maayo kini ug makapahimuot sa Dios nga atong Manluluwas.
54002004	Buot sa Dios nga maluwas ang tanang tawo ug mahibalo sa kamatuoran.
54002005	Kay may usa lamang ka Dios ug usa lamang ang naghiusa sa Dios ug sa mga tawo. Siya mao ang tawo nga si Cristo Jesus.
54002006	Gitugyan niya ang iyang kaugalingon aron sa paglukat sa tanang tawo. Kini ang kamatuoran nga luwason sa Dios ang tanang mga tawo sa gitagal nga panahon.
54002007	Mao kini ang hinungdan nga gipadala ako nga apostol ug magtutudlo ngadto sa mga dili Judio aron sa pagsangyaw sa mensahe sa pagtuo ug kamatuoran ug wala ako magbakak.
54002008	Buot ako nga mag-ampo ang mga lalaki nga anaa sa tanang dapit, mag-ampo nga binayaw ang mga kamot sa walay kasuko o panaglalis.
54002009	Buot usab ako nga ang mga babaye magmaligdong ug magtinarong sa ilang pagpamisti. Kinahanglang dili sila magpalabig dayandayan sa buhok, o magdayandayan ug mga bulawan o mga perlas o maggamit ug mahalong mga sapot.
54002010	Hinunoa magbuhat silag maayo nga maoy angay sa mga babaye nga nagpaila nga diosnon.
54002011	Kinahanglan nga ang mga babaye makakat-on pinaagi sa paghilom ug sa hingpit nga pagpaubos.
54002012	Dili ako motugot nga ang mga babaye magtudlo o magmando sa mga lalaki. Kinahanglan hinuon nga maghilom sila.
54002013	Kay si Adan mao ang unang gihimo ug gisunod si Eva.
54002014	Ug dili si Adan ang nalimbongan kondili ang babaye ug siya ang nakalapas sa sugo sa Dios.
54002015	Apan ang babaye maluwas pinaagi sa pagpanganak kon magpadayon siya sa pagtuo ug paghigugma ug sa pagkabalaan inubanan sa kaligdong.
54003001	Tinuod kining maong panultihon: Ang nagtinguha nga mahimong pangulo sa iglesia nagtinguha ug maayong buhat.
54003002	Busa kinahanglang dili masaway ang pangulo sa iglesia, usa ray asawa, maugdang, mapugnganon sa kaugalingon, mahigugmaon sa kalinaw, maabiabihon, ug maantigong motudlo.
54003003	Kinahanglang dili siya palahubog ug dili palaaway kondili malumo ug makigdaiton. Kinahanglan dili siya nawong ug kuwarta.
54003004	Kinahanglang maayo siyang modumala sa iyang kaugalingong panimalay ug makapanton sa iyang mga anak aron sila magmasinugtanon ug magmatinahuron kaniya.
54003005	Kay kon ang usa ka tawo dili maantigong modumala sa iyang kaugalingong panimalay, unsaon man niya pagdumala sa iglesia sa Dios?
54003006	Kinahanglan nga siya dili bag-o pa lang nakabig kay tingali unyag magmapagarbohon siya pag-ayo ug tungod niini silotan siya ingon sa nahitabo sa Yawa.
54003007	Kinahanglan nga tinahod usab siya sa mga dili sakop sa iglesia aron dili siya kaulawan ug mahulog sa lit-ag sa Yawa.
54003008	Kinahanglan nga ang mga katabang diha sa iglesia maayo usab ug kinaiya ug matinud-anon, dili magpalabig inom ug dili hakog ug salapi.
54003009	Kinahanglan nga magpadayon sila sa paghupot sa gipadayag nga kamatuoran sa pagtuo inubanan sa putli nga konsensya.
54003010	Ug kinahanglan nga sulayan una sila ug kon makita nga wala gayoy ikasaway kanila, makaalagad na sila.
54003011	Kinahanglan nga ang mga babayeng katabang maayo usab ug kinaiya ug dili tiglibak, maugdang, ug dili limbongan.
54003012	Ang katabang sa iglesia kinahanglan usa ray asawa ug maantigong modumala sa iyang mga anak ug panimalay.
54003013	Ug kadtong maayo sa ilang pag-alagad makaangkon ug dungog ug makahimo sa pagsulti nga maisogon mahitungod sa ilang pagtuo kang Cristo Jesus.
54003014	Samtang gisulat ko kini, gilaoman ko nga sa dili madugay makaanha ako kanimo.
54003015	Apan kon malangan ako, kining sulata maoy magtudlo kanimo kon unsaon nato sa pagkinabuhi diha sa balay sa Dios. Kanang balaya mao ang iglesia sa buhi nga Dios, ang haligi ug ang sukaranan sa kamatuoran!
54003016	Walay makalimod unsa kadako ang tinago sa atong relihiyon: Nagpakita siya ingon nga tawo, ug namatud-an nga matarong pinaagi sa Espiritu, ug nakita siya sa mga anghel. Giwali siya ngadto sa kanasoran, gituohan dinhi sa kalibotan, ug gibayaw ngadto sa langit.
54004001	Ang Espiritu klaro nga nag-ingon nga sa umaabot nga panahon may mga tawo nga mamiya sa ilang pagtuo. Maoy ilang sundon ang mga limbongang espiritu ug ang mga pagtulon-an sa mga yawa.
54004002	Naggikan kining mga pagtulon-ana sa limbong sa mga tawong bakakon ug ang ilang mga konsensya dili na mobati nga daw gipasoan ug binagang puthaw.
54004003	Nagtudlo sila nga sayop ang pagminyo ug ang pagkaon sa pipila ka mga pagkaon. Apan gibuhat sa Dios kining maong mga pagkaon aron, human kapasalamati, kan-on niadtong mga nagtuo ug nahibalo sa kamatuoran.
54004004	Ang tanan nga gibuhat sa Dios maayo. Ang tanan angay dawaton uban ang pagpasalamat ug walay isalikway bisan unsa
54004005	kay ang pulong sa Dios ug ang pag-ampo maoy nakapabalaan niini.
54004006	Kon itudlo mo kini sa mga kaigsoonan, mahimo kang maayong sulugoon ni Cristo Jesus. Makita nila nga ikaw namatuto sa mga pulong sa pagtuo ug sa matuod nga pagtulon-an nga imong gisunod.
54004007	Apan likayi ang mga hinimu-himong sugilanon nga dili angay isugilon. Hinunoa, bansaya ang imong kaugalingon sa kinabuhing diosnon.
54004008	May kapuslanan ang pagpaugnat sa lawas. Apan ang espirituhanong pagpaugnat mapuslanon alang sa tanang butang kay makahatag man kini kanatog kinabuhi karon ug sa umaabot.
54004009	Tinuod kini nga panultihon nga angay dawaton ug tuohan sa hingpit.
54004010	Tungod niini nanglimbasog ug naghago kita pag-ayo. Naglaom kita sa buhing Dios nga mao ang Manluluwas sa tanang tawo, labi na niadtong nagtuo.
54004011	Isugo ug itudlo kining mga butanga.
54004012	Ayaw itugot nga tamayon ka tungod sa imong pagkabatan-on. Himoa hinuon ang imong kaugalingon nga panig-ingnan sa mga magtutuo pinaagi sa imong pagpanulti, sa batasan, sa gugma, sa pagtuo ug sa kaputli.
54004013	Pagkugi sa pagbasa sa Kasulatan atubangan sa kadaghanan ingon man sa pagwali ug sa pagpanudlo hangtod nga moanha ako diha.
54004014	Gamita ang espirituhanong gasa nga nadawat mo sa dihang nanulti ang mga propeta samtang nagpandong kanimo sa ilang kamot ang mga kadagkoan sa iglesia.
54004015	Ug buhata kining mga butanga sa matinud-anon gayod aron makita sa tanan ang imong pag-uswag.
54004016	Bantayi ang imong kaugalingon ingon man ang imong pagpanudlo. Buhata kini kanunay kay niining paagiha maluwas mo ang imong kaugalingon ug ang mamati kanimo.
54005001	Ayaw kasab-i ang magulang kanimo kondili pakigsultihi siya sama ra nga siya imong amahan. Isipa nga imong igsoon ang mga lalaki nga manghod nimog panuigon.
54005002	Ang mga babaye nga magulang nimo isipa nga imong inahan. Ang mga babaye nga manghod nimo isipa usab nga imong igsoon. Himoa kini sa bug-os nga kaputli.
54005003	Tahora ang tinuod nga biyuda.
54005004	Apan kon ang biyuda adunay mga anak o mga apo, kinahanglan makakat-on una sila sa pagtuman sa ilang diosnong katungdanan ngadto sa ilang kaugalingong banay. Sa ingon makabalos sila sa ilang mga ginikanan kay kini gikahimut-an sa Dios.
54005005	Ang tinuod nga biyuda nga nag-inusara na ug wala nay kapaingnan, nagsalig sa Dios lamang ug nagpadayon sa pag-ampo ug sa pagpakitabang adlaw ug gabii.
54005006	Apan ang biyuda nga mapatuyangon sa kahilayan patay na sa espiritu bisan tuod buhi pa siya sa lawas.
54005007	Pahimangnoi sila niini aron walay makasaway kanila.
54005008	Ang dili mag-atiman sa iyang mga paryenti labi na sa mga sakop sa iyang kaugalingong panimalay, nagsalikway sa iyang pagtuo ug mas daotan pa kay sa dili magtutuo.
54005009	Ang malakip sa listahan sa mga biyuda mao kadtong nagpanuigon ug dili moubos sa 60 . Kinahanglan nga kausa lamang siya maminyo,
54005010	ug kinahanglan nga naila siya sa iyang mga maayong buhat sama sa maayong pagmatuto sa iyang mga anak, pag-abiabi sa mga dumuduong diha sa iyang balay, paghugas sa mga tiil sa mga magtutuo, nagtabang niadtong nagkalisodlisod ug sa pagbuhat ug maayo sa tanang paagi.
54005011	Apan ayaw isulat sa talaan ang mga batan-ong biyuda kay kon buot silang magminyo pag-usab tungod sa ilang lawasnong tinguha, magpahilayo sila kang Cristo.
54005012	Sa ingon makasala sila tungod kay wala man nila tumana ang ilang unang saad kaniya.
54005013	Makakat-on usab sila pag-usik-usik sa ilang panahon kay manumbalay na man sila. Apan labaw pang mangil-ad ang ilang pagpanglibak ug pagpanabi sa dili unta angay nilang isulti.
54005014	Busa mas maayo pa nga magminyo pag-usab ang mga batan-ong biyuda ug unya manganak ug mag-atiman sa ilang mga panimalay. Niining paagiha, dili kahatagan ug higayon ang atong mga kaaway sa pagsultig daotan batok kanato.
54005015	Kay may mga biyuda nga misimang na aron sa pagsunod kang Satanas.
54005016	Apan kon ang usa ka babayeng magtutuo may mga paryenti nga mga biyuda, kinahanglan nga siya ang moatiman kanila ug dili magsalig sa iglesia. Sa ingon makaatiman ang iglesia sa mga biyuda nga wala nay kapaingnan.
54005017	Ang mga pangulo sa iglesia nga maayong motuman sa ilang katungdanan angayng ilhon nga takos sa doble nga suhol labi na kadtong naghago gayod sa pagwali ug pagtudlo.
54005018	Kay ang kasulatan nag-ingon, "Ayaw sampungi ang baba sa baka samtang maggiok kini sa trigo." Nag-ingon usab ang kasulatan, "Ang mamumuo angay gayod suholan."
54005019	Ayaw tagda ang bisan unsang sumbong batok sa usa ka pangulo sa iglesia gawas kon pamatud-an kini sa duha o tulo ka saksi.
54005020	Badlonga sa atubangan sa kadaghanan kadtong nagpadayon sa pagpakasala aron mahadlok ang uban.
54005021	Sa atubangan sa Dios ug ni Cristo Jesus ug sa balaang mga anghel, giawhag ko ikaw sa pagtuman niining maong mga pahimangno sa walay pagpaburpabor kang bisan kinsa diha sa tanan mong buhaton.
54005022	Ayaw ipandong pagdalidali ang imong mga kamot kang bisan kinsa alang sa buluhaton sa Ginoo. Ayaw pag-apil sa pagpakasala sa uban. Pagmaputli hinuon.
54005023	Ayaw na pag-inom ug tubig lamang kondili inom usab ug diyutayng bino aron kahilisan ka pag-ayo kay kanunay ka ra bang masakit.
54005024	Ang mga sala sa pipila ka mga tawo klaro kaayo bisan wala pay mireklamo batok kanila, samtang ang sala sa uban ulahi nang mahibaloan.
54005025	Sa samang paagi, dali usab makita ang mga maayong binuhatan. Apan bisan pa gani ug dili kini makita dayon, dili kini magpabiling tinago.
54006001	Ang mga ulipon kinahanglan magtahod sa ilang mga agalon aron walay makapasipala sa ngalan sa Dios ug sa atong pagtulon-an.
54006002	Bisan pa kon ang mga agalon nila mga magtutuo sama kanila, angay gihapon silang magtahod. Angay pa gani nga modugang pa kamaayo ang ilang pag-alagad kay ang makapahimulos sa ilang pag-alagad mga magtutuo ra man usab nga ilang gihigugma. Itudlo ug iwali kining mga butanga.
54006003	Ang magtudlo ug laing pagtulon-an ug dili mouyon sa matuod nga pagtulon-an sa atong Ginoong Jesu-Cristo ug sa atong tinuohan,
54006004	garboso kaayo ug walay kahibalo. Nabuang siya sa pakiglantugi ug pakiglalis mahitungod sa mga pulong nga mosangpot sa kasina, panagbingkil, pagbugalbugal ug daotan nga mga katahap.
54006005	Mosangpot usab kini sa walay hunong nga panaglalis sa mga tawo nga dili makasabot ug wala na magbaton sa kamatuoran. Nagdahom sila nga ang relihiyon usa ka paagi sa pagpadato.
54006006	Hinuon, ang relihiyon makapadato gayod pag-ayo sa tawo kon siya kontento lamang sa anaa kaniya.
54006007	Unsa bay atong dala sa pagkatawo nato dinhi sa kalibotan? Wala! Ug unsa may atong madala inigkamatay nato? Wala usab!
54006008	Busa angay kitang makontento kon makakaon ug makabisti.
54006009	Apan kadtong buot madato mahiagom sa tentasyon ug malit-ag sa daghang mga binuang ug makadaot nga mga tinguha nga maoy makabanlud sa tawo ngadto sa kaalaotan ug kalaglagan.
54006010	Kay ang pagkamahigugmaon sa salapi maoy tinubdan sa tanang pagkadaotan. May mga tawo nga tungod sa kadako sa ilang tinguha nga masapian, nahimulag hinuon sa pagtuo ug nahiagom sa daghang mga kagul-anan.
54006011	Apan kay ikaw iya man sa Dios, likayi kining tanan. Paningkamoti nga mahimo kang matarong, diosnon, may pagtuo, may paghigugma, mainantuson ug maaghop.
54006012	Paningkamoti kutob sa imong mahimo nga makadaog ka sa lumba sa pagtuo ug hupti ang kinabuhing walay kataposan kay gitawag ka man sa Dios alang sa maong kinabuhi sa dihang gisugid mo ang imong pagtuo atubangan sa daghang mga saksi.
54006013	Sa atubangan sa Dios nga maoy naghatag ug kinabuhi sa tanan ug sa atubangan ni Cristo Jesus nga misaksi sa kamatuoran atubangan ni Poncio Pilato,
54006014	gisugo ko ikaw sa pagtuman sa tanan nga gipabuhat kanimo. Matngoni nga dili kini kabulingan ug dili masaway hangtod sa pagbalik sa atong Ginoong Jesu-Cristo.
54006015	Ipadayag siya sa Dios sa tukmang panahon. Siya ang Dios nga dalaygon ug bugtong Magbubuhat, ang Hari sa mga hari ug ang Ginoo sa mga ginoo.
54006016	Siya lamang ang walay kamatayon ug nagpuyo sa kahayag nga dili maduol. Wala pa gayoy nakakita kaniya ug wala gayoy makakita kaniya. Ipahinungod kaniya ang dungog ug walay kataposang gahom! Amen.
54006017	Pahimangnoi ang mga dato nga dili sila magmapahitas-on ug dili magsalig sa bahandi kondili sa Dios. Kay ang bahandi dili makahatag ug kasigurohan apan ang Dios sa walay sukod naghatag kanato sa tanan aron kita malipay.
54006018	Sultihi sila sa pagbuhat ug maayo ug sa pagpadato diha sa mga maayong binuhatan, sa pagkamahinatagon ug sa pagtabang sa uban.
54006019	Niining paagiha makatigom sila ug bahandi nga mahimo nilang lig-on nga sukaranan alang sa umaabot ug maangkon unya nila ang kinabuhing matuod.
54006020	Timoteo, matngoni ang gitugyan kanimo. Likayi ang mga sulti-sulti nga dili diosnon ug ang binuang nga mga panaglalis nga gitawag ug "Kaalam" apan dili diay tinuod nga kaalam.
54006021	Kay may pipila nga nagpatuo nga nagbaton sila niining maong kaalam ug tungod niini nangapakyas sila sa ilang pagtuo. Ang grasya sa Dios mag-uban kaninyo.
55001001	Gikan ni Pablo, apostol ni Cristo Jesus tungod sa pagbuot sa Dios, ug gipadala aron magsangyaw sa gisaad nga kinabuhi nga atong nabatonan pinaagi sa pagkahiusa nato kang Cristo Jesus—
55001002	Alang kang Timoteo, ang pinangga kong anak: Ang Dios nga Amahan ug si Cristo Jesus nga atong Ginoo maghatag unta kanimog grasya, kaluoy ug kalinaw.
55001003	Nagpasalamat ako sa Dios nga akong gialagaran sa malinis nga konsensya, sama sa pag-alagad sa akong mga katigulangan. Adlaw ug gabii nagpasalamat ako kaniya samtang sa kanunay ako naghinumdom kanimo diha sa akong mga pag-ampo.
55001004	Nahinumdom ako sa imong mga luha ug nangandoy nga makigkita kanimo aron malipay ako pag-ayo.
55001005	Nahinumdom ako sa imong matinud-anong pagtuo sama sa pagtuo sa imong apohan nga si Loida ug sa imong inahan nga si Eunice. Misalig ako nga nagbaton ka gihapon sa maong pagtuo.
55001006	Tungod niini, pahinumdoman ko ikaw sa pagmainiton sa paggamit sa gasa nga gihatag sa Dios kanimo sa dihang gipandongan ko ikaw sa akong mga kamot.
55001007	Kay ang Espiritu nga gihatag sa Dios kanato wala maghimo kanatong talawan kondili naghatag kanatog gahom ug gugma ug pagpugong sa kaugalingon.
55001008	Busa ayaw kaulaw sa pagsaksi alang sa atong Ginoo ug kanako nga iyang binilanggo. Pakig-ambit hinuon sa mga pag-antos tungod sa Maayong Balita sumala sa kusog nga gihatag sa Dios kanimo.
55001009	Giluwas kita niya ug gipili aron mahimong katawhan niya, dili tungod sa atong nabuhat kondili tungod sa iyang kaugalingong tuyo ug grasya. Gihatag niya kanato kining maong grasya diha kang Cristo Jesus sukad pa sa sinugdanan
55001010	apan karon gipakita na kanato pinaagi sa pag-abot sa atong Manluluwas nga si Cristo Jesus. Gibuntog niya ang gahom sa kamatayon ug pinaagi sa Maayong Balita gipadayag niya ang kinabuhing walay kataposan.
55001011	Gisugo ako sa Dios sa pagsangyaw ug pagtudlo sa Maayong Balita ingon nga apostol
55001012	ug tungod niini nag-antos ako. Apan wala ko kini ikaulaw kay nakaila ako sa akong gisaligan ug sigurado ako nga siya takos nga makaamping sa iyang gipiyal kanako hangtod niadtong Adlawa.
55001013	Sunda nga panig-ingnan ang matuod nga mga pagtulon-an nga gitudlo ko kanimo ug pabilin diha sa pagtuo ug gugma nga naato tungod sa atong pagkahiusa kang Cristo Jesus.
55001014	Ampingi ang maayong mga butang nga gipiyal kanimo pinaagi sa gahom sa Espiritu Santo nga nagpuyo dinhi kanato.
55001015	Nasayod ka nga gitalikdan ako sa tanan nga taga lalawigan sa Asia lakip na nila ni Figelo ug ni Hermogenes.
55001016	Hinaot unta nga maluoy ang Ginoo sa panimalay ni Onesiforo kay gidasig ako niya sa makadaghan ug wala niya ikaulaw ang akong pagkabilanggo.
55001017	Hinuon, sa pag-abot gayod niya sa Roma, gipangita dayon ako niya hangtod nga nakaplagan ako.
55001018	Hinaot unta nga kaluy-an siya sa Ginoo sa adlaw sa iyang pagbalik. Nasayod ka pag-ayo sa gidak-on sa iyang gikatabang kanako didto sa Efeso.
55002001	Busa, anak, pagmalig-on pinaagi sa grasya nga nabatonan nato diha kang Cristo Jesus.
55002002	Itugyan sa mga tawo nga kasaligan ang imong madungog nga akong giwali atubangan sa kadaghanan aron kini itudlo usab nila sa uban.
55002003	Pakig-ambit sa mga pag-antos ingon nga maayong sundalo ni Cristo Jesus.
55002004	Gusto sa usa ka sundalo nga mahimuot ang iyang labaw busa dili siya mag-apil-apil sa kalihokan nga walay labot sa iyang pagkasundalo.
55002005	Ang usa usab ka magdudula nga moapil sa lumba dili gantihan kon dili mosubay sa mga lagda.
55002006	Ang mag-uuma nga naghago pag-ayo kinahanglan maoy makadawat sa unang bahin sa abot.
55002007	Palandonga kining akong gisulti kay ang Ginoo magtabang kanimo sa pagsabot sa tanan.
55002008	Hinumdomi si Jesu-Cristo nga kaliwat ni David. Gibanhaw siya ug mao kini ang Maayong Balita nga akong giwali.
55002009	Nag-antos ako ug gigapos gani ug kadena sama sa usa ka kriminal tungod kay nagwali man ako sa Maayong Balita. Apan ang pulong sa Dios dili ginapos.
55002010	Busa giantos ko ang tanan tungod sa piniling katawhan sa Dios aron makabaton usab sila sa kaluwasan nga anaa kang Cristo Jesus uban sa himayang dayon.
55002011	Matuod gayod ang giingon: "Kon namatay kita uban kaniya, mabanhaw usab kita uban kaniya.
55002012	Kon molahutay kita, maghari usab kita uban kaniya. Kon ilimod ta siya, ilimod usab kita niya.
55002013	Kon kita dili magmatinumanon, magpabilin siyang matinumanon, kay dili siya makahimo sa paglimod sa iyang kaugalingon."
55002014	Pahinumdomi niini ang katawhan ug pahimangnoi sila atubangan sa Dios sa dili pagpakiglantugi bahin ug mga pulong kay dili kini makaayo kondili makadaot lamang sa namati.
55002015	Paningkamoti pag-ayo nga ang Dios mahimuot kanimo ingon nga alagad nga wala ikaulaw ang iyang trabaho ug usa ka alagad nga nagtudlo sa kamatuoran sa hustong paagi.
55002016	Likayi ang binuang ug dili diosnon nga lantugi nga mas makapahilayo lamang sa mga tawo gikan sa Dios.
55002017	Ang gitudlo nila mahisama sa kabahong nga mag-ut-ot sa unod. Ang duha kanila mao si Himeneo ug si Fileto.
55002018	Nahisalaag sila gikan sa kamatuoran ug gilibog nila ang ubang mga magtutuo pinaagi sa pag-ingon nga ang pagkabanhaw nahitabo na.
55002019	Apan ang lig-on nga sukaranan nga gipahimutang sa Dios dili gayod matarog ug niini nahisulat kining mga pulonga: "Nakaila ang Ginoo sa mga iya" ug "Ang tanan nga nagsangpit sa ngalan sa Ginoo kinahanglan dili na magbuhat ug daotan."
55002020	Sa usa ka dakong balay adunay nagkalainlaing mga plato ug mga panaksan: ang uban plata ug bulawan, ang uban kahoy ug yuta. May alang sa espesyal nga higayon ug may alang usab sa adlaw-adlawng paggamit.
55002021	Kon hinloan sa tawo ang iyang kaugalingon gikan niining daotang mga buhat, gamiton siya alang sa espesyal nga mga katuyoan kay gihalad man siya aron kapuslan sa iyang Agalon ug siya andam sa tanang buhat nga maayo.
55002022	Likayi ang mga daotang butang nga gusto kaayong himoon sa mga batan-on. Tinguhaa hinuon ang pagkamatarong, pagtuo, gugma ug pakigdait uban niadtong maputli ug kasingkasing nga nagsangpit sa Ginoo.
55002023	Likayi usab ang binuang ug walay pulos nga mga pakiglantugi. Nasayod ka nga mosangpot lamang kini sa panag-away.
55002024	Ang sulugoon sa Ginoo kinahanglan dili mangaway. Kinahanglan maluluy-on siya sa tanan, maayo nga magtutudlo ug mapailubon.
55002025	Malumo siya kon magmaymay sa mga misupak kaniya. Tingali hatagan sila sa Dios ug higayon sa paghinulsol ug masayod sila sa kamatuoran.
55002026	Ug mahibalik unya sila sa maayong pangisip ug makaikyas sa bitik sa Yawa nga midakop ug miulipon kanila.
55003001	Timan-i kini: sa kataposang mga adlaw moabot ang mga malisod nga panahon.
55003002	Ang mga tawo maghunahuna lamang sa ilang kaugalingon ug sa kuwarta. Hambugiro sila, mapahitas-on, bugalbugalon, masupilon sa ilang mga ginikanan, dili mapasalamaton ug dili diosnon.
55003003	Wala silay kaluoy, walay puangod, tigbutangbutang, mapatuyangon, bangis, madinumtanon sa maayo,
55003004	mabudhion, mapasagaron ug garboso kaayo. Palabihon nila ang kahilayan kay sa Dios.
55003005	Magpabilin silang relihiyoso apan isalikway nila ang matuod nga gahom niini. Likayi kining mga tawhana.
55003006	Pipila kanila mosaka sa kabalayan aron pag-ilad sa mga makaluluoy nga babayeng nabug-atan sa sala ug dali rang madala sa ilang nagkalainlaing daotang kaibog.
55003007	Naningkamot kining mga babayhana nga makakat-on apan dili gayod sila makasabot sa kamatuoran.
55003008	Ingon nga si Janes ug si Jambres misupak kang Moises, kining mga tawhana usab misupak sa kamatuoran. Hugaw ang ilang hunahuna ug pakyas ang ilang pagtuo.
55003009	Apan dili sila molampos kay makita man unya sa tanan ang ilang binuang sama sa nahitabo kang Janes ug kang Jambres.
55003010	Apan walay natago gikan kanimo sa akong gitudlo, sa akong kagawian ug sa akong tumong sa kinabuhi. Nasayod ka sa akong pagtuo, pagpailob, paghigugma ug pagkamainantuson
55003011	sa mga paglutos ug mga pag-antos nga nahiagoman ko didto sa Antioquia, sa Iconio ug sa Listra! Apan giluwas ako sa Ginoo gikan niining tanan.
55003012	Ang tanan nga nagtinguha sa pagkinabuhi nga diosnon diha kang Cristo Jesus lutoson gayod.
55003013	Apan ang mga daotan ug tigpakaaron-ingnon mosamot pagkadaotan, manlimbong sa uban ug malimbongan usab sila.
55003014	Apan ikaw, pabilin diha sa mga kamatuoran nga gitudlo ko kanimo ug hugot mong gituohan kay nakaila ka man sa nagtudlo kanimo niini.
55003015	Nasayod ka nga sukad pa sa imong pagkabata nagbasa ka na sa Balaang Kasulatan. Kini maoy nakahatag kanimog kaalam ug naghatod kanimo ngadto sa kaluwasan pinaagi sa pagtuo kang Cristo Jesus.
55003016	Ang tibuok Kasulatan gisulat uban sa lamdag gikan sa Dios ug mapuslanon alang sa pagtudlo sa kamatuoran, sa pagbadlong, sa pagsaway ug sa pagtudlo unsaon pagkinabuhi nga matarong.
55003017	Sa ingon, ang nag-alagad sa Dios masangkap pag-ayo ug maandam sa tanang maayong buhat.
55004001	Sa atubangan sa Dios ug ni Cristo Jesus nga maoy maghukom sa tanang tawo, buhi o patay, tungod kay mobalik man siya aron paghari, awhagon ko ikaw:
55004002	pagkugi kanunay sa pagwali sa mensahe sa tanang panahon gayod; daniha, badlonga, dasiga ug tudloi uban sa pagpailob ang mga tawo.
55004003	Moabot ang panahon nga ang mga tawo dili na mamati sa matuod nga pagtulon-an. Ang ila na hinuong gusto mao na lang ang ilang sundon ug magtawag silag daghang mga magtutudlo nga magsulti kanila sa buot nilang madungog.
55004004	Dili na sila mamati sa kamatuoran kondili sa mga tinumotumo nga mga sugilanon.
55004005	Apan kinahanglan nga magpugong ka kanunay sa imong kaugalingon. Antusa ang mga kasakitan. Buhata ang katungdanan sa usa ka magwawali sa Maayong Balita ug tumana ang imong buluhaton ingon nga sulugoon sa Dios.
55004006	Kay bahin kanako, miabot na ang takna nga ihalad ako ngadto sa Dios. Panahon na nga mobiya ako niining kinabuhia.
55004007	Gihimo ko kutob sa akong maabot ang pagpakiglumba ug natapos ko gayod kini. Giampingan ko ang akong pagtuo.
55004008	Ug karon gitagana alang kanako ang ganti sa kadaogan, ang purongpurong sa pagkamatarong nga niadto unyang adlawa iganti kanako sa Ginoo, ang matarong nga Maghuhukom. Ug kini dili kanako lamang kondili sa tanan gayod nga nagpaabot sa iyang pagpadayag.
55004009	Paningkamoti gayod ang pag-ari kanako sa labing madali.
55004010	Gibiyaan ako ni Demas tungod sa iyang paghigugma niining kalibotana ug miadto siya sa Tesalonica. Si Crescente miadto sa Galacia ug si Tito sa Dalmacia
55004011	Si Lucas na lamang ang uban kanako. Kuhaa si Marcos ug dad-a diri kay makatabang siya kanako.
55004012	Gipaadto ko si Tiquico sa Efeso.
55004013	Inig-ari nimo, dad-a ang akong kupo nga gibilin ko kang Carpo didto sa Troas. Dad-a usab ang mga libro, labi na kadtong mga libro nga panit.
55004014	Si Alejandro nga platero nakahimo kanakog dakong kadaot. Ang Ginoo maoy magbalos kaniya sa iyang gibuhat.
55004015	Likayi siya kay supak gayod siya kaayo sa atong mensahe.
55004016	Sa una kong pag-atubang sa hukmanan, wala gayoy mitabang kanako. Gitalikdan ako sa tanan. Hinaot unta nga dili sila pakasad-on sa Dios niini.
55004017	Apan ang Ginoo miunong kanako ug mihatag kanakog kusog aron ikasangyaw ko ang tibuok mensahe ngadto sa mga dili Judio ug giluwas ako gikan sa baba sa liyon.
55004018	Ug luwason ako sa Ginoo gikan sa tanang kadaotan ug dad-on ngadto sa iyang langitnong Gingharian. Kaniya ang himaya hangtod sa kahangtoran. Amen.
55004019	Ipangomusta ako kang Prisca ug kang Aquila ug sa panimalay ni Onesiforo.
55004020	Si Erasto nagpabilin sa Corinto ug si Trofimo gibilin ko sa Mileto kay nasakit man siya.
55004021	Paningkamoti pag-ari diri sa dili pa ang tingtugnaw. Si Eubulo ug si Prudente ingon man si Lino ug si Claudia ug ang tanang kaigsoonan nangomusta kanimo.
55004022	Ang Ginoo mag-uban sa imong espiritu. Ang grasya sa Dios mag-uban kaninyong tanan.
56001001	Gikan ni Pablo, sulugoon sa Dios ug apostol ni Jesu-Cristo. Gipili ako ug gipadala aron paglig-on sa pagtuo sa katawhan nga pinili sa Dios, ug pagdala kanila ngadto sa kamatuoran nga gitudlo sa atong tinuohan
56001002	nga gipasikad diha sa paglaom sa kinabuhing walay kataposan. Ang Dios nga dili gayod mamakak misaad kanato sa maong kinabuhi sukad pa sa sinugdan.
56001003	Sa hustong panahon gipadayag niya kining kinabuhia diha sa iyang mensahe. Gitugyan niya kanako ang mensahe ug ako kining gisangyaw tungod kay gisugo man ako sa Dios nga atong Manluluwas.
56001004	Nagsulat ako kang Tito, ang matuod kong anak sa pagtuo nga atong gibatonan. Ang Dios nga Amahan ug si Cristo Jesus nga atong Manluluwas maghatag unta kanimog grasya ug kalinaw.
56001005	Gibilin ko ikaw sa Creta aron imong atimanon ang mga butang nga wala pa mahuman ug aron magtudlo kag mga pangulo sa iglesia sa matag lungsod sumala sa akong gisugo kanimo.
56001006	Ang usa ka pangulo sa iglesia kinahanglan dili salawayon. Kinahanglan usa ray iyang asawa ug ang iyang mga anak magtutuo, dili mapatuyangon ug dili masupilon.
56001007	Kay gitugyanan man siya sa pagpangulo sa buluhaton sa Dios kinahanglan dili siya salawayon, dili garboso, dili dali nga masuko, dili palahubog, dili bangis ug dili hakog.
56001008	Kinahanglan hinuon nga maabiabihon siya, mahigugmaon sa maayo, ligdong, matarong, balaan ug mapinugnganon sa kaugalingon.
56001009	Kinahanglan nga magpabilin siyang lig-on diha sa kasaligan nga pagtulon-an nga gitudlo kaniya aron makadasig siya sa uban ug makabadlong sa sayop niadtong mosupak niini.
56001010	Kay daghan ang misukwahi labi na kadtong mga nagtuo nga kinahanglang tulion ang tanang dili Judio. Naghisgot sila ug mga butang nga walay pulos nga maoy nakapahisalaag sa uban.
56001011	Kinahanglan pahunongon sila kay nagsamok sila sa mga panimalay pinaagi sa pagtudlo sa dili unta angay itudlo tungod lamang sa makauulawng tuyo sa pagpanapi.
56001012	Usa sa ilang mga propeta mismo nga taga-Creta miingon, "Ang mga taga-Creta bakakon, mga salbahis, kaon ray gihunahuna ug tapulan!"
56001013	Ug tinuod ang iyang gisulti. Busa badlonga sila sa walay pugongpugong aron makabaton sila sa hustong pagtuo.
56001014	Kinahanglan dili na sila motuo sa mga tinumotumong sugilanon sa mga Judio ug sa kasugoan sa mga tawo nga nagsalikway sa kamatuoran.
56001015	Kanila nga mga putli ang tanang butang putli. Apan alang niadtong mahugaw ug walay pagtuo, wala gayoy butang nga putli kay hugaw man ang ilang hunahuna ug tanlag.
56001016	Miangkon sila nga nakaila sa Dios apan ang ilang buhat wala magmatuod niini. Mga talamayon sila, masupilon ug dili makabuhat ug maayo.
56002001	Apan ikaw kinahanglan magtudlo sa hustong pagtulon-an.
56002002	Tudloi ang mga lalaking hamtong nga magkalma, magmaugdang, magmaligdong, magmalig-on sa ilang pagtuo ug paghigugma ug magmalahutayon.
56002003	Tudloi sa balaang pagkinabuhi ang mga hamtong nga babaye. Kinahanglan dili sila manlibak ug maghuboghubog. Kinahanglan nga ang maayo maoy ilang itudlo
56002004	aron sa pagbansay sa batan-ong mga babaye sa paghigugma sa ilang mga bana ug kabataan.
56002005	Patudloi usab nila ang mga batan-ong babaye sa pagpugong sa ilang kaugalingon ug sa pagkinabuhi nga putli, maayong moatiman sa panimalay ug matinahuron sa ilang bana. Sa ingon, walay makabiaybiay sa mensahe sa Dios.
56002006	Dasiga usab ang mga batan-ong lalaki sa pagpugong sa kaugalingon.
56002007	Kinahanglang ikaw mismo ang mag-una kanila sa mga maayong buhat. Ug sa imong pagpanudlo ipakita ang pagkamatinud-anon ug kaligdong.
56002008	Gamita ang mga hustong pulong nga dili masaway aron maulawan ang imong mga kaaway tungod kay wala silay ikasulting daotan batok kanato.
56002009	Tudloi ang mga ulipon sa pagtahod ug pagpahimuot sa ilang mga agalon sa tanang butang. Kinahanglan nga dili sila magtubagtubag sa ilang mga agalon
56002010	o mangawat. Magpabilin hinuon sila nga buotan ug matinumanon aron kapasidunggan ang pagtulon-an mahitungod sa Dios nga atong Manluluwas sa tanan nilang buhaton.
56002011	Kay gipadayag sa Dios ang iyang grasya alang sa kaluwasan sa tanang mga tawo.
56002012	Ang maong grasya nagtudlo kanato sa pagbiya sa kinabuhing daotan ug sa kalibotanong kailibgon. Nagtudlo kini kanato sa pagkinabuhi nga mapinugnganon sa kaugalingon, matarong ug diosnon.
56002013	Kinahanglang ingon niini ang atong pagkinabuhi samtang nagpaabot kita sa bulahang adlaw nga atong gilaoman inigpadayag na sa himaya sa atong gamhanang Dios ug Manluluwas nga si Jesu-Cristo.
56002014	Gitugyan niya ang iyang kaugalingon aron sa pagluwas kanato gikan sa tanang pagkadaotan ug paghimo kanato nga putling katawhan nga iyaha ra gayod, katawhan nga matinud-anon sa pagbuhat ug maayo.
56002015	Itudlo kining mga butanga ug gamita ang tanan mong awtoridad sa pagdasig ug pagbadlong kanila. Ayaw itugot nga tamayon ka ni bisan kinsa.
56003001	Pahinumdomi ang mga magtutuo sa pagtahod ug pagsugot sa mga namunoan ug sa mga anaa sa kagamhanan. Kinahanglan nga andam sila pagbuhat sa tanang butang nga maayo.
56003002	Sultihi sila nga dili magsultig daotan batok kang bisan kinsa kondili magmakigdaiton ug magmahigalaon ug kanunay magpakita sa malumong kinaiya ngadto sa tanang mga tawo.
56003003	Kay kaniadto kita usab mga buangbuang, masupilon ug nangasaag. Naulipon kita sa mga kaibog ug sa tanang matang sa kahilayan ug nagkinabuhi sa pagkadaotan ug pagkamasinahon. Ang uban nasilag kanato ug ato usab silang gikasilagan.
56003004	Apan gipadayag sa Dios nga atong Manluluwas ang iyang kaluoy ug gugma.
56003005	Giluwas kita niya. Kini dili tungod sa bisan unsang maayo nga atong nabuhat kondili tungod sa iyang kaluoy. Giluwas kita niya pinaagi sa paghugas kanato aron kita matawo pag-usab ug makabaton ug bag-ong kinabuhi diha sa Espiritu Santo.
56003006	Kay madagayaong gibubo sa Dios ang Espiritu Santo dinhi kanato pinaagi kang Jesu-Cristo nga atong Manluluwas.
56003007	Pinaagi sa iyang grasya isipon kitang matarong sa Dios aron makapanag-iya kita sa kinabuhing walay kataposan nga atong gipaabot.
56003008	Ug tinuod kini. Gusto kong hatagan nimo ug talagsaong pagtagad kining mga butanga aron kadtong nagtuo sa Dios magmatngon paggamit sa ilang panahon sa pagbuhat ug maayo. Kini maayo ug mapuslanon alang sa tawo.
56003009	Apan likayi ang binuang nga pakiglantugi, ang pagsubaysubay sa inyong mga katigulangan, ang mga pakig-away ug mga pakiglalis mahitungod sa Balaod. Wala kini kapuslanan.
56003010	Human kapasidan-i sa makaduha ang tawo nga maoy nakaingon sa pagkabahinbahin sa pundok, isalikway siya.
56003011	Kay nasayod ka nga kanang tawhana daotan ug ang iyang sala nagmatuod nga nasayop siya.
56003012	Inigpadala ko kang Artemas o kang Tiquico nganha kanimo, paningkamoti ang pagpakigkita kanako sa Nicopolis kay nakahukom ako sa pagpabilin didto sa panahon sa tingtugnaw.
56003013	Paningkamoti kutob sa imong mahimo ang pagtabang kang Senas nga abogado ug kang Apolos aron makagikan sila. Hatagi sila sa tanan nilang gikinahanglan.
56003014	Tudloi ang mga magtutuo sa paggamit sa ilang panahon sa pagbuhat ug maayo aron sila masangkap sa ilang mga gikinahanglan. Dili maayo nga magpuyo sila nga walay kapuslanan.
56003015	Nangomusta kanimo ang tanan kong mga kauban diri. Ipangomusta kami sa atong mga higala diha nga kauban nato sa pagtuo. Ang grasya sa Dios mag-uban kaninyong tanan.
57001001	Gikan ni Pablo nga gibilanggo tungod kang Cristo Jesus ug gikan ni Timoteo nga atong igsoon— Alang kanimo Filemon, nga among higala ug kauban sa buhat
57001002	ug sa mga magtutuo nga nagtiguman sa imong balay ug alang kang Apia nga atong igsoong babaye ug kang Arquipo nga atong kaubang sundalo:
57001003	Mainyo ang grasya ug kalinaw sa Dios nga atong Amahan ug sa Ginoong Jesu-Cristo.
57001004	Gilakip ko ikaw, igsoon, sa matag higayon nga ako mag-ampo ug nagpasalamat ako sa akong Dios tungod kanimo.
57001005	Kay nakabalita ako sa imong gugma sa tanang katawhan sa Dios ug sa imong pagtuo sa Ginoong Jesus.
57001006	Nag-ampo ako nga ang atong panaghiusa ingon nga mga magtutuo magdugang sa atong pagsabot sa tanang panalangin nga ato diha kang Cristo.
57001007	Nakalipay ug nakadasig pag-ayo kanako ang imong gugma, minahal nga igsoon, tungod kay gidasig mo man ang tanang katawhan sa Dios.
57001008	Tungod niini, nakabaton akog kaisog ingon nga imong igsoon diha kang Cristo aron pagsugo kanimo sa paghimo sa angayng buhaton.
57001009	Apan tungod sa gugma, ako si Pablo, ang embahador ni Cristo Jesus nga gibilanggo karon tungod kaniya, maghangyo kanimo
57001010	alang kang Onesimo nga akong anak diha kang Cristo. Nahimo akong amahan niya sa pagtuo samtang gibilanggo ako.
57001011	Kaniadto wala siyay kapuslanan kanimo apan karon mapuslanon na siya kanimo ug kanako.
57001012	Karon papaulion ko siya kanimo uban sa tibuok kong kasingkasing.
57001013	Buot unta ako nga magpabilin siya diri aron makatabang kanako puli kanimo samtang gibilanggo pa ako tungod sa ebanghelyo.
57001014	Apan dili ako magbuhat ug bisan unsa nga dili nimo uyonan. Busa dili ko ikaw pugson sa pagtabang kanako kon dili gikan sa imong gawasnong kabubut-on.
57001015	Tingali nahimulag si Onesimo kanimo sa makadiyot aron mahibalik siya kanimo sa dayon.
57001016	Karon dili na siya ulipon lamang kondili minahal na nga igsoon diha kang Cristo. Gimahal ko siya ug labi pa siyang mahalon mo ingon nga ulipon ug igsoon diha sa Ginoo.
57001017	Kon giila mo ako nga imong kauban sa buhat, dawata siya sama ra nga ako ang gidawat nimo.
57001018	Kon kaniadto nakahimo siyag sayop diha kanimo o nakautang kanimo ug bisan unsa, ako lang ang paningli.
57001019	Ako gayod ang nangunay sa pagsulat niining mosunod: Ako, si Pablo, mobayad gayod kanimo. Dili ako buot nga magpahinumdom kanimo nga utang mo kanako ang imong kinabuhi diha kang Cristo.
57001020	Busa, igsoon, buhata kini alang kanako tungod sa Ginoo ug lipaya ako ingon nga imong igsoon diha kang Cristo.
57001021	Sa pagsulat ko niini, nagsalig ako nga buhaton mo gayod ang labaw pa gani sa gihangyo ko kanimo.
57001022	Andami usab akog lawak nga akong kaabotan kay naglaom ako nga tubagon sa Dios ang inyong mga pag-ampo ug mahibalik gayod ako diha kaninyo.
57001023	Nangomusta kaninyo si Epafras nga gibilanggo uban kanako tungod kang Cristo Jesus.
57001024	Nangomusta usab ang akong mga katabang nga si Marcos, si Aristarco, si Demas ug si Lucas.
57001025	Mag-uban kaninyong tanan ang grasya sa Ginoong Jesu-Cristo.
58001001	Sa karaang panahon ang Dios, sa makadaghan ug sa nagkalainlaing paagi, misulti sa atong mga katigulangan pinaagi sa mga propeta.
58001002	Apan niining kataposang mga adlaw misulti siya kanato pinaagi sa iyang Anak. Pinaagi kaniya gibuhat sa Dios ang tibuok nga kalibotan ug gipili siya aron manag-iya sa tanang butang.
58001003	Naglarawan siya sa himaya sa Dios ug diha gayod kaniya ang kinaiya sa Dios. Siya maoy nagkupot sa tibuok uniberso pinaagi sa iyang gamhanang pulong. Tapos niya hugasi ang mga tawo sa ilang mga sala, milingkod siya sa tuo sa Dios didto sa langit.
58001004	Ang Anak gihimong labaw pa kay sa mga anghel ingon nga gihatagan siya sa Dios ug ngalan nga halangdon pa kay sa ngalan sa mga anghel.
58001005	Kay wala gayoy anghel nga giingnan sa Dios: "Ikaw mao ang akong Anak; karong adlawa Amahan mo na ako." Ug wala moingon ang Dios, "Ako mahimo niyang Amahan, ug siya mahimong akong Anak."
58001006	Sa dihang gipadala sa Dios ang iyang panganay nga Anak nganhi sa kalibotan, miingon siya, "Kinahanglan simbahon siya sa tanang mga anghel sa Dios."
58001007	Ug bahin sa mga anghel, mao kini ang giingon sa Dios: "Gihimo sa Dios nga sama sa hangin ang iyang mga anghel, ug ang iyang mga sulugoon sama sa nagdilaab nga kalayo."
58001008	Apan bahin sa iyang Anak, miingon ang Dios: "Ang imong trono, O Dios, molungtad hangtod sa kahangtoran! Ug uban sa hustisya maghari ka sa imong gingharian.
58001009	Gihigugma mo ang katarong ug gikasilagan mo ang daotan. Busa gipili ka sa Dios, nga imong Dios. Gilipay ka ug gipasidunggan labaw sa imong mga kauban."
58001010	Miingon usab siya, "Sa sinugdan gibuhat mo, Ginoo, ang kalibotan, ug sa imong kaugalingong mga kamot gibuhat mo ang mga langit.
58001011	Mangahanaw silang tanan apan magpabilin ka. Madaan silang tanan sama sa mga sapot.
58001012	Piloon mo sila sama sa mga kupo, ug ilisan sama sa mga bisti. Apan ikaw dili mausab hangtod sa kahangtoran, ug ang imong kinabuhi dili gayod matapos."
58001013	Wala gayoy anghel nga giingnan sa Dios: "Lingkod diri sa akong tuo, hangtod himoon ko ang imong mga kaaway nga tumbanan sa imong mga tiil."
58001014	Busa unsa man diay ang mga anghel? Silang tanan pulos mga espiritu nga nag-alagad sa Dios ug gipadala niya aron pagtabang niadtong luwason sa Dios.
58002001	Busa huptan ta sa dugang kalig-on ang mga kamatuoran nga atong nadawat aron dili kita mahimulag niini.
58002002	Ang mensahe nga gihatag pinaagi sa mga anghel namatud-an nga tinuod gayod ug ang wala magtuman o ang misupak niini gisilotan sa Dios sa angay kaniya.
58002003	Unsaon man nato paglikay sa silot kon dili kita magtagad niining dakong kaluwasan? Ang Ginoo mismo maoy unang nagbutyag sa maong kaluwasan ug sila nga nakadungog kaniya nagpamatuod kanato niini.
58002004	Ug gipamatud-an usab kini sa Dios pinaagi sa pagbuhat ug mga timaan sa gahom, mga katingalahan ug daghang mga milagro. Nanghatag usab siya sa mga gasa sa Espiritu Santo sumala sa iyang kabubut-on.
58002005	Kay wala himoa sa Dios ang mga anghel aron maghari sa kalibotan nga umaabot nga mao ang kalibotan nga atong gihisgotan.
58002006	Giingon hinuon sa usa ka bahin sa Kasulatan: "O Dios, unsa ba ang tawo nga gitagad mo man siya? Unsa ba gayod ang tawo nga nag-amoma ka man kaniya?
58002007	Gibuhat mo siya sa makadiyot nga ubos lamang ug diyutay sa mga anghel; gihatagan mo siyag himaya ug dungog nga angay lamang sa hari,
58002008	ug gihimo mo siyang magbubuot sa tanang butang." Giingon sa Kasulatan nga gihimo sa Dios ang tawo nga magbubuot sa tanang butang busa naglakip kini sa tanan. Apan karon wala nato makita nga ang tawo maoy nagbuot sa tanang mga butang.
58002009	Ang nakita nato mao si Jesus nga sa makadiyot nahimong ubos sa mga anghel aron pinaagi sa grasya sa Dios ihatag niya ang iyang kinabuhi alang sa tanan. Nakita nato siya karon nga gihimaya ug gipasidunggan tungod sa kamatayon nga iyang giantos.
58002010	Ang Dios maoy nagbuhat ug nagpalungtad sa tanang butang. Husto gayod siya sa paghingpit kang Jesus pinaagi sa pag-antos aron makaambit sa iyang himaya ang daghang mga anak. Kay si Jesus mao ang nagdala kanila ngadto sa kaluwasan.
58002011	Kay sila nga gibalaan ug ang nagbalaan kanila may usa lamang ka Amahan. Busa dili maulaw si Jesus sa pagtawag kanila nga iyang mga igsoon.
58002012	Sumala sa iyang giingon, "Ipaila ko ang imong ngalan ngadto sa akong mga igsoon; awitan ko ikaw ug mga alawiton atubangan sa katawhan nga nagsimba kanimo."
58002013	Nag-ingon usab siya, "Mosalig ako sa Dios." Ug miingon pa gayod siya, "Ania ako uban sa mga anak nga gihatag sa Dios kanako."
58002014	Tungod kay ang mga anak mga tawo man nga adunay unod ug dugo, si Jesus usab nahimong sama kanila ug miambit sa ilang tawhanon nga kinaiya. Gihimo niya kini aron nga pinaagi sa iyang kamatayon, malaglag niya ang Yawa nga may gahom batok sa kamatayon.
58002015	Sa maong paagi giluwas niya ang tanan nga naulipon sa tibuok nilang kinabuhi tungod sa ilang kahadlok sa kamatayon.
58002016	Kay tin-aw nga dili ang mga anghel ang iyang gitabangan kondili ang mga kaliwat ni Abraham.
58002017	Nagpasabot kini nga kinahanglan mahimo siyang sama sa iyang mga igsoon sa tanang paagi. Sa ingon, mahimo siyang matinumanon ug maluluy-on nga Pangulong Pari sa iyang pag-alagad sa Dios aron mapasaylo ang mga sala sa katawhan.
58002018	Ug tungod kay nag-antos man siya ug gitintal, makatabang usab siya kanila nga gitintal.
58003001	Busa mga igsoon kong Cristohanon nga gitawag usab sa Dios, tan-awa si Jesus, ang apostol ug Pangulong Pari sa pagtuo nga atong gihuptan.
58003002	Matinumanon siya sa Dios nga nagpili kaniya, sama nga si Moises nagtuman sa iyang katungdanan diha sa balay sa Dios.
58003003	Ang nagtukod sa usa ka balay mas dakog dungog kay sa maong balay. Sa samang paagi, si Jesus takos sa labaw pa kaayong himaya kay kang Moises.
58003004	Kay ang tanang balay binuhat sa tawo apan ang Dios maoy nagbuhat sa tanang butang.
58003005	Si Moises matinumanon sa iyang pagkasulugoon diha sa tibuok balay sa Dios ug naghisgot siya bahin sa mga butang nga isulti sa Dios sa umaabot.
58003006	Apan si Cristo masinugtanon sa iyang pagka-Anak nga maoy gipiyalan sa balay sa Dios. Kita mao ang iyang balay kon ampingan nato ang atong pagsalig ug magmapasigarbohon kita sa atong gilaoman.
58003007	Busa miingon ang Espiritu Santo, "Kon makadungog kamo sa tingog sa Dios karong adlawa,
58003008	ayaw pagahia ang inyong kasingkasing, sama sa pagsukol sa inyong katigulangan batok sa Dios sa adlaw sa pagsulay didto sa kamingawan.
58003009	Didto gitintal ug gisulayan nila ako bisan kon nakita nila ang akong gibuhat sulod sa 40 ka tuig.
58003010	Busa nasuko ako niadtong mga tawhana ug miingon ako: ‘Kanunay silang nagdumili. Wala gayod sila makakat-on sa akong mga paagi.’
58003011	Napungot ako ug nanumpa, ‘Dili gayod sila makasulod sa yuta diin ihatag ko unta kanila ang kapahulayan!’"
58003012	Mga igsoon, pagbantay kamo nga walay usa kaninyo nga magbaton ug daotan ug dili matinuohon nga kasingkasing. Mao unya kini ang hinungdan nga mobiya kamo sa buhi nga Dios.
58003013	Pagdinasigay hinuon kamo sa matag adlaw samtang may gitawag pa nga "karong adlawa," aron walay usa kaninyo nga mahimong masinupakon tungod kay nalimbongan sa sala.
58003014	Kay kitang tanan kauban ni Cristo kon magpadayon kita nga lig-on sa atong pagsalig hangtod sa kataposan.
58003015	Sumala sa giingon sa Kasulatan: "Kon makadungog kamo sa tingog sa Dios karong adlawa, ayaw pagahia ang inyong kasingkasing sama sa pagsukol sa inyong katigulangan batok sa Dios."
58003016	Kinsa bay nakadungog sa tingog sa Dios ug misukol kaniya? Ang tanan nga gipangulohan ni Moises sa paggula sa Ehipto.
58003017	Kinsa may gikapungtan sa Dios sulod sa 40 ka tuig? Ang nakasala nga nangamatay didto sa dapit nga awaaw.
58003018	Sa pagpanumpa sa Dios nga dili gayod sila makasulod sa yuta diin ihatag unta niya kanila ang kapahulayan, kinsa may iyang gipasabot? Ang misukol kaniya.
58003019	Busa nakita nato nga wala sila makasulod kay wala man sila motuo.
58004001	Busa samtang nagpadayon ang saad sa Dios nga makasulod kita aron makaangkon sa iyang pahulay, magmatngon kita nga walay usa kanato nga mapakyas sa pagdawat nianang maong kapahulayan.
58004002	Kay sama kanila nakadungog kita sa Maayong Balita apan wala magpulos ang mensahe nga nadungog nila tungod kay wala man sila motuo niini.
58004003	Busa kita nga nagtuo nakadawat sa kapahulayan nga gisaad sa Dios. Sumala sa iyang giingon, "Napungot ako ug nanumpa nga dili gayod sila makasulod sa yuta diin ihatag ko unta kanila ang kapahulayan!" Gisulti kini niya bisan kon nahuman na niya ang tanan sukad pa sa pagbuhat sa kalibotan.
58004004	Kay diha sa Kasulatan gihisgotan ang ikapitong adlaw, "Mipahulay ang Dios gikan sa tanan niyang buhat sa ikapitong adlaw."
58004005	Gihisgotan usab kini niya sa iyang pag-ingon, "Dili gayod sila makasulod sa yuta diin ihatag ko kanila ang kapahulayan."
58004006	Kadtong unang nakadungog sa Maayong Balita wala makasulod ug makaangkon sa kapahulayan sa Dios tungod kay wala man sila motuo. Busa may pipila diay nga makasulod ug makaangkon sa kapahulayan sa Dios.
58004007	Ug nagtagal siyag adlaw nga ginganlag "Karong Adlawa." Nagsulti siya niini tapos ang daghang katuigan pinaagi ni David diha sa Kasulatan nga gihisgotan na: "Kon makadungog kamo sa tingog sa Dios karong adlawa, ayawg pagahia ang inyong kasingkasing."
58004008	Kay kon nakahatag pa kanilag pahulay si Josue dili na unta ang Dios maghisgot sa ulahi ug lain pa nga adlaw.
58004009	Busa dunay adlaw sa pahulay alang sa katawhan sa Dios.
58004010	Kay bisag kinsa nga makadawat sa kapahulayan nga gisaad sa Dios, mopahulay siya sa iyang mga buhat sama nga mipahulay ang Dios.
58004011	Busa maninguha kita sa pag-angkon sa gisaad nga kapahulayan aron walay usa kanato nga mapakyas sama sa nahitabo kanila tungod sa ilang pagkamasupilon.
58004012	Kay ang pulong sa Dios buhi ug maabtik ug mas hait pa kay sa bisan unsang espada nga duhay sulab. Modulot kini hangtod sa kinahiladman sa kalag ug sa espiritu hangtod sa dapit diin nag-abot ang lutahan ug ang kauyokan. Nag-usisa kini sa mga tinguha ug hunahuna sa kasingkasing sa tawo.
58004013	Walay butang nga matago gikan sa Dios. Ang tanan dayag ug makita sa iyang mga mata ug kitang tanan maghatag kaniyag husay sa atong binuhatan.
58004014	Busa lig-onon ta ang atong pagtuo kay duna kitay Pangulong Pari nga halangdon nga atua na sa presensya sa Dios. Siya mao si Jesus, ang Anak sa Dios.
58004015	Ang atong Pangulong Pari dili sama sa ubang pari nga dili mobatig kaluoy sa atong mga kahuyang kondili usa siya ka Pangulong Pari nga gitintal sa tanang paagi sama kanato apan wala gayod makasala.
58004016	Busa dili kita magpanuko sa pagduol sa trono sa Dios diin anaa ang grasya. Dinha madawat nato ang kaluoy ug ang grasya nga atong gikinahanglan.
58005001	Ang tanang pangulong pari gipili gikan sa katawhan ug gitudlo aron mag-alagad sa Dios sa ngalan sa mga tawo. Maghalad siyag mga gasa ug mga halad nga sunogon tungod sa mga sala.
58005002	Sanglit huyang man siya sama kanato, maluoy siya sa mga walay hibangkaagan ug sa mga masalaypon.
58005003	Ug kay huyang man siya kinahanglang maghalad siyag mga halad nga sunogon dili lamang alang sa mga sala sa katawhan kondili sa iyang kaugalingong mga sala usab.
58005004	Walay magpili sa iyang kaugalingon aron mahimong pangulong pari kondili ang Dios maoy magpili kaniya sama sa iyang gibuhat kang Aaron.
58005005	Sa samang paagi si Cristo wala magpili sa iyang kaugalingon aron mahimong pangulong pari kondili gitudlo siya sa Dios ug giingnan, "Ikaw ang akong Anak, imo na akong Amahan karong adlawa."
58005006	Miingon usab siya sa laing bahin sa Kasulatan, "Ikaw mahimong pari hangtod sa kahangtoran, sa laray sa pagkapari ni Melquisedec."
58005007	Sa mga adlaw sa tawhanong pagkinabuhi ni Jesus, nag-ampo ug nangaliyupo siya uban sa makusog nga pagtuaw ug mga luha ngadto sa Dios nga may gahom sa pagluwas kaniya sa kamatayon. Tungod kay mapaubsanon ug buotan man siya, gidungog siya sa Dios.
58005008	Apan bisan ug siya mao ang Anak sa Dios, nakat-on siya sa pagkamasinugtanon pinaagi sa iyang mga pag-antos.
58005009	Kay nahingpit man siya, nahimo siyang tinubdan sa dayon nga kaluwasan alang sa tanan nga masinugtanon kaniya
58005010	ug gihimo siya sa Dios nga pangulong pari sa laray ni Melquisedec.
58005011	Daghan ang atong ikasulti bahin niining butanga apan lisod kining ipasabot kaninyo tungod kay dugay kaayo kamong makasabot.
58005012	Dugay na unta kamong nahimo nga mga magtutudlo apan hangtod karon nagkinahanglan pa kamog motudlo kaninyo sa unang mga leksiyon mahitungod sa mensahe sa Dios. Gahi na unta ang angay ninyong kan-on apan hangtod karon nagkinahanglan gihapon kamog gatas.
58005013	Ang nagkinahanglag gatas bata pa ug walay kasinatian bahin sa maayo ug sa daotan.
58005014	Apan ang gahing pagkaon alang sa mga hamtong na nga nakabansay ug nakagamit sa ilang igtitilaw aron pag-ila sa kalainan tali sa maayo ug sa daotan.
58006001	Busa magpadayon kita diha sa hingkod nga pagtulon-an ug dili kita magpabilin sa unang ang-ang sa mensahe nga Cristohanon. Dili na nato balikon ang mga pagtulon-an mahitungod sa paghinulsol gikan sa mga buhat nga mosangpot lang sa kamatayon ug ang mga pagtulon-an mahitungod sa pagtuo sa Dios.
58006002	Dili na nato balikon ang pagtulon-an mahitungod sa mga bunyag, sa pagpandong sa mga kamot, sa pagkabanhaw sa mga patay ug sa hukom nga walay kataposan.
58006003	Ug buhaton ta kini kon motugot ang Dios.
58006004	Dili na gayod makahimo pagpahinulsol pag-usab kadtong namiya kay kaniadto diha sila sa kahayag sa Dios, nakatilaw sila sa gasa sa langit ug nakapakig-ambit sa Espiritu Santo.
58006005	Nahibalo sila nga maayo ang pulong sa Dios ug nakatagamtam sila sa gahom sa umaabot nga katuigan.
58006006	Apan namiya gihapon sila! Dili na mahimo ang pagpabalik kanila sa paghinulsol kay gilansang nila pag-usab ang Anak sa Dios ug ilang gipakaulawan atubangan sa tanan.
58006007	Panalanginan sa Dios ang yuta nga mosuyop sa ulan nga matagak niini ug nagpatubo sa mga tanom aron kapuslan sa giandaman niini.
58006008	Apan kon ang yuta tugkan ug mga tunok ug mga sagbot, wala kini kapuslanan ug tunglohon kini sa Dios ug laglagon pinaagi sa kalayo.
58006009	Apan, mga igsoon, bisan kon nagsulti kami sa ingon niini, wala kami pagduhaduha bahin kaninyo. Nasayod kami nga anaa kaninyo ang maayong mga panalangin.
58006010	Ang Dios makiangayon. Dili siya malimot sa inyong nabuhat o sa inyong paghigugma kaniya nga inyong gipakita diha sa pagtabang ug sa pagpadayon sa pagtabang sa inyong isigka-Cristohanon.
58006011	Dako ang among tinguha nga ang tagsatagsa kaninyo magpadayon sa inyong kadasig hangtod sa kataposan aron matuman ang mga butang nga inyong gilaoman.
58006012	Dili kami buot nga magtinapulan kamo. Gusto kami nga mahisama kamo niadtong nakadawat sa gisaad sa Dios pinaagi sa ilang pagtuo ug pailob.
58006013	Sa pagsaad sa Dios kang Abraham, nanumpa siya sa pagtuman sa iyang gisaad. Kay wala nay labaw pa kaniya, gigamit niya ang iyang kaugalingong ngalan sa iyang pagpanumpa.
58006014	Miingon siya, "Isaad ko kanimo nga panalanginan ko ikaw ug hatagan ug daghang kaliwat."
58006015	Nagpailob si Abraham ug nakadawat siya sa gisaad sa Dios.
58006016	Kon ang tawo manumpa, gamiton niya ang ngalan sa labaw kaniya ug ang panumpa maoy magtapos sa tanang panaglalis.
58006017	Buot tin-awon pag-ayo sa Dios alang kanila nga modawat sa iyang gisaad nga dili gayod niya usbon ang iyang tuyo. Tungod niini, gipanumpaan niya ang iyang saad.
58006018	Mao kini ang duha ka butang nga dili mausab ug ang Dios dili mamakak. Busa kita nga nakabaton ug kasigurohan uban kaniya nadasig pag-ayo sa pagpabilin nga malig-on diha sa paglaom nga gitanyag kanato.
58006019	Gihuptan nato kining paglaoma ingon nga angkla sa atong mga kinabuhi. Siguro kini ug kasaligan. Milahos kini sa tabil sa langitnong templo sa kinasulorang alampoanan.
58006020	Nag-una pagsulod si Jesus didto alang ug tungod kanato. Nahimo siyang pangulong pari hangtod sa kahangtoran sa laray sa pagkapari ni Melquisedec.
58007001	Si Melquisedec hari sa Salem ug pari sa Labing Halangdong Dios. Sa pagbalik ni Abraham gikan sa gubat diin napatay niya ang mga hari, gisugat siya ni Melquisedec ug gipanalanginan.
58007002	Gihatagan siya ni Abraham sa ikapulo sa tanan nga naiya. Ang unang kahulogan sa ngalan ni Melquisedec mao ang "Hari sa Katarong." Ug tungod kay hari man siya sa Salem, nagkahulogan usab ang iyang ngalan ug "Hari sa Kalinaw."
58007003	Walay nasulat bahin sa amahan o inahan ni Melquisedec o bisan kinsa sa iyang mga katigulangan. Wala usay nasulat mahitungod sa iyang pagkatawo o pagkamatay. Sama siya sa Anak sa Dios ug pari siya hangtod sa kahangtoran.
58007004	Busa makita ninyo unsa siya kahalangdon. Bisan ang patriarka nga si Abraham mihatag kaniya ug ikapulo sa tanan nga nasakmit niya sa gubat.
58007005	Karon, ang Balaod nagsugo nga ang mga kaliwat ni Levi nga mga pari mangobra ug ikapulo gikan sa katawhan sa Israel. Sa ato pa, nangobra sila gikan sa ilang kaugalingong katawhan nga kaliwat usab ni Abraham sama kanila.
58007006	Si Melquisedec dili kaliwat ni Levi apan mikobra siyag ikapulo gikan ni Abraham. Ug gipanalanginan niya si Abraham nga nakadawat sa mga saad sa Dios.
58007007	Walay duhaduha nga ang naghatag sa panalangin mas labaw kay sa gipanalanginan.
58007008	Mahitungod sa mga pari, ang ikapulo gipangobra sa mga tawo nga may kamatayon, apan bahin ni Melquisedec, ang ikapulo gikobra sa tawo nga buhi sa dayon sumala sa giingon sa kasulatan.
58007009	Busa, makasulti kita nga si Levi nga nangobra ug ikapulo, mihatag ug ikapulo pinaagi ni Abraham
58007010	kay bisan ug si Levi wala pa matawo, didto na siya sa lawas sa iyang katigulangan nga si Abraham sa diha nga gisugat siya ni Melquisedec.
58007011	Ang Balaod gihatag ngadto sa katawhan sa Israel pinasikad sa pagkapari ni Levi. Kon hingpit pa ang buhat sa mga pari sa laray ni Levi, dili na unta kinahanglan nga motungha ang laing matang sa pagkapari sa laray ni Melquisedec ug dili sa laray ni Aaron.
58007012	Kay kon ilisan ang pagkapari, ilisan usab ang Balaod.
58007013	Ug ang atong Ginoo nga gipahinungdan niini, sakop sa laing banay ug wala pa gayoy sakop sa iyang banay nga nakaalagad ingon nga pari.
58007014	Nahibaloan pag-ayo nga ang Ginoo natawo nga sakop sa banay ni Juda ug kining banaya wala hisgoti ni Moises sa iyang pagsulti mahitungod sa mga pari.
58007015	Kini misamot katin-aw sa diha nga mitungha ang laing pari nga sama kang Melquisedec.
58007016	Nahimo siyang pari dili sumala sa mga kasugoan ug kalagdaan sa mga tawo kondili pinaagi sa gahom sa usa ka kinabuhi nga walay kataposan.
58007017	Kay ang kasulatan nag-ingon, "Mahimo ikawng pari hangtod sa kahangtoran sa laray ni Melquisedec."
58007018	Busa ang karaang tulomanon gisalikway tungod kay huyang kini ug walay hinungdan.
58007019	Kay ang Balaod ni Moises dili makahingpit ug giilisan kini ug usa ka mas maayong paglaom diin pinaagi niini makaduol kita sa Dios.
58007020	Ug dugang pa niini, anaa usab ang panumpa sa Dios. Wala himoa kining panumpaa sa dihang gihimong pari ang uban.
58007021	Apan nahimong pari si Jesus pinaagi sa usa ka panumpa sa dihang miingon ang Dios kaniya, "Nanumpa ang Ginoo ug dili gayod mausab ang iyang hunahuna: ‘Pari ka hangtod sa kahangtoran.’"
58007022	Busa si Jesus mao ang garantiya sa usa ka mas maayo nga kasabotan.
58007023	Duna pay laing kalainan: kon ang usa niadtong mga pari mamatay, dili na siya makapadayon sa iyang katungdanan. Busa adunay daghang mga pari.
58007024	Apan si Jesus buhi hangtod sa kahangtoran ug ang iyang pagkapari magpadayon.
58007025	Ug busa makahimo siya, karon ug sa gihapon, sa pagluwas kanila nga moduol sa Dios pinaagi kaniya kay buhi man siya hangtod sa kahangtoran aron pagpangaliya sa Dios alang kanila.
58007026	Busa si Jesus mao ang Pangulong Pari nga makasangkap sa atong mga kinahanglan. Balaan siya. Wala siyay kalapasan o sala. Gilain siya gikan sa mga tawo nga makasasala ug gibayaw ngadto sa kalangitan.
58007027	Lahi siya sa ubang mga pangulong pari kay dili man siya kinahanglan nga maghimog mga halad sa tanang adlaw, una alang sa iyang kaugalingong mga sala ug unya sa mga sala sa katawhan. Gihimo niya ang iyang halad sa makausa lamang ug alang sa tanang panahon sa dihang gihalad niya ang iyang kaugalingon!
58007028	Ang Balaod ni Moises nagpilig mga tawo nga dili hingpit aron mahimong mga pangulong pari. Apan ang panumpa sa Dios, nga ulahing miabot kay sa Balaod, nagpili sa Anak nga gihimong hingpit hangtod sa kahangtoran.
58008001	Ang buot namong ipasabot mao nga aduna kitay Pangulong Pari. Naglingkod siya sa tuo sa trono sa Dios didto sa langit.
58008002	Nag-alagad siya ingon nga Pangulong Pari sa Dapit nga Labing Balaan nga mao ang matuod nga tolda nga tinukod sa Ginoo, dili sa tawo.
58008003	Ang tanang pangulong pari gitudlo aron maghalad ug mga gasa ug mga halad nga mananap ngadto sa Dios. Busa ang atong Pangulong Pari kinahanglan usab nga adunay ihalad.
58008004	Kon ania pa siya sa yuta, dili gayod siya mahimong pari kay aduna na may mga pari nga naghalad ug mga gasa sumala sa Balaod sa mga Judio.
58008005	Ang gibuhat nila ingon nga mga pari usa lamang ka kopya o anino niadtong atua sa langit. Sama usab niini ang nahitabo kang Moises. Sa dayon na niyang pagpatindog sa tolda, giingnan siya sa Dios, "Himoa gayod ang tanan sumala sa sumbanan nga gipakita kanimo didto sa bukid."
58008006	Apan gihatagan si Jesus ug parianong katungdanan nga mas halangdon pa kaayo kay sa ila. Sa samang paagi, ang kasabotan nga iyang gihikay tali sa Dios ug sa tawo mas maayo kay sa unang kasabotan tungod kay kini gipasikad man sa labi pang maayong mga saad.
58008007	Kon wala pay sayop kadtong unang kasabotan, wala unta kinahanglana ang ikaduha.
58008008	Apan nakakita ang Dios ug kasaypanan sa iyang katawhan. Miingon siya, "Nagsingabot ang mga adlaw, nag-ingon ang Ginoo, nga maghimo akog bag-ong kasabotan tali sa katawhan sa Israel ug sa banay ni Juda.
58008009	Dili kini sama sa kasabotan nga gihimo ko tali sa ilang mga katigulangan sa adlaw nga giagak ko sila aron mamiya gikan sa yuta sa Ehipto. Wala nila tumana ang kasabotan nga gihimo ko tali kanako ug kanila, busa wala ko sila panumbalinga, miingon ang Ginoo.
58008010	Mao kini ang kasabotan nga himoon ko tali sa katawhan sa Israel human niadtong mga adlawa, nag-ingon ang Ginoo. Ibutang ko ang akong mga balaod diha sa ilang mga hunahuna, ug isulat ko kini sa ilang mga kasingkasing. Mahimo ako nga ilang Dios ug mahimo sila nga akong katawhan.
58008011	Ug dili kinahanglan nga magtudlo pa sila sa ilang isigkalumulupyo O magsulti sa ilang isigkalungsoranon, ‘Ilha ang Ginoo!’ Kay makaila silang tanan kanako, gikan sa labing ubos hangtod sa labing halangdon kanila.
58008012	Pasayloon ko sila sa ilang mga kalapasan ug dili ko na hinumdoman ang ilang mga sala."
58008013	Sa paghisgot mahitungod sa usa ka bag-ong kasabotan, ang Dios naghimong daan sa nahauna ug ang tanan nga nagkadaan ug nagkadunot mahanaw sa dili madugay.
58009001	Ang unang kasabotan may mga kalagdaan sa pagsimba ug mga dapit nga binuhat sa tawo aron gamiton sa pagsimba.
58009002	Gipatindog sa gawas ang usa ka tolda nga gitawag ug Balaang Dapit. Gibutang didto ang butanganag suga ug ang lamesa diin gibutang ang pan nga hinalad ngadto sa Dios.
58009003	Sa luyo sa ikaduhang tabil mao ang tolda nga gitawag ug Labing Balaang Dapit.
58009004	Gibutang didto ang halaran nga bulawan alang sa pagsunog sa insenso ug ang Sudlanan sa Kasabotan nga giputos ug bulawan. Didto sa Sudlanan mao ang banga nga bulawan nga gibutangan sa mana, ang sungkod ni Aaron nga gitubuag mga dahon ug ang duha ka papan nga bato diin gisulat ang kasabotan.
58009005	Ibabaw sa Sudlanan sa Kasabotan didto ang mga binuhat o kerubin. Sila maoy timailhan sa presensya sa Dios. Gipandongan sa ilang mga pako ang dapit diin adto pasayloa ang mga sala. Apan niining bahina dili nato matagsatagsa pagsaysay ang tanan.
58009006	Ingon niini ang pagkahan-ay sa tanan. Ang mga pari mosulod matag adlaw ngadto sa tolda nga anaa sa gawas aron pagtuman sa ilang mga katungdanan.
58009007	Apan ang Pangulong Pari lamang ang makasulod sa tolda nga anaa sa sulod. Himoon kini niya makausa lamang matag tuig. Magdala siyag dugo nga iyang ihalad sa Dios alang sa iyang kaugalingon ug alang sa mga sala sa mga tawo nga wala makahibalo nga nakahimo diay sila niini.
58009008	Gikan niining tanan tin-aw nga nagtudlo ang Espiritu Santo nga ang agianan ngadto sa Labing Balaang Dapit dili ablihan samtang nagtindog pa ang tolda sa gawas.
58009009	Naghulagway kini sa panahon karon. Nagkahulogan kini nga ang mga gasa ug ang mga mananap nga gihalad ngadto sa Dios dili makahingpit sa kasingkasing sa magsisimba.
58009010	Kining mga gasa ug halad may kalabotan lamang sa pagkaon, sa pag-inom ug sa nagkalainlaing mga seremonyas sa paghinlo. Kining tanan mga lagda nga magpadayon lamang hangtod usbon sa Dios ang tanang butang.
58009011	Apan miabot na si Cristo ingon nga Pangulong Pari sa mga maayong butang nga ania na dinhi. Mas halangdon ug mas hingpit ang tolda nga iyang gialagaran kay dili kini binuhat sa mga tawo, sa ato pa, dili tipik niining kalibotana.
58009012	Misulod si Cristo sa Labing Balaan nga Dapit makausa lang ug alang sa tanang panahon. Wala siya magdala ug dugo sa mga kanding ug sa mga nating baka aron ihalad. Ang iyang gihalad mao ang iyang kaugalingong dugo. Gihatagan kita niya sa kaluwasan nga walay kataposan.
58009013	Ang dugo sa mga kanding ug toro nga baka ug ang abo sa sinunog nga nating baka isablig ngadto sa mga tawo nga dili hinlo sumala sa seremonyas. Kini naghinlo kanila pinaagi sa paghugas sa hugaw nila sumala sa seremonyas.
58009014	Kon tinuod man kini, unsa pa kadako ang nahimo sa dugo ni Cristo! Pinaagi sa walay kataposang Espiritu gihalad niya ang iyang kaugalingon ingon nga hingpit nga halad ngadto sa Dios. Ang iyang dugo maoy maghinlo sa atong mga konsensya sa walay kapuslanang mga buhat aron mag-alagad kita sa buhing Dios.
58009015	Tungod niini si Cristo mao ang naghimo sa usa ka bag-ong kasabotan aron kadtong gitawag sa Dios makadawat sa walay kataposang mga panalangin nga gisaad sa Dios. Mahimo kini tungod kay ang iyang kamatayon nagluwas man sa mga tawo gikan sa mga sala nga nahimo nila samtang ubos pa sila sa unang kasabotan.
58009016	Kon aduna gani testamento, kinahanglan kapamatud-an nga namatay na ang naghimo niini
58009017	kay walay kapuslanan ang testamento samtang buhi pa ang naghimo niini. Mapuslanon lamang kini inigkamatay sa naghimo.
58009018	Busa bisan ang unang kasabotan giuyonan lamang pinaagi sa paggamit ug dugo.
58009019	Una sa tanan, gisulti ni Moises ngadto sa katawhan ang tanang mga sugo sumala sa Balaod. Unya gikuha niya ang dugo sa mga baka ug sa mga kanding uban sa tubig. Unya ginamit ang tanom nga isopo ug panaptong delana nga pula, gibisibisan niya ang libro sa Balaod ug ang tanang mga tawo.
58009020	Miingon siya, "Mao kini ang dugo nga nagtimaan sa kasabotan nga ipatuman sa Dios kaninyo."
58009021	Sa samang paagi, gibisibisan usab ni Moises ug dugo ang tolda ug ang tanang butang nga gigamit sa pagsimba.
58009022	Sumala sa Balaod hapit ang tanang butang kahinloan pinaagi sa dugo ug mapasaylo lamang ang sala kon kini kapaagasan ug dugo.
58009023	Kining mga butanga nga mga kopya niadtong atua sa langit kinahanglan nga hinloan niining paagiha. Apan ang langitnong mga butang nagkinahanglan ug mas maayong mga halad.
58009024	Kay wala mosulod si Cristo sa balaang dapit nga hinimo sa mga tawo nga kopya lamang sa matuod nga balaang dapit apan misulod siya sa langit diin nangatubang siya karon sa Dios alang ug tungod kanato.
58009025	Ang Pangulong Pari sa mga Judio mosulod ngadto sa Labing Balaang Dapit matag tuig dala ang dugo sa usa ka mananap. Apan wala mosulod si Cristo aron paghalad sa iyang kaugalingon sa makadaghan
58009026	kay sa ingon mag-antos unta siya sa makadaghan sukad pa sa pagbuhat sa kalibotan. Karon nga naghinapos na ang tanang panahon, nagpakita siya sa makausa ug alang sa tanang panahon aron pagwagtang sa sala pinaagi sa paghalad sa iyang kaugalingon.
58009027	Ang tanan kinahanglan mamatay sa makausa ug tapos niana hukman siya sa Dios.
58009028	Gihalad usab si Cristo sa makausa aron pagwagtang sa mga sala sa daghang mga tawo. Mopakita siya sa ikaduhang higayon dili tungod sa sala kondili sa pagluwas kanila nga naghulat kaniya.
58010001	Ang Balaod sa mga Judio dili hingpit ug dili sibo nga sumbanan sa tinuod nga mga butang. Anino lamang kini sa maayong mga butang nga umaabot. Ang samang mga halad gihalad kanunay matag tuig. Busa unsaon man sa Balaod paghingpit sa mga tawo nga moduol sa Dios pinaagi niining mga halad?
58010002	Kon tinuod pang nahinloan sa ilang mga sala ang mga nagsimba sa Dios, dili na unta sila mobati nga sad-an gihapon ug wala na untay mga paghalad nga himoon.
58010003	Apan kining mga halad sa matag tuig nagpahinumdom sa mga tawo sa ilang mga sala.
58010004	Kay ang dugo sa mga toro nga baka ug mga kanding dili gayod makawagtang sa mga sala.
58010005	Tungod niini, sa dayon nang anhi ni Cristo sa kalibotan, miingon siya sa Dios, "Dili ka gusto sa sakripisyo ug mga halad nga mananap, apan giandaman mo ako ug usa ka lawas.
58010006	Wala ka mahimuot sa halad nga mga mananap nga gisunog didto sa halaran, O sa mga sakripisyo sa pagwagtang sa mga sala.
58010007	Unya miingon ako, ‘Ania ako, O Dios, aron pagtuman sa buot mong ipabuhat kanako, sumala sa nahisulat bahin kanako diha sa libro sa Balaod.’"
58010008	Una sa tanan miingon siya, "Dili ka gusto o mahimuot sa mga sakripisyo ug mga halad nga mananap. Dili mga halad nga mananap ang imong gipangayo aron sunogon didto sa halaran ug dili usab mga sakripisyo sa pagwagtang sa mga sala." Kining tanang mga sakripisyo mao ang gipangayo sa Balaod.
58010009	Unya miingon siya, "Ania ako, O Dios, aron pagtuman sa buot mong ipabuhat kanako." Busa gisalikway sa Dios ang tanang mga karaang sakripisyo ug giilisan kini sa sakripisyo ni Cristo.
58010010	Tungod kay gituman ni Jesu-Cristo ang buot ipabuhat sa Dios kaniya, nahinloan kitang tanan sa sala pinaagi sa paghalad sa iyang kaugalingong lawas sa makausa lamang ug alang sa tanang panahon.
58010011	Adlaw-adlaw ang matag pari nga Judio nagbuhat sa iyang relihiyosong tulomanon ug nagsubli-subli paghalad sa samang mga sakripisyo. Apan kining mga sakripisyoha dili gayod makawagtang sa mga sala.
58010012	Apan si Cristo naghalad ug usa ka sakripisyo alang sa mga sala. Kining sakripisyoha epiktibo hangtod na gayod sa kahangtoran. Ug unya milingkod siya sa tuo sa Dios.
58010013	Didto naghulat siya karon hangtod nga ang iyang mga kaaway himoon sa Dios nga tumbanan sa iyang mga tiil.
58010014	Busa pinaagi sa usa ka sakripisyo gihingpit niya hangtod sa kahangtoran kadtong nahinloan sa sala.
58010015	Kay nagmatuod usab kanato ang Espiritu Santo. Una sa tanan nag-ingon siya,
58010016	"Mao kini ang kasabotan nga akong himoon tali kanila inig-abot niadtong mga adlawa, nag-ingon ang Ginoo: Ibutang ko ang akong mga balaod diha sa ilang mga kasingkasing ug isulat ko kini sa ilang mga hunahuna."
58010017	Unya miingon siya, "Dili ko na hinumdoman ang ilang mga sala ug daotang mga buhat."
58010018	Human kini mapasaylo, wala na kinahanglana ang halad aron pagwagtang sa mga sala.
58010019	Busa, mga igsoon, may hingpit kitang kagawasan sa pagsulod sa Labing Balaang Dapit pinaagi sa dugo ni Jesus.
58010020	Gibuksan niya alang kanato ang usa ka bag-ong agianan, usa ka buhing agianan lahos sa tabil, nga sa ato pa, pinaagi sa iyang kaugalingong lawas.
58010021	Duna kitay usa ka gamhanang pari nga nagdumala sa balay sa Dios.
58010022	Busa manuol kita sa Dios uban sa maminatud-ong kasingkasing ug lig-ong pagtuo. Duolon nato siya uban sa kasingkasing nga pinaagi sa pagbisibis nahinloan gikan sa konsensya nga sad-an ug sa mga lawas nga nahinloan pinaagi sa tubig nga putli.
58010023	Magpabilin kitang malig-on sa paglaom nga atong gihuptan kay makasalig man kita sa Dios nga tumanon gayod niya ang iyang saad.
58010024	Magdinasigay kita sa pagpakita sa gugma ug sa pagbuhat sa maayo.
58010025	Dili nato undangon ang batasan sa panagtigom sama sa gibuhat sa uban. Magdasigay hinuon kita labi na kay nasayod kamo nga hapit na moabot ang Adlaw sa pagbalik sa Ginoo.
58010026	Kay wala nay sakripisyo alang sa mga sala kon tuyoon gayod nato ang pagpakasala human kita makahibalo sa kamatuoran.
58010027	Ang nahibilin hinuon mao na lang ang kahadlok sa umaabot nga paghukom ug sa mabangis nga kalayo nga molaglag sa misukol sa Dios!
58010028	Patyon sa walay kukaluoy ang makalapas sa Balaod ni Moises kon kahukman nga sad-an pinasikad sa pagmatuod sa duha o tulo ka saksi.
58010029	Karon, unsa may angay nga buhaton ngadto sa tawo nga nagtamay sa Anak sa Dios ug nag-isip nga walay bili ang dugo sa kasabotan nga naghinlo kaniya? Ug unsa may mahitabo sa magbugalbugal sa Espiritu nga naghatag ug grasya? Sigurado gayod nga mas bug-at ang silot nga ipahamtang kaniya!
58010030	Kay nasayod kita kinsa ang nag-ingon, "Manimalos gayod ako ug pabayron ko sila." Ug nailhan usab nato ang miingon, "Hukman sa Ginoo ang iyang katawhan."
58010031	Makalilisang gayod ang pagkahulog ngadto sa kamot sa buhi nga Dios!
58010032	Hinumdomi unsay nahitabo kaninyo kaniadto. Niadtong mga adlawa, human kamo dan-agi sa kahayag sa Dios, nag-antos kamo ug daghang mga butang apan wala kamo mabuntog diha sa pagpakigbisog.
58010033	May mga higayon nga gibugalbugalan kamo ug gidaogdaog atubangan sa katawhan ug usahay nahiapil kamo kanila nga nahiagom niining paagiha.
58010034	Nakig-ambit kamo sa mga pag-antos sa mga priso. Sa dihang gisakmit ang tanan ninyong mga kabtangan malipayon kamo nga midawat sa inyong kawad-on tungod kay nasayod man kamo nga naghupot kamo ug mas maayo pang mga kabtangan nga molungtad hangtod sa kahangtoran.
58010035	Busa ayaw wad-a ang inyong pagsalig kay duna kini dakong balos.
58010036	Kinahanglan nga magmapailubon kamo aron mabuhat ninyo ang kabubut-on sa Dios ug madawat ang iyang gisaad.
58010037	Kay sumala sa giingon sa Kasulatan, "Dili na madugay, siya nga umaabot moabot gayod; dili siya maglangan.
58010038	Apan ang matarong kong katawhan motuo ug mabuhi; apan kon may mosukwahi kanila, dili ako mahimuot kaniya."
58010039	Dili kita katawhan nga mosibog ug tungod niini mangalaglag kondili katawhan kita nga adunay pagtuo ug maluwas gayod kita.
58011001	Ang kahulogan sa pagtuo mao nga may kasigurohan kita sa mga butang nga atong gilaoman nga dili makita.
58011002	Pinaagi sa pagtuo ang mga tawo sa karaang panahon gikahimut-an sa Dios.
58011003	Pinaagi sa pagtuo nasabtan nato nga ang kalibotan gibuhat pinaagi sa pulong sa Dios ug ang makita gihimo gikan sa mga butang nga dili makita.
58011004	Tungod sa pagtuo naghalad si Abel ngadto sa Dios ug mas maayong halad kay sa kang Cain. Tungod sa iyang pagtuo gikahimut-an siya sa Dios ingon nga tawong matarong kay gidawat man sa Dios ang iyang mga halad. Patay na si Abel apan pinaagi sa iyang pagtuo nagsulti gihapon siya.
58011005	Tungod sa pagtuo wala mamatay si Enoc. Gidala siya ngadto sa kahitas-an. Wala na siya hikaplagi kay gikuha man siya sa Dios. Nag-ingon ang Kasulatan nga sa wala pa kuhaa si Enoc nakapahimuot siya sa Dios.
58011006	Walay makapahimuot sa Dios kon dili pinaagi sa pagtuo. Kay ang moduol sa Dios kinahanglan gayod motuo nga adunay Dios ug gantihan niya ang nangita kaniya.
58011007	Tungod sa pagtuo namati si Noe sa mga pasidaan sa Dios mahitungod sa mga butang nga umaabot nga wala niya makita. Nagmasinugtanon siya sa Dios ug nagbuhat siyag arka nga maoy nakaluwas kaniya ug sa iyang pamilya. Niining paagiha gihukman niya nga sad-an ang tibuok kalibotan ug nadawat niya gikan sa Dios ang pagkamatarong pinaagi sa pagtuo.
58011008	Tungod sa pagtuo misugot si Abraham sa dihang gipaadto siya sa Dios sa usa ka nasod nga gisaad sa Dios nga ihatag kaniya. Gibiyaan niya ang iyang kaugalingong nasod bisan wala siya masayod asa siya paingon.
58011009	Pinaagi sa pagtuo mipuyo siya sa nasod nga gisaad sa Dios kaniya ingon nga usa ka langyaw. Nagpuyo siya sa mga tolda sama ni Isaac ug ni Jacob nga nakadawat sa samang saad gikan sa Dios.
58011010	Kay nagpaabot si Abraham sa siyudad nga ang Dios mismo maoy nagplano ug nagtukod. Mao kini ang siyudad nga ang mga patukoranan dili gayod mapukan.
58011011	Tungod sa pagtuo nahimo si Abraham nga usa ka amahan bisan tuod ug tigulang na siya kaayo ug si Sara dili na makapanamkon. Misalig siya nga tumanon sa Dios ang iyang gisaad.
58011012	Bisan siya daw patay na gayod, mitungha gikan niining tawhana ang mga kaliwat nga sama kadaghan sa mga bituon sa kalangitan ug mga balas sa kabaybayonan.
58011013	Nangamatay silang tanan diha sa pagtuo. Wala sila makadawat sa mga butang nga gisaad sa Dios apan bisan layo pa kaayo nakita na nila kini ug gikahinangop nila ug miila sa dayag nga sila mga langyaw ug mga lumalabay dinhi sa kalibotan.
58011014	Kadtong nagsulti sa ingon nagpahayag sa matin-aw nga nangita sila ug usa ka nasod nga ilang kaugalingon.
58011015	Wala na sila maghunahuna sa nasod nga ilang gibiyaan. Kon naghunahuna pa sila niini, makapauli unta sila.
58011016	Gipangandoy hinuon nila ang labi pang maayong nasod nga mao ang langitnong nasod. Busa wala ikaulaw sa Dios ang ilang pag-ila kaniya nga ilang Dios kay nag-andam man siyag usa ka siyudad alang kanila.
58011017	Tungod sa pagtuo, nakahimo si Abraham paghalad sa iyang anak nga si Isaac sa dihang gisulayan siya sa Dios. Si Abraham mao ang gisaaran sa Dios apan andam siya paghalad sa iyang bugtong anak ingon nga halad-sinunog.
58011018	Giingnan siya sa Dios, "Pinaagi kang Isaac makabaton kag mga kaliwat."
58011019	Nagtuo si Abraham nga makahimo ang Dios sa pagbanhaw kang Isaac busa makaingon kita nga gidawat ni Abraham si Isaac gikan sa kamatayon.
58011020	Tungod sa pagtuo, gisaad ni Isaac kang Jacob ug kang Esau ang mga panalangin sa umaabot nga panahon.
58011021	Tungod sa pagtuo, gipanalanginan ni Jacob ang duha ka anak ni Jose sa wala pa siya mamatay. Miakbo siya sa iyang sungkod ug misimba sa Dios.
58011022	Tungod sa pagtuo, si Jose sa hapit na mamatay naghisgot mahitungod sa pagbiya sa mga Israelita gikan sa Ehipto ug nanugon kon unsaon ang iyang patay nga lawas.
58011023	Tungod sa pagtuo, ang mga ginikanan ni Moises nakahimo sa pagtago kaniya sulod sa tulo ka bulan human siya matawo. Nakita nila nga matahom siya nga bata ug wala sila mahadlok sa pagsupak sa sugo sa hari.
58011024	Tungod sa pagtuo, si Moises sa dako na siya midumili nga tawgong anak sa babayeng anak sa Paraon.
58011025	Gipalabi niya ang pag-antos uban sa katawhan sa Dios kay sa pagpahimulos sa sala sulod sa mubong panahon.
58011026	Naghunahuna siya nga ang pag-antos sa mga pagyubit tungod sa Mesiyas labi pang bililhon kay sa tanang bahandi sa Ehipto tungod kay gilantaw niya ang ganti nga madawat niya.
58011027	Tungod sa pagtuo mikagiw si Moises gikan sa Ehipto sa walay pagkahadlok sa kasuko sa hari. Mipadayon gayod siya ug wala mobalik kay daw nakita niya ang Dios nga dili makita.
58011028	Tungod sa pagtuo gitukod niya ang tulomanon sa Pagsaylo ug misugo nga isablig ang dugo diha sa mga pultahan aron dili patyon sa Anghel sa Kamatayon ang mga kamagulangang anak nga lalaki sa mga Israelita.
58011029	Tungod sa pagtuo, ang mga Israelita nakatabok sa Dagat nga Pula sama ra nga kini yuta nga uga. Apan sa dihang misulay pagtabok niini ang mga Ehiptohanon, nangalumos sila.
58011030	Tungod sa pagtuo, nangatumpag ang mga paril sa Jerico human kini libotliboti sa mga Israelita sulod sa pito ka adlaw.
58011031	Tungod sa pagtuo, ang daotang babaye nga si Rahab naluwas gikan sa kamatayon nga nahiagoman niadtong misupak sa Dios tungod kay gidawat man niya nga malipayon ang mga espiya.
58011032	Mopadayon pa ba ako? Wala nay igong panahon nga maghisgot pa mahitungod kang Gideon, kang Barac, kang Samson, kang Jefta, kang David, kang Samuel ug sa mga propeta.
58011033	Tungod sa pagtuo, nakig-away sila sa mga kanasoran ug midaog sila. Gibuhat nila ang husto ug nakadawat sila sa gisaad sa Dios. Gitak-om nila ang mga baba sa mga liyon,
58011034	gipalong ang makalilisang nga mga kalayo ug nakaikyas sila sa sulab sa espada. Mga huyang sila apan nahimong kusgan. Gamhanan sila sa pakig-away ug gibuntog nila ang mga kasundalohan sa mga langyaw.
58011035	Tungod sa pagtuo, nahibalik ngadto sa mga babaye ang ilang mga patay pinaagi sa pagkabanhaw. Ang uban gisakit hangtod sa kamatayon apan midumili sila sa pagdawat sa kagawasan aron banhawon ngadto sa mas maayo pang kinabuhi.
58011036	May gibugalbugalan ug gilatos, ang uban gigapos ug gibanlod sa bilanggoan.
58011037	Gibato sila, gitunga paggabas ug gipatay pinaagi sa espada. Naglakawlakaw sila nga nagbistig panit sa karnero o kanding. Kabos sila, gilutos ug gidaogdaog.
58011038	Dili angay ang kalibotan alang kanila! Naglatagaw sila sa mga kamingawan ug mga kabungtoran sama sa mga layas. Nagpuyo sila sa mga langub ug mga lungib.
58011039	Dalaygon kaayo ang nabuhat niining mga tawhana tungod sa ilang pagtuo! Apan wala nila madawat ang gisaad sa Dios
58011040	kay ang Dios nagplano ug mas maayo pa alang kanato. Maoy tuyo niya nga mahingpit lamang sila uban kanato.
58012001	Busa, kay gilibotan man kita niining dakong pundok sa mga saksi, isalikway ta ang tanan nga nakababag kanato ug ang sala nga naghawid kanato pag-ayo. Daganon ta nga matinud-anon ang lumba nga atong gisalmotan.
58012002	Itutok ta ang atong mga mata ngadto kang Jesus nga maoy gisandigan sa atong pagtuo ug tighingpit niini. Wala siya mosibog bisan pa sa iyang pag-antos sa krus ug wala niya igsapayan ang kaulaw sa pagpakamatay didto sa krus tungod sa kalipay nga madawat niya. Ug naglingkod siya sa tuo sa trono sa Dios.
58012003	Palandonga kon unsa ang iyang giantos ug giunsa niya sa pagpailob taliwala sa labihang pagsupil sa mga makasasala aron dili kamo maluya ug mabugnaw.
58012004	Sa inyong pagpakigbisog batok sa sala wala pa gayod kamo makig-away hangtod sa kamatayon.
58012005	Nalimot ba kamo sa makapadasig nga mga pulong nga gisulti sa Dios kaninyo ingon nga iyang mga anak? "Anak, isipa nga mahinungdanon ang pagdisiplina sa Ginoo kanimo, ug ayaw kaluya kon badlongon ka niya.
58012006	Kay disiplinahon sa Dios ang tanan nga iyang gihigugma, ug kastigohon ang tanan niyang anak nga iyang giila."
58012007	Lahutay sa inyong giantos ingon nga pagdisiplina kaninyo. Ang pagdisiplina kaninyo nagpaila nga giisip kamo sa Dios nga iyang mga anak. Kay may anak ba gud nga dili disiplinahon sa iyang amahan?
58012008	Kon dili kamo kastigohon sama sa gihimo sa Dios sa tanan niyang mga anak, dili kamo tinuod nga mga anak niya kondili mga anak sa gawas.
58012009	Ang atong mga tawhanong amahan nagkastigo kanato ug gitahod ta sila. Dili ba mas labi pang dawaton nato ang pagkastigo sa atong espirituhanong Amahan aron makabaton kitag kinabuhi?
58012010	Kay gidisiplina kita sa atong mga tawhanong amahan sulod sa mubong panahon lamang sumala sa ilang gihunahuna nga angay buhaton. Apan ang Dios nagdisiplina kanato alang sa atong kaugalingong kaayohan aron makaambit kita sa iyang pagkabalaan.
58012011	Walay kastigo nga dili sakit ug dili gayod kini makalipay. Apan sa kaulahian kadtong nakadawat sa maong pagpanton makaani sa kinabuhing matarong ug malinawon.
58012012	Busa ipataas ang nahuyhoy ninyong mga kamot ug lig-ona ang naluya ninyong mga tuhod!
58012013	Subaya ninyo ang tul-id nga mga dalan aron dili mainutil ang piang ninyong tiil kondili mamaayo hinuon.
58012014	Paningkamoti ninyo ang pagpakigdait sa tanang tawo ug sa pagkinabuhi nga balaan kay gawas niini walay makakita sa Ginoo.
58012015	Pagmatngon kamo nga walay usa kaninyo nga mobiya sa grasya sa Dios. Ug matngoni nga walay usa kaninyo nga mahisama sa mapait nga tanom nga motubo ug makahasol sa uban pinaagi sa hilo niini.
58012016	Matngoni usab ninyo nga dili kamo mahimong imoral o mahimong dili espirituhanon sama kang Esau nga nagbaligya sa iyang katungod sa pagkapanganay nga anak tungod lamang sa usa ka pagkaon.
58012017	Nasayod kamo nga sa nangayo na siya sa panalangin nga iyang mapanunod sa iyang amahan, gisalikway siya kay dili na man niya mabakwi ang iyang gibuhat bisan pag naghilak siya ug nagpakiluoy pag-ayo.
58012018	Kay wala kamo moduol sa usa ka bukid nga mahikap diin didtoy nagdilaab nga kalayo, kangitngit, kangiob ug bagyo.
58012019	Wala kamo moduol sa dapit nga may lanog sa trumpeta ug usa ka tingog nga sa pagkadungog sa mga Israelita sa maong tingog, nangaliyupo sila sa Dios nga mohunong na unta kini.
58012020	Kay wala sila makaantos nga maminaw sa mando nga nag-ingon, "Bisan ang mananap nga motunob sa bukid kinahanglan batoon gayod hangtod mamatay."
58012021	Makalilisang kaayo ang talan-awon nga tungod niini miingon si Moises, "Nalisang ako ug nagkurog!"
58012022	Apan ang giduol ninyo mao hinuon ang Bukid sa Sion ug ang siyudad sa buhing Dios, ang langitnong Jerusalem, uban sa linibo ka mga anghel niini.
58012023	Giduol ninyo ang malipayong kahugpungan sa mga panganay nga anak nga ang mga ngalan nahisulat didto sa langit. Giduol ninyo ang Dios, ang maghuhukom sa tanang tawo, ug ang mga espiritu sa mga matarong nga nahingpit na.
58012024	Miduol kamo kang Jesus nga maoy naghimo sa bag-ong kasabotan ug ngadto sa gibisibis nga dugo nga nagdalag mas maayong mensahe kay sa dugo ni Abel.
58012025	Busa pagmatngon kamo ug ayaw pagdumili sa pagpamati kaniya nga nagsulti. Kadtong midumili sa pagpamati niadtong nagsangyaw sa mensahe sa Dios dinhi sa yuta wala gayod makalikay sa silot. Labi pa kitang dili makalikay kon isalikway nato siya nga nagsulti gikan gayod sa langit!
58012026	Ang iyang tingog nakapakurog kaniadto sa yuta apan karon nagsaad siya, "Pakurogon ko pag-usab dili lamang ang yuta kondili ang langit usab."
58012027	Ang pulong "pag-usab" nagpasabot nga ang tanang binuhat uyogon ug kuhaon aron kadto lamang dili mauyog mao ray magpabilin.
58012028	Busa magpasalamat kita kay nakadawat man kita ug gingharian nga dili gayod matay-og. Magmapasalamaton kita ug simbahon ta ang Dios sa paagi nga makapahimuot kaniya uban ang pagtahod ug kahadlok.
58012029	Kay ang atong Dios sama sa kalayo nga mosunog gayod.
58013001	Padayona ang inyong paghigugmaay ingon nga mga igsoon diha kang Cristo.
58013002	Ayaw kalimot sa pag-abiabi sa mga dumuduong diha sa inyong balay. May pipila nga naghimo niana ug wala nila hibaloi nga mga anghel diay ang ilang giabiabi.
58013003	Hinumdomi ang anaa sa bilanggoan sama nga daw nabilanggo kamo uban kanila. Hinumdomi kadtong nag-antos sama nga nag-antos usab kamo uban kanila.
58013004	Angay pasidunggan sa tanan ang kaminyoon. Kinahanglang dili magmaluibon ang bana ug ang asawa kay hukman sa Dios kadtong makihilawason ug ang manapaw.
58013005	Ayaw higugmaa ang salapi. Kinahanglang makuntento kamo sa unsay anaa kaninyo kay nag-ingon ang Dios, "Dili ko gayod kamo biyaan o talikdan."
58013006	Busa may kaisog kita sa pag-ingon, "Ang Ginoo maoy akong magtatabang, dili ako mahadlok; kay unsa bay mahimo sa tawo kanako?"
58013007	Hinumdomi ang inyong mga pangulo kaniadto nga misulti kaninyo sa mensahe sa Dios. Palandonga giunsa nila sa pagkinabuhi hangtod nga namatay sila ug sundoga ang ilang pagtuo.
58013008	Si Jesu-Cristo mao gihapon kagahapon, karon ug sa walay kataposan.
58013009	Ayaw itugot nga ang lahi nga mga pagtulon-an makapatipas kaninyo gikan sa matarong nga agianan. Maayo gayod nga malig-on ang atong kalag pinaagi sa grasya sa Dios ug dili pinaagi sa pagtuman sa mga tulomanon mahitungod sa kalan-on. Kay ang maong tulomanon wala makatabang niadtong nagtuman niini.
58013010	Aduna kitay halaran apan ang mga pari nga nag-alagad sa tolda sa mga Judio walay katungod sa pagkaon sa halad nga anaa sa atong halaran.
58013011	Ang lawas sa mga mananap sunogon sa gawas sa kampo apan ang dugo sa mga mananap dad-on sa Pangulong Pari nga Judio ngadto sa Labing Balaang Dapit aron ihalad ingon nga sakripisyo alang sa mga sala.
58013012	Tungod niana namatay usab si Jesus sa gawas sa ganghaan sa siyudad aron sa paghinlo sa mga sala sa katawhan pinaagi sa iyang kaugalingong dugo.
58013013	Busa mangadto kita kaniya sa gawas sa kampo ug makig-ambit sa iyang kaulawan.
58013014	Kay dinhi sa kalibotan wala kitay siyudad nga molungtad. Nangita kita sa siyudad nga umaabot.
58013015	Busa himoon ta kanunay ang halad ngadto sa Dios pinaagi kang Jesus. Mao kini ang halad sa pagdayeg gikan sa mga ngabil nga nagsugid sa iyang ngalan.
58013016	Ayaw kalimot pagbuhat sa maayo ug pagtinabangay kamo kay mao kini ang mga halad nga makapahimuot sa Dios.
58013017	Tahora ang inyong mga pangulo ug tumana ang ilang mga sugo. Kini sila walay pahulay sa pag-atiman sa inyong mga kalag kay maghatag man silag husay sa ilang pag-alagad sa Dios. Malipay sila sa pagtuman sa ilang buluhaton kon tahoron ninyo sila. Apan kon dili, masubo sila sa pag-alagad kaninyo ug kana dili makatabang kaninyo.
58013018	Padayon kamo sa pag-ampo alang kanamo. Nasayod kami nga limpyo ang among konsensya kay gibuhat man namo sa kanunay ang matarong.
58013019	Ug gihangyo ko kamo nga mag-ampo pa gayod nga pabalikon ako sa Dios nganha kaninyo sa dili madugay.
58013020	Karon, ang Dios sa kalinaw nga nagbanhaw sa atong Ginoong Jesus, ang Gamhanang Magbalantay sa mga karnero, pinaagi sa dugo sa walay kataposang kasabotan,
58013021	maghatag unta kaninyo sa tanang kaayohan aron matuman ninyo ang iyang kabubut-on. Himoon unta sa Dios dinhi kanato pinaagi kang Jesu-Cristo ang makapahimuot kaniya. Himayaon unta si Cristo hangtod sa kahangtoran! Amen.
58013022	Mga igsoon, hangyoon ko kamo sa pagpamati uban ang pailob niining mensahe sa pagdasig kay dili man kaayo taas kining akong sulat.
58013023	Nagpahibalo ako kaninyo nga si Timoteo nga atong igsoon gibuhian na gikan sa bilanggoan. Kon mahibalik siya dayon pakuyogon ko siya inigduaw ko kaninyo.
58013024	Ipangomusta ako sa tanan ninyong pangulo ug sa tanang katawhan sa Dios. Nangomusta kaninyo ang kaigsoonan sa Italia.
58013025	Ang grasya sa Dios mag-uban kaninyong tanan.
59001001	Gikan ni Santiago nga sulugoon sa Dios ug sa Ginoong Jesu-Cristo: Alang sa tanang katawhan sa Dios nga nagkatibulaag sa tibuok kalibotan. Komusta!
59001002	Mga igsoon, isipa nga bulahan kamo kon ang tanang matang sa pagsulay moabot kaninyo
59001003	kay nasayod kamo nga ang inyong pagtuo gisulayan lamang aron kamo mahimong malahutayon.
59001004	Paniguroa nga ang inyong pagkamalahutayon mahingpit aron mahingpit gayod kamo ug dili makulangan sa bisan unsa.
59001005	Apan kon diha kaninyo may nakulangan ug kaalam, papangayoa siya sa Dios ug dili gayod siya mapakyas kay ang Dios mahinatagon ug maluluy-on man sa tanan.
59001006	Apan papangayoa siya uban ang pagtuo sa wala gayoy pagduhaduha kay ang nagduhaduha sama sa balod nga mosunod bisag asa huypa sa hangin.
59001007	Ang tawo nga sama niini dili makapaabot nga hatagan sa Ginoo sa iyang gipangayo
59001008	kay maduhaduhaon man siya ug walay tumong sa tanan niyang buhaton.
59001009	Ang kabos nga igsoon angay maglipay kay pauswagon sa Dios
59001010	ug ang dato nga igsoon kinahanglan nga magpaubos kay siya mahanaw lamang sama sa bulak sa balili.
59001011	Ang adlaw mosubang uban sa naglagiting nga kainit nga makapalaya sa balili ug ang bulak niini malarag ug mahanaw ang iyang katahom. Sama niini ang dato; takulahaw lang nga mamatay siya samtang nagkapuliki sa iyang mga patigayon.
59001012	Bulahan ang tawo nga mobarog taliwala sa mga pagtintal kay sa iyang pagdaog makadawat siya sa kinabuhi, ang ganti nga gisaad sa Dios alang niadtong mga nahigugma kaniya.
59001013	Kon ang usa ka tawo tintalon, dili siya angay moingon, "Kining tintasyon gikan sa Dios." Kay ang Dios dili man matintal sa pagbuhat ug daotan ug dili usab siya motintal kang bisan kinsa.
59001014	Apan moabot ang tintasyon kon ang tawo hayluon ug danihon sa daotan niyang tinguha.
59001015	Unya ang iyang daotang tinguha manamkon ug manganak ug sala ug inigkahingkod na sa sala, magdala kinig kamatayon.
59001016	Minahal kong mga igsoon, ayaw kamo palimbong!
59001017	Ang tanang maayo ug hingpit nga mga gasa naggikan sa langit; gikan kini sa Dios nga maoy nagbuhat sa mga kahayag diha sa langit. Dili gayod siya mausab o magpakitag landong sa pagkausab.
59001018	Sa iyang pagbuot gihimo kita niyang mga anak pinaagi sa pulong sa kamatuoran aron sa tanan niyang binuhat mahisama kita sa unang mga bunga.
59001019	Minahal kong mga igsoon, timan-i kini! Kinahanglan nga andam kamong tanan sa pagpamati apan dili madalidalion sa pagsulti o dali nga masuko.
59001020	Ang kasuko sa tawo dili makatabang sa pagkab-ot sa matarong nga katuyoan sa Dios.
59001021	Busa isalikway ninyo ang tanang ngil-ad nga batasan ug daotang mga buhat ug dawata nga mapaubsanon ang pulong nga gitisok sa Dios diha sa inyong kasingkasing kay makaluwas kini kaninyo.
59001022	Ayaw limbongi ang inyong kaugalingon pinaagi sa pagpamati lamang sa pulong sa Dios; hinuon, tumana kini.
59001023	Ang mamati sa iyang pulong apan dili magtuman niini, mahisama sa usa ka tawo nga manamin ug makakita sa iyang tinuod nga hitsura.
59001024	Makasud-ong siya sa iyang kaugalingon apan inigpahawa na niya, malimot lang dayon siya sa iyang hitsura.
59001025	Apan ang tawo nga magsusi pag-ayo sa hingpit nga kasugoan nga naghatag ug kagawasan sa mga tawo ug magpadayon sa pagtamod niini, panalanginan sa Dios ang iyang buhaton kay dili man siya kutob ra diha sa pagpamati.
59001026	Kon may nagtuo nga siya relihiyoso apan wala magpugong sa iyang dila, walay kapuslanan ang iyang tinuohan ug naglimbong siya sa iyang kaugalingon.
59001027	Alang sa Dios nga Amahan, ang putli ug matuod nga tinuohan mao ang pag-atiman sa mga ilo ug mga biyuda sa ilang kalisod ug ang pagmatngon nga dili kabulingan ang iyang kaugalingon sa kangil-ad sa kalibotan.
59002001	Mga igsoon, kamo nga nagtuo sa atong halangdong Ginoong Jesu-Cristo, angaya ninyo pagtagad ang mga tawo.
59002002	Pananglit may usa ka dato nga nagsul-ob ug bulawan nga singsing ug mahalong bisti nga motambong sa inyong pagsimba ug motambong usab ang usa ka kabos nga nagkagidlay—
59002003	kon tagdon ninyo pag-ayo ang mahalog bisti unya moingon kamo kaniya, "Diri ka lingkod sa labing maayong lingkoranan," apan moingon kamo sa kabos, "Tindog diha o lingkod diri sa akong tiilan,"—
59002004	nakasala kamo sa inyong pagpilig mga tawo ug sa paghukom pinasikad sa daotang katuyoan.
59002005	Pamati kamo, minahal kong mga igsoon. Ang Dios nagpili sa mga kabos niining kalibotana aron mahimong dato sa pagtuo ug aron makapanag-iya sa Gingharian nga iyang gisaad sa tanan nga nahigugma kaniya.
59002006	Apan gipakaulawan ninyo ang mga kabos! Kinsa ba ang nagdaugdaog kaninyo ug nagdala kaninyo sa mga hukmanan? Dili ba ang mga dato?
59002007	Sila ang nagpasipala sa dungganang ngalan nga gihatag sa Dios kaninyo.
59002008	Kon tumanon ninyo ang balaod sa Gingharian nga anaa sa Kasulatan nga nag-ingon, "Higugmaa ang imong isigkatawo sama sa imong kaugalingon," husto ang inyong gibuhat.
59002009	Apan kon inyong pilion ang inyong tagdon, nakasala kamo ug ang Balaod maghukom kaninyo nga malapason.
59002010	Kay ang naglapas bisan sa usa lamang ka sugo sa Balaod nakalapas sa tanan.
59002011	Kay siya nga nag-ingon, "Ayaw panapaw," nag-ingon usab, "Ayaw pagpatay." Busa bisan ug wala kamo manapaw, nakalapas kamo sa Balaod kon kamo mopatay.
59002012	Pagsulti ug pagkinabuhi kamo ingon nga mga tawo nga hukman sa balaod nga naghatag ug kagawasan.
59002013	Kay ang Dios dili maluoy inighukom niya sa tawo nga wala maluoy sa uban apan ang kaluoy mopatigbabaw gayod kay sa pagsilot.
59002014	Mga igsoon, unsay kapuslanan kon ang usa ka tawo moingon nga siya may pagtuo apan walay maayong binuhatan? Makaluwas ba kaniya ang iyang pagtuo? Dili gayod!
59002015	Pananglit may mga kaigsoonan nga nagkinahanglan ug bisti ug walay igong pagkaon,
59002016	magpulos ba ang inyong pag-ingon kanila, "Panalanginan unta kamo sa Dios! Pagsinina kamo ug kaog maayo!"—kon dili ninyo sila hatagan sa ilang gikinahanglan?
59002017	Ingon niini ang pagtuo: patay kini kon dili ubanan sa buhat.
59002018	Apan dunay moingon, "Ikaw may pagtuo ug ako may mga buhat." Ang ikatubag ko mao kini, "Pakit-a ako sa imong pagtuo nga walay buhat ug pakit-on ko ikaw sa akong pagtuo pinaagi sa akong mga buhat."
59002019	Nagtuo ka nga usa ray Dios. Maayo kana. Apan ang mga demonyo nagtuo usab niana—ug nagkurog sa kahadlok.
59002020	Buangbuang! Kinahanglan ka pa bang saysayan nga ang pagtuo nga dili ubanag mga buhat walay kapuslanan?
59002021	Sa unsa bang paagiha nga ang atong amahan nga si Abraham giisip sa Dios nga matarong? Dili ba tungod sa paghalad niya sa iyang anak nga si Isaac didto sa halaran?
59002022	Busa klaro kaayo nga ang iyang pagtuo giubanan sa mga buhat ug ang iyang pagtuo nahingpit pinaagi sa iyang mga buhat.
59002023	Ug natuman ang giingon sa kasulatan, "Si Abraham mituo sa Dios ug tungod sa iyang pagtuo ang Dios nag-isip kaniya nga matarong." Ug siya ginganlag higala sa Dios.
59002024	Busa nakita ninyo nga ang usa ka tawo isipon sa Dios nga matarong tungod sa iyang mga buhat, ug dili tungod sa pagtuo lamang.
59002025	Ingon usab niini ang nahitabo sa daotang babaye nga si Rahab. Giisip siya sa Dios nga matarong tungod sa iyang pagdawat ug pagtabang sa mga espiyang Judio pag-ikyas agi sa laing dalan.
59002026	Kay sama nga patay ang lawas nga wala nay espiritu, patay usab ang pagtuo kon walay mga buhat.
59003001	Mga igsoon, pipila lamang kaninyo ang angay mahimong magtutudlo kay nasayod kamo nga kitang mga magtutudlo hukman sa mas higpit nga paghukom kay sa uban.
59003002	Kitang tanan masayop. Ang tawo nga dili masayop sa iyang pagpanulti hingpit ug makahimo sa pagpugong sa iyang kaugalingon.
59003003	Atong bukadohan ang baba sa kabayo aron mosunod kini bisag asa nato paadtoa.
59003004	Ug tan-awa usab ang mga barko: bisan pa sa kadagko niini ug gihuyop sa kusog nga hangin, gigiyahan lamang kini sa gamayng timon ug moadto bisan asa paadtoa sa kapitan.
59003005	Ingon usab niini ang dila: bisan sa kagamay niini makapangandak kini sa dagkong mga butang. Hunahunaa unsa kadako nga lasang ang masunog sa gamayng kalayo!
59003006	Ang dila sama sa kalayo. Kini maoy usa ka mangil-ad nga kalibotan nga bahin sa atong lawas ug nagbuling sa tibuok lawas ug nagpasilaob sa tibuok natong kinabuhi sa kalayo nga gikan gayod sa impirno.
59003007	Makahimo ang tawo ug nahimo gayod sa tawo ang pag-anad sa tanang matang sa ihalas nga mga mananap, mga langgam ug mga binuhat sa kadagatan.
59003008	Apan walay makamanso sa dila. Daotan kini ug dili kapugngan ug puno sa hilo nga makamatay.
59003009	Ato kining gigamit sa pagpasalamat sa atong Ginoo ug Amahan ug sa pagtunglo sa atong isigkatawo nga gibuhat sama sa dagway sa Dios.
59003010	Ang mga pagpasalamat ug pagtunglo mogula sa mao rang baba. Mga igsoon, dili kini angayng mahitabo!
59003011	Dili mahimo nga maggikan sa usa lamang ka tubod ang tab-ang ug ang parat nga tubig.
59003012	Ang kahoyng igera dili makabunga ug olibo o ang paras makabunga ug igos o ang dagat makahatag ug tab-ang nga tubig.
59003013	Kon diha kaninyo may maalam ug masinabuton, kinahanglan ipakita niya kini sa iyang kinabuhi pinaagi sa mga maayong buhat nga inubanan sa pagpaubos ug sa kaalam.
59003014	Apan kon sa inyong kasingkasing anaa ang hilabihang kasina ug kahakog, ayaw pagpakasala batok sa kamatuoran pinaagi sa pagpasigarbo sa imong kaalam.
59003015	Ang maong matang sa kaalam dili langitnon kondili kalibotanon, dili diosnon kondili yawan-on.
59003016	Diin anaa ang kasina ug ang pagpaninguha alang sa kaugalingong kaayohan lamang, anaa usab ang kasamok ug tanang matang sa daotang buhat.
59003017	Apan ang kaalam nga gikan sa langit, una sa tanan putli ug unya makigdaiton, maaghop, mahigalaon, maluluy-on, maayog binuhatan, dili usab kini pilian ug dili tigpakaaron-ingnon.
59003018	Ang pagkamatarong mao ang bunga sa binhi nga gipugas sa mga makigdaiton diha sa kalinaw.
59004001	Unsa bay hinungdan sa inyong panag-away ug panagbingkil? Dili ba ang inyong mga lawasnong kaibog nga nagkasumpaki sa sulod ninyo?
59004002	Gusto kamong manag-iyag mga butang. Unya kay dili man ninyo maangkon buot kamong mopatay. May gikaibgan kamo pag-ayo apan wala ninyo kini makuha busa nakigbingkil ug nag-away kamo. Wala kamo makabaton sa inyong gitinguha kay wala man kamo mangayo niini sa Dios.
59004003	Ug sa dihang nangayo kamo, wala kamo hatagi kay daotan man ang inyong tuyo. Nangayo kamo aron lamang sa pagtagbaw sa inyong mga lawasnong kaibog.
59004004	Mga maluibon! Wala ba kamo masayod nga ang pagpakighigala sa kalibotan maoy pagpakig-away sa Dios? Kay kadtong buot makighigala sa kalibotan nakig-away sa Dios.
59004005	Ayaw ninyo hunahunaa nga walay hinungdan ang giingon sa Kasulatan, "Ang espiritu nga gibutang sa Dios dinhi kanato puno sa nagdilaab nga pangandoy."
59004006	Apan ang grasya nga gihatag sa Dios daghan pa. Sumala sa giingon sa kasulatan, "Kaaway sa Dios ang mga mapahitas-on, apan maghatag siyag grasya sa mga mapaubsanon."
59004007	Busa pagmasinugtanon kamo sa Dios. Sukli ninyo ang Yawa ug modagan siya.
59004008	Duol kamo sa Dios ug moduol siya kaninyo. Paghinulsol kamo, mga makasasala! Hinloi ang inyong kasingkasing, mga tigpakaaron-ingnon!
59004009	Pangaguol kamo, pagsubo ug paghilak; ilisi ang inyong katawa sa hilak ug ang hudyaka sa kasubo!
59004010	Pagpaubos kamo sa atubangan sa Ginoo ug bayawon kamo niya.
59004011	Mga igsoon, ayaw kamo pagdinaotay kay ang magdaot sa iyang isigkamagtutuo o maghukom kaniya nagdaot ug naghukom sa Balaod. Kon maghukom ka sa Balaod, wala ka na magtuman kondili naghukom niini.
59004012	Ang Dios ray makahatag sa Balaod ug maoy maghukom. Siya lamang ang makaluwas ug makalaglag. Si kinsa ka man nga maghukom sa imong isigkatawo?
59004013	Aniay isulti ko kaninyo, kamo nga nag-ingon, "Karon o ugma moadto kami sa siyudad ug magpabilin didtog usa ka tuig aron mamatigayon ug makasapi pag-ayo,"
59004014	wala kamo masayod kon unsay mahitabo kaninyo ugma! Sama kamo sa gabon nga makita sa makadiyot ug unya mahanaw.
59004015	Mao kini ang angay ninyong isulti: "Kon maluoy ang Ginoo, lugwayan niya ang atong kinabuhi ug makabuhat kita sa atong buot buhaton."
59004016	Apan kamo karon nagpagarbo ug nangandak. Dili kini maayo.
59004017	Busa ang tawo nga nasayod unsay maayo nga buhaton apan wala magbuhat niini, nakasala.
59005001	Kamong mga dato, panghilak ug pagminatay kamo tungod sa mga kagul-anan nga modangat kaninyo.
59005002	Ang inyong mga bahandi nangadunot ug ang inyong mga bisti gipangutkot sa anay.
59005003	Gitay-an na ang inyong bulawan ug salapi ug ang taya niini mahimong saksi batok kaninyo ug sama sa kalayo magakutkot sa inyong lawas. Nagtigom hinuon kamog mga bahandi niining kataposang mga adlaw.
59005004	Pamatia ninyo ang tuaw sa mga nagtrabaho sa inyong kaumahan nga wala ninyo hatagi sa ilang suhol. Ang mga mulo sa nag-ani sa inyong mga abot nadungog sa Dios, ang Ginoo nga labing gamhanan!
59005005	Dinhi sa kalibotan haruhay kaayo ang inyong pagpuyo ug nagpatuyang kamo sa kahilayan. Gipatambok ninyo ang inyong kaugalingon tagana sa adlaw nga ting-ihaw.
59005006	Gisilotan ug gipatay ninyo ang tawong walay sala; wala siya mosukol kaninyo.
59005007	Busa pailob kamo, mga igsoon, hangtod sa pag-abot sa Ginoo. Tan-awa unsa ang pagpailob sa mag-uuma samtang siya nagpaabot sa pag-ani. Mapailubon siyang nagpaabot sa una ug sa ulahing ting-ulan.
59005008	Busa kinahanglan nga magpailob usab kamo. Lig-ona ang inyong paglaom kay duol na ang pagbalik sa Ginoo.
59005009	Mga igsoon, ayaw kamo pagbagulbol sa usag-usa aron dili kamo silotan sa Dios. Ang Maghuhukom anaa na sa pultahan!
59005010	Mga igsoon, hinumdomi ninyo ang mga propeta nga nagwali sa ngalan sa Ginoo. Himoa sila nga panig-ingnan sa mapailubong pag-antos taliwala sa mga kalisdanan.
59005011	Ato silang giisip nga bulahan kay sila nakalahutay man. Gisuginlan kamo mahitungod sa pagkamapailubon ni Job ug inyong nasayran ang gibalos sa Ginoo kaniya sa kataposan kay ang Ginoo mahigugmaon ug maluluy-on kaayo.
59005012	Labaw sa tanan, mga igsoon, ayaw kamo panumpa kon manaad kamo; ayaw panumpa sa langit, o sa yuta, o sa bisan unsa. Ingna lamang, "Oo" kon uyon kamo, o "Dili" kon dili kamo uyon aron dili kamo silotan sa Dios.
59005013	Kon may nagkalisodlisod kaninyo, paampoa siya sa Dios. Ang nagmalipayon paawitag mga awit sa pagdayeg.
59005014	Kon adunay nagmasakiton kaninyo, ipatawag ang mga pangulo sa iglesia aron mag-ampo alang kaniya ug sa ngalan sa Ginoo magdihog kaniyag lana.
59005015	Ang maong pag-ampo nga inubanan sa pagtuo makaayo sa masakiton; ang Ginoo mopahiuli kaniya sa maayong panglawas ug mopasaylo sa iyang mga sala.
59005016	Busa pagsugiray kamo sa inyong mga sala ug pag-ampo alang sa usag-usa aron kamo mangaayo. Ang pag-ampo sa tawo nga matarong dakog kahimoan.
59005017	Si Elias sama kanato apan siya mainitong nag-ampo nga dili unta moulan ug wala gayod moulan sulod sa tulo ka tuig ug tunga.
59005018	Ug unya nag-ampo na usab siya nga moulan unta ug ang langit mibubo sa iyang ulan ug ang yuta mihatag sa iyang abot.
59005019	Mga igsoon, kon usa kaninyo mahisalaag gikan sa kamatuoran ug may makapabalik kaniya,
59005020	angay ninyong masayran nga kadtong makadani sa usa ka makasasala gikan sa iyang pagkadaotan magluwas kaniya gikan sa kamatayon ug daghang mga sala ang mapasaylo tungod kaniya.
60001001	Gikan ni Pedro, apostol ni Jesu-Cristo— Alang sa mga pinili sa Dios nga nagkatibulaag ug nagpuyo ingon nga mga langyaw sa mga lalawigan sa Ponto, Galacia, Capadocia, Asia ug Bitinia.
60001002	Gipili kamo sumala sa tuyo sa Dios nga Amahan ug gihimong balaang katawhan pinaagi sa iyang Espiritu aron magmasinugtanon kamo kang Jesu-Cristo ug mahinloan sa iyang dugo. Mainyo unta ang grasya ug pakigdait sa Dios.
60001003	Magpasalamat kita sa Dios ug Amahan sa atong Ginoong Jesu-Cristo kay tungod sa iyang dakong kaluoy gihatagan kita niya ug bag-ong kinabuhi pinaagi sa pagbanhaw kang Jesu-Cristo. Naghatag kini kanato ug paglaom nga dili matarog
60001004	ug panulondon nga dili madunot o mahugaw o mahanaw. Gitagana niya kini didto sa langit alang kaninyo.
60001005	Pinaagi sa pagtuo gipanalipdan kamo sa gahom sa Dios alang sa kaluwasan nga andam nang ipadayag sa kataposan nga panahon.
60001006	Busa angay ninyo kining ikalipay bisan tuod ug sa pagkakaron kinahanglan tingali nga mag-antos kamo sa mubong panahon tungod sa daghang mga pagsulay kaninyo.
60001007	Ang tuyo niini mao ang pagsulay kon tinuod ba gayod ang inyong pagtuo kay bisan gani ang bulawan nga lumalabay lamang sulayan man pinaagi sa kalayo. Ang inyong pagtuo nga bililhon pa kay sa bulawan sulayan gayod usab. Tungod niini madawat ninyo ang mga pagdayeg, himaya ug dungog sa Adlaw nga ipadayag na si Jesu-Cristo.
60001008	Gihigugma ninyo siya bisan wala kamo makakita kaniya, ug nagtuo kamo kaniya bisag wala kamo makakita kaniya hangtod karon. Busa napuno kamo pag-ayo sa kalipay nga dili malitok sa pulong
60001009	tungod kay nakadawat man kamo sa bunga sa inyong pagtuo nga mao ang inyong kaluwasan.
60001010	Ang mga propeta nagsusi ug nagpakisayod mahitungod niining maong kaluwasan ug nanagna sila mahitungod niining gasa nga ihatag sa Dios kaninyo.
60001011	Nagpakisusi sila kon kanus-a ug sa unsang paagi moabot kini. Kining panahona maoy gitudlo sa Espiritu ni Cristo nga diha kanila, sumala sa gitagna sa Espiritu mahitungod sa mga pag-antos ni Cristo ug sa himaya nga mosunod niini.
60001012	Gipadayag sa Dios sa maong mga propeta nga ang gihisgotan nila dili alang sa ilang kaugalingong kaayohan kondili alang kaninyo. Kining mga butanga nadungog ninyo gikan sa mga magwawali sa Maayong Balita pinaagi sa gahom sa Espiritu Santo nga gipadala gikan sa langit. Kini ang mga butang nga buot masabtan bisan gani sa mga anghel.
60001013	Busa andama ang inyong salabotan; pagmaugdang kamo ug ibutang gayod ang inyong paglaom diha sa grasya nga ihatag kaninyo sa panahon nga mapadayag na si Jesu-Cristo.
60001014	Pagmasinugtanon kamo sa Dios ug ayaw ninyo ipahiuyon ang inyong kinabuhi sa mga tinguha nga inyong gihuptan kaniadto sa wala pa kamo masayod sa kamatuoran.
60001015	Pagkinabuhi hinuon kamo nga balaan kay balaan man ang Dios nga nagtawag kaninyo.
60001016	Ang kasulatan nag-ingon, "Pagbalaan kamo kay ako balaan man."
60001017	Kon gitawag ninyo nga Amahan ang Dios nga walay gipalabi sa iyang paghukom sa tanang mga tawo sumala sa ilang binuhatan, tahora gayod ninyo siya sa tibuok ninyong kinabuhi.
60001018	Nasayod kamo nga ang gibayad aron pagluwas kaninyo gikan sa daotang pagkinabuhi nga inyong nasunod sa inyong mga katigulangan, dili butang nga kawad-an ug bili sama sa salapi o bulawan.
60001019	Giluwas kamo sa bililhong dugo ni Cristo kinsa, sama sa nating karnero, walay buling o mansa.
60001020	Gipili siya sa Dios sa wala pa buhata ang kalibotan ug gipadayag siya niining kataposang mga adlaw tungod kaninyo.
60001021	Pinaagi kaniya nagtuo kamo sa Dios nga maoy nagbanhaw ug nagpasidungog kaniya busa ang inyong pagtuo ug paglaom anaa sa Dios.
60001022	Karon nga nahinlo na kamo pinaagi sa inyong pagsunod sa kamatuoran ug may matinud-anon nang gugma alang sa inyong isigkamagtutuo, paghigugmaay kamo sa kinasingkasing gayod.
60001023	Kay kamo natawo pag-usab dili sa tawhanong paagi kondili pinaagi sa buhi ug walay kataposan nga pulong sa Dios.
60001024	Kay nag-ingon ang kasulatan, "Ang tanang mga tawo sama sa sagbot, ug ang tanan nilang katahom sama sa bulak niini. Ang sagbot mamatay ug malarag ang bulak niini,
60001025	apan ang pulong sa Dios magpabilin hangtod sa kahangtoran." Mao kini ang Maayong Balita nga gisangyaw nganha kaninyo.
60002001	Busa biyai ninyo ang tanang daotang panghunahuna, pagpamakak, pagpakaaron-ingnon, pagkamasinahon ug pagkabugalbugalon.
60002002	Sama sa mga bata nga masuso, pangandoy kamo sa lunsayng gatas nga espirituhanon aron sa inyong pag-inom niini motubo kamo ngadto sa kaluwasan
60002003	kay natilawan ninyo ang kaayo sa Ginoo.
60002004	Paduol kamo sa Ginoo, ang buhing bato nga gisalikway sa mga tawo apan gipili sa Dios ug iyang giisip nga bililhon.
60002005	Sama sa mga batong buhi, panuol kamo ug ipagamit ang inyong kaugalingon aron pagtukod sa espirituhanong templo diin mag-alagad kamo ingon nga balaang mga pari nga maghalad sa espirituhanon ug makapahimuot nga mga halad ngadto sa Dios pinaagi kang Jesu-Cristo.
60002006	Kay ang kasulatan nag-ingon, "Gipili ko ang usa ka bililhong bato, nga karon akong gibutang aron himoong sukaranan sa Sion; ug ang mosalig kaniya dili gayod mapakyas."
60002007	Kining batoha mahal kaayo alang kaninyo nga nagtuo. Apan alang niadtong wala motuo, ang kasulatan nag-ingon, "Ang bato nga gisalikway sa mga magtutukod namatud-an nga mao diay ang labing importanteng bato."
60002008	Ang laing bahin sa kasulatan nag-ingon, "Kini mao ang bato nga makapandol sa mga tawo, ang dakong bato nga makapapukan kanila." Napandol sila kay wala man sila motuo sa pulong sa Dios ug mao kini ang gitagana sa Dios kanila.
60002009	Apan kamo mao ang piniling katawhan, ang mga harianong pari ug ang balaang nasod. Gipili kamo sa Dios aron maiya ug aron magsangyaw sa mga kahibulongang buhat sa Dios. Gitawag kamo niya gikan sa kangitngit ngadto sa iyang katingalahang kahayag.
60002010	Kaniadto dili kamo katawhan sa Dios apan karon katawhan na kamo niya. Kaniadto wala maluoy ang Dios kaninyo apan karon gikaluy-an na kamo.
60002011	Mga igsoon, naghangyo ako kaninyo ingon nga mga dumuduong ug mga langyaw niining kalibotana: ayaw kamo padaog sa mga lawasnong kailibgon nga kanunay nakig-away sa inyong kalag.
60002012	Pagbinuotan kamo sa inyong pagkinabuhi tipon sa mga dili magtutuo aron kon kamo daoton nila, makita nila ang inyong mga maayong buhat ug magdayeg sila sa Dios sa Adlaw sa iyang pagbalik.
60002013	Tungod sa Ginoo tahora ninyo ang tanang nangulo: ang Emperador nga maoy labawng pangulo
60002014	ug ang mga gobernador nga iyang gitugyanan sa pagsilot niadtong nagbuhat ug daotan ug pagpasidungog niadtong nagbuhat ug maayo.
60002015	Kay mao kini ang kabubut-on sa Dios: buot siya nga masanta ninyo ang mga sulting walay hinungdan sa mga buangbuang pinaagi sa inyong mga maayong buhat.
60002016	Pagkinabuhi kamo ingon nga mga tawo nga may kagawasan apan ayaw kini gamita aron pagtabon sa daotan kondili pagkinabuhi kamo ingon nga mga ulipon sa Dios.
60002017	Tahora ang tanang tawo, higugmaa ang inyong isigka-magtutuo, kahadloki ang Dios ug tahora ang Emperador.
60002018	Kamong mga sulugoon kinahanglan magmasinugtanon ug magmatinahuron sa inyong mga agalon, dili lamang sa mga maluluy-on ug maayo kondili sa mga madaugdaogon usab.
60002019	Kamo panalanginan sa Dios kon tungod kaniya inyong antuson ang mga pagdaugdaog.
60002020	Kay dalaygon ba kon mag-antos kamo sa kastigo nga angay kaninyo tungod kay nakabuhat kamog daotan? Dili gayod! Apan kon giantos ninyo ang mga pagdaugdaog bisan pa sa inyong pagbuhat sa maayo, panalanginan kamo sa Dios tungod niini.
60002021	Gitawag kamo sa Dios aron mag-antos kay si Cristo nag-antos man tungod kaninyo ug naghatag kaninyog panig-ingnan aron inyong sundon.
60002022	Wala siya makasala o mamakak.
60002023	Sa dihang gibugalbugalan siya, wala siya mobalos sa pagbugalbugal; sa dihang gisakit siya, wala siya manghulga; gisalig hinuon niya ang tanan ngadto sa Dios, ang matarong nga Maghuhukom.
60002024	Didto sa krus gidala ni Cristo diha sa iyang lawas ang tanan tang mga sala aron dili na kita magpakasala kondili magkinabuhi na nga matarong. Pinaagi sa iyang mga samad nangaayo kamo.
60002025	Kamo kaniadto sama sa mga karnero nga nangasaag. Apan karon gidala kamo pagbalik aron magsunod sa Magbalantay ug Tig-atiman sa inyong mga kalag.
60003001	Sa samang paagi, kamong mga asawa kinahanglan magmasinugtanon sa inyong bana aron kadtong mga bana nga wala motuo sa pulong sa Dios makabig ngadto kang Cristo pinaagi sa inyong maayong pamatasan. Dili na kinahanglan nga sila inyo pang sultihan
60003002	kay makakita man sila unsa kaputli ug kabalaan ang inyong kinabuhi.
60003003	Dili ang pagpaanindot sa buhok o ang paggamit sa mga alahas o ang pagsul-ob sa mga mahalon nga bisti maoy makapaanyag kaninyo.
60003004	Apan tinguhaa hinuon ang katahom nga naggikan sa sulod ninyo, katahom nga walay paglubad nga mao ang malumo ug matam-is nga kinaiya nga bililhon kaayo sa atubangan sa Dios.
60003005	Ingon niini ang pagpaanyag sa mga balaang babaye kaniadto nga nagsalig sa Dios ug nagtahod sa ilang bana.
60003006	Ingon niini si Sara nga mitahod kang Abraham ug nagtawag kaniyag agalon. Karon, kamo mga anak nga babaye ni Sara kon magbuhat kamo sa maayo ug dili mahadlok sa bisan unsa.
60003007	Kamo usab nga mga bana, ilha ang kahuyang sa inyong mga asawa ug hatagi sila sa angay nga pagtagad kay sila, sama kaninyo, makadawat man sa gasa sa Dios nga mao ang kinabuhi. Buhata kini aron walay makababag sa inyong mga pag-ampo.
60003008	Sa kataposan, hiusaha ninyong tanan ang inyong mga hunahuna ug pagbati. Paghigugmaay kamo sama sa mga magsoon; pagkaluy-anay ug pagmapaubsanon kamo.
60003009	Ang daotan ayaw balosi ug daotan. Ang panghimaraot ayaw tumbasig panghimaraot. Balosi hinuon kinig panalangin kay gisaaran man kamo sa Dios nga iyang panalanginan sa dihang gitawag kamo niya.
60003010	Kay ang kasulatan nag-ingon, "Ang buot mopahimulos sa kinabuhi ug nangandoy ug mga adlawng malipayon, kinahanglan dili na magsultig daotan ug dili na mamakak.
60003011	Kinahanglan likayan niya ang daotan ug buhaton ang matarong. Kinahanglan nga pangitaon niya ang pakigdait, ug paningkamotan niya ang pagkab-ot niini.
60003012	Kay ang Ginoo nagtan-aw sa matarong ug kanunayng namati sa ilang mga pag-ampo; apan talikdan niya kadtong nagbuhat ug daotan."
60003013	Kinsa may magpasipala kaninyo kon kamo madasigon sa pagbuhat sa matarong?
60003014	Apan kon paantoson kamo tungod sa inyong pagbuhat sa matarong, bulahan kamo! Ayaw kamo kahadlok sa mga tawo ug ayaw usab kamo kabalaka.
60003015	Pasidunggi hinuon ninyo si Cristo diha sa inyong mga kasingkasing ug himoa siya nga inyong Ginoo. Pangandam kamo kanunay pagtubag kang bisan kinsa nga magpakisayod kaninyo mahitungod sa inyong paglaom. Apan buhata kini sa kalumo ug pagtahod.
60003016	Batoni ang hinlo nga konsensya aron nga kon bugalbugalan kamo, maulawan kadtong nagsaway sa inyong maayong pamatasan ingon nga mga sumusunod ni Cristo.
60003017	Kay mas maayo pa ang pag-antos tungod sa pagbuhat sa matarong kon kini kabubut-on man sa Dios kay sa pagbuhat sa daotan.
60003018	Kay si Cristo namatay sa makausa lamang tungod sa atong mga sala, ang matarong alang sa mga dili matarong, aron pagdala kanato ngadto sa Dios. Gipatay siya ingon nga tawo apan gibanhaw diha sa espiritu.
60003019	Diha sa iyang espirituhanong kahimtang miadto siya ug nagwali sa mga espiritu nga nabilanggo.
60003020	Mao kini ang mga espiritu sa mga tawo nga misupil sa Dios samtang siya mapailubon nga naghulat kanila sa diha nga si Noe naghimo sa arka. Walo lamang ka tawo ang misulod sa arka ug naluwas pinaagi sa tubig.
60003021	Naghulagway kini sa bunyag nga karon nagluwas kaninyo, dili pinaagi sa paghugas sa buling sa inyong lawas kondili pinaagi sa pangaliyupo ngadto sa Dios gikan sa usa ka hinlo nga konsensya. Ang bunyag nagluwas kaninyo pinaagi sa pagkabanhaw ni Jesu-Cristo.
60003022	Siya ang miadto sa langit ug atua na sa tuo sa Dios, nagmando sa mga anghel ug sa mga langitnong gahom.
60004001	Tungod kay si Cristo nag-antos man niining kinabuhia, kinahanglan nga kamo andam usab sa pag-antos kay kinsa kadtong nag-antos niining kinabuhia dili na gayod magpabilin sa pagpakasala.
60004002	Busa sukad karon pagkinabuhi kamo sumala sa kabubut-on sa Dios ug dili na sa tawhanong kailibgon.
60004003	Igo na kadtong inyong pagkinabuhi nga sama sa mga walay pagtuo. Ang inyong kinabuhi kaniadto napuno sa kalaw-ayan, kaulag, paghuboghubog, nanubra nga hudyaka, pagsigig inom ug pagsimba sa mga diosdios.
60004004	Apan karon ang mga walay pagtuo nahibulong nga kamo dili na moduyog kanila sa samang mapatuyangon nga pagkinabuhi ug busa gipakaulawan kamo nila.
60004005	Apan maghatag unya sila ug husay sa ilang kaugalingon ngadto sa Dios nga andam sa paghukom sa mga buhi ug sa mga patay.
60004006	Mao kini ang hinungdan ngano nga ang Maayong Balita giwali usab ngadto sa mga patay, kanila nga hinukman na diha sa ilang lawasnon nga kahimtang sama nga ang tanan pagahukman gayod. Kini giwali kanila aron nga sa ilang espirituhanong kahimtang magkinabuhi unta sila ingon nga ang Dios buhi man.
60004007	Duol na ang kataposan sa tanang butang. Busa pagpugong ug pagbantay kamo sa inyong kaugalingon aron makaampo kamo.
60004008	Labaw sa tanan, paghigugmaay kamo sa kinasingkasing gayod kay ang gugma nagtabon sa daghang mga sala.
60004009	Batasana ninyo ang pag-abiabi sa usag-usa sa walay pagbagulbol.
60004010	Ingon nga maayong piniyalan sa nagkalainlaing mga gasa sa Dios, kinahanglan nga gamiton sa tagsatagsa ang talagsaong gasa nga iyang nadawat gikan sa Dios alang sa kaayohan sa uban.
60004011	Ang magwali kinahanglan nga magwali sa pulong sa Dios. Ang nag-alagad kinahanglan nga mag-alagad sumala sa kusog nga gihatag kaniya sa Dios aron nga sa tanang butang daygon ang Dios pinaagi kang Jesu-Cristo kay iya man ang tanang dungog ug gahom hangtod sa kahangtoran! Amen.
60004012	Mga minahal kong igsoon, ayaw kamo kahibulong sa mga mapait nga pagsulay nga inyong giantos. Ayaw kini isipa nga talagsaong butang nga nahitabo kaninyo.
60004013	Paglipay hinuon nga nakaambit kamo sa mga pag-antos ni Cristo aron magmalipayon kamo inigpadayag na sa iyang himaya.
60004014	Bulahan kamo kon gipakaulawan kamo tungod sa inyong pagsunod kang Cristo kay kini nagpasabot lamang nga ang mahimayaong Espiritu, ang Espiritu sa Dios, anaa kaninyo.
60004015	Kinahanglan nga walay usa kaninyo nga mag-antos tungod kay siya mamumuno o kawatan o malapason sa balaod o hilabtanon sa uban.
60004016	Apan kon kamo nag-antos tungod sa inyong pagka-Cristohanon, ayaw ninyo ikaulaw kini. Pasalamati hinuon ninyo ang Dios nga kamo mga Cristohanon.
60004017	Ang panahon sa paghukom ania na ug ang unang hukman mao ang katawhan sa Dios. Ug kon kita ang unang hukman, unsa kaha ang dangatan niadtong wala motuo sa Maayong Balita nga gikan sa Dios?
60004018	Sumala sa giingon sa kasulatan, "Kon lisod maluwas ang tawong matarong, unsa pa kaha ang wala motuo sa Dios ug ang mga makasasala?"
60004019	Busa kadtong nag-antos sumala sa kabubut-on sa Dios, kinahanglan magbuhat sa maayo ug magtugyan sa ilang kaugalingon ngadto sa ilang Magbubuhat nga matinumanon sa iyang saad.
60005001	Kaninyo nga mga pangulo sa iglesia, ako, ingon nga pangulo usab sama kaninyo ug saksi sa mga pag-antos ni Cristo ug mag-aambit sa himaya nga ipadayag unya, naghangyo kaninyo
60005002	nga alimahan ninyo pag-ayo ang katawhan nga gitugyan sa Dios kaninyo. Atimana sila dili tungod kay gipugos kamo kondili tungod kay inyo gayong kabubut-on sumala sa ipabuhat sa Dios kaninyo. Pagtrabaho kamo dili tungod sa suhol lamang kondili tungod gayod sa tinguha sa pag-alagad.
60005003	Ayaw pagharihari kanila nga gipiyal kaninyo aron inyong atimanon kondili ipakita kanila ang maayong panig-ingnan.
60005004	Ug inig-abot na unya sa Pangulong Magbalantay, makadawat kamo sa mahimayaong korona nga dili molubad.
60005005	Kamo usab nga mga batan-on kinahanglan nga motahod sa mga magulang kaninyo. Pagpaubos kamong tanan ug pag-alagad sa usag-usa kay ang kasulatan nag-ingon, "Kontra sa Dios ang mga garboso apan maluoy siya sa mga mapaubsanon."
60005006	Busa pagpailalom kamo sa gahom sa Dios aron magtuboy siya kaninyo sa panahon nga iyang gitakda.
60005007	Itugyan kaniya ang tanan ninyong kabalaka kay siya nag-atiman kaninyo.
60005008	Pagmaigmat ug pagmabinantayon kamo kay ang inyong kaaway nga mao ang Yawa naglibotlibot kaninyo sama sa liyon nga nagngulob, nangita ug tukbonon.
60005009	Lig-ona ang inyong pagtuo ug sukli siya kay nasayod kamo nga ang inyong isigkamagtutuo sa tibuok kalibotan gisulayan usab sa samang alantuson.
60005010	Apan human sa inyong pag-antos sa mubong panahon, ang Dios mismo nga mao ang tinubdan sa tanang grasya ug maoy nagtawag kaninyo sa pagpakig-ambit sa iyang walay kataposang himaya uban kang Cristo, maghingpit ug maghatag kaninyog kalig-on, kusog ug sukaranan nga dili matarog.
60005011	Iya ang gahom hangtod sa kahangtoran! Amen.
60005012	Sa pagsulat ko niining mubong sulat, gitabangan ako ni Silvano nga giisip kong matinud-anong igsoon. Buot kong dasigon kamo ug pamatud-an kaninyo nga kini mao ang matuod nga grasya sa Dios. Pabilin gayod kamo diha niini.
60005013	Ang inyong igsoong iglesia sa Babilonia nga pinili usab sa Dios, nangomusta kaninyo ingon man si Marcos nga akong anak.
60005014	Pagpangomustahay kamo uban sa halok sa Cristohanong gugma. Ang pakigdait mag-uban kaninyong tanan nga iya ni Cristo.
61001001	Gikan ni Simon Pedro nga sulugoon ug apostol ni Jesu-Cristo— Alang kanila nga nakadawat sa pagtuo nga sama kabililhon sa among pagtuo pinaagi sa pagkamatarong sa atong Dios ug Manluluwas nga si Jesu-Cristo:
61001002	Mapuno unta kamo sa grasya ug pakigdait pinaagi sa inyong kahibalo sa Dios ug sa atong Ginoong Jesus.
61001003	Ang iyang diosnong gahom naghatag kanato sa tanan tang gikinahanglan alang sa pagkinabuhi nga diosnon pinaagi sa atong kahibalo mahitungod kaniya nga nagtawag kanato aron makaambit kita sa iyang himaya ug kaayo.
61001004	Niining paagiha iya kitang gihatagan sa bililhon ug dagkong mga gasa nga iyang gisaad. Pinaagi sa maong mga gasa makalikay kamo sa makadaot nga mga kailibgon sa kalibotan ug makaambit sa diosnong kinaiya.
61001005	Tungod niini paningkamoti nga ikadugang sa inyong pagtuo ang maayong pamatasan ug sa maayong pamatasan, ang kahibalo;
61001006	sa kahibalo, ang pagpugong sa kaugalingon; sa pagpugong sa kaugalingon, ang pagkamainantuson; sa pagkamainantuson, ang pagkadiosnon;
61001007	sa pagkadiosnon, ang inigsoong pagmahal; sa inigsoong pagmahal, ang gugma.
61001008	Kini mao ang mga hiyas nga inyong gikinahanglan. Kon nagdagaya na kini diha kaninyo, mahimo kamong madasigon ug mapuslanon tungod sa inyong kahibalo mahitungod sa atong Ginoong Jesu-Cristo.
61001009	Apan kadtong wala makabaton niini buta o halap ug nakalimot siya nga gipasaylo na ang iyang mga sala.
61001010	Busa, mga igsoon, paningkamoti gayod nga kapamatud-an ninyo ang inyong pagkatinawag ug pagkapinili sa Dios. Kon buhaton ninyo kini, dili gayod kamo mapukan.
61001011	Ug niining paagiha hatagan kamo sa hingpit nga katungod sa pagsulod sa walay kataposang Gingharian sa atong Ginoo ug Manluluwas nga si Jesu-Cristo.
61001012	Tungod niini, kanunay akong magpahinumdom kaninyo niining mga butanga bisan tuod nasayod na kamo niini ug nakasukad na pag-ayo diha sa kamatuoran nga inyong nadawat.
61001013	Busa nagtuo ako nga maayo gayod nga dasigon ko kamo pinaagi sa pagpahinumdom kaninyo niining mga butanga samtang buhi pa ako.
61001014	Nasayod ako nga sa dili madugay mobiya na ako niining kinabuhia sumala sa gipadayag kanako sa atong Ginoong Jesu-Cristo.
61001015	Busa buhaton ko kutob sa akong mahimo aron inyong mahinumdoman kanunay kining mga butanga kon mamatay na ako.
61001016	Wala namo ipasikad sa tinumo-tumong mga sugilanon ang among pagsangyaw kaninyo mahitungod sa gamhanang pag-anhi sa atong Ginoong Jesu-Cristo. Kami mismo nakakita sa iyang pagkahalangdon.
61001017	Didto gayod kami sa dihang gipasidunggan siya sa Dios nga Amahan ug may tingog gikan sa Kahitas-an nga nag-ingon, "Kini ang hinigugma kong Anak nga akong nahimut-an!"
61001018	Nakadungog gayod kami sa maong tingog gikan sa langit samtang kami uban kaniya didto sa balaan nga bukid.
61001019	Busa midugang ang among pagsalig sa mensahe nga gisangyaw sa mga propeta. Angay kini nga inyong tagdon pag-ayo sama sa suga nga nagdan-ag diha sa kangitngit. Modan-ag kini sa inyong mga kasingkasing hangtod nga mobanagbanag ang Adlaw sa Ginoo ug ang kahayag sa kabugason.
61001020	Apan labaw sa tanan, hinumdomi kini: walay bisan kinsa nga makasaysay sa kahulogan sa mga propesiya sa Kasulatan pinaagi sa iyang kaugalingong panabot.
61001021	Kay walay propesiya nga nahimo gumikan sa pagbuot sa tawo. Ang Espiritu Santo maoy nagmando sa ilang pagsulti sa mensahe nga gikan sa Dios.
61002001	Ingon nga kaniadto may mga mini nga propeta, motungha usab diha kaninyo ang mga mini nga magtutudlo. Magpayuhot silag bakak ug makadaot nga mga pagtulon-an ug isalikway nila ang Agalon nga nagluwas kanila, busa moabot kanila ang kalit nga kalaglagan.
61002002	Apan bisan pa niini, daghan ang mosunod sa ilang mga buhat nga daotan busa pasipad-an sa mga tawo ang matuod nga Dalan.
61002003	Sa ilang kahakog pahimuslan kamo sa mga mini nga magtutudlo pinaagi sa pagsultig tinumo-tumong mga sugilanon. Dugay na silang giandaman sa silot ug nagtukaw kanila ang Kamatayon.
61002004	Wala kaloy-i sa Dios ang mga anghel nga nakasala. Gitambog sila sa impirno ug gibilanggo taliwala sa kangitngit hangtod sa Adlaw sa Paghukom.
61002005	Wala usab kaloy-i sa Dios ang karaang kalibotan. Gipalunopan hinuon niya kini tungod sa pagkadaotan sa mga tawo. Ang iya lamang giluwas mao si Noe nga nagwali sa kamatuoran ug ang laing pito ka tawo.
61002006	Gisilotan sa Dios ang mga siyudad sa Sodoma ug Gomora pinaagi sa pagsunog niini ug gihimo kining panig-ingnan sa mahitabo unya sa mga tawong daotan.
61002007	Apan iyang giluwas si Lot, usa ka tawo nga matarong nga naguol pag-ayo tungod sa pagkadaotan sa mga tawo.
61002008	Kay sa nagpuyo pa si Lot uban kanila, nakita ug nadungog niya ang ilang daotang mga buhat busa nahasol pag-ayo ang iyang matarong nga kalag.
61002009	Ang Dios mahibalong moluwas sa mga tawong diosnon gikan sa mga pagsulay ug mosilot sa mga daotan sa Adlaw sa Paghukom
61002010	labi na kadtong nagpadaog sa ilang lawasnong kailibgon ug nagsalikway sa awtoridad. Kining mini nga mga magtutudlo mapangahason ug walay kahadlok nga mopasipala sa mga langitnong binuhat.
61002011	Bisan gani ang mga anghel nga mas gamhanan pa kay niining mini nga mga magtutudlo wala man makaako sa paghukom kanila pinaagi sa mga insulto sa atubangan sa Ginoo.
61002012	Apan kining mga tawhana nagbuhat sumala sa ilang kinaiya sama sa mga ihalas nga mananap nga gipanganak aron lamang dakpon ug ihawon. Nagpasipala sila sa mga butang nga wala nila hisabti. Busa pamatyon sila sama sa mga ihalas nga mananap.
61002013	Paantoson usab sila tungod sa ilang pagpaantos sa uban. Kalipay nila ang pagbuhat bisag adlawng dako sa bisan unsa nga makatagbaw sa ilang lawasnong kailibgon. Mangil-ad ug makauulaw kaayo nga makigsalo sila kaninyo kay nagpadayon man sila pagpanglimbong sa ilang isigkatawo.
61002014	Wala silay laing gipangita kondili ang mga daotang mga babaye kay dili sila matagbaw sa pagpakasala. Pasudlon nila ang mga huyang sa ilang lit-ag ug ang ilang kasingkasing naanad sa kahakog. Tinunglo sila sa Dios!
61002015	Mitipas sila sa tul-id nga dalan ug nahisalaag. Misunod sila kang Balaam, ang anak ni Beor, nga nagmahal sa bahandi nga naangkon sa daotan nga paagi.
61002016	Apan gibadlong siya tungod sa iyang kalapasan. Ang asno nga iyang gikabay-an misulti sama sa tawo ug misanta sa binuang nga buhat sa propeta.
61002017	Kining mga tawhana sama sa mga tubod nga mihubas ug sama usab sa mga panganod nga gipadpad sa unos. Giandaman na sila sa Dios ug usa ka dapit nga ngitngit kaayo.
61002018	Nangandak sila ug nanultig binuang ug ilang gihaylo pinaagi sa mga kailibgon nga lawasnon kadtong bag-o pa lamang mibulag sa pundok sa mga tawo nga nagpuyo sa kasaypanan.
61002019	Sila nagsaad kanilag kagawasan, samtang sila mismo ulipon sa mga bisyo nga makadaot kay ang tawo ulipon man sa bisan unsa nga nagbuntog kaniya.
61002020	Kadtong nakalikay na unta sa mga kahugawan sa kalibotan pinaagi sa ilang pag-ila sa atong Ginoo ug Manluluwas nga si Jesu-Cristo, apan unya magapos ug madaog pag-usab niining mga butanga, molabaw kadaotan ang ilang kahimtang kay sa kaniadto.
61002021	Maayo pa lang unta nga wala sila mahibalo sa matarong nga dalan kay sa mahibalo ug unya mobiya sa balaan nga sugo nga gihatag kanila.
61002022	Ang nahitabo kanila nagmatuod sa panultihon, "Ang iro mokaon sa iyang sinuka," ug "Ang baboy nga human na ligoa molunang pag-usab sa lapok."
61003001	Minahal kong mga igsoon, kini ang ikaduha kong sulat kaninyo. Sa una kong sulat ug niining sulata, gipaningkamotan ko ang pagpukaw sa inyong mga maayong hunahuna pinaagi sa pagpahinumdom kaninyo niining mga butanga.
61003002	Buot ko nga inyong hinumdoman ang gisulti sa mga balaang propeta kaniadto ug ang sugo sa Ginoo ug Manluluwas nga gihatag kaninyo pinaagi sa inyong mga apostoles.
61003003	Una sa tanan, angay ninyong hibaloan nga sa kataposang mga adlaw may mga tawo nga manungha kansang mga kinabuhi gigamhan sa ilang kailibgon. Magbugalbugal sila kaninyo
61003004	sa pag-ingon, "Dili ba misaad man siya nga mobalik? Hain na man siya? Nangamatay na lang ang among mga ginikanan apan mao gihapon ang kahimtang sa kalibotan sukad pa sa pagbuhat niini!"
61003005	Gituyo nila ang dili pagtagad niining maong kamatuoran: nga kaniadto gibuhat sa Dios ang langit ug ang yuta pinaagi sa iyang pulong. Ang kalibotan gibuhat gikan sa tubig ug pinaagi sa tubig;
61003006	ug pinaagi usab sa tubig sa lunop ang unang kalibotan gilaglag.
61003007	Apan pinaagi usab sa pulong sa Dios ang kalangitan ug ang yuta nga atong nakita karon gitagana aron laglagon pinaagi sa kalayo. Giandam kini alang sa adlaw nga ang mga daotan hukman ug laglagon.
61003008	Apan, mga hinigugma, ayaw ninyo hikalimti nga sa Ginoo ang usa ka adlaw sama sa 1,000 ka tuig ug ang 1,000 ka tuig sama lamang sa usa ka adlaw.
61003009	Ang Ginoo dili maglangan pagtuman sa iyang gisaad sumala sa gihunahuna sa uban. Apan siya nagpailob kaninyo kay dili siya buot nga may usa nga malaglag kondili nga ang tanan maghinulsol ug mobiya sa ilang mga sala.
61003010	Apan ang Adlaw sa Ginoo moabot sama sa usa ka kawatan. Nianang Adlawa ang kalangitan mahanaw uban sa kusog nga dinahunog ug ang mga butang mosilaob ug maugdaw ug ang yuta mahanaw uban sa tanan nga anaa niini.
61003011	Ug sanglit kining tanan laglagon man niining paagiha, unsa may angay ninyong buhaton? Kinahanglan nga magkinabuhi kamo nga balaan ug ihalad ang inyong kinabuhi ngadto sa Dios
61003012	samtang maghulat kamo sa Adlaw sa Dios nga ang mga langit mosilaob ug maugdaw ug ang mga butang mangatunaw tungod sa kainit.
61003013	Apan nagpaabot kita sa gisaad sa Dios nga mao ang bag-ong kalangitan ug ang bag-ong yuta diin maghari ang katarong.
61003014	Busa, mga hinigugma, samtang nagpaabot kamo nianang Adlawa, paningkamot kamo pag-ayo nga mahimo kamong putli ug dili masaway sa Dios ug may pakigdait kaniya.
61003015	Ug isipa ang pagpailob sa atong Ginoo nga usa ka kahigayonan nga iyang gihatag aron maluwas kamo. Ang atong minahal nga igsoon nga si Pablo nagsulat usab kaninyo mahitungod niini ginamit ang kaalam nga gihatag sa Dios kaniya.
61003016	Kining mga butanga iyang gihisgotan sa tanan niyang mga sulat. May mga butang nga lisod sabton sa iyang mga sulat. Gituis kini sa mga walay alamag ug sa mga mabalhinon sama sa ilang gihimo sa ubang bahin sa Kasulatan ug sa ingon nagtukmod sa ilang kaugalingon ngadto sa kalaglagan.
61003017	Apan kamo, mga hinigugma, nasayod na niini. Busa pagmatngon aron dili kamo madala sa mga sayop sa mga malapason sa balaod ug mahulog gikan sa inyong lig-on nga baroganan.
61003018	Padayon hinuon kamo sa pagtubo diha sa grasya ug kahibalo sa atong Ginoo ug Manluluwas nga si Jesu-Cristo kay iya man ang tanang dungog hangtod sa kahangtoran! Amen.
62001001	Nagsulat kami kaninyo mahitungod sa Pulong nga naghatag sa kinabuhi. Ang Pulong diha nang daan sa pagbuhat sa kalibotan. Nadungog namo kini, nakita ug nahikap gayod.
62001002	Gipadayag na ang maong kinabuhi ug nakita namo kini. Busa nagmatuod kami niini ug gisangyaw namo kaninyo ang kinabuhing walay kataposan nga diha uban sa Amahan ug gipadayag kanato.
62001003	Gisugilon usab namo kaninyo ang among nakita ug nadungog aron uban kanamo, mahiusa kamo sa Amahan ug sa iyang Anak nga si Jesu-Cristo.
62001004	Gisulat namo kini aron mahingpit gayod ang atong kalipay.
62001005	Mao kini ang mensahe nga among nadungog gikan sa iyang Anak ug gisangyaw namo kaninyo nga ang Dios kahayag ug diha kaniya wala gayoy kangitngit.
62001006	Kon moingon kita nga nahiusa na kita sa Dios apan nagpuyo diay gihapon diha sa kangitngit, namakak kita ug wala magkinabuhi sumala sa kamatuoran.
62001007	Apan kon magpuyo kita sa kahayag, ingon nga ang Dios anaa sa kahayag, magkahiusa kita ug ang dugo ni Jesus nga iyang Anak maghugas sa tanan natong kasal-anan.
62001008	Kon moingon kita nga wala kitay sala, gilimbongan nato ang atong kaugalingon ug wala kanato ang kamatuoran.
62001009	Apan kon isugid nato sa Dios ang atong mga sala, siya nga matarong ug matinumanon sa iyang saad mopasaylo gayod sa tanan natong mga sala ug maghinlo sa tanan natong mga kalapasan.
62001010	Kon moingon kita nga wala kita makasala, gipakabakakon nato ang Dios ug wala nato dawata ang iyang pulong.
62002001	Mga anak, gisulatan ko kamo niini aron dili na kamo magpakasala. Apan kon may makasala, may manlalaban kita nga si Jesu-Cristo, ang matarong. Siya maoy mangatubang sa Amahan.
62002002	Siya mao ang halad aron mapasaylo ang atong mga sala ug dili lang kay ang ato ra kondili ang mga sala usab sa tanang tawo.
62002003	Kon tumanon nato ang mga sugo sa Dios, mapaniguro nato nga nakaila kita kaniya.
62002004	Kon may moingon, "Nakaila ako sa Dios," apan wala magtuman sa iyang gisugo, bakakon kanang tawhana ug wala kaniya ang kamatuoran.
62002005	Apan ang nagtuman sa iyang sugo, nahingpit diha kaniya ang gugma sa Dios. Mahibaloan nato nga nagkinabuhi kita sumala sa kabubut-on sa Dios pinaagi niini:
62002006	ang nag-ingon nga siya anaa sa Dios kinahanglan magkinabuhi sama kang Jesu-Cristo.
62002007	Minahal kong mga igsoon, dili bag-o ang sugo nga gisulat ko kaninyo. Karaan kining sugoa ug diha na kini kaninyo sukad pa sa sinugdan. Mao kini ang mensahe nga inyo nang nadungog.
62002008	Apan bag-o kining sugoa nga gisulat ko kaninyo ug makita nga matuod kini diha kang Cristo ug diha usab kaninyo kay ang kangitngit miagi na ug ang matuod nga kahayag midan-ag na.
62002009	Ang nag-ingon nga anaa siya sa kahayag apan nagdumot diay gihapon sa iyang isigkatawo anaa pa sa kangitngit.
62002010	Ug ang nahigugma sa iyang isigkatawo anaa sa kahayag, busa walay bisan unsa diha kaniya nga makaangin sa uban ngadto sa pagpakasala.
62002011	Apan ang nagdumot sa iyang isigkatawo anaa pa sa kangitngit. Naglakaw siya sa kangitngit ug wala masayod kon asa siya paingon kay gibutaan man siya sa kangitngit.
62002012	Mga anak, nagsulat ako kaninyo kay gipasaylo na ang inyong mga sala tungod kang Cristo.
62002013	Gisulatan ko usab kamong mga amahan kay nakaila man kamo kaniya nga diha nang daan sukad sa sinugdan. Gisulatan ko usab kamong mga batan-ong lalaki kay gibuntog man ninyo ang Yawa.
62002014	Mga anak, gisulatan ko kamo kay nakaila man kamo sa Amahan. Ug gisulatan ko usab kamong mga amahan kay nakaila man kamo kaniya nga diha nang daan sukad pa sa sinugdan. Ug kamo usab, mga batan-on, gisulatan ko kay lig-on man kamo ug ang pulong sa Dios anaa man kaninyo ug gibuntog ninyo ang Yawa.
62002015	Ayaw ninyo higugmaa ang kalibotan o bisag unsa nga iya sa kalibotan. Kon higugmaon ninyo ang kalibotan, wala kamo mahigugma sa Amahan.
62002016	Kay ang tanang butang nga iya sa kalibotan—ang unodnong kahidlaw, ang tanang gikaibgan sa mga mata ug ang tanang gipasigarbo sa tawo—dili kini iya sa Amahan kondili iya sa kalibotan.
62002017	Ang kalibotan ug ang tanan nga anaa niini nga gikaibgan sa mga tawo mangahanaw. Apan ang magbuhat sa kabubut-on sa Dios magpabiling buhi hangtod sa kahangtoran.
62002018	Mga anak, duol na ang kataposan sa kalibotan! Nakadungog kamo nga moanhi ang Kaaway ni Cristo ug karon ania na ang daghang mga kaaway ni Cristo. Busa masiguro nato nga duol na gayod ang kataposan.
62002019	Mibulag kanato kining mga tawhana kay dili man sila tinuod nga sakop sa atong pundok. Kon tinuod pang ato silang mga kauban, magpabilin unta sila kanato. Apan namiya sila aron mailhan gayod nga sila dili kauban nato.
62002020	Apan kamo gidihogan niya nga Balaan busa nasayod kamong tanan sa kamatuoran.
62002021	Gisulatan ko kamo dili tungod kay wala kamo masayod sa kamatuoran kondili tungod kay nasayod kamo niini ug nahibalo nga walay bakak nga maggikan sa kamatuoran.
62002022	Karon, kinsa man ang bakakon? Ang bakakon mao kadtong nag-ingon nga si Jesus dili mao ang Cristo. Siya ang Kaaway ni Cristo kay gisalikway man niya ang Amahan ug ang Anak.
62002023	Kay ang nagsalikway sa Anak nagsalikway usab sa Amahan ug ang midawat sa Anak midawat usab sa Amahan.
62002024	Busa ampingi gayod ninyo ang mensahe nga inyong nadungog sukad pa sa sinugdan. Kay kon inyong ampingan diha sa inyong kasingkasing ang nadungog ninyo, magpabilin kamo kanunay diha sa Anak ug sa Amahan.
62002025	Ug ang gisaad ni Cristo kanato mao ang kinabuhing dayon.
62002026	Gisulatan ko kamo mahitungod niadtong buot mopahisalaag kaninyo.
62002027	Apan gidihogan na kamo ni Cristo sa iyang Espiritu. Samtang ang iyang Espiritu anaa kaninyo, wala kamo magkinahanglan ug laing magtutudlo kay ang iyang Espiritu magtudlo kaninyo sa tanang butang ug matuod ang iyang itudlo kaninyo. Busa sunda ang itudlo sa Espiritu kaninyo ug pabilin kamo diha kang Cristo.
62002028	Busa, mga anak, pabilin kamo diha kaniya aron makabaton kitag pagsalig ug dili maulaw nga moatubang kaniya sa iya unyang pag-abot.
62002029	Nasayod kamo nga si Cristo matarong busa angay ninyong hibaloan nga ang tanan nga magbuhat sa matarong anak sa Dios.
62003001	Palandonga ninyo unsa ka dako ang paghigugma sa Amahan kanato! Gihigugma kita niya pag-ayo nga tungod niini giisip kitang mga anak sa Dios ug mao gayod kana kita. Ang hinungdan nganong wala makaila kanato ang kalibotan mao nga wala kini makaila sa Dios.
62003002	Minahal kong mga igsoon, kita karon mga anak na sa Dios. Wala pa nato matino kon maunsa gayod unya kita apan ang nasayran nato mao nga inig-abot na ni Cristo mahisama kita kaniya kay makita man nato siya sa iya gayong pagkasiya.
62003003	Ug ang tanan nga nagbaton niini nga paglaom diha kang Cristo nagputli sa ilang kaugalingon ingon nga si Cristo putli.
62003004	Ang nakasala naglapas sa balaod sa Dios kay ang pagpakasala maoy paglapas sa balaod.
62003005	Nasayod kamo nga mianhi si Cristo aron pagkuha sa atong mga sala ug siya walay sala.
62003006	Busa ang tanan nga anaa kang Cristo dili na magpakasala. Apan ang magpadayon sa pagpakasala wala pa makakita o makaila kaniya.
62003007	Mga anak, ayaw kamo palimbong! Ang nagbuhat sa matarong, matarong sama kang Cristo.
62003008	Ang magpadayon sa pagpakasala iya sa Yawa kay ang Yawa nagpakasala man sukad pa gayod sa sinugdan. Ang hinungdan sa pag-anhi sa Anak sa Dios mao ang pagguba sa mga buhat sa Yawa.
62003009	Dili na magpakasala ang nahimo nang anak sa Dios kay ang kinaiya sa Dios anaa na man kaniya. Dili na siya magpakasala tungod kay ang Dios iya na mang Amahan.
62003010	Ang kalainan sa mga anak sa Dios ug sa mga anak sa Yawa mao kini: ang wala magbuhat sa matarong o wala mahigugma sa iyang isigkatawo, dili anak sa Dios.
62003011	Ang mensahe nga inyong nadungog sukad pa sa sinugdan mao nga maghigugmaay kita.
62003012	Dili kita manundog kang Cain nga mipatay sa iyang igsoon. Si Cain iya sa Yawa. Tungod kay si Cain daotag binuhatan, gipatay niya ang iyang igsoon nga matarong ug binuhatan.
62003013	Busa, mga igsoon, ayaw katingala kon dumtan kamo sa mga tawo nga iya sa kalibotan.
62003014	Nasayod kita nga nakalatas na kita sa kamatayon ngadto sa kinabuhi kay gihigugma man nato ang atong isigkatawo. Apan ang wala mahigugma anaa pa sa kamatayon.
62003015	Ang nagdumot sa iyang isigkatawo mamumuno. Ug nasayod kamo nga ang mamumuno wala magbaton sa kinabuhing walay kataposan.
62003016	Gihatag ni Cristo ang iyang kinabuhi alang kanato. Pinaagi niini atong maila ang tinuod nga gugma. Busa angay usab kita nga maghalad sa atong kinabuhi alang sa atong isigkatawo!
62003017	Unsaon man pag-ingon sa usa ka dato nga nahigugma siya sa Dios kon nagdumili siya pagtabang sa iyang isigkatawo nga anaa sa kawad-on?
62003018	Mga anak, ipakita ta ang matuod nga paghigugma pinaagi sa mga maayong buhat, dili sa mga pulong lamang.
62003019	Pinaagi niini maila nato nga kita iya sa kamatuoran ug nga may pagsalig kita atubangan sa Dios
62003020	sa dihang sudyaan kita sa atong konsensya kay ang Dios labaw pa kay sa atong konsensya ug nasayod siya sa tanan.
62003021	Busa, mga igsoon, kon wala magsudya kanato ang atong konsensya, may kaisog kita nga moatubang sa Dios.
62003022	Ug atong madawat gikan kaniya ang bisan unsa nga pangayoon nato kay gituman man nato ang iyang mga sugo ug gibuhat ang makapahimuot kaniya.
62003023	Ang gisugo niya mao nga motuo kita sa ngalan sa iyang Anak nga si Jesu-Cristo ug maghigugmaay sumala sa sugo ni Cristo.
62003024	Ang nagtuman sa mga sugo sa Dios anaa sa Dios ug ang Dios anaa kaniya. Ug masayran nato nga ang Dios ania kanato pinaagi sa Espiritu nga iyang gihatag kanato.
62004001	Mga igsoon, ayaw ninyo tuohi ang tanang nagpatuo nga ang Espiritu anaa kanila kondili usisaha ninyo kon gikan ba gayod sa Dios ang espiritu nga anaa kanila kay daghan ang dili matuod nga mga propeta nga nanungha sa tanang dapit.
62004002	Maila ninyo kon ang maong Espiritu iya ba sa Dios pinaagi niini: ang nagpahayag nga si Jesu-Cristo nagpakatawo iya sa Dios.
62004003	Apan ang dili magpahayag niini mahitungod kang Jesu-Cristo, dili iya sa Dios. Ang maong espiritu iya sa Kaaway ni Cristo. Nadunggan ninyo nga moanhi kini ug karon ania na gayod sa kalibotan.
62004004	Apan mga anak, iya na kamo sa Dios ug gidaog ninyo ang mga dili matuod nga propeta kay ang Espiritu nga anaa kaninyo mas gamhanan kay sa espiritu nga anaa sa mga tawo nga iya sa kalibotan.
62004005	Naghisgot sila mahitungod sa mga butang sa kalibotan ug namati kanila ang kalibotan kay sila iya man sa kalibotan.
62004006	Apan kita iya sa Dios, ug ang nakaila sa Dios mamati kanato. Apan ang dili iya sa Dios dili gayod mamati kanato. Pinaagi niini maila nato ang Espiritu nga nagtudlo sa matuod ug ang espiritu nga nagtudlo ug bakak.
62004007	Mga igsoon, maghigugmaay kita kay ang gugma gikan sa Dios. Ang naghigugma sa iyang isigkatawo anak sa Dios ug nakaila sa Dios.
62004008	Ang wala maghigugma sa iyang isigkatawo wala makaila sa Dios kay ang Dios gugma man.
62004009	Gipadayag sa Dios ang iyang gugma kanato pinaagi sa pagpadala sa iyang bugtong Anak nganhi sa kalibotan aron makabaton kita sa kinabuhing walay kataposan pinaagi kaniya.
62004010	Ang matuod nga gugma mao kini: dili kita maoy unang naghigugma sa Dios kondili siya maoy unang naghigugma kanato. Gipadala niya ang iyang Anak aron pinaagi kaniya mapasaylo ang atong mga sala.
62004011	Mga igsoon, kon ingon niini ang paghigugma sa Dios kanato, kinahanglan nga maghigugmaay usab kita.
62004012	Wala pay tawo nga nakakita sa Dios. Apan kon maghigugmaay kita, magpuyo kanato ang Dios ug mahingpit dinhi kanato ang iyang gugma.
62004013	Pinaagi niini, masiguro nato nga anaa kita sa Dios ug ania kanato ang Dios kay gihatag na man niya kanato ang iyang Espiritu.
62004014	Nakita nato ug gisugilon ngadto sa uban nga gipadala sa Amahan ang iyang Anak aron pagluwas sa kalibotan.
62004015	Ang magpahayag nga si Jesus mao ang Anak sa Dios, siya anaa sa Dios ug anaa kaniya ang Dios.
62004016	Busa nasayod kita ug nagtuo nga gihigugma kita sa Dios. Ang Dios gugma ug ang nagkinabuhi subay sa gugma anaa sa Dios ug ang Dios anaa kaniya.
62004017	Gihingpit dinhi kanato ang gugma aron mahingpit ang atong kaisog sa Adlaw sa Paghukom kay ang kinabuhi nato dinhi sa kalibotan sama na man sa kinabuhi ni Cristo.
62004018	Walay kahadlok diha sa gugma. Ang gugmang hingpit magwagtang sa tanang kahadlok. Busa kon mahadlok gihapon ang tawo, wala pa mahingpit ang gugma diha kaniya kay ang kahadlok may kalabotan man sa silot.
62004019	Nahigugma kita kay ang Dios man ang unang naghigugma kanato.
62004020	Kon may moingon, "Gihigugma ko ang Dios," apan nagdumot diay sa iyang isigkatawo, bakakon siya. Kay unsaon man niya paghigugma sa Dios nga wala niya makita kon wala siya maghigugma sa iyang isigkatawo nga makita niya?
62004021	Ang gisugo ni Cristo kanato mao kini: ang nahigugma sa Dios kinahanglan maghigugma usab sa iyang isigkatawo.
62005001	Anak sa Dios ang nagtuo nga si Jesus mao ang Cristo. Ug ang nahigugma sa ginikanan nahigugma usab sa iyang anak.
62005002	Maila nato nga nahigugma kita sa mga anak sa Dios kon higugmaon nato ang Dios ug tumanon ang iyang mga sugo.
62005003	Kay ang ilhanan nga gihigugma nato ang Dios mao nga gituman nato ang iyang mga sugo. Ug dili lisod tumanon ang iyang mga sugo.
62005004	Kay ang tanang anak sa Dios makabuntog sa kalibotan ug gidaog nato ang kalibotan pinaagi sa atong pagtuo.
62005005	Mao ray makabuntog sa kalibotan ang nagtuo nga si Jesus mao ang Anak sa Dios.
62005006	Ang mianhi mao si Jesu-Cristo ug nailhan ang iyang pag-anhi pinaagi sa tubig ug sa dugo. Nailhan siya dili sa tubig lamang kondili sa tubig ug sa dugo. Ang Espiritu mao ang saksi nga matuod kini kay ang Espiritu kamatuoran man.
62005007	Adunay tulo ka saksi:
62005008	ang Espiritu, ang tubig ug ang dugo ug nagkauyon kining tulo.
62005009	Kon tuohan nato ang pagsaksi sa tawo, labi pang tuohan nato ang pagsaksi sa Dios kay kini ang iyang gisaksi bahin sa iyang Anak.
62005010	Busa kadtong nagtuo sa Anak sa Dios, nagmatuod niini diha sa iyang kasingkasing. Apan ang wala motuo sa Dios, nag-isip nga bakakon ang Dios kay wala man niya tuohi ang gisaksi sa Dios mahitungod sa iyang Anak.
62005011	Ang pagpamatuod mao kini: ang Dios naghatag kanato sa kinabuhing walay kataposan ug anaa kini sa iyang Anak.
62005012	Ang midawat sa Anak may kinabuhing walay kataposan. Apan ang wala modawat sa Anak sa Dios wala makabaton sa maong kinabuhi.
62005013	Gisulatan ko kamong tanan nga nagtuo sa ngalan sa Anak sa Dios aron masayod nga kamo may kinabuhing walay kataposan.
62005014	Ug makasalig kita sa Dios nga bisag unsay atong pangayoon kaniya sumala sa iyang kabubut-on, dunggon gayod kita niya.
62005015	Ug kay nasayod man kita nga mamati siya kanato, masiguro usab nato nga iya nang gihatag kanato ang atong gipangayo kaniya.
62005016	Kon may makakita sa iyang isigkamagtutuo nga nakasala apan sala nga dili mosangpot sa kamatayon, kinahanglan mag-ampo siya sa Dios. Hatagan sa Dios ug kinabuhi ang maong magtutuo. Kini alang lamang niadtong nakahimog sala nga dili ikamatay. Apan adunay sala nga mosangpot gayod sa kamatayon ug dili na kinahanglan nga mag-ampo pa kamo alang niini.
62005017	Sala ang tanang buhat nga dili matarong apan adunay sala nga dili mosangpot sa kamatayon.
62005018	Nasayod kita nga walay anak sa Dios nga magpadayon sa pagpakasala kay manalipod man kaniya ang Anak sa Dios ug dili gayod makahimo kaniyag daotan ang Yawa.
62005019	Nasayod kita nga iya kita sa Dios ug ang tibuok kalibotan naulipon sa Yawa.
62005020	Nasayod usab kita nga mianhi ang Anak sa Dios ug mihatag kanatog salabotan aron makaila kita sa matuod nga Dios. Ang atong kinabuhi anaa sa matuod nga Dios—sa iyang Anak nga si Jesu-Cristo. Siya ang matuod nga Dios ug ang kinabuhi nga dayon.
62005021	Mga anak, likayi ninyo ang mga diosdios!
63001001	Gikan sa Pangulo— Alang sa pinili nga Ginang ug sa iyang mga anak nga akong gimahal ug gimahal usab sa tanan nga nasayod sa kamatuoran
63001002	kay ania man kanato ang kamatuoran ug magpabilin kini kanato hangtod sa kahangtoran.
63001003	Ang Dios nga Amahan ug ang iyang Anak nga si Jesu-Cristo maghatag kanatog grasya, kaluoy ug kalinaw diha sa kamatuoran ug sa gugma.
63001004	Gikalipay ko kaayo nga ang pipila sa imong mga anak nagkinabuhi sumala gayod sa kamatuoran ingon sa gisugo kanato sa Amahan.
63001005	Busa hangyoon ko ikaw, minahal nga Ginang, nga maghigugmaay kitang tanan. Kining gisulat ko kanimo dili bag-ong sugo kondili dinhi na kanato sukad pa sa sinugdan.
63001006	Kining paghigugma nga akong gipasabot mao kini: tumanon nato ang mga sugo sa Dios. Sumala sa nasayran ninyo sukad pa sa sinugdan, ang sugo mao nga magkinabuhi kamong tanan diha sa gugma.
63001007	Ania karon sa kalibotan ang daghang magtutudlo nga bakakon. Wala sila motuo nga si Jesu-Cristo nagpakatawo. Mao kini sila ang mangingilad ug ang kaaway ni Cristo.
63001008	Busa pagbantay kamo aron dili mawala kaninyo ang inyong gihagoan, kondili makadawat hinuon kamo sa hingpit nga ganti.
63001009	Ang tawo nga wala magpabilin ug wala motuman sa pagtulon-an ni Cristo, wala kaniya ang Dios. Apan ang Amahan ug ang Anak anaa kaniya nga nagsunod sa pagtulon-an ni Cristo.
63001010	Busa kon may moanha kaninyo nga dili magtudlo niining pagtulon-ana, ayaw siyag dawata sa inyong balay o bisan gani sa pagtagad kaniya.
63001011	Kay ang magtagad kaniya nag-ambit sa daotan niyang buhat.
63001012	May daghan pa unta akong isulti kaninyo apan dili ko kini ipaagi sa sulat. Maoy akong tinguha ang pagduaw ug pagpakigsulti gayod kaninyo aron mahingpit ang akong kalipay.
63001013	Nangomusta kanimo ang mga anak sa imong minahal nga igsoong babaye.
64001001	Gikan sa Pangulo— Alang sa minahal kong higala nga si Gayo.
64001002	Minahal kong higala, nag-ampo ako nga anaa ka sa maayong kahimtang ug maayong panglawas ingon nga maayo ka sa espirituhanong kinabuhi.
64001003	Gikalipay ko pag-ayo ang pag-abot sa pipila ka mga igsoon nga nagbalita kanako sa imong pagkinabuhi sumala sa kamatuoran sama sa imong naandan.
64001004	Wala nay labaw nga makalipay kanako kay sa balita nga ang mga anak ko nagkinabuhi sumala sa kamatuoran.
64001005	Minahal kong higala, nagmatinumanon ka sa imong pag-alagad sa mga kaigsoonan bisan pa kon sila dili nimo kaila.
64001006	Nagbalita sila atubangan sa iglesia diri mahitungod sa imong gugma. Tabangi intawon sila sa paagi nga makapahimuot sa Dios aron makapadayon sa ilang panaw.
64001007	Kay ang tuyo sa ilang pagpanaw mao man ang pag-alagad kang Cristo ug wala sila modawat ug hinabang gikan sa dili magtutuo.
64001008	Busa kinahanglan nga tabangan ta sila aron makaambit kita sa ilang buhat alang sa kamatuoran.
64001009	Nagsulat ako sa iglesia apan si Diotrefes nga gustong ilhon nga pangulo diha wala magtagad sa akong gisulti.
64001010	Busa inig-anha ko diha, hisgotan ko ang iyang gibuhat nga pagbutangbutang kanako. Ug dili kay kana ra. Dili usab siya moabiabi kon may moabot nga mga kaigsoonan. Gani, pugngan pa gayod niya kadtong buot moabiabi kanila ug hinginlan niya sila gikan sa iglesia.
64001011	Minahal kong higala, ayaw sunda ang daotan kondili ang maayo. Ang nagbuhat sa maayo iya sa Dios ug ang nagbuhat sa daotan wala makakita sa Dios.
64001012	Si Demetrio gidayeg sa tanan. Bisan gani ang kamatuoran saksi niini. Ug ako usab modason niini ug nahibalo ka nga matuod ang akong gisulti.
64001013	Daghan pa unta akog isulti kanimo apan dili ko kini ipaagi sa sulat.
64001014	Makigkita ako kanimo sa dili madugay aron magkasultihanay kita.
64001015	Ang kalinaw mag-uban kanimo. Nangomusta kanimo ang tanan mong mga higala. Ipangomusta usab ako sa tanan tang mga higala diha.
65001001	Gikan ni Judas nga ulipon ni Jesu-Cristo, ug igsoon ni Santiago— Alang sa mga tinawag sa Dios ug nagkinabuhi diha sa gugma sa Dios nga Amahan ug gipanalipdan ni Jesu-Cristo:
65001002	Mainyo unta sa hingpit ang kaluoy, kalinaw ug gugma.
65001003	Minahal nga mga higala, gipaningkamotan ko ang pagsulat kaninyo mahitungod sa kaluwasan nga managsama natong naangkon. Apan gibati ko nga kinahanglang magsulat ako dayon aron sa pag-awhag kaninyo sa pagpadayon paglaban sa pagtuo nga makausa ug alang sa tanang panahon gihatag sa Dios ngadto sa iyang katawhan.
65001004	Kay may pipila ka daotang mga tawo nga mihilom pagtipon kanato. Dugay nang nahisulat ang silot nga alang kanila. Gituis nila ang mensahe mahitungod sa grasya sa atong Dios aron may ikapasangil sila sa daotan nilang mga buhat. Sa ingon niana, gisalikway nila si Jesu-Cristo, ang bugtong natong Agalon ug Ginoo.
65001005	Bisan nahibaloan na ninyo kining tanan, pahinumdoman ko kamo nga ang Ginoo nga nagluwas sa katawhan sa Israel gikan sa yuta sa Ehipto, sa kaulahian milaglag niadtong wala motuo.
65001006	Hinumdomi nga ang mga anghel nga milapas sa awtoridad nga gitugot kanila, ug mibiya hinuon sa ilang puloy-anan, gibilanggo sa Dios didto sa kahiladman nga mangiob ug gigapos silag mga kadena nga dili gayod mabugto tagana sa dakong Adlaw nga silotan sila.
65001007	Hinumdomi usab nga ang Sodoma ug ang Gomora ug ang kasikbit nga kalungsoran nga nagpatuyang sa pagkamahilawason ug sa kangil-aran, gisilotan sa kalayo nga walay pagkapalong silbing pasidaan alang sa tanan.
65001008	Sa samang paagi usab, kining mga tawhana may mga panan-awon nga nag-aghat kanila sa pagpakasala batok sa ilang lawas ug gibiaybiay nila ang awtoridad sa Dios ug gipasipad-an nila ang mga langitnong binuhat.
65001009	Si Miguel, ang pangulong anghel, wala gani maghimo sa ingon sa iyang pagpakig-away sa Yawa. Sa dihang naglalis sila mahitungod sa lawas ni Moises, si Miguel wala magpasipalag hukom sa Yawa apan igo lang miingon, "Silotan ka unta sa Ginoo!"
65001010	Apan kining mga tawhana nagbiaybiay sa mga butang nga wala nila hisabti. Ang nasayran nila pinaagi sa kinaiyahan ilang gibuhat sama sa gibuhat sa ihalas nga mga mananap.
65001011	Mao kini ang naglaglag kanila. Pagkaalaot gayod nila! Gisunod nila ang gibuhat ni Cain. Gibuhat nila ang sayop tungod lamang sa salapi sama sa gibuhat ni Balaam. Nangalaglag sila tungod sa ilang pagsupil sama sa gibuhat ni Korah.
65001012	Sama sila sa mga hugawng mansa sa inyong mga pagsalosalo tungod sa ilang makauulaw nga paghudyaka. Ang giatiman nila mao ra gayod ang ilang kaugalingon. Sama sila sa mga panganod nga gipadpad sa hangin ug wala magdalag ulan. Sama sila sa mga kahoy nga dili mamunga bisag tingbunga ug sa mga kahoyng gipangibot ug patay na.
65001013	Sama sila sa mga dagkong balod sa dagat, kansang makauulawng mga buhat nakita ingon sa bula. Sama sila sa nangahulog nga mga bituon, gitagan-an sa Dios ug dapit didto sa kahiladman nga mangiob.
65001014	Si Enoc, ang ikapitong kaliwat ni Adan, dugay nang miingon mahitungod kanila, "Moanhi ang Ginoo uban sa linibo niyang mga balaan
65001015	aron paghukom ug pagsilot sa tanang makasasala tungod sa daotan nilang binuhatan ug sa tanan nilang pagbugalbugal sa Dios!"
65001016	Sila ang mga bagulbolan ug tigpasangil sa uban. Gituman nila ang daotan nilang tinguha. Mga hambugiro sila ug tig-uloulo sa uban aron molampos ang ilang tuyo.
65001017	Apan, mga hinigugma, hinumdomi ang giingon kaniadto sa mga apostoles sa atong Ginoong Jesu-Cristo.
65001018	Gisultihan nila kamo nga sa ulahing mga adlaw motungha ang mga tawo nga magbugalbugal kaninyo, mga tawo nga nagsunod sa ilang mga daotang tinguha.
65001019	Sila maoy hinungdan sa pagkabahinbahin. Gigamhan sila sa tawhanong mga tinguha ug wala kanila ang Espiritu.
65001020	Apan kamo, mga hinigugma, padayon kamo paglig-on diha sa inyong labing balaang pagtuo. Pag-ampo kamo diha sa Balaang Espiritu.
65001021	Pagkinabuhi kamo kanunay diha sa gugma sa Dios samtang naghulat kamo sa atong Ginoong Jesu-Cristo nga sa iyang kaluoy maghatag kaninyo sa kinabuhing walay kataposan.
65001022	Tabangi kadtong nagduhaduha;
65001023	luwasa ang uban pinaagi sa pagsakmit kanila gikan sa kalayo. Kaloy-i usab ang uban apan pagbantay. Likayi bisan ang ilang bisti nga nabulingan sa daotang kailibgon.
65001024	Ngadto kaniya nga may gahom sa pagpugong kaninyo aron dili kamo mapukan ug makatugyan kaninyo nga putli ug malipayon ngadto sa iyang mahimayaong atubangan—
65001025	ngadto sa bugtong Dios nga atong Manluluwas, pinaagi kang Jesu-Cristo nga atong Ginoo, ang kahalangdon, gahom ug awtoridad, sukad pa kaniadto, karon ug hangtod sa kahangtoran! Amen.
66001001	Kining basahona nag-asoy sa mga butang nga gipadayag sa Dios kang Jesu-Cristo aron iyang ipakita sa mga sulugoon sa Dios ang mahitabo sa dili madugay. Ug gipadayag kini ni Cristo pinaagi sa iyang anghel ngadto sa iyang sulugoon nga si Juan.
66001002	Gisugilon ni Juan ang tanan nga iyang nakita ug kini ang iyang asoy mahitungod sa mensahe sa Dios ug sa kamatuoran nga gipadayag ni Jesu-Cristo.
66001003	Bulahan ang mobasa niining basahon sa mga propesiya ug bulahan ang mamati ug magtuman sa nahisulat niini kay duol na ang panahon nga mahitabo kining tanan.
66001004	Gikan ni Juan alang sa pito ka iglesia sa lalawigan sa Asia: Mainyo ang grasya ug kalinaw gikan kaniya, ang Dios karon, kaniadto ug ang moanhi. Mainyo usab ang grasya ug kalinaw nga gikan sa pito ka espiritu nga anaa sa atubangan sa iyang trono
66001005	ug gikan kang Jesu-Cristo, ang kasaligang saksi, ang unang gibanhaw nga mao usab ang nagmando sa mga hari sa kalibotan. Gihigugma kita niya ug pinaagi sa iyang dugo giluwas kita niya sa atong mga sala.
66001006	Gihimo kita niyang usa ka gingharian sa mga pari aron mag-alagad sa iyang Dios ug Amahan. Iya ni Jesu-Cristo ang dungog ug gahom sa walay kataposan! Amen.
66001007	Tan-awa unya! Moanhi siya uban sa mga panganod ug makita gayod siya sa tanan lakip sa naglansang kaniya. Magminatay ang tanang katawhan sa yuta tungod kaniya. Tinuod gayod kini! Amen.
66001008	"Ako ang Alpa ug ang Omega," nag-ingon ang Ginoong Dios nga Labing Gamhanan, ang Dios karon, kaniadto ug ang moanhi.
66001009	Ako si Juan, nga inyong igsoon, ug ingon nga sumusunod ni Jesus, nakig-ambit kaninyo sa mapailubong paglahutay sa mga pag-antos nga modangat kanila nga sakop sa Gingharian sa Dios. Gidala ako ngadto sa pulo sa Patmos tungod kay gisangyaw ko man ang pulong sa Dios ug ang kamatuoran nga gipadayag ni Jesus.
66001010	Sa adlaw sa Ginoo gigamhan ako sa Espiritu ug nadungog ko gikan sa akong luyo ang kusog nga tingog nga milanog sama sa usa ka trumpeta.
66001011	Miingon kini, "Isulat ang imong nakita ug ipadala ang imong sinulat ngadto sa pito ka iglesia: sa Efeso, sa Smirna, sa Pergamo, sa Tiatira, sa Sardis, sa Filadelfia ug sa Laodicea."
66001012	Milingi ako pagsusi kon kinsay nakigsulti kanako ug nakita ko ang pito ka bulawan nga butanganag suga.
66001013	Sa taliwala niini nagtindog ang daw tawo nga nagsul-ob ug bisti nga sangko sa iyang tiil ug gibaksan ang iyang dughan ug bakos nga bulawan.
66001014	Ang iyang buhok puti kaayo ug ang iyang mga mata sama sa nagdilaab nga kalayo.
66001015	Ang iyang tiil sama sa bronsi nga tinunaw sa hudno ug unya gipasinaw ug midahunog ang iyang tingog sama sa dakong busay.
66001016	May gikuptan siyang pito ka bituon sa tuo niyang kamot ug migula sa iyang baba ang hait nga espadang duhay sulab. Sulaw ang iyang nawong ingon sa adlaw sa udtong tutok.
66001017	Sa pagkakita ko kaniya natumba ako sa iyang tiilan daw patay. Unya gitapion niya kanako ang tuo niyang kamot ug miingon siya, "Ayaw kahadlok! Ako ang sinugdan ug ang kataposan.
66001018	Ako ang buhi! Namatay ako apan tan-awa, buhi ako ug dili na gayod mamatay. Ilalom sa akong gahom ang Kamatayon ug ang Hades.
66001019	Isulat ang mga butang nga imong nakita, ang nahitabo karon ug ang mahitabo unya.
66001020	Ania ang tinagong kahulogan sa pito ka bituon nga nakita mo sa akong tuong kamot ug sa pito ka bulawan nga butanganag suga: ang pito ka bituon mao ang mga anghel sa pito ka iglesia, ug ang pito ka butanganag suga mao ang pito ka iglesia.
66002001	"Isulat kini alang sa anghel sa iglesia sa Efeso: "Mao kini ang mensahe gikan kaniya nga nagkupot sa pito ka bituon sa iyang tuong kamot ug naglakaw taliwala sa pito ka bulawan nga butanganag suga.
66002002	Nasayran ko ang imong nabuhat, ang imong paghago ug ang imong pailob. Nasayran ko usab nga dili ka gusto sa daotang mga tawo ug giusisa mo kadtong nagpakaapostol ug nakaplagan mo nga sila mga mini.
66002003	Nasayod ako nga nagpailob ka ug giantos mo ang mga kasakitan tungod kanako ug wala ka maluya.
66002004	Apan ang ikasaway ko kanimo mao nga wala ka na mahigugma kanako sama sa sinugdan.
66002005	Busa hunahunaa unsay imong sala. Paghinulsol ug buhata ang gibuhat mo sa sinugdan. Apan kon dili ka maghinulsol, moanha ako kanimo ug kuhaon ko ang imong butanganan sa suga gikan sa nahimutangan niini.
66002006	Hinuon ang nakaayo kanimo mao nga gikasilagan mo ang gibuhat sa mga Nicolaita sama sa akong pagkasilag niini.
66002007	"Busa kon may dalunggan ka, pamatia ang giingon sa Espiritu ngadto sa mga iglesia! "Kadtong modaog hatagan ko sa katungod sa pagkaon sa bunga sa kahoy nga naghatag ug kinabuhi nga anaa sa Tanaman sa Dios.
66002008	"Isulat kini alang sa anghel sa iglesia sa Smirna: "Mao kini ang mensahe gikan kaniya nga mao ang sinugdan ug ang kataposan, ang namatay ug nabuhi pag-usab.
66002009	Nasayod ako sa imong mga giantos ug sa imong kakabos apan ang tinuod dato ka! Nasayod usab ako sa mga gibutangbutang kanimo niadtong nagpaka-Judio apan mga sakop diay sa pundok ni Satanas!
66002010	Ayaw kahadloki ang bisan unsa nga imong antuson. Bilanggoon sa Yawa ang pipila kaninyo aron sa pagsulay kaninyo ug molungtad sa napulo ka adlaw ang imong kasakitan. Pagmatinumanon hangtod sa kamatayon ug ihatag ko kanimo ang korona sa kinabuhi.
66002011	"Busa kon may dalunggan ka, pamatia ang giingon sa Espiritu ngadto sa mga iglesia! "Ang modaog dili mahiagom sa ikaduhang kamatayon.
66002012	"Isulat kini alang sa anghel sa iglesia sa Pergamo: "Mao kini ang giingon sa naghupot sa hait nga espadang duhay sulab.
66002013	Nasayod ako nga anaa ka magpuyo sa dapit nga nahimutangan sa trono ni Satanas. Nagmaminatud-on ka kanako ug nagpadayon pagtuo kanako bisan sa panahon nga si Antipas, ang buotan kong saksi, gipatay sa dapit nga gipuy-an ni Satanas.
66002014	Apan aniay pipila ka butang nga ikasaway ko kanimo: anaay pipila diha kanimo nga misagop sa pagtulon-an ni Balaam nga nagtudlo kang Balak pagtintal sa katawhan sa Israel aron makasala pinaagi sa pagkaon sa hinalad ngadto sa mga diosdios ug pinaagi sa pagpakighilawas.
66002015	May pipila usab diha kanimo nga nagsunod sa pagtulon-an sa mga Nicolaita.
66002016	Busa paghinulsol sa imong mga sala! Kon dili ka maghinulsol, moanha ako kanimo sa labing madali ug makig-away ako kanila ginamit ang espada nga gikan sa akong baba.
66002017	"Busa kon may dalunggan ka, pamatia ang giingon sa Espiritu ngadto sa mga iglesia! "Alang niadtong modaog ihatag ko ang pipila sa mga tinago nga mana. Hatagan ko usab ang tagsatagsa kanila ug puting bato diin gisulat ang bag-ong ngalan nga dili mabasa ni bisan kinsa gawas sa makadawat niini.
66002018	"Isulat kini alang sa anghel sa iglesia sa Tiatira: "Mao kini ang giingon sa Anak sa Dios kansang mga mata daw nagdilaab nga kalayo ug kang kinsang mga tiil ingon sa pinasinaw nga bronsi.
66002019	Nasayod ako sa imong binuhatan, sa imong gugma, sa imong pagkamatinumanon, sa imong pag-alagad ug sa imong pagpailob. Nasayod usab ako nga labaw pa ang imong gibuhat karon kay sa kaniadto.
66002020	Apan ang ikasaway ko kanimo mao nga wala mo badlonga ang babaye nga si Jezebel nga nagpakapropeta sa Dios nga nagtudlo ug nagtukmod sa akong mga sulugoon aron sa pagbuhat ug salawayon nga pagpakighilawas ug pagkaon sa hinalad ngadto sa mga diosdios.
66002021	Gihatagan ko siyag panahon sa paghinulsol apan wala siya maghinulsol sa iyang imoralidad.
66002022	Busa ibundak ko siya sa higdaanan diin siya ug kadtong nanapaw uban kaniya mag-antos pag-ayo sa kasakitan. Buhaton ko gayod kini gawas kon sila maghinulsol sa daotan nilang binuhatan.
66002023	Patyon ko ang iyang mga anak ug unya ang tanang iglesia makaila nga ako mao ang nasayod sa hunahuna ug sa kasingkasing sa tawo. Gantihan ko ang matag usa kaninyo sumala sa inyong binuhatan.
66002024	"Apan ang uban kaninyo sa Tiatira wala mosunod niining daotang pagtulon-an. Wala kamo mahibalo sa giingong ‘malisod sabton nga mga sekreto ni Satanas!’ Sultihan ko kamo nga dili ko ipapas-an kaninyo ang lain pang palas-anon
66002025	apan kinahanglang huptan ninyo pag-ayo ang anaa na kaninyo hangtod sa akong pag-abot.
66002026	Alang sa makadaog ug mopadayon pagbuhat sa akong kabubut-on hangtod sa kataposan, hatagan ko silag gahom sa pagmando sa mga nasod.
66002027	Maghari sila nga mahigpit gayod ug dugmokon nila ang mga nasod sama sa kolon. Hatagan ko silag gahom ingon nga ako nakadawat ug gahom gikan sa akong Amahan.
66002028	Ihatag ko usab kanila ang bituon nga kabugason.
66002029	"Kon may dalunggan ka, pamatia ang giingon sa Espiritu ngadto sa mga iglesia!
66003001	"Isulat kini alang sa anghel sa iglesia sa Sardis: "Kini ang giingon sa naghupot sa pito ka espiritu sa Dios ug sa pito ka bituon. Nasayod ako sa imong gibuhat ug nasayod usab ako nga gidungog ka nga buhi bisan tuod patay ka!
66003002	Busa pagmata ug lig-ona ang anaa pa kanimo nga hapit na mamatay kay nakita ko nga ang imong nahimo dili pa hingpit sa atubangan sa akong Dios.
66003003	Busa hinumdomi kadtong pagtulon-an nga gitudlo kanimo ug imong nadunggan. Tumana kini ug hinulsoli ang imong mga sala. Kon dili ka magmata, moanha ako kanimo sama sa usa ka kawatan ug dili ka mahibalo sa takna sa akong pag-abot.
66003004	Apan may pipila kaninyo diha sa Sardis nga wala magbuling sa ilang bisti. Mokuyog sila kanako nga binistihag puti kay takos man sila.
66003005	Ang modaog bistihag puti ug dili ko papason ang ilang ngalan sa libro sa kinabuhi. Sa atubangan sa akong Amahan ug sa iyang mga anghel ipahayag ko nga sila akong mga sakop.
66003006	"Busa kon may dalunggan ka, pamatia ang giingon sa Espiritu ngadto sa mga iglesia!
66003007	"Isulat kini alang sa anghel sa iglesia sa Filadelfia: "Kini ang mensahe nga giingon sa balaan ug matuod, ang nagkupot sa yawi ni David. Walay makasira sa iyang ablihan ug walay makaabli sa iyang sirad-an.
66003008	Nasayod ako sa imong binuhatan ug nga may diyutay kang gahom. Gituman mo ang akong pagtulon-an ug wala mo ako ilimod. Tan-awa, giablihan ko alang kanimo ang usa ka pultahan ug walay makasira niini.
66003009	Kanang mga sakop sa pundok ni Satanas nga nagpaka-Judio mga bakakon. Paduolon ko sila kanimo aron paludhon ug payukbuon kanimo aron sila mahibalo nga gihigugma ko ikaw.
66003010	Tungod kay gituman mo man ang akong sugo nga magpailob ka, ilikay ko ikaw sa mga kalisdanan nga moabot sa kalibotan aron pagsulay sa tanang mga tawo.
66003011	Moanha ako dayon. Bantayi nga dili maunsa kanang imong gihuptan aron walay makailog sa imong korona sa kadaogan.
66003012	Ang makadaog himoon kong haligi sa templo sa akong Dios ug magpabilin gayod siya niini. Isulat ko diha kaniya ang ngalan sa akong Dios ug ang ngalan sa siyudad sa akong Dios nga mao ang bag-ong Jerusalem nga manaog sa langit gikan sa akong Dios. Isulat ko usab kaniya ang bag-o kong ngalan.
66003013	"Busa kon may dalunggan ka, pamatia ang giingon sa Espiritu ngadto sa mga iglesia!
66003014	"Isulat kini alang sa anghel sa iglesia sa Laodicea: "Kini ang giingon sa Amen, ang kasaligan ug matuod nga saksi nga mao ang sinugdan sa tanan nga gibuhat sa Dios.
66003015	Nasayod ako sa imong binuhatan; dili ka bugnaw ug dili usab init. Gusto ko unta nga bugnaw ka na lang gayod o init ba hinuon!
66003016	Apan tungod kay ikaw init-init man lang, dili gayod init ug dili usab bugnaw, iluwa ko ikaw!
66003017	Nag-ingon ka, ‘Dato ako ug maayong pagkabutang ug walay nakulang kanako.’ Apan wala ka masayod nga alaot ug makaluluoy ka kaayo! Kabos ka, hubo ug buta.
66003018	Busa tambagan ko ikaw sa pagpalit gikan kanako ug bulawan nga gilunsay pinaagi sa kalayo aron ka madato. Pagpalit usab ug bisting puti nga isul-ob mo aron katabonan ang imong makauulawng pagkahubo. Pagpalit usab ug tambal nga idihog sa imong mata aron ka makakita.
66003019	Gibadlong ug gikastigo nako ang tanan nga akong gihigugma. Busa pagmatinud-anon ug hinulsoli ang imong mga sala.
66003020	Nagtindog ako sa pultahan ug nagtuktok. Kon may makadungog sa akong tingog ug moabli sa pultahan, mosulod ako sa iyang balay ug makigsalo kaniya ug mokaon siya uban kanako.
66003021	Ang modaog patuparon ko paglingkod sa akong trono ingon nga gipalingkod ako tupad sa akong Amahan diha sa iyang trono tungod kay midaog man ako.
66003022	"Busa kon may dalunggan ka, pamatia ang giingon sa Espiritu ngadto sa mga iglesia!"
66004001	Unya sa akong panan-awon, nakita ko ang usa ka binuksang pultahan didto sa langit. Ug ang tingog nga nadungog ko na nga milanog sama sa usa ka trumpeta, miingon kanako, "Saka ngari ug ipakita ko kanimo unsay mahitabo human niini."
66004002	Dihadiha gigamhan ako sa Espiritu ug nakita ko didto sa langit ang usa ka trono ug may naglingkod niini.
66004003	Midan-ag ang iyang nawong ingon sa mga mahalong bato sama sa haspe ug kornalina. Sa palibot sa trono may bangaw nga ang kolor daw esmeralda.
66004004	Gilibotan ang trono ug 24 ka laing trono ug sa tagsatagsa ka trono may naglingkod nga pangulo nga nagbistig puti ug may mga koronang bulawan.
66004005	Gikan sa trono nanggula ang mga kilat ug may mga dahunog ug lanog sa dalugdog. Didtoy pito ka dinagkotang mga sulo nga nagsiga atubangan sa trono. Mao kini ang pito ka espiritu sa Dios.
66004006	Sa atubangan sa trono dihay sama sa dagat nga bildo, tin-aw sama sa kristal. Sa matag kilid sa trono, may upat ka buhing binuhat nga nalukop sa mga mata sa atubangan ug sa likod.
66004007	Ang unang buhing binuhat sama sa liyon; ang ikaduha sama sa nating baka; ang ikatulo samag dagway sa tawo; ug ang ikaupat sama sa naglupad nga agila.
66004008	Ang tagsatagsa may unom ka pako ug nalukop sila sa mga mata sa sulod ug sa gawas. Wala silay hunong sa ilang pag-awit adlaw ug gabii: "Balaan, balaan, balaan, ang Ginoong Dios nga Labing Gamhanan, ang kaniadto, ang karon ug ang moanhi."
66004009	Sa matag higayon nga ang upat ka buhing binuhat magdayeg ug magpasalamat kaniya nga buhi sa kahangtoran nga naglingkod sa trono,
66004010	manghapa sa atubangan niya ang 24 ka pangulo ug magsimba kaniya. Iitsa nila ang ilang mga korona atubangan sa trono ug moingon,
66004011	"Among Ginoo ug Dios! Angay kang modawat sa pagdayeg ug sa pasidungog ug sa gahom. Kay ikaw may nagbuhat sa tanang butang, ug pinaagi sa imong pagbuot namugna ang tanan."
66005001	Nakita ko ang usa ka linukot nga basahon diha sa tuong kamot niadtong naglingkod sa trono; gisulatan kini sa sulod ug sa gawas ug gisilyohan ug pito ka silyo.
66005002	Ug nakita ko ang usa ka gamhanang anghel nga nagsinggit, "Kinsa bay takos nga motangtang sa mga silyo ug mobukhad sa linukot nga basahon?"
66005003	Apan walay bisan kinsa sa langit o sa yuta o sa ilalom sa yuta nga makabukhad sa linukot nga basahon o makakita sa sulod niini.
66005004	Naghilak ako pag-ayo kay wala may nakaplagan nga takos sa pagbukhad sa basahon ug sa pagtan-aw sa sulod niini.
66005005	Unya usa sa mga pangulo miingon kanako, "Ayaw paghilak kay ang Liyon sa banay ni Juda, ang gamhanang kaliwat ni David, midaog ug makatangtang siya sa pito ka silyo ug makabukhad sa linukot nga basahon."
66005006	Unya nakita ko ang usa ka Nating Karnero nga nagtindog taliwala sa trono nga gilibotan sa upat ka buhing binuhat ug sa mga pangulo. Ang Nating Karnero daw miagig pagkamatay. May pito kini ka sungay ug pito ka mata nga mao ang pito ka espiritu sa Dios nga gipadala ngadto sa tibuok kalibotan.
66005007	Miduol ang Nating Karnero ug gikuha niya ang linukot nga basahon gikan sa tuong kamot niadtong naglingkod sa trono.
66005008	Sa dihang gihimo niya kini, ang upat ka buhing binuhat ug ang 24 ka pangulo nanghapa atubangan sa Nating Karnero. Ang matag-usa kanila may dalang alpa ug mga bulawang panaksan nga puno sa insenso nga mao ang pag-ampo sa katawhan sa Dios.
66005009	Nag-awit sila ug bag-ong awit: "Takos ka sa pagkuha sa linukot nga basahon ug sa pagtangtang sa mga silyo niini. Kay gipatay ka ug pinaagi sa imong dugo gitubos mo ang katawhan alang sa Dios, gikan sa tanang banay, pinulongan, katawhan, ug kanasoran.
66005010	Gihimo mo silang gingharian sa mga pari aron mag-alagad sa atong Dios; ug maghari sila sa kalibotan."
66005011	Ug mitan-aw ako pag-usab ug nadungog ko ang liboan ka libong mga anghel! Nag-alirong sila sa trono uban sa upat ka buhing binuhat ug mga pangulo
66005012	ug nag-awit sila sa makusog: "Ang Nating Karnero nga gipatay takos sa pagdawat sa gahom, sa bahandi, sa kaalam ug sa kusog, sa dungog, sa himaya ug sa pagdayeg!"
66005013	Ug nadungog ko ang tanang binuhat didto sa langit, dinhi sa yuta ug sa ilalom sa yuta ug sa dagat—ang tanang binuhat sa tibuok kalibotan—ug nag-awit sila nga nag-ingon: "Alang kaniya nga naglingkod sa trono ug alang sa Nating Karnero, ang pagdayeg, dungog, himaya ug gahom, hangtod sa kahangtoran!"
66005014	Ug mitubag ang upat ka buhing binuhat nga nag-ingon, "Amen!" Ug nanghapa ang mga pangulo ug misimba.
66006001	Unya nakita ko nga gitangtang sa Nating Karnero ang usa sa pito ka silyo ug nadungog ko ang tingog nga daw dalugdog gikan sa usa sa upat ka buhing binuhat nga nag-ingon, "Dali ngari!"
66006002	Unya nakita ko ang usa ka puting kabayo. Ang nagkabayo niini nagkupot ug pana ug gihatagan siyag korona. Mibiya siya ug nagmadaogon ug nagmadaogon pa gayod.
66006003	Unya gitangtang sa Nating Karnero ang ikaduhang silyo ug nadungog ko ang ikaduhang buhing binuhat nga miingon, "Dali ngari!"
66006004	Unya migula ang kabayong pula. Ang nagkabayo niini gihatagan ug gahom pagkuha sa kalinaw sa kalibotan aron magpinatyanay ang mga tawo. Ug gihatagan siyag usa ka dakong espada.
66006005	Unya gitangtang sa Nating Karnero ang ikatulong silyo ug nadungog ko ang ikatulong buhing binuhat nga miingon, "Dali ngari!" Ug nakita ko ang itom nga kabayo ug ang nagkabayo niini nagbitbit ug timbangan.
66006006	Nadungog ko ang daw usa ka tingog nga gikan sa taliwala sa upat ka buhing binuhat nga nag-ingon, "Usa ka litrong trigo o tulo ka litrong sebada ang mapalit sa suhol sa usa ka adlaw nga pagtrabaho. Apan ayaw hilabti ang lana sa olibo ug ang bino!"
66006007	Unya gitangtang sa Nating Karnero ang ikaupat nga silyo ug nadungog ko ang ikaupat nga buhing binuhat nga miingon, "Dali ngari!"
66006008	Ug nakita ko ang kabayo nga luspad. Ang nagkabayo niini ginganlag Kamatayon ug gisunod siya sa Hades. Gihatagan silag awtoridad sa pagpamatay sa ikaupat nga bahin sa mga tawo sa kalibotan pinaagi sa espada, sa gutom, sa sakit ug sa mga ihalas nga mananap.
66006009	Unya gitangtang sa Nating Karnero ang ikalimang silyo ug nakita ko ilalom sa halaran ang mga kalag niadtong gipamatay tungod sa ilang pagsangyaw sa pulong sa Dios ug sa ilang pagkamatinumanon sa pagsaksi.
66006010	Misinggit sila, "Ginoo nga Labing Gamhanan, balaan ug matuod! Dugay pa ba nimong hukman ug silotan ang katawhan sa kalibotan tungod sa ilang pagpatay kanamo?"
66006011	Unya ang matag usa kanila gihatagan ug puting bisti ug gipapahulay usa sila sulod sa mubong panahon, hangtod mahusto na ang gidaghanon sa ilang isigkasulugoon ug isigkamagtutuo nga pamatyon usab sama kanila.
66006012	Nakita ko nga gitangtang sa Nating Karnero ang ikaunom nga silyo. Unya milinog ug kusog kaayo ug naitom ang adlaw sama sa itom nga panapton ug ang bulan napula sama sa dugo.
66006013	Nangahulog ang mga bituon sama sa dili pa hinog nga mga igos nga gihuros sa kusog nga hangin.
66006014	Nahanaw ang langit ingon sa gilukot nga basahon ug nangatay-og ang kapuloan ug kabukiran gikan sa ilang nahimutangan.
66006015	Ug nanago didto sa mga langub ug sa mga pangpang sa kabukiran ang mga hari sa yuta, ang mga pangulo ug mga kadagkoan sa mga kasundalohan, ang mga dato ug mga gamhanan ug ang tanang tawo, ulipon ug dili ulipon.
66006016	Nagpanawag sila sa mga bukid ug sa mga bato, "Tumpagi ug salipdi kami gikan sa panagway sa naglingkod sa trono ug gikan sa kapungot sa Nating Karnero!
66006017	Kay miabot na ang dakong adlaw sa ilang kapungot ug kinsay makasagubang niini?"
66007001	Tapos niini nakita ko nga nagtindog sa upat ka eskina sa kalibotan ang upat ka anghel nga nagpugong sa upat ka hangin niini aron walay hangin nga mohuros sa yuta, sa dagat ug sa bisan unsang kahoy.
66007002	Unya nakita ko ang laing anghel nga mikayab gikan sa sidlakan. Dala niya ang igsisilyo nga iya sa buhing Dios. Misinggit siya ngadto sa upat ka anghel nga gihatagan sa Dios ug gahom sa pagdaot sa yuta ug sa dagat.
66007003	Miingon siya, "Ayaw hilabti ang yuta, ang dagat ug ang kakahoyan hangtod nga ang mga sulugoon sa atong Dios kapatikan namo sa ilang agtang!"
66007004	Ug gisuginlan ako nga ang napatikan sa silyo sa Dios sa ilang agtang, 144,000 gikan sa tanang banay sa Israel.
66007005	Sa banay ni Juda 12,000 ang napatikan; sa banay ni Ruben 12,000 ; sa banay ni Gad 12,000 ;
66007006	sa banay ni Aser 12,000 ; sa banay ni Neftali 12,000 ; sa banay ni Manases 12,000 ;
66007007	sa banay ni Simeon 12,000 ; sa banay ni Levi 12,000 ; sa banay ni Isacar 12,000 ;
66007008	sa banay ni Zabulon 12,000 ; sa banay ni Jose 12,000 ; ug sa banay ni Benjamin 12,000 .
66007009	Tapos niini nakita ko ang dakong panon sa katawhan nga walay makaihap. Gikan sila sa nagkalainlaing nasod, banay, katawhan ug pinulongan ug nagbarog sila sa atubangan sa trono ug sa Nating Karnero. Nagbisti silag puti ug nagbitbit ug mga palwa.
66007010	Naninggit sila, "Ang atong kaluwasan naggikan sa atong Dios nga naglingkod sa trono ug gikan usab sa Nating Karnero!"
66007011	Nag-alirong ang tanang anghel sa trono lakip ang mga pangulo ug ang upat ka buhing binuhat. Unya nanghapa sila atubangan sa trono ug misimba sa Dios
66007012	ug miingon, "Amen! Ang pagdayeg, himaya, kaalam, mga pasalamat ug pasidungog, gahom ug kusog iya sa atong Dios hangtod sa kahangtoran! Amen!"
66007013	Unya nangutana kanako ang usa sa mga pangulo, "Kinsa man kining mga tawhana nga nagbistig puti ug diin man sila gikan?"
66007014	Gitubag ko siya, "Sir, nasayod ka kinsa sila." Ug miingon siya kanako, "Mao kini sila ang nakalahutay sa dakong paglutos. Gilabhan nila ang ilang mga bisti ug gipaputi nila kini sa dugo sa Nating Karnero.
66007015	Busa anaa sila sa atubangan sa trono sa Dios ug nag-alagad kaniya diha sa iyang templo adlaw ug gabii. Siya nga naglingkod sa trono manalipod kanila pinaagi sa iyang presensya.
66007016	Dili na sila gutomon ug uhawon. Dili na sila mag-antos pa sa kainit sa adlaw o sa bisan unsang kainit.
66007017	Kay ang Nating Karnero nga anaa sa taliwala sa trono maoy magbantay ug maggiya kanila ngadto sa tinubdan sa mga buhing tubig. Pahiran sa Dios ang tanang luha sa ilang mga mata."
66008001	Sa dihang gitangtang sa Nating Karnero ang ikapitong silyo, may kahilom didto sa langit sulod sa mga tunga sa oras.
66008002	Unya nakita ko ang pito ka anghel nga nagbarog atubangan sa Dios ug gihatagan silag pito ka trumpeta.
66008003	Laing anghel nga may dalang bulawang sudlanan sa insenso ang miabot ug mibarog sa atubangan sa bulawan nga halaran. Gihatagan siyag daghang insenso aron idugang sa mga pag-ampo sa tanang katawhan sa Dios ug ihalad didto sa halaran nga diha sa atubangan sa trono.
66008004	Ang aso sa sinunog nga insenso, uban sa mga pag-ampo sa katawhan sa Dios misaka gikan sa kamot sa anghel nga nagtindog atubangan sa Dios.
66008005	Unya gikuha sa anghel ang sudlanan sa insenso ug gipuno niya kinig kalayo gikan sa halaran ug gilabog ngadto sa yuta ug dihay sipa kaayo nga mga dalugdog, kilat ug linog.
66008006	Unya ang pito ka anghel nga may dalang pito ka trumpeta nangandam sa pagpatingog niini.
66008007	Gipatingog sa unang anghel ang iyang trumpeta ug giulanan ang yuta ug yelo ug kalayo nga sagol dugo. Nasunog ang ikatulong bahin sa yuta, ang ikatulong bahin sa kakahoyan ug ang tanang lunhaw nga sagbot.
66008008	Unya gipatingog sa ikaduhang anghel ang iyang trumpeta. Unya may gitambog ngadto sa dagat nga daw usa ka dakong bukid nga nagdilaab. Nahimong dugo ang ikatulong bahin sa dagat
66008009	ug nangamatay ang ikatulong bahin sa mga mananap sa dagat ug nangaguba ang ikatulong bahin sa tanang mga barko.
66008010	Gipatingog sa ikatulong anghel ang iyang trumpeta. Unya nahulog gikan sa langit ang usa ka dakong bituon nga nagdilaab daw sulo didto sa ikatulong bahin sa mga suba ug mga tinubdan sa tubig.
66008011	Ang ngalan sa maong bituon Kapaitan. Nahimong pait ang ikatulong bahin sa mga tubig ug nangamatay ang daghang mga tawo nga nakainom niini.
66008012	Unya gipatingog sa ikaupat nga anghel ang iyang trumpeta ug mingitngit ang ikatulong bahin sa adlaw, sa bulan ug sa mga bituon. Ug mingitngit ang ikatulong bahin sa adlaw ug sa gabii.
66008013	Unya nakita ko ang usa ka agila nga naglupad sa kalangitan ug miingon sa kusog nga tingog, "Pagkaalaot! Pagkaalaot! Pagkaalaot gayod sa tanang molupyo sa kalibotan inigpatingog sa tulo ka laing anghel sa ilang mga trumpeta!"
66009001	Unya gipatingog sa ikalimang anghel ang iyang trumpeta ug nakita ko ang usa ka bituon nga nahulog sa yuta. Gihatagan kini ug yawi alang sa bung-aw paingon sa kahiladman.
66009002	Giablihan sa bituon ang kahiladman ug miutbo ang aso nga daw gikan sa dakong hudno ug tungod niini mingitngit ang adlaw ug ang kawanangan.
66009003	Unya gikan sa aso mihugpa ang mga dulon sa yuta ug gihatagan silag gahom sama sa gahom sa tanga.
66009004	Gidid-an sila sa paghilabot sa mga sagbot o sa kakahoyan o sa bisan unsang tanom. Makahilabot lamang sila sa mga tawo nga walay patik sa silyo sa Dios diha sa ilang agtang.
66009005	Gitugotan lamang ang mga dulon sa pagsakit niining mga tawhana sulod sa lima ka bulan apan dili sila patyon. Ug ang kasakit nga antuson nila sama kalala sa pinaakan sa tanga.
66009006	Sulod sa lima ka bulan mangandoy ang mga tawo sa kamatayon apan dili sila mamatay kay molikay man kanila ang kamatayon.
66009007	Ang mga dulon samag hitsura sa kabayo nga andam sa gubat. Daw may mga koronang bulawan diha sa ilang ulo ug ang mga nawong nila sama sa nawong sa tawo.
66009008	Ang buhok nila sama sa buhok sa babaye ug ang ngipon nila sama sa ngipon sa liyon.
66009009	May mga himbis sila nga daw puthaw nga salipod sa dughan. Ang hinaguros sa ilang mga pako sama kabanha sa daghang karwahi nga giguyod sa mga kabayo paingon sa gubat.
66009010	May ikog ug tudyok sila nga sama sa tanga ug pinaagi sa ilang ikog may gahom sila sa pagsakit sa mga tawo sulod sa lima ka bulan.
66009011	Ang hari nila mao ang anghel nga nagbantay sa kahiladman. Ang iyang ngalan sa Hebreo, Abaddon; sa Grego, Apolyon.
66009012	Natapos na ang unang katalagman apan may umaabot pang laing duha.
66009013	Unya gipatingog sa ikaunom nga anghel ang iyang trumpeta. Unya may nadungog akong tingog gikan sa upat ka eskina sa bulawang halaran nga diha sa atubangan sa Dios.
66009014	Miingon kini ngadto sa ikaunom nga anghel nga may trumpeta: "Buhii ang upat ka anghel nga gigapos didto sa dakong suba sa Eufrates!"
66009015	Busa gibuhian ang upat ka anghel nga giandam alang sa oras, adlaw, bulan ug tuig, aron pamatyon nila ang ikatulong bahin sa katawhan.
66009016	Gitug-anan ako nga ang mga sundalo nga nagkabayo 200,000,000 .
66009017	Nakita nako nga ang nagkabayo may salipod sa dughan nga sama kapula sa kalayo, sama kaasul sa sapiro ug sama kadalag sa asupre. Ang ulo sa mga kabayo sama sa ulo sa liyon ug migula gikan sa ilang baba ang kalayo, aso ug asupre.
66009018	Tungod niini nangamatay ang ikatulong bahin sa katawhan pinaagi niining tulo ka mga katalagman: ang kalayo, ang aso, ug ang asupre nga migula gikan sa baba sa mga kabayo.
66009019	Ang gahom sa maong mga kabayo anaa sa ilang baba ug ikog. Ang ilang ikog may mga ulo sama sa bitin ug mao kini ang ilang gigamit pagsakit sa mga tawo.
66009020	Ang uban nga wala mangamatay pinaagi sa mga katalagman wala maghinulsol sa ilang daotang binuhatan. Nagpadayon sila pagsimba sa mga demonyo ug mga diosdios nga bulawan, plata, bronsi, bato ug kahoy nga dili makakita, dili makabati ug dili makalakaw.
66009021	Wala usab nila hinulsoli ang ilang pagkamamumuno, pagkasalamangkiro, pagkamahilawason ug pagkakawatan.
66010001	Unya nakita ko ang laing gamhanang anghel nga mikunsad gikan sa langit. Naputos siya sa panganod ug gilibotan sa bangaw ang iyang ulo. Sama sa adlaw ang iyang nawong ug ingon sa haliging kalayo ang iyang bitiis.
66010002	May binukhad nga gamayng linukot nga basahon sa iyang kamot. Gitunob niya ang iyang tuong tiil sa dagat ug ang wala sa yuta
66010003	ug misinggit siya nga daw ngulob sa liyon. Sa iyang pagsinggit, mitubag ang pito ka dalugdog
66010004	ug human niini, mosulat na unta ako apan nabati ko ang tingog gikan sa langit nga nag-ingon, "Ayaw ibutyag ang giingon sa pito ka dalugdog ug ayaw kini isulat!"
66010005	Unya nakita ko nga ang anghel nga nagbarog sa dagat ug sa yuta miisa sa iyang tuong kamot ngadto sa langit
66010006	ug nanumpa siya sa ngalan sa Dios nga buhi kanunay nga maoy nagbuhat sa langit, sa yuta, sa dagat ug sa tanan nga anaa niini. Miingon ang anghel, "Dili na gayod langanon!
66010007	Inigpatingog sa ikapitong anghel sa iyang trumpeta, tumanon gayod sa Dios ang tinago niyang plano sumala sa gipadayag niya sa iyang mga sulugoong propeta!"
66010008	Unya nadungog ko na usab ang tingog gikan sa langit nga miingon, "Kuhaa ang binukhad nga basahon nga gikuptan sa anghel nga nagbarog sa dagat ug sa yuta."
66010009	Busa giduol ko ang anghel aron sa pagpangayo kaniya sa gamayng basahon ug miingon siya kanako, "Kuhaa kini ug kan-a. Tam-is kini sama sa dugos samtang anha pa sa imong baba apan pait kon matulon mo na."
66010010	Ug gikuha ko ang gamayng linukot nga basahon gikan sa iyang kamot ug gikaon ko kini. Tam-is kini daw dugos sa diha pa sa akong baba apan nahimong pait sa natulon ko na.
66010011	Unya giingnan ako, "Kinahanglan isangyaw mo pag-usab ang mensahe sa Dios ngadto sa daghang katawhan, mga nasod, mga pinulongan ug mga hari!"
66011001	Unya gihatagan ako ug usa ka sukdanan nga sama sa sungkod ug giingnan ako, "Lakaw ug sukda ang templo sa Dios ug ang halaran ug ipha ang nanimba didto.
66011002	Apan ayaw sukda ang hawanan sa gawas sa templo. Gitugyan na kini ngadto sa mga dili magtutuo nga mopasipala sa Balaang Siyudad sulod sa 42 ka bulan.
66011003	Ipadala ko ang duha nako ka saksi nga nagbistig sako ug isangyaw nila ang mensahe sa Dios sulod sa 1,260 ka adlaw."
66011004	Kining duha ka saksi mao ang duha ka kahoyng olibo ug ang duha ka lampara nga anaa sa atubangan sa Ginoo sa kalibotan.
66011005	Kon adunay buot mopasipala kanila, mogula ang kalayo sa ilang baba ug molaglag sa mga kaaway nila ug ang tanan nga buot mopasipala kanila mahiagom gayod sa kamatayon.
66011006	May gahom sila sa pagtak-op sa langit aron dili moulan samtang magsangyaw sila sa mensahe sa Dios. May gahom usab sila sa paghimong dugo sa mga tubod sa tubig ug sa pagpahamtang sa tanang matang sa katalagman bisan unsang panahona nga gusto nila.
66011007	Unya human ikasangyaw nila ang mensahe, makig-away kanila ang mananap nga mogula gikan sa kahiladman. Molampos gayod ang mananap sa pagbuntog ug pagpatay kanila.
66011008	Magbuy-od ang patay nilang lawas didto sa dalan sa dakong siyudad diin gilansang sa krus ang ilang Ginoo. Ang maong siyudad gipasumbingayan ug tawag nga Sodoma o Ehipto.
66011009	Sulod sa tulo ka adlaw ug tunga, ang katawhan sa nagkalainlaing nasod, banay, ug pinulongan motan-aw sa ilang mga haya ug dili kini nila ipalubong.
66011010	Malipay ang katawhan sa kalibotan tungod sa kamatayon niining duha ka saksi. Saulogon nila kini pinaagi sa paghinatagay ug mga gasa kay gipaantos man pag-ayo ang katawhan niadtong duha ka propeta.
66011011	Apan tapos sa tulo ka adlaw ug tunga, kining duha ka propeta gibanhaw sa Dios ug nanindog sila ug nalisang pag-ayo ang tanan nga nakakita kanila.
66011012	Unya nadungog sa duha ka propeta ang singgit gikan sa langit nga nag-ingon, "Saka kamo ngari!" Ug mikayab sila ngadto sa langit sakay sa mga panganod samtang nagtan-aw kanila ang ilang mga kaaway.
66011013	Unya niana gayong taknaa, may kusog kaayong linog. Nagun-ob ang ikanapulong bahin sa siyudad ug nangamatay ang 7,000 ka tawo. Nalisang ang nahibilin sa katawhan ug gidayeg nila ang Dios sa langit.
66011014	Natapos ang ikaduhang katalagman apan sa dili madugay moabot usab ang ikatulo.
66011015	Unya gipatingog sa ikapitong anghel ang iyang trumpeta. May naninggit didto sa langit nga nag-ingon, "Ang gingharian sa kalibotan nahimo nang gingharian sa atong Ginoo ug sa iyang Cristo ug maghari siya hangtod sa kahangtoran!"
66011016	Unya ang 24 ka pangulo nga naglingkod sa ilang trono atubangan sa Dios nanghapa ug misimba kaniya
66011017	ug nag-ingon: "Ginoong Dios nga Labing Gamhanan, nga mao gihapon karon ug kaniadto! Nagpasalamat kami kanimo nga gigamit nimo ang imong dakong gahom ug gisugdan mo na ang imong paghari!
66011018	Nasuko pag-ayo ang kanasoran apan miabot na ang panahon sa imong kapungot ug ang paghukom sa mga nangamatay. Panahon na nga gantihan mo ang mga sulugoon mong mga propeta ug ang tanan mong katawhan, inila ug dili inila, ug ang tanang mahadlokon kanimo. Panahon na nga laglagon ang naghimog kadaot sa kalibotan!"
66011019	Unya naabli ang templo sa Dios didto sa langit ug sa sulod sa templo nakita ang Sudlanan sa Kasabotan sa Dios. Unya may kilat, kagahob, dalugdog, linog ug mibunok ang daghan kaayo nga yelo.
66012001	Unya nagpakita ang usa ka dakong tilimad-on didto sa langit: usa ka babaye nga nagbistig adlaw ug nagtunob sa bulan ug gikoronahan siyag 12 ka bituon.
66012002	Hapit na siya manganak ug nagtiyabaw siya sa kasakit.
66012003	Unya may laing tilimad-on nga nakita didto sa langit. May dakong dragon nga pula; ug may pito kini ka ulo, napulo ka sungay ug may korona ang matag ulo niini.
66012004	Gikahig niya pinaagi sa iyang ikog ang ikatulong bahin sa mga bituon sa langit ug gitambog ngadto sa yuta. Mibarog siya sa atubangan sa babayeng hapit na manganak aron tukbon niya ang bata nga mahimugso.
66012005	Unya gianak sa babaye ang usa ka batang lalaki nga maghari sa kanasoran sa paagi nga higpit kaayo. Apan gisakmit ang bata ug gidala ngadto sa Dios ug sa iyang trono.
66012006	Mikagiw ang babaye ngadto sa kamingawan diin ang Dios nag-andam kaniya ug dapit. Ug didto atimanon siya sulod sa 1,260 ka adlaw.
66012007	Unya may gubat didto sa langit. Si Miguel ug ang kauban niyang mga anghel nakigsangka sa dragon ug sa mga anghel niini.
66012008	Apan nabuntog ang dragon ug ang mga anghel niini ug gipanghinginlan sila gikan sa langit.
66012009	Gitambog ang dakong dragon, ang karaang bitin nga ginganlag Yawa o Satanas nga maoy naglimbong sa tibuok kalibotan. Gitambog siya uban sa tanang mga anghel niya ngadto sa yuta.
66012010	Unya nadungog ko ang kusog nga tingog gikan sa langit nga nag-ingon, "Ania na gayod ang kaluwasan gikan sa Dios! Gipadayag na gayod sa Dios ang iyang gahom ingon nga Hari ug gipakita na sa Mesiyas ang iyang awtoridad! Kay ang tigsumbong nga nagbarog sa atubangan sa Dios ug nagsumbong sa atong kaigsoonan adlaw ug gabii gihinginlan na gikan sa langit.
66012011	Gibuntog sa atong mga kaigsoonan ang Yawa pinaagi sa dugo sa Nating Karnero ug sa kamatuoran nga gisangyaw nila. Wala nila ihikaw ang ilang kinabuhi bisan sa kamatayon.
66012012	Busa paglipay kamo, kalangitan ug kamong tanan nga nagpuyo diha! Apan alaot ang yuta ug ang dagat! Kay mikunsad kaninyo ang Yawa nga suko kaayo kay nasayod man siya nga mubo na lang ang iyang panahon!"
66012013	Sa pagkamatngon na sa dragon nga gitambog na siya ngadto sa yuta, gigukod niya ang babaye nga nanganak ug batang lalaki.
66012014	Apan ang babaye gihatagag pako sa dakong agila aron makalupad siya ngadto sa iyang dapit sa kamingawan diin atimanon siya sulod sa tulo ka tuig ug tunga ug makalikay siya sa kapintas sa dragon.
66012015	Unya mibugwak ang dragon ug tubig nga daw suba aron ibanlas ang babaye sa bul-og niini.
66012016	Apan ang yuta mitabang sa babaye. Giabli ang baba niini ug gisuyop ang tubig nga gibuga sa dragon.
66012017	Napungot pag-ayo ang dragon ug nakig-away siya sa tanang kaliwat sa babaye ug sa tanan nga nagtuman sa mga sugo sa Dios ug nagmatinumanon sa kamatuoran nga gipadayag ni Jesus.
66012018	Ug ang dragon nagtindog sa baybayon.
66013001	Unya nakita ko ang usa ka mananap nga mitunga gikan sa dagat. May napulo kini ka sungay ug pito ka ulo. Ang matag sungay may korona ug nahisulat diha sa mga ulo niini ang mapasipalahon nga ngalan.
66013002	Ang nakita kong mananap sama sa liyopardo ug ang tiil niini ingon sa tiil sa oso ug ang baba sama sa baba sa liyon. Gihatag sa dragon ngadto sa mananap ang iyang gahom ug trono ingon man ang iyang dakong awtoridad.
66013003	Ang usa sa mga ulo niini may grabing samad apan naayo na. Natingala ang tibuok kalibotan ug misunod sa mananap.
66013004	Gisimba sa tanang katawhan ang dragon kay gihatag man niya ang iyang awtoridad ngadto sa mananap. Ug gisimba usab nila ang mananap. Sila nag-ingon, "Kinsay sama sa mananap ug kinsay makasukol kaniya?"
66013005	Ang mananap gitugotan sa pagpangandak ug pagpasipala ug gihatagan kinig awtoridad sulod sa 42 ka bulan.
66013006	Gipasipalahan niya ang Dios ug ang ngalan ug puloy-anan sa Dios, lakip ang tanan nga nagpuyo sa langit.
66013007	Gitugotan usab siya sa pagpakiggubat sa katawhan sa Dios ug sa pagbuntog kanila ug gihatagan pa gayod kinig awtoridad sa tanang katawhan sa nagkalainlaing tribo, pinulongan ug kanasoran.
66013008	Mosimba sa mananap ang tanang katawhan sa kalibotan kansang mga ngalan wala mahisulat sa basahon sa kinabuhi sukad pa sa pagbuhat sa kalibotan. Ang basahon iya sa Nating Karnero nga gipatay.
66013009	"Busa kon may dalunggan kamo, pamati gayod!
66013010	Kadtong dakponon, madakpan gayod; ang patyonon, patyon gayod pinaagi sa espada. Kinahanglan nga ang katawhan sa Dios molahutay ug magpabilin sa pagtuo."
66013011	Unya nakita ko ang laing mananap nga migula sa yuta. May duha kini ka sungay nga sama sa sungay sa nating karnero ug misulti siya sama sa dragon.
66013012	Gigamit niya ang dakong awtoridad sa unang mananap diha sa iyang atubangan. Unya gipugos sa mananap ang tibuok kalibotan pagpasimba sa unang mananap nga may grabing samad nga naayo na.
66013013	Mihimog mga dagkong milagro ang ikaduhang mananap. Mipaulan kinig kalayo gikan sa langit atubangan sa tanang tawo.
66013014	Ug nalimbongan niya ang tanang katawhan sa kalibotan pinaagi sa mga milagro nga gitugot nga buhaton niya atubangan sa unang mananap. Ug gisugo sa mananap ang tanang katawhan sa kalibotan sa paghimog larawan aron pagpasidungog sa mananap nga nasamdan sa espada apan wala mamatay.
66013015	Gitugotan ang ikaduhang mananap sa paghatag ug kinabuhi ngadto sa larawan sa unang mananap aron ang larawan makasulti ug mopatay sa tanan nga dili mosimba kaniya.
66013016	Gipugos sa mananap nga mapatikan ang tanang tawo, inila ug dili inila, dato ug kabos, ulipon ug dili ulipon, diha sa tuo nilang kamot o agtang.
66013017	Walay makapamalit ug makapamaligya gawas niadtong may patik sa ngalan sa mananap o sa numero nga simbolo sa maong ngalan.
66013018	Salabtonon kini. Ang maalam makasabot sa kahulogan sa numero sa mananap kay ang numero simbolo man sa ngalan sa usa ka tawo. Ang numero niini 666 . [Onom ka gatos kan-uman ug unom.]
66014001	Unya nakita ko ang Nating Karnero nga nagtindog sa Bukid sa Sion uban ang 144,000 ka tawo kansang mga agtang gisulatan sa iyang ngalan ug sa ngalan sa iyang Amahan.
66014002	Ug nadungog ko ang usa ka tingog gikan sa langit nga sama sa dinahunog sa dakong busay ug sa sipa nga dalugdog. Ang nadungog kong tingog sama sa honi sa gitugtog nga mga alpa.
66014003	Ang 144,000 ka tawo nagtindog atubangan sa trono ug sa upat ka buhing binuhat ug sa mga pangulo. Nag-awit silag bag-ong awit ug walay makamao sa maong awit gawas sa 144, 000 nga gitubos gikan sa kalibotan.
66014004	Kini sila nagpabiling putli kay wala man sila makighilawas sa mga babaye. Mga ulay sila. Mag-uban-uban sila sa Nating Karnero bisan asa siya; gitubos sila ug mao ang unang gihalad ngadto sa Dios ug sa Nating Karnero.
66014005	Wala gayod sila mamakak ug walay ikasaway kanila.
66014006	Unya nakita ko ang laing anghel nga naglupad ug nagdala sa walay kataposang mensahe aron isangyaw ngadto sa tanang katawhan sa kalibotan sa nagkalainlaing nasod, banay ug pinulongan.
66014007	Ug misulti siya ug kusog, "Kahadloki ang Dios ug dayga siya kay miabot na ang panahon nga hukman niya ang katawhan. Simbaha siya nga maoy nagbuhat sa langit ug sa yuta, sa dagat ug sa mga tuboran sa tubig!"
66014008	May ikaduhang anghel nga misunod sa nahiuna ug nag-ingon, "Napukan na! Napukan na gayod ang gamhanang Babilonia nga mipainom sa tanang katawhan sa bino sa iyang mahugawng kaulag!"
66014009	May ikatulong anghel nga misunod ug misinggit, "Ang nagsimba sa mananap ug sa iyang larawan ug napatikan diha sa iyang agtang o sa iyang kamot,
66014010	paimnon sa bino sa kasuko sa Dios nga gibubo nga walay sagol diha sa kupa sa kapungot sa Dios! Pagasakiton sila pinaagi sa kalayo ug asupre atubangan sa balaang mga anghel ug sa Nating Karnero.
66014011	Mag-utbo sa walay kataposan ang aso sa kalayo nga magsakit kanila. Adlaw ug gabii mag-antos sa walay hunong kadtong misimba sa mananap ug sa larawan niini o si bisan kinsa nga napatikan sa ngalan sa mananap."
66014012	Kinahanglan nga molahutay ang katawhan sa Dios, sila nga nagtuman sa mga sugo sa Dios ug nagmaminatud-on kang Jesus.
66014013	Unya nadungog ko ang usa ka tingog gikan sa langit nga nag-ingon, "Isulat kini: Sukad karon, bulahan ang mamatay tungod sa pag-alagad sa Ginoo!" Ug mitubag ang Espiritu, "Matuod gayod kini! Makapahulay na gayod sila ug ang mga bunga sa ilang pag-alagad mag-uban kanila."
66014014	Unya nakita ko ang usa ka puting panganod ug naglingkod diha sa panganod ang sama sa tawo nga may koronang bulawan sa iyang ulo ug nagbitbit siyag hait nga sanggot.
66014015	Unya may laing anghel nga migula sa templo ug misinggit kaniya nga naglingkod sa panganod, "Galaba ang alanihon kay miabot na ang hustong panahon. Hinog na ang alanihon sa kalibotan!"
66014016	Busa gigalab sa naglingkod sa panganod ang alanihon ug gianihan ang kalibotan.
66014017	Unya nakita ko ang laing anghel nga migula sa templo didto sa langit ug may dala usab siyang hait nga sanggot.
66014018	Ug may lain pa gayong anghel nga migula gikan sa halaran; siyay nagbantay sa kalayo. Misinggit siya sa anghel nga nagdalag hait nga sanggot, "Gamita ang imong sanggot ug abisa ang mga ubas sa parasan sa kalibotan kay hinog na kini!"
66014019	Busa gigalab sa anghel ang mga ubas ug giitsa ngadto sa pug-anan sa dakong kapungot sa Dios.
66014020	Unya gipuga ang mga ubas sa pug-anan didto sa gawas sa siyudad ug gikan sa pug-anan mibuhagay ang dugo nga may mga lima ka tiil ang giladmon ug mga 300 ka kilometro ang gilay-on.
66015001	Unya nakita ko ang laing dako ug kahibulongang talan-awon didto sa langit. Nakita ko ang pito ka anghel nga nagdalag pito ka katalagman. Kini ang kataposang mga katalagman kay kataposan man kining pagpakita sa kapungot sa Dios.
66015002	Ug nakita ko ang sama sa bildong dagat nga may sagol nga kalayo. Nakita ko usab ang mga tawo nga nakabuntog sa mananap ug sa iyang larawan ug sa numero nga nagsimbolo sa iyang ngalan. Nagbarog sila sa daplin sa bildong dagat ug nagdalag mga alpa nga hinatag sa Dios.
66015003	Nag-awit sila sa awit ni Moises, ang sulugoon sa Dios, ug sa awit sa Nating Karnero: "Ginoong Dios nga Labing Gamhanan, pagkakahibulongan sa imong mga buhat! Hari sa tanang kanasoran, matarong ug matuod gayod ang imong mga paagi!
66015004	Kinsa bay dili mahadlok kanimo, Ginoo? Kinsa bay magdumili pagdayeg sa imong pagkagamhanan? Ikaw lamang ang balaan. Moduol ug mosimba kanimo ang tanang kanasoran. Kay nakita sa tanan ang matarong mong mga buhat."
66015005	Human niini, nakita ko nga naabli ang Templo didto sa langit ug ang Templo nga puy-anan sa Dios diha niini.
66015006	Ug migula sa templo ang pito ka anghel nga nagdala sa pito ka katalagman. Nagbisti silag puting lino ug gibandahan ug bulawan ang ilang dughan.
66015007	Unya ang usa sa upat ka buhing binuhat mihatag sa pito ka anghel ug pito ka bulawang panaksan nga puno sa kapungot sa Dios nga buhi sa walay kataposan.
66015008	Ang templo napuno sa aso nga gikan sa himaya ug gahom sa Dios ug walay makasulod sa templo hangtod nga matapos ang pito ka katalagman nga gidala sa pito ka anghel.
66016001	Unya nadungog ko ang usa ka kusog nga tingog gikan sa templo nga nag-ingon ngadto sa pito ka anghel, "Lakaw ug iyabo ninyo sa kalibotan ang pito ka panaksan nga gisudlan sa kapungot sa Dios!"
66016002	Ug giyabo sa unang anghel ang iyang panaksan ngadto sa kalibotan ug nahiagom sa makalilisang nga kabahong ang tanan nga midawat sa patik sa mananap ug misimba sa iyang larawan.
66016003	Unya giyabo sa ikaduhang anghel ngadto sa dagat, ang iyang panaksan ug ang dagat nahimong sama sa dugo sa patayng tawo ug nangamatay ang tanang binuhat diha sa dagat.
66016004	Unya giyabo sa ikatulong anghel ang iyang panaksan ngadto sa kasubaan ug sa mga tinubdan sa tubig ug nahimong dugo ang tubig niini.
66016005	Unya nadungog ko ang anghel nga nagbantay sa tubig nga miingon, "Matarong ka sa imong mga hukom, O Balaang Dios, nga mao karon ingon man kaniadto!
66016006	Giula nila ang dugo sa katawhan sa Dios ug sa mga propeta busa gipainom mo sila ug dugo. Mao kini ang angay kanila!"
66016007	Unya nadungog ko gikan sa halaran ang usa ka tingog nga nag-ingon, "Ginoong Dios nga Labing Gamhanan, matuod ug matarong gayod ang imong mga hukom!"
66016008	Unya giyabo sa ikaupat nga anghel ang iyang panaksan ngadto sa adlaw ug gitugotan kini sa pagsunog sa mga tawo sa nagdilaab nga kainit niini
66016009	ug nasunog ang mga tawo sa hilabihang kainit. Apan wala gihapon sila maghinulsol ug magdayeg sa iyang pagkagamhanan. Gitunglo nila ang ngalan sa Dios nga maoy nagbuot niining mga katalagman.
66016010	Ug giyabo sa ikalimang anghel ang iyang panaksan ngadto sa trono sa mananap, ug mingitngit ang gingharian niini. Nagpamaak ang mga tawo sa ilang dila, tungod sa kasakit nga ilang giantos.
66016011	Gitunglo nila ang Dios sa langit, tungod sa giantos nilang kasakit ug sa mga kabahong. Apan wala nila biyai ang daotan nilang mga buhat.
66016012	Unya giyabo sa ikaunom nga anghel ang iyang panaksan ngadto sa dakong suba sa Eufrates. Mihubas kini aron kaagian sa mga hari nga gikan sa sidlakan.
66016013	Unya nakita ko ang tulo ka hugaw nga espiritu,nga sama sa mga baki nga migula sa baba sa dragon, sa baba sa mananap ug sa baba sa bakakong propeta.
66016014	Mao kini ang mga espiritu sa mga demonyo, nga naghimog mga milagro. Kining tulo ka espiritu, nangadto sa mga hari sa tibuok kalibotan, aron pagtigom kanila alang sa usa ka gubat, niadto unyang dakong adlaw sa Dios nga Labing Gamhanan.
66016015	"Pamati! Moanhi ako sama sa kawatan. Bulahan ang nagtukaw ug nag-amping sa iyang bisti aron dili siya maglakawlakaw nga hubo ug maulawan atubangan sa katawhan!"
66016016	Unya gitigom sa mga espiritu ang mga hari didto sa usa ka dapit nga ginganlag Armagedon sa Hebreohanong pinulongan.
66016017	Ug giyabo sa ikapitong anghel ang iyang panaksan ngadto sa kahanginan ug usa ka dakong tingog gikan sa trono sulod sa templo ang miingon, "Natapos na gayod!"
66016018	Nagpangilat ug may kabanha, midalugdog ug milinog ug kusog kaayo, nga wala pay sama niini sukad gibuhat ang tawo dinhi sa kalibotan. Kadto maoy kinangilngigang linog sa tanan!
66016019	Nabahin sa tulo ang dakong siyudad ug nagun-ob ang tanang siyudad sa tanang kanasoran. Ug nahinumdoman sa Dios ang gamhanang Babilonia ug gipainom niya kini sa bino diha sa iyang kupa, ang bino sa mapintas niyang kapungot.
66016020	Nangahanaw ang tanang pulo ug kabukiran.
66016021	Nangahulog gikan sa langit ngadto sa katawhan ang dagkong mga yelo nga ang matag usa may gibug-aton nga mga 50 ka kilo. Ug gitunglo sa mga tawo ang Dios tungod niining makalilisang nga katalagman.
66017001	Unya ang usa sa pito ka anghel nga nagdalag pito ka panaksan miduol kanako ug miingon, "Dali ngari ug pakit-on ko ikaw unsaon pagsilot ang daotang babaye nga mao ang dakong siyudad nga anaa mahimutang duol sa mga suba.
66017002	Nakighilawas ang mga hari sa kalibotan niining daotang babaye ug nangahubog ang katawhan sa kalibotan tungod sa ilang pag-inom sa bino sa iyang pagkabigaon."
66017003	Unya gigamhan ako sa Espiritu ug gidala ako sa anghel ngadto sa kamingawan. Didto nakita ko ang usa ka babaye nga nagkabayo sa pulang mananap nga naputos sa mapasipalahon nga mga ngalan nga nahisulat niini. Ang maong mananap may pito ka ulo ug napulo ka sungay.
66017004	Nagsapot ang babaye ug dagtom-pula ug hayag-pula nga gidayandayanag mga bulawan, mahalong mga bato ug mga perlas. Nagkupot siyag kupa nga bulawan nga puno sa law-ay ug hugawng mga butang nga bunga sa iyang pagkabigaon.
66017005	Nahisulat sa iyang agtang ang usa ka ngalan nga may tinagong kahulogan: "Ang gamhanang Babilonia, inahan sa tanang bigaon ug kangil-aran sa kalibotan."
66017006	Ug nakita ko nga nahubog ang babaye sa dugo sa katawhan sa Dios ug sa dugo niadtong gipamatay tungod sa ilang pagsunod kang Jesus. Sa pagkakita ko kaniya nahibulong ako pag-ayo.
66017007	Ug miingon ang anghel kanako, "Ayaw ug kahibulong! Tug-anan ko ikaw sa tinagong kahulogan sa babaye ug sa iyang gikabay-an nga mananap nga may pito ka ulo ug napulo ka sungay.
66017008	Ang nakita mong mananap buhi kaniadto apan patay na karon. Mogula kini sa dili madugay gikan sa kahiladman aron laglagon. Ang tanang tawo nga ang mga ngalan wala mahisulat sa libro sa kinabuhi sukad pa sa pagbuhat sa kalibotan makakita sa mananap ug mahibulong sila kay namatay na man kini apan nabuhi.
66017009	"Kining butanga nagkinahanglan ug lalom nga pagsabot. Ang pito ka ulo mao ang pito ka bungtod nga gilingkoran sa babaye. Sila usab pito ka hari.
66017010	Napukan na ang lima kanila apan naghari pa ang usa ug umaabot pa ang laing usa. Inig-abot niya, dili usab siya molungtad ug dugay.
66017011	Ang mananap nga kaniadto buhi apan karon patay na mao ang ikawalong hari nga kauban sa nahiunang pito ka hari ug pagalaglagon usab siya sama sa uban.
66017012	"Ang nakita mong napulo ka sungay mao ang napulo ka hari nga wala pa magsugod paghari. Apan hatagan silag gahom sa paghari uban sa mananap sulod sa usa ka oras.
66017013	Nagkahiusa ang tinguha niining napulo ka hari. Ihatag nila ang ilang gahom ug awtoridad ngadto sa mananap
66017014	ug makig-away sila sa Nating Karnero. Apan buntogon sila niya ug sa iyang mga tinawag ug pinili ug matinumanon nga mga alagad kay siya Ginoo man sa mga ginoo ug Hari sa mga hari."
66017015	Miingon usab ang anghel kanako, "Ang nakita mong tubig diin naglingkod ang babaye mao ang nagkalainlaing kanasoran, katawhan, bulok sa pamanit ug sinultihan.
66017016	Ang nakita mong napulo ka sungay ug ang mananap magdumot sa daotang babaye. Kuhaan siya nila sa tanan nga anaa kaniya ug huboan nila siya. Unya kan-on nila ang iyang unod ug sunogon siya pinaagi sa kalayo.
66017017	Kay gibutang sa Dios diha sa ilang kasingkasing ang pagbuhat sa iyang katuyoan pinaagi sa ilang panaghiusa ug paghatag ngadto sa mananap sa ilang harianong gahom hangtod nga matuman ang mga pulong sa Dios.
66017018	"Ang nakita mong babaye mao ang dakong siyudad nga nagmando sa mga hari sa kalibotan."
66018001	Tapos niini, nakita ko ang laing anghel nga nanaog gikan sa langit. May dako siyang gahom ug nahayagan ang tibuok kalibotan sa iyang kahayag.
66018002	Misinggit siya, "Napukan na! Napukan na gayod ang gamhanang Babilonia! Karon nahimo na siyang pinuy-anan sa mga demonyo ug abtanan sa mga daotang espiritu ug sa tanang hugaw ug dulomtanang kalanggaman.
66018003	Kay ang tanang katawhan nakainom sa isog nga bino sa iyang kamahilawason. Nakighilawas kaniya ang mga hari sa kalibotan ug nangadato ang mga negosyante tungod sa iyang nagpatuyang nga kaulag."
66018004	Unya nadungog ko gikan sa langit ang laing tingog nga nag-ingon, "Katawhan ko, likay kamo kaniya! Bulag kamo kaniya! Ayaw kamo pagpakasala uban kaniya, aron dili kamo makaambit sa silot nga ipahamtang ko kaniya!
66018005	Kay misangko na sa langit ang nagpatungpatong niyang mga sala, ug nahinumdoman sa Dios ang iyang pagkadaotan.
66018006	Buhata kaniya ang gibuhat niya kaninyo. Balosi siya ug doble pa sa gibuhat niya kaninyo. Pun-a ang tasa niya sa ilimnon nga doble pa ka isog kay sa giandam niya kaninyo.
66018007	Sakita ug paantosa siya tumbas sa himaya ug kaharuhay nga gipahimuslan niya. Kay nagsigi siyag ingon sa iyang kaugalingon: ‘Ania, naglingkod ako nga usa ka rayna! Dili ako biyuda, dili gayod ako makatilaw ug kaguol!
66018008	Tungod niini, moabot kaniya sa usa ka adlaw ang mga katalagman: sakit, kagul-anan ug gutom ug sunogon siya. Kay gamhanan ang Ginoong Dios nga maoy nagsilot kaniya."
66018009	Ang mga hari sa kalibotan nga nakighilawas ug nakig-ambit sa iyang kaulag maghilak ug magminatay inigkakita nila sa aso sa pagkasunog niya.
66018010	Magpaantaw lamang sila kay nahadlok man sila sa iyang giantos ug moingon sila, "Pagkamakalilisang! Pagkaalaot sa dako ug gamhanang siyudad sa Babilonia! Nahiagom siya sa silot sa usa lamang ka oras!"
66018011	Maghilak ug magbangotan usab tungod kaniya ang mga negosyante sa kalibotan kay wala na may mamalit sa ilang mga baligya.
66018012	Dili na mahalin ang ilang mga bulawan, plata, mahalong bato, perlas, panaptong lino, panapton nga bulok tapol, mga sida ug mga panaptong hayag nga pula, tanang matang sa talagsaong kahoy ug tanang butang nga hinimo gikan sa tango sa elepante ug mahalong mga kahoy, bronsi, puthaw, marmol,
66018013	kaningag, lamas, insenso, mira, bino, lana, harina, trigo, mga baka, karnero, kabayo ug karwahi, ulipon ug bisan gani kinabuhi sa tawo.
66018014	Moingon kaniya ang mga negosyante, "Ang tanang butang nga gitinguha mong mabatonan ingon man ang mga bahandi ug ang gilak niini nangahanaw na ug dili mo na gayod sila hikaplagan pag-usab!"
66018015	Magpaantaw lamang ang mga negosyante nga nangadto tungod sa negosyo nila sa maong siyudad kay nahadlok man sila sa iyang mga pag-antos. Maghilak sila ug magbangotan
66018016	ug moingon, "Pagkamakalilisang! Pagkaalaot sa dakong siyudad nga naanad sa pagbistig mga lino bulok tapol ug hayag nga pula ug pagdayandayan sa iyang lawas ug mga bulawan, mga bililhong bato ug mga perlas!
66018017	Nahanaw kaniya ang tanan niyang bahandi sa usa ka oras lamang!" Ang tanang kapitan sa barko ug mga pasahero, mga sakayanon ug ang tanan nga nagsalig sa ilang panginabuhi sa dagat, nagpaantaw didto sa layo.
66018018	Sa pagkakita nila sa aso sa iyang pagkasunog, misinggit sila, "Wala na gayoy siyudad nga sama nianang dakong siyudad!"
66018019	Ug gibutangan nilag yuta ang ilang ulo ug mihilak sila nga nag-ingon, "Pagkamakalilisang! Pagkaalaot sa dakong siyudad! Tungod sa iyang bahandi nangadato ang mga tag-iya sa mga barko nga nagbiyahian sa kadagatan! Apan nahanaw kaniya ang tanan sa usa lamang ka oras!"
66018020	Paglipay, O langit, kay nalaglag na siya! Paglipay kamo, katawhan sa Dios, mga apostoles ug mga propeta! Kay gisilotan na siya sa Dios tungod sa iyang gibuhat kaninyo!
66018021	Unya usa ka gamhanang anghel ang mipunit ug bato nga sama kadako sa dakong galingan ug gitambog kini ngadto sa dagat ug miingon siya, "Sama niini kamakalilisang ang pagkapukan sa dakong siyudad sa Babilonia ug dili na gayod siya makita pag-usab.
66018022	Dili na gayod madungog pag-usab diha kanimo ang mga honi sa mga alpa ug sa mga musikero nga hanas sa mga plawta ug trumpeta. Dili na gayod hikaplagan diha kanimo ang mga manggagama sa bisan unsa ug dili na gayod mabati pag-usab diha kanimo ang tingog sa galingan.
66018023	Dili na gayod makita diha kanimo ang hayag sa suga o mabati pa diha kanimo ang tingog sa pamanhonon ug sa pangasaw-onon. Ang imong mga negosyante maoy labing gamhanan sa tibuok kalibotan ug gilimbongan mo pinaagi sa mga salamangka ang tanang katawhan sa kalibotan!"
66018024	Gisilotan ang Babilonia tungod kay nakaplagan man diha sa maong siyudad ang dugo sa mga propeta ug sa katawhan sa Dios ingon man ang tanang gipamatay dinhi sa kalibotan.
66019001	Tapos niini, nadungog ko ang daw hilabihang kabanha sa dakong panon sa katawhan didto sa langit nga nag-ingon, "Dayga ang Dios! Ang kaluwasan, ang himaya ug ang gahom iya sa atong Dios!
66019002	Matuod ug matarong ang iyang mga hukom! Kay gisilotan niya ang nabantog nga daotang babaye nga maoy nagduhig sa kalibotan pinaagi sa iyang kaulag. Gisilotan siya sa Dios tungod kay gipatay man niya ang mga sulugoon sa Dios."
66019003	Misinggit sila pag-usab, "Dayga ang Dios! Ang aso gikan sa dakong siyudad nga nasunog nag-utbo sa walay kataposan!"
66019004	Nanghapa ang 24 ka pangulo ug ang upat ka buhing binuhat ug misimba sa Dios nga naglingkod sa trono. Miingon sila, "Amen! Dalaygon ang Dios!"
66019005	Unya gikan sa trono may tingog nga nag-ingon, "Dayga ninyo ang atong Dios, kamong tanan nga mga sulugoon niya ug tanang mga tawo nga mahadlokon sa Dios, inila ug dili inila!"
66019006	Unya nadungog ko ang daw hilabihang kabanha sa daghang tawo ug kagahob sa usa ka dakong busay ug sama sa masipa nga lipak sa dalugdog. Nadungog ko ang ilang pag-ingon, "Dayga ang Dios kay naghari ang Ginoo nga Labing Gamhanan!
66019007	Maghugyaw ug maglipay kita ug daygon nato ang iyang pagkagamhanan! Kay miabot na ang panahon sa kasal sa Nating Karnero ug andam na ang iyang pangasaw-onon.
66019008	Gipasul-ob siya sa bisting lino nga sulaw ang kaputi ug limpyo. Ang lino mao ang maayong binuhatan sa katawhan sa Dios.
66019009	Unya miingon ang anghel kanako, "Isulat kini: Bulahan ang gidapit pagtambong sa bangkite sa kasal sa Nating Karnero." Ug miingon pa gayod ang anghel, "Mao kini ang matuod nga mga pulong sa Dios."
66019010	Ug mihapa ako sa tiilan niya aron pagsimba kaniya apan miingon siya kanako, "Ayaw kini buhata! Sulugoon lamang ako sama kanimo ug sa ubang isigkamagtutuo nga nag-amping sa mga kamatuoran nga gipadayag ni Jesus. Maoy simbaha ang Dios!" Kay ang kamatuoran nga gipadayag ni Jesus maoy nagdasig sa mga propeta.
66019011	Unya nakita ko nga naabli ang langit ug didto may puting kabayo. Ang nagkabayo niini ginganlag Kasaligan ug Matuod ug diha sa katarong naghukom siya ug nakiggubat.
66019012	Sama sa siga sa kalayo ang iyang mata ug may daghang korona diha sa iyang ulo. May nahisulat kaniya nga ngalan ug siya lamang ang nakaila niini.
66019013	Nalukop sa dugo ang iyang bisti ug ginganlan siyag "Ang Pulong sa Dios."
66019014	Nagsunod kaniya ang kasundalohan sa langit nga nagkabayo ug mga puting kabayo ug nagbistig puti ug limpyong lino.
66019015	Migula sa iyang baba ang hait nga espada nga gamiton niya pagbuntog sa kanasoran. Maghari siya kanila sa paaging mahigpit gayod ug pug-on niya ang ubas diha sa pug-anan sa kapungot sa Dios nga Labing Gamhanan.
66019016	Diha sa bisti niya ug sa iyang paa nahisulat ang ngalan: "Hari sa mga hari ug Ginoo sa mga ginoo."
66019017	Unya nakita ko ang usa ka anghel nga nagbarog didto sa adlaw. Gisinggitan niya ang tanang kalanggaman nga naglupad sa kahanginan, "Ngari kamo ug pagtigom kamo diri alang sa dakong bangkite sa Dios!
66019018	Kan-a ninyo ang unod sa mga hari, sa mga heneral, sa mga sundalo, sa mga kabayo ug sa nagkabayo niini, sa tanang tawo, ulipon ug dili ulipon, inila ug dili inila!"
66019019	Unya nakita ko ang mananap ug ang mga hari sa kalibotan lakip sa ilang kasundalohan nga nagtigom aron pagpakiggubat kaniya nga nagkabayo sa puting kabayo ug sa iyang kasundalohan.
66019020	Nadakpan ang mananap ug ang bakakong propeta nga naghimog mga milagro sa atubangan sa mananap. Pinaagi sa maong mga milagro nalimbongan niya kadtong napatikan sa patik sa mananap ug kadtong misimba sa larawan sa mananap. Ang mananap ug ang bakakong propeta gitambog nga buhi ngadto sa linaw nga kalayo nga nagdilaab nga asupre.
66019021	Ang ilang kasundalohan gipamatay pinaagi sa espada nga migula sa baba sa nagkabayo ug gipangaon sa kalanggaman ang ilang unod.
66020001	Unya nakita ko ang usa ka anghel nga mikunsad gikan sa langit. Nagdala siyag dakong kadena ug yawi alang sa bung-aw nga dili matugkad.
66020002	Gidakop niya ang dragon, ang karaang bitin nga mao ang Yawa o Satanas, ug gigapos kini sulod sa 1,000 ka tuig.
66020003	Gitambog sa anghel ang yawa ngadto sa bung-aw unya iya kining gisirhan ug gitrangkahan aron ang yawa dili na makapanlimbong sa mga kanasoran hangtod nga matapos ang 1, 000 ka tuig. Tapos niana, buhian siya sulod sa mubong panahon.
66020004	Unya nakita ko ang mga trono ug ang mga naglingkod niini nga gihatagan ug gahom sa paghukom. Nakita ko usab ang mga kalag niadtong gipamunggotan tungod sa pagsangyaw nila sa kamatuoran nga gipadayag ni Jesus ug tungod sa pulong sa Dios. Wala sila mosimba sa mananap o sa iyang larawan. Wala sila magpapatik sa ilang agtang ug kamot sa timaan sa mananap. Nabanhaw sila ug naghari uban kang Cristo sulod sa 1,000 ka tuig.
66020005	Wala mabanhaw ang ubang mga patay hangtod nga miagi ang 1,000 ka tuig. Mao kini ang unang pagbanhaw.
66020006	Bulahan kaayo ang nahiapil sa unang pagbanhaw. Wala nay gahom kanila ang ikaduhang kamatayon. Mahimo silang mga pari sa Dios ug ni Cristo ug maghari sila uban kaniya sulod sa 1,000 ka tuig.
66020007	Tapos sa 1,000 ka tuig, buhian si Satanas gikan sa bilanggoan.
66020008	Unya suruyon niya ang kanasoran nga mao ang Gog ug Magog aron paglimbong kanila. Tigumon niya sila alang sa usa ka gubat ug ang ilang gidaghanon sama sa balas sa baybayon.
66020009	Mikatap sila sa tibuok kalibotan ug gilibotan nila ang kampo sa katawhan sa Dios ug ang siyudad nga iyang gimahal. Apan may kalayo nga gikan sa langit nga milaglag kanila.
66020010	Ang Yawa nga naglimbong kanila gitambog usab ngadto sa linaw nga kalayo ug asupre diin gitambog ang mananap ug ang bakakong propeta. Didto sakiton sila adlaw ug gabii hangtod sa kahangtoran.
66020011	Unya nakita ko ang dako ug puti nga trono ug ang naglingkod niini. Mipahawa ang yuta ug ang langit gikan sa naglingkod sa trono ug wala na kini makita pag-usab.
66020012	Ug nakita ko ang mga patay, inila ug dili inila, nga nagbarog atubangan sa trono. Gibukhad ang mga libro ug may lain pa gayong librong gibukhad nga mao ang libro sa kinabuhi. Gihukman ang mga patay sumala sa ilang binuhatan nga nahisulat sa mga libro.
66020013	Unya ang kadagatan, ang Kamatayon ug ang Hades mitugyan sa mga patay nga diha kanila ug gihukman silang tanan sumala sa ilang binuhatan.
66020014	Unya gitambog ang Kamatayon ug ang Hades ngadto sa linaw nga kalayo. Kining linaw nga kalayo mao ang ikaduhang kamatayon.
66020015	Ang tanang tawo nga walay ngalan diha sa libro sa kinabuhi itambog ngadto sa linaw nga kalayo.
66021001	Unya nakita ko ang usa ka bag-ong langit ug bag-ong yuta kay nahanaw na man ang unang langit ug ang unang yuta ingon man ang dagat.
66021002	Nakita ko usab nga mikunsad gikan sa langit ang Balaang Siyudad, ang bag-ong Jerusalem nga gikan sa Dios nga sama sa kaslonong babaye nga andam na sa pagsugat sa iyang pamanhonon.
66021003	Ug nadungog ko ang usa ka kusog nga tingog nga nagsulti gikan sa trono, "Karon ang puloy-anan sa Dios ania na sa katawhan. Magpuyo na siya tipon kanila ug sila mahimong iyang katawhan. Ang Dios makig-uban kanila ug siya mahimo nga ilang Dios.
66021004	Pahiran niya ang ilang luha ug wala nay kamatayon o kasubo, paghilak o kasakit kay nahanaw na man ang daang mga butang."
66021005	Unya ang naglingkod sa trono miingon, "Gibag-o ko na ang tanang butang.Busa isulat kini kay kining mga pulonga kasaligan ug matuod gayod!" "
66021006	Ug miingon siya kanako, "Natapos na ang tanan! Ako ang Alpa ug ang Omega, ang sinugdan ug ang kataposan. Ang giuhaw hatagan kog tubig nga walay bayad nga gikan sa tuboran sa tubig sa kinabuhi.
66021007	Ang modaog makadawat niini gikan kanako: ako mahimong iyang Dios ug siya mahimong akong anak.
66021008	Apan ang mga talawan, ang mga wala magtuo, ang mga malaw-ay, ang mga mamumuno, ang mga makighilawason, ang mga salamangkero, ang mga nagsimbag mga diosdios ug ang tanang bakakon itambog gayod sa linaw nga kalayo ug asupre nga mao ang ikaduhang kamatayon."
66021009	Unya miduol kanako ang usa sa pito ka anghel nga nagdalag pito ka panaksan nga puno sa kataposang pito ka katalagman. Miingon ang anghel, "Dali ngari ug patan-awon ko ikaw sa Pangasaw-onon sa Nating Karnero."
66021010	Unya gigamhan ako sa Espiritu ug gidala sa anghel ngadto sa tumoy sa habog kaayong bukid ug gipakita kanako ang Jerusalem, ang Balaang Siyudad nga mikunsad gikan sa langit ug gikan sa Dios.
66021011	Naggilakgilak kini sa himaya sa Dios. Migilak ang siyudad sama sa mahalong bato nga daw haspe ug tin-aw sama sa kristal.
66021012	Kini may dako ug habog nga paril ug may 12 ka ganghaan nga gibantayan sa 12 ka anghel. Diha sa mga ganghaan, nahisulat ang mga ngalan sa 12 ka banay sa Israel.
66021013	Matag kilid sa siyudad may tulo ka ganghaan: tulo sa silangan, tulo sa habagatan, tulo sa amihanan ug tulo sa kasadpan.
66021014	Ang paril gitukod sa siyudad ibabaw sa 12 ka sukaranang bato nga gisulatan sa ngalan sa 12 ka apostoles sa Nating Karnero.
66021015	Ang anghel nga nakigsulti kanako may dalang sukdanan nga bulawan aron isukod sa siyudad ug sa mga ganghaan ug sa paril niini.
66021016	Kuwadrado ang siyudad, parihas ang gitas-on ug ang gilapdon niini. Unya gisukod sa anghel sa iyang dalang sukdanan ang siyudad: ang gitas-on niini 2,400 ka kilometro ug ang gilapdon, ang gihabugon ug ang gitas-on niini parihas gayod.
66021017	Gisukod usab niya ang paril ug kini 60 ka metros ang gihabugon sumala sa sukdanan nga gigamit niya nga maoy kasagarang gamiton.
66021018	Haspe ang paril niini ug lunsayng bulawan ang tibuok siyudad ug tin-aw kini sama sa kristal.
66021019	Gidayandayanan sa tanang matang sa mahal nga bato ang mga sukaranan sa paril sa siyudad. Ang una haspe, ang ikaduha sapiro, ang ikatulo agata, ang ikaupat esmeralda,
66021020	ang ikalima onise, ang ikaunom kornalina, ang ikapito krisolito, ang ikawalo birilo, ang ikasiyam topasyo, ang ikanapulo krisopraso, ang ika-11 hasinto, ang ika-12 amatista.
66021021	Ang 12 ka ganghaan pulos perlas; ang matag ganghaan hinimo gikan sa usa ka perlas. Ang dalan sa maong siyudad lunsayng bulawan ug tin-aw sama sa kristal.
66021022	Wala akoy nakitang templo didto sa siyudad kay ang Ginoong Dios nga Labing Gamhanan ug ang Nating Karnero mao man ang templo.
66021023	Didto wala na kinahanglana ang kahayag sa adlaw ug sa bulan kay nagdan-ag man niini ang himaya sa Dios ug ang Nating Karnero maoy suga didto.
66021024	Ug maglakaw ang katawhan sa kalibotan diha sa kahayag niini ug dad-on sa mga hari sa kalibotan ang ilang mga bahandi ngadto sa maong siyudad.
66021025	Binuksan sa tibuok adlaw ang mga ganghaan niini ug dili kini sirhan kay didto wala na may gabii.
66021026	Dad-on ngadto sa siyudad ang kabantog ug ang bahandi sa kanasoran.
66021027	Apan walay bisan unsang hugaw nga makasulod sa siyudad o bisan kinsa nga naghimog makauulawng buhat o nagbakak. Ang pasudlon sa siyudad mao lamang ang mga tawo nga ang ngalan nahisulat sa libro sa kinabuhi sa Nating Karnero.
66022001	Gipakita usab sa anghel kanako ang suba sa tubig sa kinabuhi nga nagpangidlap daw kristal. Naggikan ang maong suba sa trono sa Dios ug sa Nating Karnero.
66022002	Midagayday kini sa taliwala sa dalan sa siyudad. Sa isigkadaplin sa suba may kahoy nga naghatag sa kinabuhi nga mamungag kausa matag bulan ug ang mga dahon niini tambal alang sa kanasoran.
66022003	Walay bisan unsa nga tinunglo sa Dios nga makaplagan diha sa siyudad. Anaa sa siyudad ang trono sa Dios ug sa Nating Karnero ug simbahon siya sa mga alagad niya.
66022004	Makakita sila sa nawong niya ug ang iyang ngalan isulat diha sa ilang agtang.
66022005	Didto wala nay gabii ug dili na sila magkinahanglan ug mga suga o kahayag sa adlaw kay ang Ginoong Dios mao may ilang kahayag, ug maghari sila hangtod sa kahangtoran.
66022006	Unya miingon ang anghel kanako, "Matuod kining mga pulonga ug kasaligan. Ang Ginoong Dios nga naghatag sa iyang Espiritu ngadto sa mga propeta nagsugo sa iyang anghel aron ipakita ngadto sa iyang mga alagad ang mga butang nga mahitabo sa dili madugay."
66022007	Miingon si Jesus, "Mobalik ako sa dili madugay. Bulahan kadtong nag-amping sa gipanagna dinhi niining libroha!"
66022008	Ako, si Juan, nakadungog ug nakakita gayod niining mga butanga. Human niini, mihapa ako sa tiilan sa anghel nga nagpakita kanako niining mga butanga aron sa pagsimba kaniya.
66022009	Apan miingon siya kanako, "Ayaw kana buhata! Sulugoon lamang ako sa Dios sama kanimo ug sa imong mga igsoon nga mga propeta ug sa tanang nag-amping sa mga pulong niining libroha. Maoy simbaha ang Dios!"
66022010	Ug miingon siya kanako, "Ayaw itago ang mga panagna nga ania niining libroha kay duol na ang katumanan niini.
66022011	Pasagdi nga ang daotan magpadayon pagbuhat sa daotan, ang malaw-ayon magpabilin nga malaw-ay, ang matarong magpadayon pagbuhat sa matarong ug ang balaan magpabilin sa pagkabalaan."
66022012	Si Jesus miingon, "Mobalik ako sa dili madugay nga magdalag ganti aron ihatag sa tagsatagsa sumala sa iyang binuhatan.
66022013	Ako ang Alpa ug ang Omega, ang una ug ang ulahi, ang sinugdan ug ang kataposan."
66022014	Bulahan kadtong naglaba sa ilang bisti aron sila hatagan sa katungod sa pagkaon sa bunga sa kahoy nga naghatag sa kinabuhi ug sa pagsulod sa mga ganghaan sa siyudad.
66022015	Apan sa gawas sa siyudad, didto ang mga malaw-ay, ang mga salamangkero, ang mga makighilawason, ang mga mamumuno, ang mga nagsimba sa mga diosdios ug ang tanang bakakon.
66022016	"Ako, si Jesus, nagsugo sa akong anghel pagpadayag niining mga butanga ngadto sa kaiglesiahan. Kaliwat ako ni David ug ako ang mahayag nga bituon sa kabuntagon."
66022017	Ang Espiritu ug ang Pangasaw-onon miingon, "Dali ngari!" Ug ang tanang nakadungog paingna usab, 'Dali ngari!" Duol kamong giuhaw ug kadtong may gusto, inom sa walay bayad nga tubig nga naghatag sa kinabuhi.
66022018	Ako, si Juan, nagpasidaan sa tanang nakabati sa mga propesiya nga ania niining libroha, "Ang magdugang niini, dugangan usab sa Dios ang ipahamtang kanila nga mga katalagman nga gihisgotan niining libroha.
66022019	Ug ang magkuha sa mga panagna nga ania dinhi, kuhaon usab sa Dios ang iyang bahin sa kahoy nga naghatag sa kinabuhi ug ang iyang bahin sa Balaang Siyudad nga gihisgotan dinhi niining libroha.
66022020	Siya nga maoy nagmatuod niining tanan nag-ingon, "Mobalik gayod ako sa dili madugay!" Hinaot pa unta! Dali na, Ginoong Jesus!
66022021	Mag-uban sa tanan ang grasya sa Ginoong Jesus.
