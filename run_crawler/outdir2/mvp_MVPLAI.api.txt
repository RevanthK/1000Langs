40001001	Ia to nunnungan nene-Na Puang Isa Almaseh, bati'nai Raja Daud jio mai bati'na Nabi Ibrahim susi tee:
40001002	Nabi Ibrahim njajian Ishak, Ishak njajian Yakub, Yakub njajian Yehuda sola ba'tu pira-pira sile'tona muane,
40001003	Yehuda njajian Peres sola Zerah (nadisanga Tamar to indona), Peres njajian Hezron, Hezron njajian Ram,
40001004	Ram njajian Aminadab, Aminadab njajian Nahason. Nahason njajian Salmon,
40001005	Salmon njajian Boas (disanga Rahab to indona), Boas njajian Obed (disanga Rut to indona), Obed njajian Isai,
40001006	Isai njajian Raja Daud. Raja Daud njajian Raja Sulaiman (indona pura bainena tomate Uria),
40001007	Raja Sulaiman njajian Rehabeam, Rehabeam njajian Abia, Abia njajian Asa,
40001008	Asa njajian Yosafat, Yosafat njajian Yoram, Yoram njajian Uzia,
40001009	Uzia njajian Yotam, Yotam njajian Ahas, Ahas njajian Hizkia,
40001010	Hizkia njajian Manasye. Manasye njajian Amon, Amon njajian Yosia,
40001011	Yosia njajian Yekhonya sola ba'tu pira-pira sile'tona muane tonna dibawa to to-Yahudi lako tana Babel.
40001012	Ia tonna jiomo tana Babel to to-Yahudi, ia to Yekhonya njajian Sealtiel, Sealtiel njajian Zerubabel,
40001013	Zerubabel njajian Abihud, Abihud njajian Elyakim, Elyakim njajian Azur,
40001014	Azur njajian Zadok, Zadok njajian Akhim, Akhim njajian Eliud,
40001015	Eliud njajian Eleazer, Eleazer njajian Matan, Matan njajian Yakub,
40001016	Yakub njajian Yusuf, iamo muanena Maryam, na Maryam njajian Puang Isa to disanga Almaseh.
40001017	Sangpulo a'pa' papa'na jio mai kajajianna Nabi Ibrahim ratu lako jajinna Raja Daud. Sangpulo a'pa' papa'na sipammula jio mai Raja Daud ratu lako kamaleanna dipali' to to-Yahudi lako tana Babel. Sangpulo a'pa' papa'na jio mai kamaleanna dipali' ratu lako kajajian-Na Puang Isa Almaseh.
40001018	Susi tee to kajajian-Na Puang Isa Almaseh. Maryam, to tangka'na Yusuf, iamo la njajian Puang Isa. Ia tonna te'dapa namamma' sola Yusuf, keba'tangmi. Te'da naissenni Yusuf kumua ia to kakeba'tanganna jajii nasaba' kuasan-Na Roh Allataala.
40001019	Ia tee Yusuf madoangngi kamma'-kamma' bang la mpatorroi to kasitangkasanna sola Maryam, nasaba' mesa'i tomelo penawanna na te'da namadoang mpakasiri'i to Maryam jio olona tobuda.
40001020	Apa ia tonna mangpikkiri' susi joo, mamma'mi namangtindo. Nakitai lan tindona to malaeka'-Na Puang Allataala mpangkadaii nakua, "Ee, Yusuf, bati'na Raja Daud, danggi' mubata sibali to Maryam, nasaba' ia to kakeba'tanganna jajii sanga kuasan-Na Roh Allataala.
40001021	La njajianni mesa' pea muane na la musangai Isa (battuananna "Tomangpasalama'"), nasaba' iamo la mpasalama' umma'-Na jio mai pangpatumangna dosana."
40001022	Susimi joo najaji to kadan-Na Puang Allataala mangka napau nabi tonna anu' kumua,
40001023	"La den mesa' anakdara, to te'dapa nalambanni muane, nakeba'tang, na njajian mesa' pea muane. Nadisanga Imanuel", battuananna "Torroi Puang Allataala ssolanki'."
40001024	Ia tonna mi'cikmo to Yusuf, napugaukmi to napauanni malaeka', nasibali Maryam.
40001025	Apa te'dapa namamma' sola ratu lako kakeanakanna. Na ia tonna jajimo joo pea, nasangaimi Yusuf, Isa.
40002001	Ia tonna jajimo Puang Isa jio kota Betlehem, ratumi jao kota Yerusalem to ba'tu pira-pira tomacca ngkita bintuin jio mai kadellekan. Ia to kota Betlehem mesa' kota jio tana Yudea, to naparenta Raja Herodes.
40002002	Namekutana tuu lako tau nakua, "Umbora nanii jaji to pea la menjaji rajana to-Yahudi? Kikita to bintuin-Na jao langi' jio kadellekan, na la ratukan ssuju'i."
40002003	Gaja sabakanmi to Raja Herodes sola tobuda jio kota Yerusalem tonna sa'dingngi to apa napau tee topakita bintuin.
40002004	Nasuami Raja Herodes to kapala imang sola guru agama sirempun. Nakutanaimi nakua, "Umbora la nanii jaji to Raja Mangpasalama', to pura napau jolomo Puang Allataala?"
40002005	Pada nakuamo mebali, "Jio kota Betlehem, jio tana Yudea, nasaba' susimo joo to mangka nauki' nabi tonna anu',
40002006	'Ee, kamu' to-Betlehem, jio tana Yehuda, te'da kumua kotamimo biccukkuna, nasaba' lan mai tangnga-tangngami la den to menjaji tolamparenta umma'-Ku' to-Israel.' "
40002007	Ia tonna issenmi Raja Herodes umbo nanii la jaji Raja Mangpasalama', napangpetambaian bunimi tee topakita bintuin, nakutanaii la ngkanassai kumua, "Umbora wattu mikitai joo bintuin?"
40002008	Ia tonna mangkamo mpauanni, nasuami male lako kota Betlehem, napasanni kumua, "Malemo kamu' nnangah meloi joo pea. Na ia ammiampa'mi, pauanna', kumale toda ssuju'i."
40002009	-
40002010	Ia tonna mangkamo ssa'ding kadanna raja tee topakita bintuin, mpatarruhmi kalingkanna. Gaja parannu penawanna, nasaba' nakita pole' omi to bintuin to mangka nakita jio kampongna. Ia joo bintuin njoloanni, namane' torro jao sipatunna to bola nanii torro joo pea.
40002011	Mentamami bola tee topakita bintuin, nakitai joo pea sola Maryam indona, anna suju' ssompai. Nabukaimi to sepu' ewanan nabawanni tee pea, napangngoloi to bulawan, kamanynyang sola mur.
40002012	Ia tonna polemo lako kampongna, lalan leko'mo naola, nasaba' napangngingaranni Puang Allataala lan tindona nakua, "Danggi'mo mimale ssikitan pole' Raja Herodes."
40002013	Mangkai joo, nakitami Yusuf to malaeka'-Na Puang Allataala lan tindona ngkuanni kumua, "Mi'cokko, palaianni tuu pea sola indona lako tana Mesir, nasaba' naangahhi Raja Herodes la nabuno! Torroko jio, na kupauanpoko, mumane' pole jio mai!"
40002014	Ta'pa mi'cokmi to Yusuf joo bongi, namale mpalaianni to Puang Isa sola indona do' Mesir.
40002015	Torromi jio ratu lako matena Raja Herodes. Susimi joo najaji to kadan-Na Puang Allataala mangka napau nabi tonna anu' kumua, "Jio mai Mesir kutambaii to Anak-Ku'."
40002016	Mabirihmi to Raja Herodes tonna issenmi kumua nauragai tee topakita bintuin, nasaba' lalan leko'mi naola. Napangparentanmi kumua la dibuno ngasan to pea muane to te'dapa natallung taun umuru'na jio kota Betlehem na mengguririkkina. Nasaba' sipatumo to wattu napauanni topakita bintuin.
40002017	Susimi joo najaji to kadan-Na Puang Allataala to mangka napau Nabi Yeremia tonna anu' kumua,
40002018	"Jio kampong Rama den sarro na karrak nasa'ding tau. Rahel mbatingngi bati'na. Na cia'mi dipakatana to masse penawanna, nasaba' te'damo bati'na."
40002019	Ia tonna matemo Raja Herodes, nakita pole' omi Yusuf jio tana Mesir to malaeka'-Na Puang Allataala lan tindona, ngkuanni kumua,
40002020	"Mi'cokmoko, mumale ssolanni tuu pea sola indona lako tana Israel, nasaba' mate ngasanmi to tolambunoi."
40002021	Mi'cokmi, namale ssolanni to Puang Isa sola indona lako tana Israel.
40002022	Apa malaja'i Yusuf pole lako tana Yudea, sanga nasa'dingngi kumua ia to Arkhelaus anakkana Raja Herodes ssulle ambe'na mangparenta jio tana Yudea. Napatujui Puang Allataala lan tindona anna male re' tana Galilea.
40002023	Ia tonna ratumo re', torro jiomi mesa' kota disanga Nazaret. Susimi joo najaji to kadan-Na Puang Allataala mangka napau ba'tu pira-pira nabinna tonna anu' kumua, "La disanga to-Nazaret to Raja Mangpasalama'."
40003001	Ba'tu pirang-pirang pulo taunna den mesa' nabi disanga Yahya mpamula jamanna, namale lako tangnga padang pallawangan jio tana Yudea. Namangngajahhi nakua,
40003002	"La mengkatoba' kamu' jio mai dosami, nasaba' cingga'tu'mora naratu Puang Allataala mangparenta susi Raja."
40003003	Nasaba' iamo tee to nasanga Nabi Yesaya tonna anu' kumua, "Den tau metamba-tamba jio padang pallawangan nnajahhi tobuda kumua, 'Pasadianni lalan to Puang, ranteii to lalan la naola.' "
40003004	Ia to bajunna Nabi Yahya bulu unta na saripinna balulang digaraga. Na ia to kandena batik sola canik pangngala.
40003005	Buda to-Yerusalem, na to-Yudea sola tosiandah Sa'dan Yordan male lako Nabi Yahya,
40003006	na pada nnakui dosana, najio'i Nabi Yahya jiong Sa'dan Yordan.
40003007	Apa ia tonna kitai kumua buda to-Farisi sola to-Saduki ratu kumua nadijio' toda, mangkadami nakua, "Ee, kamu' bati' ulah balu! Te'da mikullei mpalaian kalemi jio mai pangcalla-Na Puang Allataala to la ratu!
40003008	Iamo joo la mipangpekitan to panggaukan melomi mpamanassai kumua mengkatoba'mo kamu' jio mai dosami!
40003009	Danggi' misangai kumua te'damo miladicalla, nasaba' bati'na kamu' Nabi Ibrahim. La mikatappa'i kumua, makuasa to Puang Allataala mpupenjaji bati'nai Nabi Ibrahim tee mai batu!
40003010	Sadiamo Puang Allataala la ncalla kamu', susi to garonto' kaju dipasadian wase jiong garonto'na la dita'banganni. Sininna garonto' kaju to te'da namembua melo la dita'bangngi nadica'bean tama api.
40003011	Kujio' kamu' wai, nasaba' mengkatoba'mo kamu' jio mai dosami. Apa den tau la ratu ke mangkana' la njio' kamu' Roh Allataala na den too kamu' dijio' api pangcalla. La'bi makuasa Ia na aku'. Moi mbawa sapatun-Na te'da too kusipato'.
40003012	Ia joo tau wa'ding dipangpasusii mesa' tau to sitoe ta'pian la nta'pii pangtambakkana. Ia to resa' malapuh narempun melo lan pa'pak, apa ia to malangkona la nasumpun lan api to dukku tarruh."
40003013	Ia joo wattu ratumi Puang Isa jio mai tana Galilea do' Sa'dan Yordan la mangpejio' lako Nabi Yahya.
40003014	Apa te'da namelo Nabi Yahya njio'i. Nakuanni, "Aku'ra to sipato' la tajio'. Ciapari na Kita' ora ratu la mpangpejioran kale-Ta'?"
40003015	Apa mebalii Puang Isa nakua, "Ake'mo najaji tee, nasaba' susimo tee la tapugauk situru' pakkaeloran-Na Puang Allataala." Najio'mi Nabi Yahya.
40003016	Ia tonna mangkamo dijio', endekmi de' randan sa'dan, nata'pa titimbak to langi', nakitai Puang Isa to Roh Allataala mellao jao mai susi jangan-jangan nta'paii.
40003017	Nadisa'ding to gamaran-Na Puang Allataala nakua, "Iamo tee to Anak kupakamoja' to mpamasannangna'."
40004001	Mangkai joo, napatujumi Roh Allataala to Puang Isa namale de' tangnga padang pallawangan, dikua anna pengkulle-kullei nasede Ballisi' mpugauk dosa.
40004002	Ia tonna mangkamo Puang Isa puasa patang pulo allona patang pulo bonginna, tangbarahmi.
40004003	Ratumi to Ballisi' mpengkulle-kullei ssedei mpugauk dosa nakua, "Suai tee batu menjaji kande, sanga Anak Allataalako."
40004004	Apa mebalii Puang Isa nakua, "Den diuki' lan Sura' Allataala kumua, 'Tangngia kande manda to la naputuo tau, apa kadan-Na too Puang Allataala.' "
40004005	Nasolan omi Ballisi' to Puang Isa de' kota Yerusalem, (iamo to kota-Na Puang Allataala), anna solanni de' bubungan Bola Puang Allataala.
40004006	Nakuanni, "Polloranko kalemu, sanga Anak Allataalako. Te'da muciapa, nasaba' den diuki' lan Sura' Allataala kumua, 'La nasuai Puang Allataala to malaeka'-Na la njagaiko. La natimangko, na moi aje-Mu te'da nalatitampah lako batu.' "
40004007	Mebalimi Puang Isa nakua, "Den toopa diuki' lan Sura' Allataala kumua, 'Danggi' muuji Puangmu, Puang Allataala.' "
40004008	Nasolan pole' omi Ballisi' to Puang Isa de' buntu gaja jao, napakitanni to sininna kaparentan lan lino sola kamala'biranna.
40004009	Nakua pole' omo lako Puang Isa, "La kuben ngasanko joo mukitanna, ke messuju'ko ssompana'."
40004010	Mebalimi nakua, "Ee Ballisi', malaiko! Den diuki' lan Sura' Allataala kumua, 'La ssompako Puangmu, Puang Allataala, na Ia manda to la mupu-Puang.' "
40004011	Malaimi to Ballisi', nasaba' ditalomi, anna ratu to malaeka'-Na Puang Allataala mbenni to naparalluin-Na Puang Isa.
40004012	Ia tonna sa'dingmi Puang Isa kumua ditarungkumi to Nabi Yahya, malemi re' tana Galilea.
40004013	Nasalaimi to kota Nazaret, namellele lako kota Kapernaum jio randan Tasik Galilea, tana Zebulon sola Naftali.
40004014	Susimi joo najaji to kadan-Na Puang Allataala mangka napau Nabi Yesaya tonna anu' kumua,
40004015	"Tanana pangrapuanna Zebulon sola pangrapuanna Naftali, diola lako tasik, sambali'na Sa'dan Yordan, tana Galilea, buda natorroi bangsa tangngia to-Yahudi.
40004016	Ia to tote'dapa naissen Puang Allataala, susimo to totuo lan kamalillinan, na ngkitamo arrang-Na Puang Allataala. Ia tuu lako tau susimo to totorro lan lino tomate, napubua' dosana, naarrangngimi arrang kasalamatan-Na Puang Allataala."
40004017	Ia joo wattu napamulami Puang Isa mpangpeissenanni kumua, "La mengkatoba' kamu' jio mai dosami, nasaba' cingga'tu'mora naratu Puang Allataala mangparenta susi Raja."
40004018	Ia tonna lumingka-mingkamo Puang Isa jio randan Tasik Galilea, ngkitami dua tosile'to disanga Simon ba'tu Petrus sola sile'tona to disanga Andreas mangjala jiong tasik, sanga iamo jamanna.
40004019	Nakuamo lako sola dua "Male kamu' mai nturu'na'! La kuben kamu' jaman nnajahhi tau ngkatappa'ina'."
40004020	Nata'pa mpatorro jalana sola dua, namale nturu'i.
40004021	Mpatarruhmi kalingkan-Na Puang Isa, na ngkita omo dua tosile'to disanga Yakub na Yahya anakkana Zebedeus, mpemeloi jalana lan lopi sola ambe'na. Natambai omi sola dua.
40004022	Nata'pa ssalai lopinna sola ambe'na, namale nturu' Puang Isa.
40004023	Male bangmi to Puang Isa mpasitarruh-tarruh kampong jio tana Galilea, namangngajahhi lan bola passambajangan, mpangpeissenan Kareba Kasalamatan kumua la ratumi Puang Allataala mangparenta susi Raja, na mpamalagah mangrupa-rupa sakinna tau.
40004024	Kaissenanmi to Puang Isa ratu re' tana Siria. Iamo joo nasabuda-budanna tau ratu lako kale-Na ssolan tomasaki to mangrupa-rupa sakinna sola kamapa'dikan, susinna tonatamai setang, tota'taran sola tokupi', napamalagahhi.
40004025	Ia joo wattu buda tau undi nturu' Puang Isa. Den to ratu jio mai tana Galilea, tana Sangpulo Kota, kota Yerusalem, tana Yudea, na den too to ratu jio mai sambali'na Sa'dan Yordan.
40005001	Ia tonna kitami Puang Isa to tobuda, malemi de' buntu nacumadokko jao, natalimbungngi anak gurun-Na.
40005002	Napamulami mangngajahhi nakua,
40005003	"Masannang to tau nnissenan kalena kumua tangpakulle na lako manda Puang Allataala nanii sande', nasaba' ia to tau susi joo umma'-Na Puang Allataala.
40005004	Masannang to tau masussa penawa, nasaba' la napakatana Puang Allataala.
40005005	Masannang to tau mpamajiong penawanna, nasaba' la nnampui Lino Baru.
40005006	Masannang to tau mamali' mpugauk pakkaeloran-Na Puang Allataala, nasaba' la naben Puang Allataala to apa nakamali'.
40005007	Masannang to tau ngkamasei padanna rupa tau, nasaba' la nakamasei too Puang Allataala.
40005008	Masannang to tomaruruh penawanna, nasaba' la ngkita Puang Allataala.
40005009	Masannang to tau mpasikalino padanna rupa tau, nasaba' la disanga anakka-Na Puang Allataala.
40005010	Masannang to tau dipakario-rio, ke mpugaukki pakkaeloran-Na Puang Allataala, nasaba' ia to tau susi joo umma'-Na Puang Allataala.
40005011	Masannang kamu', ke dicacca kamu', ke dipakario-rio kamu' sola ke napau gaja' kamu' tau, nasaba' mituru'na'.
40005012	Parannu kamu' mimasannang, nasaba' buda pahalami jao suruga. Ia tee kadipakario-rioanmi tee too, susi bang una to pura digaukanni tuu lako nabi tonna anu'."
40005013	Mangngajahhimi Puang Isa nakua, "Dipasangrapang kamu' ce'la! Ia ke tangmeloi penawammi, susi kamu' ce'la tangbuaci' to te'damo nadikulle mpebuaci'i pole'i, anna te'da bua'na lako padammi tolino. Ia ke te'damo bua'na to ce'la, la dica'beanmira, nasilese-lesei tau.
40005014	Kamu'mo to dipasusi arrangna tolino. Ia to kampong jao buntu la pajan ia.
40005015	Te'da tau mpadukku palita nasamboii busu, apa napajaori ngenan palita, dikua naarrangngi ngasanni to tau lan bola.
40005016	Iamo joo, pemakassingngimi tuu panggaukanmi nturu' Puang, nakitai tau susi lampu nnarrangngi tau, nawa'ding nnissenni to kameloan-Na Ambe'mi Puang Allataala jao suruga."
40005017	Mangngajahhimi Puang Isa nakua, "Danggi' misangai kumua mentamana' lino la nta'dei atoranna Nabi Musa sola pangngajaranna nabi laen. Te'da kuratu kumua la kuta'deii, apa la kupamanassanra kamu' to battuananna.
40005018	La miingaran tee kadang-Ku' kumua, te'dapa nala-Kiama' to lino, ke te'dapi najaji ngasan to diuki' lan atoran-Na Puang Allataala! Jaji, moi mesa' hurupu' te'da naladita'dei lan joo atoran.
40005019	Iamo joo ia to tote'da napesa'dingngii to parenta-Na Puang Allataala, moiraka to nasanga tangparallu, napangpangngajaran tooi susi joo, la direken tokaminang majiong jio mai umma'-Na Puang Allataala. Na sibalikanna, ia to tompesa'dingngii, napangpangngajaranni lako tolaen, la direken tokaminang mala'bih jio mai umma'-Na Puang Allataala.
40005020	Iamo joo, la miingaran kumua, te'da milangkullei menjaji umma'-Na Puang Allataala, ke te'da mila'bi nturu' pakkaeloran-Na Puang Allataala na ia to guru agama sola to-Farisi."
40005021	Mangpangngingaranmi Puang Isa nakua, "Miissenmo to pangngajah jio mai Puang Allataala lako tojolota' nakua, 'Danggi' pabuno! Ia to topabuno la dipangngoloi lako tomangra'tah kara-kara.'
40005022	Apa kukuan kamu' kumua, ia to tomabirih lako padanna rupa tau, la dipangngoloi lako tomangra'tah kara-kara, na ia to tongkada-kadai padanna rupa tau la dipangngoloi lako tomangparenta, na ia to tomangkada lako padanna rupa tau kumua, "Te'da iko bua'mu", sipato' dibuang tama api naraka.
40005023	Iamo joo, ia ke la mangkarobako, ammuingaranni kumua den solamu mangka mupa'dikki penawanna,
40005024	la mupatorroi jolo' to pangkarobanmu jio Bola Puang Allataala, mumale sipemeloan joo solamu, mumane' pole mangkaroba.
40005025	Ia ke denni tau la mparapa' kamu', na te'dapa miratu lako tomangra'tah kara-kara, madoi' kamu' sikalino jolo'. Ianna te'da mipasusii joo, la napatarruh kamu' lako tomangra'tah kara-kara, to la mpangngolo kamu' lako pulisi ammidipatama pangtarungkuan.
40005026	La miingaran tee kadang-Ku' kumua, ia ke te'dapi mibajahhi angge macerona to indanmi, te'da mikullei messun lan mai pangtarungkuan!"
40005027	Mangpangngingaranmi Puang Isa nakua, "Miissenmo to pangngajah jio mai Puang Allataala kumua, 'Danggi' manggauk sala.'
40005028	Apa kukuan kamu' kumua, ia to tongkita mesa' baine na madoang nggauk salai, disangami manggauk sala lan penawanna lako joo baine.
40005029	Jaji ianna mata kananmi ntumang kamu' mipugauk dosa, cukke'i, ammica'beanni! La'biran, ke tangsukku'i to batang kalemi, na ia ke sukku'i, apa dipatama kamu' naraka.
40005030	Ia ke lima kananmi ntumang kamu' mipugauk dosa, ta'takkii, ammica'beanni! La'biran, ke tangsukku'i to batang kalemi, na ia ke sukku'i, apa dipatama kamu' naraka."
40005031	Mangpangngingaranmi Puang Isa nakua, "Den too pangpangngajah susi tee, 'Ia to muane ssarak bainena la naben sura' talla' joo bainena.'
40005032	Apa kukuan kamu' kumua, ia to tossarak bainena to te'da namanggauk sala, ia mpusaba'i namanggauk sala joo baine, ke kemuane pole'i. Na ia to tompubainei to baine disarak, manggauk sala todai."
40005033	Mangpangngingaranmi Puang Isa nakua, "Miissen too to pangngajah jio mai Puang Allataala lako tojolota' kumua, 'Danggi' mikalupaii to apa mangka mipangngakui mpake sapah. La mipugauk to mipangngakuinna jio olo-Na Puang Allataala.'
40005034	Apa kukuan kamu' kumua, danggi' lalo mimangngaku mpake sapah. Danggi' mikua, 'Jao mai ngkitana'', nasaba' ia to langi' ngenan cadokkoan-Na Puang Allataala.
40005035	Danggi' too mikua, 'Jiong mai la ngkitana'', nasaba' ia to lino ngenan pelleseanna Puang Allataala. Danggi' too mikua, 'Jao mai kota Yerusalem ngkitana'', nasaba' iamo kota-Na Tomaraja Puang Allataala.
40005036	Danggi' too mikua, 'Gere'i kollongku'', nasaba' te'da mikullei mpupemmabusa ba'tu mpupemmalotong sanglambah beluakkami.
40005037	Danggi' mimangkada totosik, apa la mikua 'io' ke tonganni, 'te'da' ke tangtonganni. Ia ke mangngakuko mpake sapah, pole jio ngasan mai Ballisi'."
40005038	Mangpangngingaranmi Puang Isa nakua, "Miissen too to pangngajah kumua, 'Ia ke misolanganni mesa' matanna to tau, la disolangan todai mesa' to matammi, ba'tu ia ke misolanganni mesa' isinna to tau, la disolangan todai mesa' to isimmi.'
40005039	Apa kukuan kamu' kumua, danggi' mimangpabalahhi lako to tompa'dikki penawammi. Apa sibalikanna, ia ke den tau ssala'pai to popo kananmi, patananan pissenni to popo kairimmi.
40005040	Ianna den tau ngkadoangngi bajummu anna parapa' kamu' lako to pangbicara, la miben pissenni to baju landomi.
40005041	Ianna den puanggawa mparuku kamu' mpanglembanni mesa' kilo belana, panglembaran pissenni dua kilo.
40005042	Ianna den tau mpeta'dai kamu' apa, benni to napeta'da. Ianna den tau mpangngindanni kamu', danggi' mikua te'da."
40005043	Mangpangngingaranmi Puang Isa nakua, "Den too pangpangngajah misa'ding kumua, 'Pakamoja'i to solami, ammikaba'cii to ewalimmi.'
40005044	Apa kukuan kamu' kumua, pakamoja'i to ewalimmi, mipassambajanganni to tompakario-rio kamu',
40005045	ammiwa'ding dikita anakka-Na Ambe'mi Puang Allataala jao suruga. Nasaba' Puang Allataala mpadenan allo tokassing sola togaja' na mparatuan too uran tomelo sola totangmelo.
40005046	Sitonganna, ia ke mipakamoja'i to tompakamoja' kamu', te'da miampa'i to pahalami jao suruga, nasaba' moi passassung napugauk toda susi joo.
40005047	Ia ke ia manda misalama' to padammi tomatappa', apara kala'bianmi na tau laen? Moi to tau te'da naissen Puang Allataala napugauk toda susi joo.
40005048	Ia to Ambe'mi Puang Allataala jao suruga mpakamoja' sininna tolino. Iamo joo la susi toda mipugauk."
40006001	Mangngajahhimi Puang Isa nakua, "Danggi' mipugauk panggaukan melo ke la mipangpekitanri lako tau, dikua napuji kamu'. Ia ammimanggauk susi joo, te'da miampa'i to pahalami jio mai Ambe'mi Puang Allataala jao suruga.
40006002	Jaji, ia ammimangpangben, danggi' mipau-paui susi tomajekkong. Ia to tau susi tuu lako nakabudai mpugauk panggaukan makassing lan bola passambajangan, ba'tu jio lalan maroah, dikua nakitai tau napujii. La miingaran tee kadang-Ku' kumua, mangkami ia natarima to pahalana.
40006003	Apa ia to kamu', ia ammimangpabengan, danggi' mipau-paui, nadanggi' naissenni tau.
40006004	Ma'na bangmo te'da tau nnissenni to mipugaukkuna, saliwanna Ambe'mi Puang Allataala jao suruga to ngkita apa membuni, na la mben kamu' pahalami."
40006005	Mangngajahhimi Puang Isa nakua, "Ia ammimassambajang, danggi' misusi tomajekkong. Ia to tau susi tuu lako nakabudai massambajang lan bola passambajangan sola jio too pangpasitammuan lalan, dikua nakitai tau. La miingaran tee kadang-Ku' kumua, mangkami ia natarima to pahalana!
40006006	Apa ia ke massambajang kamu', mentama kamu' sapa', misalli'i, mimane' massambajang lako Ambe'mi Puang Allataala, to tangnakita mata. Na ia to mipugaukkuna nakita Ambe'mi Puang Allataala, to la ben kamu' pahalami.
40006007	Ia ammimassambajang, danggi' midadu'-dadu' bangngi to kada mipau, susi to tau tangmatappa' lako Puang Allataala. Nasaba' nasangai kumua ia to apa napassambajangan, la natarima Puang Allataala, ke malandoi passambajangna.
40006008	Danggi' misusi joo, nasaba' te'dapa mipeta'dai, naissen jolomo Ambe'mi Puang Allataala to miparalluinna.
40006009	Jaji, ia ammimassambajang, la mikua susi tee: Oo, Ambe'ki', Puang Allataala jao suruga. Dennaa upa' na sininna tau mpakala'bihki',
40006010	anna tarima parenta-Ta'. Dennaa upa' najaji pakkaeloran-Ta' lan tee lino susi jao suruga.
40006011	Benkan kande to kiparalluinna tee allo.
40006012	Dampangankan, susi kami' ndampangan tokasalan lako kaleki'.
40006013	Danggi' taelorankan ta'de kamatapparanki' ke disedekan mpugauk dosa, apa la'parankan jio mai kuasanna Ballisi'. [Nasaba' Rajaki', makuasaki' na mala'bihki' te'da cappa'na. Amin.]
40006014	Ia ke midampanganni to tokasalan lako kalemi, manassa kumua nadampangan toda kamu' Ambe'mi Puang Allataala jao suruga.
40006015	Apa ia ke te'da midampanganni, manassa kumua te'da toda nadampangan kamu' Ambe'mi Puang Allataala."
40006016	Mangngajahhimi Puang Isa nakua, "Ia ammipuasa, danggi' mimenggamuru bang susi tomajekkong. Ia to tau susi joo naanggai' bang tangmendau', dikua naissenni tau kumua puasai. La miingaran tee kadang-Ku' kumua, mangkami ia ntarimai to pahalana!
40006017	Ia ammipuasa, mendau' kamu', ammimessuru' melo,
40006018	danggi' naissenni tau kumua puasa kamu', na Ambe'mi manda Puang Allataala to tangnakita mata, la nnissenni, to la mben kamu' pahalami."
40006019	Mangngajahhimi Puang Isa nakua, "Danggi' murempunan kalemu ewanan lan lino, to wa'ding nakande ane, ta'garan, ba'tu naboko tau.
40006020	Sibalikanna la'bi melo ke manggauk meloko, nasaba' susimi joo murempunan kalemu ewanan jao suruga, to te'da nakullei nakande ane, ta'garan, ba'tu naboko tau.
40006021	Nasaba' umbo-umbo nanii to ewananmu, la munawa-nawa tarruh bangngi.
40006022	Ia to mata penawa dipasangrupa lampunna kale. Ianna makassing to mata penawammi, manassa la nnissen kamu' pangngajaran tongan jio mai Puang Allataala.
40006023	Apa ianna tangmelo to mata penawammi, manassa te'da mipahangngi to pangngajaran tongan. Jaji, ianna pamalillinni Ballisi' to mata penawammi, manassa te'da mipahangngi to pangngajaran tongan.
40006024	Te'da tau ngkullei mengkaunan lako dua puanggawa, sanga la nakabudai ia to mesa' na ia to laenna nakaba'ci, ba'tu la napangjaman tongan-tongan to mesa' na ia to laenna makuttui mpangjamanni. Susi too kamu', te'da mikullei nturu' pakkaeloran-Na Puang Allataala, ke kasugiran lino manda miangah.
40006025	Iamo joo, la miingaran! 'Danggi' mipuselangngi to katuoanmi, to kumua apara la mikande, ba'tu la miiso', ba'tu apara to la miputamangkale. Nasaba' la'bi parallu ia to katuoan na ia to kande, na ia to batang kale la'bi parallu na ia to pakean!
40006026	Kitari to manuk-manuk jao langi'. Te'da namantanan, te'da namepare, ba'tu rrempun pare anna patamai pa'pak, apa napatuo unai Ambe'mi Puang Allataala jao suruga. Na la'bi keangga' kamu' na ia to manuk-manuk!
40006027	Moi mipuselangngi to katuoanmi, te'da mikullei mpamalambeh sunga'mi moi sangmanne'!
40006028	Danggi' mipuselangngi to la mipake! Kitari to bunga bakung umbo nakua tuona jio padang. Te'da namangjama, te'da too namangngunu.'
40006029	Apa la miingaran, 'Moi Raja Sulaiman, to gaja sugih, te'da nampake pakean susi ballona joo bunga!'
40006030	Ee, totangmatappa'! Ia ke naballoii Puang Allataala to reu jio padang susi joo, to tuo tee allo, na masawa disumpun, apa pole'raka to kamu' sola ngasan!
40006031	Iamo joo, danggi' mipuselangngi to kumua, apara to la mikande, ba'tu apara to la miiso', ba'tu apara to la miputamangkale.
40006032	Ia ngasan to susi joo naangah bang tolino to tangnturu' Puang Allataala. Apa naissen ia Ambe'mi jao suruga kumua miparallui ngasan joo.
40006033	La mipengkulle-kullei mpugaukki to pakkaeloran-Na Puang Allataala sola to apa nakabudai, na ia to laenna miparallui la naben too kamu'.
40006034	Iamo joo danggi' mipuselangngi to la miputuona masawa. Ganna'mo ke mipikkiri'i to la miputuona tee allo, nasaba' masawanna, laen o ia to napuselangna."
40007001	Mangngajahhimi Puang Isa nakua, "Danggi' mipasala padammi rupa tau, anna danggi' napasala kamu' Puang Allataala.
40007002	Nasaba' ia to minii mpasala tau, ia toda la napasalan kamu' Puang Allataala. Ia to pesuka' misukatan tau, la napake too Puang Allataala ssuka' kamu'.
40007003	Ciapari mikitai to bulicak lan matanna padammi rupa tau, na kaju sangbatang lan matammi te'da misa'dingngi.
40007004	Umbo la mikua mangkada lako padammi rupa tau, 'Ake'mo na aku' nnalaii tuu bulicak lan mai matammu' nasitonganna den kaju sangbatang lan matammu.
40007005	Ee, tomajekkong! Alaii jolo' to kaju sangbatang lan matammi! Ianna macoramo pengkitanmi, mane'ra kamu' wa'ding nnalaii to bulicak lan mai matanna padammi rupa tau.
40007006	Danggi' mupangben apa mala'bih lako asu, nasaba' la messailei ngkengkeko, na danggi' mupangben mutiaramu lako bai, nasaba' la naleseri."
40007007	Mangngajahhimi Puang Isa nakua, "Peta'dai lako Puang Allataala to miparalluinna, ammidiben. Angahhi to miparalluinna, ammiampa'i. Peta'dai ammidiben, susi to tomangdedek la ditimbakan bola.
40007008	Nasaba' ia to tometa'da lako Puang Allataala la dibenni, na ia to tonnangahhi la naampa'i, na ia to tomangdedek la ditimbakanni bola.
40007009	Te'da tau mben batu anakkana, ke meta'dai nande,
40007010	ba'tu nabenni ulah, ke meta'dai bale.
40007011	Jaji, moi mitogaja', la miissen mbenni to melona lako anakkami, apa pole'raka to Ambe'mi Puang Allataala jao suruga la mben kamu' to miparalluinna, ke meta'da kamu'.
40007012	Pugaukki lako padammi rupa tau, to apa mikadoangngi napugauk tau lako kalemi. Nasaba' iamo joo to dipangpangngajaran lan sura'na Nabi Musa sola sura'na nabi laen."
40007013	Mangngajahhimi Puang Isa nakua, "Nnola tama kamu' babangan si'pi', nasaba' maluah to babangan na maluah too to lalan diola lako naraka na buda tau nnolai.
40007014	Apa gaja si'pi' to babangan na si'pi' too to lalan diola lako katuoan melo te'da cappa'na, na ci'di'ra tau to nnampa'i."
40007015	Mangpakainga'mi Puang Isa nakua, "Majaga melo kamu' lako nabi tangtongan, to mentama tangnga-tangngami mangmalamma-lamma susi bembala', apa sitonganna susi asu lampung penawanna.
40007016	Jio mai panggaukanna la minii nnissen tonganni kumua indara ia. Duri kamban te'da namembua anggoro', na pangngala duri te'da namembua ara.
40007017	Ia to kaju melo, melo toda buanna. Apa ia to kaju gaja', tangmelo toda buanna.
40007018	Te'da nakullei to kaju melo la gaja' buanna, ba'tu kaju gaja' la melo buanna.
40007019	Ia to kaju gaja' buanna, la dita'bangngi ngasan, nadisumpun.
40007020	Jaji, ia to nabi tangtongan la miissen jio mai panggaukanna."
40007021	Mangngajahhimi Puang Isa nakua, "Te'da na ia ngasan to tau to metamba-tamba lako kale-Ku' nakua, 'Oo Puang! Oo Puang!' to la menjaji umma'-Na Puang Allataala. Apa iara to tau mpugauk pakkaeloran-Na Ambe'-Ku' jao suruga, la menjaji umma'-Na.
40007022	Ia ke Kiama'mi lino, buda tau la mangkada lako kale-Ku' kumua, 'Oo, Puang! Ia tongkipangpeissenan Kareba Kasalamatan ba'tu nnula'ikan setang sola mpugauk buda tanda mejangngaran, sangan-Ta' kipau.'
40007023	Apa la kukuan pissenri, 'Ee togaja', palai kamu' ntee! Tangngia kamu' taung-Ku'!' "
40007024	Mangngajahhimi Puang Isa nakua, "Iamo joo, ia to tompesa'dingngii tee kadang-Ku', napugaukki, iamo dipasusi tomandalan tangngah to mpake'deh bolana jao pondasi batu.
40007025	Ianna uran rambak nasaba' to wai, namangngiri' to angin bara' ssiokki joo bola, te'da naro'pok, nasaba' dipake'dehhi jao pondasi batu.
40007026	Apa ia to tossa'ding kadang-Ku', na te'da napugaukki, iamo dipasusi tobango' mpake'deh bolana jao bungin.
40007027	Ianna uran rambakmo nasaba' to wai, namangngiri' to angin bara' ssiokki joo bola, ta'pa ro'pokmi."
40007028	Ia tonna mangka ngasanmo napangpangngajaran Puang Isa joo, sijangngaranmi to tobuda ssa'ding pangngajaran-Na,
40007029	nasaba' matongko ke mangngajahhii, te'da nasusi guru agama.
40008001	Ia tonna mellaomo Puang Isa jao mai joo buntu, liwa' buda tau undi nturu'i.
40008002	Ta'pa ratumi mesa' to tomasolak, suju' jio olo-Na Puang Isa nakua, "Oo Puang, ia ke melohki', manassa kumua makuasaki' mpamalagahna'."
40008003	Nne'te'mi liman-Na Puang Isa, nakaka'i nakua, "Melohna', malagahmoko!" Ta'pa melomi to kalena joo wattu.
40008004	Nakuamo Puang Isa, "Danggi' lalo mucuritai moi lako mesa' tau, apa maleko lako imang jao kota Yerusalem, mupeta'dai napattantui kumua malagah tonganmoko! Mumane' mpugauk tooi to karoba kamalagaranmu situru' atoranna Nabi Musa, namenjaji butti lako sininna tau."
40008005	Ia tonna malemo tama kota Kapernaum to Puang Isa, ratumi mesa' to kamandang surudadu Roma mengkamalah-malah,
40008006	nakua, "Oo Puang, kupi'i to kaunanku' jio bolaku', namamma' bangmira, naliwa' dikka' maparri'na."
40008007	Mebalimi nakua, "La malena' lako bolamu la mpamalagahhi."
40008008	Apa mebalii tee kamandang nakua, "Oo Puang, te'da kusipato' la ntarimaki' jio bolaku'. Jaji mangkada bangmiki', napumalagahhi to kaunanku'.
40008009	Nasaba' ia tee aku' tonturu'na' parentana tomparentana', na den toda surudadu kuparenta to nturu' parentaku'. Ia angkusuai to surudadu kumua, 'Maleko!', nang la malei, na ia angkukua lako to laenna, 'Maleko mai!' nang la ratui. Na ia angkusuai to kaunanku' kumua, 'Pugaukki tee!' nang la napugaukki ia."
40008010	Jangngahmi Puang Isa ssa'dingngi joo kadanna. Messailemi anna mangkada lako tobuda to undi nturu'i nakua, "La miingaran tee kadang-Ku' kumua, liwa' matappa' tee tau! Te'dapa tau kuampa' kamatapparan susi tee, moi lan tangnga-tangngana to-Israel!
40008011	La miingaran! Buda tau tangngia to-Yahudi la ratu jio mai kadellekan sola jio mai kalambunan, na la mangmaroah-roah sola Nabi Ibrahim, Ishak, na Yakub lan Lino Barun-Na Puang Allataala.
40008012	Na sitonganna buda to-Israel to sipato' la menjaji umma'-Na Puang Allataala, la dica'bean tama ngenan malillin, iamo to disanga naraka. Ntuu jio la nanii kumarrak na sunggarigi'."
40008013	Mangkai joo too, nakuamo Puang Isa lako joo kamandang, "Polemoko. Apa to mukatappa'i, iamo la jaji." Ia joo wattu ta'pa malagahmi to kaunanna.
40008014	Malemi Puang Isa lako bolana Petrus. Mentamami bola, nakitai to indo matuanna Petrus makula' kale namamma' bang.
40008015	Nakaka'i Puang Isa to limanna, nata'pa malagah. Ke'dehmi, namale mpasadianni kande to Puang Isa.
40008016	Ia tonna kabuhmo allo, budami tau ratu mbawa tonatamai setang sola tomasaki lako Puang Isa, na sangbukura kada napau, nnula'ii tuu lako setang lan kalena tau, napumalagah ngasanni to tomasaki.
40008017	Susimi joo najaji to kadan-Na Puang Allataala mangka napau Nabi Yesaya tonna anu' kumua, "Iamo mpupa'dik pa'dikkita' na llendokan sakinta'."
40008018	Ia tonna kitai Puang Isa buda tau ntalimbungngi, nasuami to anak gurun-Na, nalamban lian sambali'na tasik.
40008019	Denmi mesa' guru agama ratu lako Puang Isa nakua, "Oo, Guru! La undina' nturu'ki' umbo-umbo taola."
40008020	Mebalimi nakua, "Cinggallun den ia lo'ko'na, sola manuk-manuk den ia serangna, apa ia tee Aku', Anak Mentolino, te'da ngenan kunii mamma'."
40008021	Den pole' omi mesa' tonturu'i meta'da nakua, "Oo, Puang! Eloranpa' jolo' kupole llamun ambe'ku'."
40008022	Apa mebalimi nakua, "Undiko nturu'na'! Ake'mo na tomatemora llamun tomatena."
40008023	Ia tonna endekmo Puang Isa de' lopi, endek todami to anak gurun-Na.
40008024	Ta'pa mangngumbukmi to angin bara' jiong tasik, na la tallan to lopi, nasaba' natamai wai bombang, apa mamma' bangngi to Puang Isa.
40008025	Malemi to anak gurun-Na ntundanni nakua, "Oo Puang, turunnikan, la tallanmiki'!"
40008026	Mebalimi nakua, "Ammimalaja'ra na te'da mikatappa'ina'!" Ke'dehmi nagarra'i to kalimpuru sola bombang, narapa' to tasik.
40008027	Jangngah ngasanmi tuu lako tau nakua, "Indara ia sitonganna tee tau, na moi angin sola tasik nturu' too parenta-Na!"
40008028	Ratumi Puang Isa lian sambali'na Tasik Galilea jio tana Gadara. Den dua tau tonatamai setang ntuu jio. Liwa' sa'ga' joo tau sola dua, napusaba'i na te'da tau barani nnolai joo lalan. Ia tonna ratumo Puang Isa ntuu jio, messunmi sola dua lan mai lo'ko' tomate namale mpessitammuii.
40008029	Metamba-tambami nakua, "Anak Allataala! La tapatumbamorakan tee? La ratumiriki'ka la ncallakan, na te'dapa nawattunna?"
40008030	Te'da namambela jio mai ntuu joo, den buda bai massumben.
40008031	Ia tuu lako setang meta'da lako Puang Isa nakua, "Ia ke la taula'ikan, suakan mentama ntuu lako bai."
40008032	Nakuanmi Puang Isa, "Malemo kamu'." Messunmi tuu lako setang, namentama bai. Sikinjarasanmi tuu lako bai jao mai awa', nampentujoan kalena do' tasik, anna mate ngasan.
40008033	Ia joo tomangrewa bai, sikinjarasanmi male tama kota, mpaui to apa mangka jaji lako joo dua tau natamai setang, napau tooi to bai simatean.
40008034	Messun ngasanmi to tau lan mai kota mpessitammui Puang Isa. Ia tonna sikitamo, meta'da tongan-tonganni kumua nasalaii joo tana Gadara.
40009001	Mangkai joo endekmi Puang Isa de' lopi, nalamban lian kampong-Na.
40009002	Denmi mesa' tokupi' nabulle tau lako Puang Isa, dipamamma' bang jiong ampah. Ia tonna issenmi Puang Isa matumba kamatapparanna tuu lako tau mangkadami lako joo tokupi', nakua, "Ee anak-Ku'! Pemalapuhhi penawammu. Didampanganmoko."
40009003	Denmi ba'tu pira-pira guru agama ssa'dingngi, namangkada lan penawanna nakua, "Ia tee tau ncapa' Puang Allataala, sanga mpapada Ia Puang Allataala kalena."
40009004	Naissen Puang Isa to lan penawanna tuu lako guru agama. Iamo joo nakuanni, "Ciapari mimangpikkiri' gaja' susi tuu?
40009005	Umbonnara marawa, dikuaraka, 'Didampanganmoko', ba'tu dikuaraka, 'Ke'dehmoko mulumingka.'
40009006	Apa ia tee wattu la kupakitan kamu', kumua makuasana' Aku', Anak Mentolino, ndampangan tomadosa lan tee lino. Iamo joo nakua lako tee tokupi', 'Ke'dehmoko, angka'i tuu ampahmu, mupole.' "
40009007	Ke'dehmi joo tokupi' napole.
40009008	Ia tonna kitami tobuda joo apa jaji, silajatan ngasanni, anna mpakala'bih Puang Allataala to mpangben kuasa liwa' tonggo lako tolino.
40009009	Ia tonna mpatarruhmo kalingkan-Na Puang Isa, ngkitami mesa' passassung disanga Matius cumadokko lan kantoro'na. Nakua Puang Isa lako, "Maleko mai nturu'na', kupuanak guruko!" Ta'pa ke'dehmi anna male nturu'i.
40009010	Ia tonna kumande Puang Isa sola anak gurun-Na jio bolana Matius, ratumi buda to passassung laen, sola to tonasangamo tau togaja', nakumande sola.
40009011	Denmi to-Farisi ngkitai anna kutanaii to anak gurun-Na Puang Isa nakua, "Ciapari nakumande ora gurummu sola passassung na totangnturu' atoran agama?"
40009012	Nasa'ding Puang Isa to pekutananna, napebalii nakua, "Ia to tomalagah te'da naparallui tomangjampi, apa tomasakira.
40009013	Te'da kuratu la ntulung tossanga kalena tomelo, apa ratura' ntulung tomadosa, anna mengkatoba'. Pelajahhii apa battuananna tee kadan-Na Puang Allataala lan Sura' Allataala, 'Kamamaseanra lako padammi rupa tau to kuangah, tangngia karoba olok-olok.' "
40009014	Mangkai joo ratumi to anak gurunna Nabi Yahya lako Puang Isa, namekutana nakua, "Ciapari na kami' manda sola to-Farisi to puasa, na te'da ia to anak gurun-Ta'?"
40009015	Napebalii Puang Isa mpake pangpasusian nakua, "Ianna botting to tau, misangaraka kumua la puasai to toratu! Ianna solapa tobotting muane, tantu te'da! Apa la den wattunna naladiala jio mai tangnga-tangngana joo tobotting muane, iamo tee Aku', mane'ri puasa to toratu, iamo tee anak gurung-Ku'."
40009016	Nakua pole' omo, "Te'da tau mpangtampiran pancurikan baru lako baju maluse, nasaba' la timporon joo pangcurikan baru naca'ceanni joo baju maluse, nasaca'ce-ca'cena.
40009017	Te'da tau mpatama anggoro' baru tama pangpanian malusemo, to dikabua' jio mai balulang, nasaba' ia namangkamburamo, tiba'tui joo pangpanian malusemo, natibaku to anggoro'. Jaji la sajang duai to anggoro' sola pangpanianna. Ia to anggoro' baru la dipatama todapi ia pangpanian baru, dikua nasalama' joo anggoro' sola pangpanianna."
40009018	Ia tonna mangkada unapa Puang Isa lako anak gurunna Nabi Yahya, ratumi to kapala bola passambajangan. Suju'mi jio olo-Na Puang Isa nameta'da nakua, "Mane' mangka dikka' mate to becce'ku'. Apa mengkamase-masena' lako kale-Ta' ke wa'dingngi, antamalepa ngkaka'i, natuo pole'."
40009019	Ke'dehmi to Puang Isa namale situru' joo tau, naundi toda to anak gurun-Na.
40009020	Ia tonna jiomo tangnga lalan, denmi mesa' baine to sangpulo duamo taunna maparri' tongan nasa'ding, nasaba' macarepa tarruh bangngi. Malemi mpendete'i Puang Isa jio mai boko'-Na, anna kaka'i to tampak baju lando-Na,
40009021	nasaba' nakua lan penawanna kumua, "Moi kukaka' bangri to baju lando-Na, manassa la kupumalagah."
40009022	Ta'pa messailemi to Puang Isa nakitai joo baine, namangkada nakua, "Ee, anak-Ku', pemawatangngii to penawammu! Malagahmoko, nasaba' mukatappa'ina'!" Ia joo wattu ta'pa malagahmi.
40009023	Ia tonna ratumo to Puang Isa lako bolana joo kapala bola passambajangan, ngkitami buda tau mbating sola tomassuling kamasussan.
40009024	Nakuanmi Puang Isa tuu lako tau, "Messun ngasan kamu'! Te'dara namate tee pea, apa mamma'ri." Napetawa-tawaimi tau.
40009025	Ia tonna simessunanmo to tau, malemi Puang Isa ntoei to limanna joo pea, nata'pa tuo pole'.
40009026	Ia joo kajajian ta'pa naissen sininna tau lan joo kampong na mengguririkkina.
40009027	Ia tonna patarruhmo kalingkan-Na Puang Isa, denmi dua tobuta undi metamba-tamba nakua, "Oo Puang, bati'na Raja Daud, kamaseikan dikka'."
40009028	Ia tonna mentamamo bola, ratumi joo tobuta sola duai lako Puang Isa. Nakutanaimi Puang Isa nakua, "Mikatappa'iraka kumua wa'dingna' mpapakita kamu'?" Mebalimi nakua, "Ie', kikatappa'i kita' Puang!"
40009029	Nakaka'mi Puang Isa to matanna nakua, "Susi to mikatappa'ina, iamo jaji."
40009030	Pakitami sola dua. Napakainga'mi Puang Isa kumua, "Danggi' lalo naden tau mipauan joo apa jaji."
40009031	Apa ia tonna messunmo lan mai bola sola dua, malemi ncuritai lako tau lan joo kampong na mengguririkkina.
40009032	Ia tonna malemo joo tau dua, den omi mesa' tomamang, sanga natamai setang, nabawai tau lako Puang Isa.
40009033	Naula'imi Puang Isa joo setang, nata'pa mangkada joo tau. Jangngahmi to tobuda nakua, "Wah, te'dapa takita to susinna tee inde' Israel!"
40009034	Apa nakua to to-Farisi, "Kuasanna puanggawana setang napake nnula'i setang."
40009035	Mangkai joo, malemi Puang Isa llelei kota sola kampong napasitarruh-tarruhhi. Mangngajahhimi lan bola passambajangan, mpangpeissenan Kareba Kasalamatan kumua la ratumi Puang Allataala mangparenta susi Raja, na mpamalagah tau to mangrupa-rupa sakinna.
40009036	Ia tonna kitami Puang Isa joo tobuda, massemi penawan-Na, sanga susi bangmira bembala' to te'damo tomangrewana, tangnnissenmo pangngujungan na tangpakulle.
40009037	Nakuamo Puang Isa lako anak gurun-Na, "Siririanmo to pare, apa ci'di'ra tomepare.
40009038	Iamo joo peta'dai lako to ampunna uma, nasuai to tau male mpepareanni!"
40010001	Natambaimi Puang Isa to sangpulo dua anak gurun-Na sirempun, nabenni kuasa nnula'i setang, na mpamalagah mangrupa-rupa sakinna tau.
40010002	Ia to sanganna joo sangpulo dua rasulu'-Na Puang Isa susi tee: Simon (ba'tu Petrus) na Andreas to sile'tona. Namane' dua anakkana Zebedeus, iamo to Yakub na Yahya.
40010003	Sitarruhna Filipus, Bartolomeus, Tomas, Matius to passassung, Yakub anakkana Alfeus, Tadeus,
40010004	Simon tobarani, na Yudas Iskariot to undinna mpangpejokkoan Puang Isa.
40010005	Nasuami Puang Isa joo sangpulo dua anak gurun-Na, napasanni kumua, "Danggi' mimale lako bangsa tangngia to-Yahudi, moi lako to-Samaria.
40010006	Apa male lako manda kamu' to-Israel, nasaba' susimi to bembala' sala lalan.
40010007	Pauanni kumua cingga'tu'mora naratu Puang Allataala mangparenta susi Raja.
40010008	Pamalagahhi to tomasaki sola tomasolak, patuoi to tomate, ula'ii to setang. Ia tee diben bangra kamu', iamo joo la mipangben bang todari.
40010009	Ia ammimale, danggi' mibawa doi' bulawan, ba'tu salaka iarika tambaga.
40010010	Danggi' too mibawa sepu', ba'tu baju duang lambah, iarika sapatu ba'tu tekken. Nasaba' ia to tomangjama, sipato' ntarima sarona.
40010011	Ia ke ratu kamu' lako mesa' kota ba'tu kampong, angahhi tosipato'na la minii torro jio sanggemmi male pole' mpatarruh kalingkanmi.
40010012	Ia ammimentama bola la mikua, 'Dennaa upa' nabarakka'i kamu' Puang Allataala.'
40010013	Ia ke natarima melo kamu' joo ampu bola, ia joo pangbarakka'mi la torroi lan joo bola. Apa ia ke te'da natarima melo kamu', ake'mo na pole pole' joo pangbarakka'mi lako kalemi.
40010014	Ia ammiratu lako mesa' bola ba'tu kota, na te'da natarima kamu' to tau jio, iarika tangnapesa'dingngi kamu', salai joo bola ba'tu kota, mipentambakanni to carepa jio ajemi.
40010015	Ingaranni! Ia ke Kiama'mi lino, la'bi nasessai Puang Allataala to tau lan joo kota na ia to to-Sodom na to-Gomora."
40010016	Nakuan pole' omi Puang Isa to anak gurun-Na, "Pesa'dingngii! Kusua kamu' male susi bembala' mentama tangnga serigala. Iamo joo la macca kamu' mbawa kalemi, mimaruruh.
40010017	La majaga kamu', nasaba' la dijokko kamu', ammidipangngolo lako tomangra'tah kara-kara. La dirambi kamu' lan bola passambajangan.
40010018	La dipangngolo kamu' lako tomangparenta sola raja, nasaba' mituru'na'. Iamo joo wattu la minii mpangpeissenanni to Kareba Kasalamatan lako tuu lako tau, sola totangnnissenpa Puang Allataala.
40010019	Apa ia ammidipangngolo, danggi' miselang kumua apara la mipau, ba'tu umbo la mikua mebali. Nasaba' la dipauan kamu' apa to la mipau joo wattu.
40010020	Jaji tangngia kamu' la mangkada joo wattu, apa Roh-Na Ambe'mi Puang Allataala mpupangkada kamu'.
40010021	-
40010022	La nakaba'ci kamu' buda tau, nasaba' mikatappa'ina'. Na la jaji susi tee, tomassile'to mpangpebunoan sile'tona. Susi toda ambe' lako anakkana. Anak nnewa tomatuanna, napangpebunoanni. Apa ia to tomatappa' tarruh ratu lako ssalainna lino la dipasalama'.
40010023	Ianna pakario-rio kamu' tau lan mesa' kampong, palai kamu' lako kampong laen, nasaba' sitonganna Aku', Anak Mentolino, ngkuan kamu' kumua, 'Te'dapa napura to kota jio Israel milelei, kuratu pole' keanu'.'
40010024	Ia to mesa' passikola te'da nala'bi matande na gurunna, susi toda to kaunan te'da nala'bi matande na puangna.
40010025	Ganna'mi ke passikola pada gurunna, na kaunan pada puangna. Ia ke nasangana' tau Beelzebul, puanggawana setang, apa pole'pi kamu' to tonturu'na' la'bi-la'bi la gaja' sangammi."
40010026	Nakua pole' omo Puang Isa, "Danggi' mimalaja' lako tolino, nasaba' te'da to membuninna tangladipangpekitan, na te'da to dibunianan tangladipangpeissenan undinna.
40010027	Apa to kupauan kamu' ke bongi, la mipau ke allomi. Na apa to kupangbisikan lako kamu', la mipetamban jio pangbudan tau.
40010028	Danggi' mimalaja' lako tolino to batang kale manda nakulle nabuno, apa te'da nakullei mbuno penawammi. Puang Allataalara to sipato' mikalaja', nasaba' ianna mangka mbuno kamu', makuasapa Ia mpatamai naraka to batang kalemi sola penawammi.
40010029	Mesa'ra de'pen allinna ke dua denah, apa moi mesa' te'da nakullei mate, ke te'da napuelohhi Ambe'mi Puang Allataala.
40010030	Susi toomo moi beluak jao ulummi mangkamo dibilang ngasan.
40010031	Iamo joo danggi' mimalaja', nasaba' la'bi keangga' kamu' na ia to denah!"
40010032	Mpatarruhpa kadan-Na Puang Isa nakua, "Ia to tonnakuina' jio olona tobuda kumua tomenturu'i lako kale-Ku', la kuakui todai jio olo-Na Ambe'-Ku' jao suruga.
40010033	Apa ia to tompessakkannina' jio olona tobuda, kumua te'da namenturu' lako kale-Ku', la kupessakkanni todai jio olo-Na Ambe'-Ku' jao suruga."
40010034	Nakuapa Puang Isa, "Danggi' misangai kumua ratuna' mbawa kasikalinoan tama lino. Tangngia kasikalinoan to kubawa, apa kasiewalianra.
40010035	Ia to karatuan-Ku' napusaba' anna anak muane nnewa ambe'na, anak baine nnewa indona, na anak mamintunna baine nnewa indo matuanna.
40010036	Pada kamu' tosangbola la siewali tarruh.
40010037	Inda-inda to la'bi mpakamoja' tomatuanna na Aku', tangsipato' menjaji taung-Ku'. Susi toomi to la'bi mpakamoja' anakkana na Aku'.
40010038	Na ia to tocia' mpassan kaju sitambenna na nturu'na', tangsipato' menjaji taung-Ku'.
40010039	Ia to tonturu' bang pakkaeloran penawanna, te'da nalannampa' katuoan melo te'da cappa'na. Apa ia to tonturu' tarruhna' moi la dibuno, iamo la nnampa' katuoan melo te'da cappa'na."
40010040	Mpatarruhpa kadan-Na Puang Isa nakua, "Ia to tontarima kamu', padamo to Aku' natarima. Na ia to tontarimana', padamo to ntarima Puang Allataala to ssuana'.
40010041	Ia to tontarima nabi, sanga tonasuai Puang Allataala, la llolongan barakka' susi nabi. Na ia to tontarima tomanggauk melo, sanga tomeloi, la llolongan barakka' susi tomanggauk melo jio mai Puang Allataala.
40010042	Ia to tompaiso' sala mesa'na tee todikita majiong, nasaba' naturu'na', moi wai lino bangra, ingaranni, kumua la llolonganni barakka'."
40011001	Ia tonna mangkamo Puang Isa nnajahhi sangpulo dua anak gurun-Na, mpatarruh pole'mi kalingkan-Na male lako kampong to nasiandaran mpangpeissenan Kareba Kasalamatan.
40011002	Ia tonna sa'dingmi Nabi Yahya lan pangtarungkuan to kareba apa to napugauk Puang Isa, nasuami to ba'tu pira-pira anak gurunna male lako Puang Isa mekutana kumua,
40011003	"Kita'moraka Raja Mangpasalama' to kitajan, ba'tu la ntajanpakan tau laen?"
40011004	Mebalimi Puang Isa nakua, "Polemo kamu' mipauanni gurummi apa to misa'ding sola mikita.
40011005	Pakitamo to tobuta, lumingkamo to tokupi', dipamalagahmo to tomasolak, pasa'dingmo to tomataru, dipatuomo to tomate, na dipangpeissenanmo to Kareba Kasalamatan lako tomakario-rio.
40011006	Masannang tongan to tau tangmenassan ntarimana'."
40011007	Ia tonna polemo to pesuanna Nabi Yahya, napamulami Puang Isa mpaui lako tobuda to Nabi Yahya nakua, "Apara male mikita jio padang pallawangan? Te'da mimale ngkita sanglambah reu nairi' angin.
40011008	Apara male mikita? Tomangpakean balloraka? Te'da too, sanga ia to tau mangpakean susi joo, torro lanri ia salassa'!
40011009	Jaji, apara male mikita? La ngkitara kamu'ka nabi? Tongan. La mikatappa'i kumua, la'bipa ia na nabi.
40011010	Nasaba' Nabi Yahyamo to mpasadia tau la ntarimana'. Susi to diuki' lan Sura' Allataala mpau Nabi Yahya kumua: Mangkadai Puang Allataala, 'Iamo tee pesuang-Ku', to kusua la njoloanko, anna pemakassingngii to lalan la muola.' "
40011011	Nakuapa Puang Isa, "La miingaran tee kadang-Ku' kumua, lan tee lino te'da tau la'bi mala'bih na Nabi Yahya, apa moi nasusi joo ia to tokaminang majiong jio mai umma'-Na Puang Allataala la'bi mala'bihpa ia na Nabi Yahya.
40011012	Sipamulanna Nabi Yahya mangngajahhi ratu lako too allo, buda tau nnewamo kaparentan-Na Puang Allataala madoang la rampa kuasan-Na.
40011013	Nasaba' ia tonna te'dapa naratu Nabi Yahya, napau jolomo sininna nabi na diuki' toomo lan sura'na Nabi Musa to karatuanna kaparentan-Na Puang Allataala.
40011014	Ia tonna anu' den nabi mpaui kumua la ratu pole' to Nabi Elia. Ia ke mitarimai, Nabi Yahyamo to Nabi Elia.
40011015	Ingaranni to apa mangka misa'ding, sanga ketalinga kamu'!
40011016	Apara la kupasusianni to tau too allo? Susi to pea sicadokkoan jio pasa' metamba-tamba lako solana,
40011017	'Kipassulinganmo kamu', apa cia' kamu' menari'. Mpakkelonganmokan kelong kamasussan, na te'da mimbating.'
40011018	Battuananna: ratumo to Nabi Yahya, napuasa na te'da naiso' anggoro', nakua ora tau kumua, 'Natamaii setang.'
40011019	Na ratu omo' Aku', Anak Mentolino, kukumande sola mangngiso', nakua omo tau kumua, 'Kitai joo tomaullak, pangngiso', soba'na passassung sola togaja' sipa'na.' Apa moi na susi joo, mandalan tangngah to Puang Allataala, na ia to kamandalanan tangngah-Na pajan lan panggaukan-Na."
40011020	Liwa' nacacca Puang Isa to tau lan ba'tu pira-pira kota mangka nanii mpugauk buda panggaukan mejangngaran. Nasaba' te'da namadoang mengkatoba' jio mai panggaukan gaja'na tuu lako tau.
40011021	Nakua Puang Isa, "Macilaka kamu' to-Khorazim sola to-Betsaida! Buda tanda mejangngaran to mangka kupugauk jio kotami, apa te'dapa mimengkatoba'. Ia kenna la dipugauk joo tanda mejangngaran jio kota Tirus sola kota Sidon, masaimo mengkatoba' tuu lako tau jio, moi na bangsa tangngia to-Yahudi. La mangpakean kamasussan, napessamboran too au de' ulunna, sanga mpenassannii dosana.
40011022	Ingaranni! Ia ke Kiama'mi lino, la'bi maringngan ia sessana to to-Tirus sola to-Sidon, na ia to sessami sola ngasan.
40011023	Na kamu' to-Kapernaum! Misangaraka la dipamatande kamu' ratu de' langi'? Te'da! Apa la dipembuangan kamu' do' ngenan kaminang majiong! Nasaba' ia kenna la ia tee tanda mejangngaran to mangka dipugauk lan tangnga-tangngami dipugauk lo' kota Sodom, la denpa ia ratu lako too allo.
40011024	La miingaran kumua, ia ke Kiama'mi lino, la'bi mabanda' kamu' sessami na ia to to-Sodom."
40011025	Ia joo wattu massambajangmi Puang Isa nakua, "Oo Ambe', Puangna langi' sola lino. Mangkurru sumanga'na' lako Ambe', nasaba' ia ngasan joo tabunianan lako tomandalan pahangna sola tomacca, tapangpeissenanmi lako totangpaissen.
40011026	Oo Ambe', iamo tapumasannang."
40011027	Nakuapa Puang Isa, "Sininna apa mangka ngasanmo' naben Ambe'. Na te'da mesa' tau nnissenni to Anak, saliwanna Ambe'. Te'da too mesa' tau nnissenni to Ambe', saliwanna Aku' Anak, sola ia to tokupueloh kupaissenni.
40011028	Ee kamu', tomasussa penawa sola totangmasannang, nasaba' atoran masussa to nakabua' guru agama. Malemo kamu' mai, angkupemasannangngi kamu'.
40011029	Turu'i to parenta-Ku', mipelajahhii to pangngajaran-Ku', nasaba' Aku' tee te'da kulassussai kamu', te'da kamu' to la kukita majiong, milolongan kamasannangan.
40011030	Ia to parenta-Ku' mpemasannangngi tau, na marawa dituru'i."
40012001	Den pissen wattu tonna Allo Katorroan nannola jio bara'bah gose' Puang Isa, na ngge'te gose' to anak gurun-Na natiboi, sanga tangbarahmi.
40012002	Nakitami to-Farisi napasalai to Puang Isa nakuanni, "Kitari to anak gurun-Ta'! Ciapari na te'da naturu'i to atoran agamanta', anna pugaukki to dipemalian dipugauk ke Allo Katorroan?"
40012003	Mebalimi nakua, "Tantu mibacamo to apa napugauk Daud, tonna tangbarahmo sola surudadunna.
40012004	Mentamami bola to dinii ssompa Puang Allataala, nakandei to roti dipangngolo lako Puang Allataala. Nasitonganna, ianna situru' atoran agamanta', imang manda ia to wa'ding ngkandei joo roti.
40012005	Tangden toomoraka mibacai to sura'na Nabi Musa kumua, ia to imang mangjama bang lan Bola Puang Allataala ke Allo Katorroan, to tangsituru' atoran, na te'da nadipasala?
40012006	La miingaran melo kumua, la'bina' Aku' na ia to Bola Puang Allataala.
40012007	-
40012008	Jaji makuasana' mpattantui apa to wa'ding dipugauk ke Allo Katorroan nasaba' Puangnana' Allo Katorroan tee Aku', Anak Mentolino. Den diuki' lan Sura' Allataala kumua, 'Kamamaseanra lako padammi rupa tau to kuangah, tangngia karoba olok-olok.' Ia ke mipahang tonganni tee, te'damo milampasalai to totangsala."
40012009	Mpatarruhmi kalingkan-Na Puang Isa, namentama mesa' bola passambajangan.
40012010	Den mesa' tau to mate sangbali limanna ntuu jio. Ba'tu pira-pira tau, to la nnangah bang kasalanna Puang Isa anna wa'ding mparapa'i, mekutana lako Puang Isa nakua, "Ianna situru' atoran agamanta', wa'dingraka mpamalagah tomasaki ke Allo Katorroan?"
40012011	Mebalimi Puang Isa nakua, "Ia ke den kamu' nnampui mesa' bembala', napolloh do' garuang ke Allo Katorroan, tantu ta'pa miangka' jiong mai.
40012012	Na la'bi keangga' ia to tau na ia to bembala'! Ia ke susii joo wa'dingki' mpugauk kameloan lako padanta' rupa tau ke Allo Katorroan."
40012013	Mangkai joo nakuamo Puang Isa lako joo tomate sangbali limanna, "E'te'i tuu limammu!" Nae'te'mi, namelomo susi to lima sangbalinna.
40012014	Apa ia joo to-Farisi messunmi lan mai bola passambajangan, namale sipangkada-kada la mbunoi to Puang Isa.
40012015	Naissen Puang Isa to akkattana tuu lako to-Farisi la mbunoi, iamo joo namale mpemboko'ii, apa buda tau undi nturu'i. Napamalagah ngasanmi to tomasaki.
40012016	Apa naanggaii Puang Isa tuu lako tau nakua, "Danggi' mimale mpangpeissenanna'."
40012017	Iamo namangkada susi joo dikua najaji to kadan-Na Puang Allataala mpaui, to pura napau Nabi Yesaya tonna anu' kumua,
40012018	"Iamo tee to pesuro-Ku' kupilei. Iamo tee kupakamoja', to mpamasannangna'. La kuben kapakullean pole jio mai Roh-Ku' Napangpeissenanni to parenta-Ku' lako sininna bangsa.
40012019	Te'da namassite'geh, te'da nameoli-oli, te'da gamaranna disa'ding jio pangbudan tau.
40012020	Te'da namaparrang lako tomalamma penawa, malaboh lako totangpakulle. Katampakanna nnendekan kamarurusan-Ku',
40012021	na sininna bangsa ia ngasan nanii mangrannuan."
40012022	Mangkai joo, denmi tobuta na mamang too, nasaba' natamai setang, nabawa tau lako Puang Isa. Napapakitai sola napupangkada tooi.
40012023	Jangngah ngasanmi to tobuda nakua, "Ba'tu bati'nara Raja Daud tee tau to mangka dipau tonna anu'?"
40012024	Ia tonna sa'dingngi to-Farisi susi joo mangkadami nakua, "Kuasanna Beelzebul, iamo to puanggawana setang, napake nnula'i setang."
40012025	Apa naissen Puang Isa to napikkiri' tuu lako to-Farisi. Nakuamo ngkuanni, "Ia ke denni mesa' kaparentan nasiricuan bang to taunna na te'da namesa' penawa, tantu te'da namasai nalanynya'. Na ia ke mesa' kota ba'tu to tosangbola, ke te'da namesa' penawa, tantu te'da namasai nasisarak-sarak.
40012026	Susi toomi to kaparentanna puanggawana setang. Ia ke puanggawana setang nnula'i setang laen, battuananna sirarii pada setang, manassa la madoi' lanynya' joo kaparentanna.
40012027	Mikua kumua kuasanna Beelzebul kupake nnula'i setang. Ia ke la susi joo, kuasa pole umbora napake anak gurummi nnula'i setang? Ia kalena to panggaukanna anak gurummi la mpangpekitanni kumua sala kamu'.
40012028	Apa ia ke mpakena' kuasan-Na Roh Allataala nnula'i setang, battuananna kumua ratumi Puang Allataala mangparenta susi Raja lan tangnga-tangngami."
40012029	Mangkai joo, mangngajahhimi Puang Isa mpake pangpasusian nakua, "Na umbo nakua to taboko mentama bola, ke mawatangngi to ampu bola? La napumpungri jolo' to ampu bola, namane' nnalai ngasanni to ewananna.
40012030	Ia to tote'da namenturu' lako Aku', iamo nnewana'. Na ia to tote'da nabaliina', iamo nggaja'-gaja' jaman-Ku'.
40012031	Iamo joo la miingaran kumua, ia to tompugauk dosa ba'tu ncapa' Puang Allataala, wa'dingpa didampangan. Apa ia to toncapa' Roh Allataala, te'damo nawa'ding didampangan.
40012032	Ia ke den tau nnewa kadana' tee Aku', Anak Mentolino, wa'dingpa didampangan, apa ia to toncapa' Roh Allataala, te'damo nawa'ding didampangan, la ia tee too, la jiona ahera'!"
40012033	Mangngajahhimi Puang Isa nakua, "Ia ke denni kaju melo, melo too buanna. Apa ia ke gaja'i to kaju, gaja' toda ia buanna. Buannara to dinii nnissenni kumua meloraka ba'tu gaja'raka joo garonto' kaju.
40012034	Togaja' kamu'! Umbora la mikua mpau melona ke gaja'i to penawammi? Nasaba' apa lan penawanna tau, iamo napau timu.
40012035	Ia to tomelo penawanna, melona bangra to napau, nasaba' kameloan manda lan penawanna. Na ia to togaja', gaja'na bangra to napau, nasaba' kagajatan manda lan penawanna.
40012036	Iamo joo ingaranni: Ia ke Kiama'mi lino pada la napebalii tau to kada tangkebattuanna lako Puang Allataala.
40012037	Nasaba' kadammi kamu' to la mpattantui kumua salara kamu'ka ba'tu te'daraka."
40012038	Mangkai joo, den ba'tu pira-pira guru agama sola to-Farisi ngkuanni to Puang Isa kumua, "Oo Guru, meta'dakan antapugauk tanda mejangngaran, to la mpamanassai kumua ia to kuasan-Ta' pole jio tongan mai Puang Allataala."
40012039	Mebalimi Puang Isa nakua, "Takkaliwa' gaja' natangmatappa' tee tau too allo. Napeta'dai kumua la kupakitanpi tanda mejangngaran, namane' la ngkatappa'ina'. Apa ia manda tanda la dipakitanni susi to apa jaji lako Nabi Yunus.
40012040	Susi Nabi Yunus torro lan ba'tang bale tallung allo tallung bongi, susi toomi la jaji lako tee Aku', Anak Mentolino, la torrona' lan lamunan tallung allo tallung bongi.
40012041	Ia ke Kiama'mi lino, ia to to-Niniwe la dipatuo pole' sola to tau too allo, la mpasalai, nasaba' mengkatoba' ia to to-Niniwe tonna sa'dingmi to pangngajahna Nabi Yunus. Apa den tau lan tangnga-tangngami tee too to la'bi mala'bihpa na Nabi Yunus! Moi nasusi joo te'dapa mikatappa'ii to kadan-Na.
40012042	Na ia ke Kiama'mi lino, ia to raja baine lo' mai pollo'na wai la dipatuo pole' sola to tau too allo la mpasalai. Nasaba' ia joo raja baine mambela naola ratu la mpesa'dingngi pangngajahna Raja Sulaiman to mandalan tangngah. Apa denni lan tangnga-tangngami tee too to la'bi mala'bihpa na Raja Sulaiman!"
40012043	Mpatarruhhi kadan-Na Puang Isa nakua, "Ia namessun to setang lan mai tau, malei llelei padang pallawangan nnangah ngenan la nanii kenden, apa te'da naampa'i.
40012044	Iamo joo nakua, 'La pole pole'na' lako to bola mangka kusalai.' Ia tonna ratumo lako, lo'bang unapa, mapaccing na marappi toomi.
40012045	Malemi ntambai pitu setang laenna to la'bi masa'ga' pole' opa na ia. Napentamaimi joo tau, natorro lan. Mangkatampakanna la'bi masussa pole' opa joo tau na ia tonna jolona. Susi toomi joo to la jaji lako to togaja' to tuo tee wattu."
40012046	Ia tonna mangkada unapa to Puang Isa lako tobuda, ratumi indo-Na sola sile'to-Na, najenjen bang jio salean. Madoangngi ssikitanni, apa te'da lalan naola, nasaba' gaja buda tau ntalimbungngi to Puang Isa.
40012047	Denmi mesa' tau mpauanni nakua, "Oo Puang, jioi salean to indo-Ta' sola sile'to-Ta'. Madoangngi ssipangkadanki'."
40012048	Mebalii nakua, "Indara to indo-Ku'? Indara to sile'to-Ku'?"
40012049	Najillokmi Puang Isa to anak gurun-Na nakua, "Iamo tee indo-Ku' sola sile'to-Ku'.
40012050	Inda-inda to tompugauk pakkaeloran-Na Ambe'-Ku' jao suruga, iamo sile'to-Ku' sola indo-Ku'."
40013001	Allo ia bang unamo joo namessun Puang Isa lan mai joo bola, namale lako randan tasik na cumadokko jio.
40013002	Gaja buda tau ntalimbungngi. Iamo joo naendek de' lopi cumadokko. Na ia to tobuda jenjen bang jio randan tasik.
40013003	Buda apa naajaranni Puang Isa mpake pangpasusian. Mpamulami curitan-Na nakua, "Den mesa' pangdusung male nnamboh banne.
40013004	Ia tonna ambohmi, den to ta'pah do' lalan, naratu to manuk-manuk ncappu'ii.
40013005	Den too to ta'pah do' batu-batu to te'da nabuda litakkana. Madoi' bang tuo joo banne, nasaba' ci'di'ra litakkana.
40013006	Apa ia tonna malussumo allo, nala'da'mi allo joo tananan mane' cumucuk. Ta'pa malajumi anna mate, nasaba' te'da namandalan to waka'na.
40013007	Den too to ta'pah lan tangnga duri. Saloboh-lobohnami joo duri, nasirimpihhii joo tananan arannai mate.
40013008	Apa den too to ta'pah do' litak malompo, anna membua. Den to manglokkon pessaratuh, den pennannan pulona, na den too to manglokkon pentallung pulo."
40013009	Ia tonna mangkamo Puang Isa mpaui joo pangpasusian, nakuamo, "Ingaranni to apa mangka misa'ding, sanga ketalinga kamu'!"
40013010	Undinna ratumi to anak gurun-Na Puang Isa namekutana nakua, "Oo Puang, ciapari tatuli mpakera pangpasusian ke mangngajahhiki' lako tobuda?"
40013011	Nakuamo Puang Isa mebali, "Dibenmo kamu' barakka' la nnissenni to apa tangnaissen tau kumua la ratui Puang Allataala mangparenta susi Raja, apa ia to tau laen te'da nadipaissenni.
40013012	Nasaba' ia to tonnampuimo buda apa la dirangngannipa la'bi buda, anna kala'bian pissen. Apa ia to totangnnampui apa, ia to apa ci'di'mora naampui, la dialai pissen.
40013013	Iamo joo kupake pangpasusian ke mangngajahhina' lako tobuda, nasaba' moi namengkita, apa susi to te'da napakita. Moi nasa'ding, apa susi totangpasa'ding na te'da napahangngi.
40013014	Jajimi to mangka napau Nabi Yesaya tonna anu' kumua, 'Nakua Puang Allataala: Ia tee mai tau da'tan bang mpesa'dingngii, apa te'da nalampahangngi. Da'tan bang mpemakitaii, apa te'da naissenni apa to jaji.
40013015	Nasaba' liwa'mo membattuk tee bangsa, namataru talinganna, na mpamamma' matanna. Ia tee jaji dikua danggi' napakita matanna, nadanggi' namangpesa'ding talinganna, nadanggi' napahangngi, nadanggi' namengkatoba' lako kale-Ku', anna danggi' kupamalagahhi.' "
40013016	Nakuamo Puang Isa lako anak gurun-Na, "Jaji, masannang kamu', nasaba' mipahangngi to apa misa'ding sola mikita.
40013017	La miingaran tee kadang-Ku' kumua, buda nabi sola taun-Na Puang Allataala tonna anu' madoang la ngkitai to apa mikita tee too, apa te'da nakitai! Madoang too la ssa'dingngi to apa misa'ding tee too, apa te'da nasa'dingngi."
40013018	Nakua Puang Isa, "Iamo joo, pesa'dingngimi to battuananna joo pangpasusian tomangngamboh.
40013019	Ia to banne ta'pah do' lalan dipasangrapangngi to tossa'ding kareba kumua la ratui Puang Allataala mangparenta susi Raja, apa te'da napahangngi. Ratumi to Ballisi' rrampai joo kareba mangkamo nasa'ding.
40013020	Ia to banne ta'pah do' batu-batu dipasangrapangngi to tossa'ding kadan-Na Puang Allataala anna masannang ntarimai.
40013021	Apa te'da natorro tongan lan penawanna na cingga'tu'ra natangnningaranmi. Ianna ratuimi kamasussan ba'tu kadipakario-rioan, sanga ia joo kada, ta'pa balik pole'mi.
40013022	Ia to banne ta'pah lan tangnga duri dipasangrapangngi to tossa'ding kadan-Na Puang Allataala, apa mpuselang bangngi katuoanna, namadoang bang too la sugih. Iamo joo nni'pinnii joo kada lan penawanna, anna te'da namembua.
40013023	Na ia to banne ta'pah do' litak malompo dipasangrapangngi to tossa'ding kadan-Na Puang Allataala, napahangngi napugaukki, anna membua melo. Den to manglokkon pessaratuh, den pennannan pulona, na den too to manglokkon pentallung pulo."
40013024	Mangcurita pole' omi Puang Isa lako tobuda mpake pangpasusian nakua, "Ianna mangparentamo Puang Allataala susi Raja, wa'ding dipasangrapang pangdusung nnamboh banne melo.
40013025	Ia tonna bongimo namamma' ngasanmo to tau, ratumi to ewalinna joo pangdusung nnambohhi todai pare-pare, namale ssalai.
40013026	Ia tonna sunmo buanna joo pare, pajan todami to pare-pare lan tangnga pare.
40013027	Ratumi to tomangjamanna nakua, 'Oo puang, kisanga melo ngasan to banne taamboh. Umbora nakua nagaja buda pare-pare tuo sola joo pareta'?'
40013028	Mebalimi joo pangdusung nakua, 'Panggaukanna ewalinta' joo.' Mekutanami tuu lako tomangjamanna nakua, 'Oo puang, wa'dingraka kimale rrebu'ii joo pare-pare?'
40013029	Mebalimi joo pangdusung nakua, 'Danggi', nasaba' ia ke direbu'i to pare-pare, la tirebu' todai to pare.
40013030	Ma'namo napada tuo jolo', sadipepareinna. Undipi kumane' mpangpesuanni lako tomepare narebu'i jolo' to pare-parena, naujunni nadisumpun. Narempun meloi to pare nadipatama pa'pak.' "
40013031	Mangcurita omi Puang Isa mpake pangpasusian lako tobuda nakua, "Ianna mangparentamo Puang Allataala susi Raja wa'ding dipasangrapang pangdusung ntanan sanglise' sawi jio bara'bahna.
40013032	Ia joo lise' sawi iamo lise' kaminang biccukkuna. Apa ianna tuomo, memmatonggomi na ia to tananan utan-utan laen, namembarana', namesserang to manuk-manuk jio tangkena."
40013033	Denpa pangpasusian laen nacurita Puang Isa lako tobuda nakua, "Ianna mangparentamo Puang Allataala susi Raja wa'ding dipasangrapang ragi, naala baine napasigerokki patang pulo litere' ta'pung, anna loboh."
40013034	Sininna joo napangpangngajaran Puang Isa lako tobuda mpake pangpasusian. Te'da bang natangmpake pangpasusian, ke nnajahhii tobuda,
40013035	dikua anna jaji to kadan-Na Puang Allataala mangka napau nabi tonna anu' kumua, "Ia angkumangngajahhi, mpakena' pangpasusian. La kupangpeissenan sininna to tangnaissennapa tolino sipammula jio mai dipadenna lino."
40013036	Messarakmi Puang Isa jio mai tobuda, namale mesa sola anak gurun-Na. Ia tonna mentamamo bola, meta'dami anak gurun-Na nakua, "Oo Puang, pauankan battuananna joo pangpasusian pare-pare tuo lan tangnga pare."
40013037	Mebalimi Puang Isa nakua, "Ia to pangngamboh banne melo, Aku' bang unamo, Anak Mentolino.
40013038	Ia to uma dipangpasusii lino. Banne melo dipangpasusii tomenjajimo umma'-Na Puang Allataala. Na ia to pare-pare dipangpasusii tonturu' Ballisi'.
40013039	Ia to ewali nnambohhi pare-pare, iamo Ballisi'. Na wattu peparean, iamo ke Kiama'mi lino, na ia to tomepare, iamo sininna malaeka'-Na Puang Allataala.
40013040	Ia to pare-pare dirempun na dipatorro leko' disumpun, susi toomi to menturu' lako Ballisi' la dirempun leko' nadipatama api naraka.
40013041	Aku' Anak Mentolino la ssua malaeka'-Ku' mpilei lan mai tangnga-tangngana umma'-Na Puang Allataala sininna to tompalao sala padanna rupa tau na tomanggauk gaja'.
40013042	La dipatama api naraka manglaka-laka nanii tau sikarrakan na sunggarigi'.
40013043	Na ia to tau mpugauk pakkaeloran-Na Puang Allataala la tiarrang susi allo gaja cora lan Lino Barun-Na Ambe' Puang Allataala. Iamo joo ingaran meloi to apa mangka misa'ding, nasaba' ketalinga kamu'!"
40013044	Mangcurita pole' omi Puang Isa lako tobuda mpake pangpasusian nakua, "Ianna mangparentamo Puang Allataala susi Raja, wa'ding dipasangrapang to ewanan dilamun do' litak, naampa'i tau. Nalamun pole'i, namane' male mbaluk ngasanni to ewananna, naallianni joo padang nanii nnampa' ewanan nena', nasaba' gaja sannangngi joo tau."
40013045	Mpau pole'pa pangpasusian Puang Isa nakua, "Ianna mangparentamo Puang Allataala susi Raja, wa'ding dipasangrapang pangdangkang to nnangah mutiara mellong.
40013046	Ia tonna kitamo mutiara sanglise' liwa' mellong, ta'pa malemi mbaluk ngasan ewananna naallianni joo mutiara."
40013047	Mangcurita pole' omi Puang Isa lako tobuda mpake pangpasusian nakua, "Ianna mangparentamo Puang Allataala susi Raja, wa'ding dipasangrapang puka to ditanan jiong tasik, na nnala mangrupa-rupa bale.
40013048	Ianna ponnomo bale, narui'mi pangjala de' randan tasik nacumadokko mpileii. Ia to melona napatama embere' na ia to gaja'na naca'bean.
40013049	Susimi joo ke Kiama'mi lino, ia to malaeka'-Na Puang Allataala la mpilei napasisarakki to tompugauk pakkaeloran-Na Puang Allataala na ia to totangmenturu' lako Puang Allataala.
40013050	Ia to totangmenturu' lako Puang Allataala la dipatama api naraka manglaka-laka nanii tau sikarrakan sola sunggarigi'."
40013051	Mekutanami Puang Isa lako anak gurun-Na nakua, "Mipahang unaraka battuananna joo sininna pangpasusian?" Mebalimi to anak gurun-Na nakua, "Ie' Puang, kipahang ngasan."
40013052	Nakuamo Puang Isa, "Iamo joo la mipahang kumua ia to guru agama to-Yahudi to menjaji umma'-Namo Puang Allataala na ntarimamo pangngajaran-Na, susimo to ampu bola mpasun ngasan ewananna la jolona la barunna lan mai ngenanna, napangpekitanni."
40013053	Ia tonna mangkamo Puang Isa ncurita ngasanni joo pangpasusian, nasalaimi joo ngenan,
40013054	napole lako kota Nazaret to dinii mpelobohhii. Ntuu jio lan bola passambajangan nanii mangngajahhi nasijangngaran to tossa'dingngi, nakua, "Umbora Ia nanii mpelajahhi kapaissenan susi joo? Na pole umbora to kuasa napake mpugauk tanda mejangngaran?
40013055	Tanganakkanaraka Ia pande bola, na Maryam to indo-Na? Na ia to sile'tona, iamo to Yakub, Yusuf, Simon na Yudas.
40013056	Na torro lan too ntee kotata' to sile'to-Na baine. Umbora Ia nanii llolonganni tuu lako?"
40013057	Iamo joo nacia' tuu lako tau ntarimai to Puang Isa. Nakuanni Puang Isa, "Ia to nabi dikasiri' ia umbo-umbo nanii, apa jio kampongna ba'tu jio bolana te'da nadikasiri'."
40013058	Iamo joo na te'da nabuda tanda mejangngaran napugauk jio kampong-Na, nasaba' te'da nakatappa'ii tau.
40014001	Ia joo wattu nasa'dingmi Raja Herodes Antipas, to mparenta tana Galilea, to karebanna Puang Isa.
40014002	Nakuamo lako pangjamana, "Tonganna Nabi Yahya tee tuo pole'! Iamo joo namakuasa mpugauk tanda mejangngaran."
40014003	-
40014005	Iamo namangkada susi joo Raja Herodes, nasaba' ia to apa pura jaji tonna tee. Ia joo Raja Herodes sibalii Herodias bainena sile'tona to disanga Filipus. Apa napangngingaranni Nabi Yahya kumua, "Pemali ke sibaliki' Herodias to balinna sile'tota'." Madoangngi la mpangpebunoanni, apa malaja'i lako tobuda, nasaba' nasanga ia tau nabi to Yahya. Iamo joo napangpejokkoan bangri nadipumpung dipatama pangtarungkuan.
40014006	Ia tonna mpengngingaranni allo kajajianna Raja Herodes menari'i to anakkana baine Herodias napengkitaii toratu, na liwa' napumasannang Raja Herodes.
40014007	Iamo joo namassapah nakua, "Ee, apa to mupeta'da, iami la kubenko."
40014008	Ia joo anakdara nturu' pakkaeloranna indona nakua, "Ie' puang, meta'dana' kita', ulunna Nabi Yahya nadipajiong baki', kuta'pa diben silalona."
40014009	Masussa penawanna Raja Herodes tonna sa'dingngi to peta'danna joo anakdara, apa la napatumbapi namangkamo napassaparan jio olona toratunna. Jaji natarimami to peta'danna.
40014010	Ta'pa nasuami to tau male lako pangtarungkuan lle'toi to ulunna Nabi Yahya.
40014011	Nabawami tama to ulunna Nabi Yahya jiong baki' nabenni joo anakdara. Nabawami lako indona napakitanni.
40014012	Ia tonna sa'dingmi anak gurunna Nabi Yahya, malemi nnalai to batang rabukkuna, anna patamai liang. Mangkai joo, malemi mpauanni Puang Isa kumua matemi to Nabi Yahya.
40014013	Ia tonna sa'dingngi Puang Isa joo kareba kumua matemi to Nabi Yahya, messarakmi namale mesa sola anak gurun-Na manglopi mangnguju lako padang pallawangan. Apa naissenni tobuda, nasimessunan lan mai kampongna nannola gantanan njoloii to Puang Isa sola anak gurun-Na.
40014014	Ia tonna mellaomo Puang Isa jao mai lopi, nakitami joo tobuda, anna masse penawan-Na. Napamalagahhi to tomasaki to ratu nasolan tau.
40014015	Ia tonna karuenmo, malemi to anak gurun-Na ngkandoppi' Puang Isa nakuanni, "Oo Puang, la bongimi, na pallawangan tee tanii. La'bi melo ke tasuami tee mai tau napada male nnalli kande ntuu lako kampong mengguririkkita'."
40014016	Apa napebalii nakua, "Danggi'mo namale, kamu' ia to la mpakandei."
40014017	Nakuamo to anak gurun-Na, "Limamora roti na duapa bale kiampui!"
40014018	Nakuamo Puang Isa, "Bawai mai."
40014019	Nasuami joo tobuda cumadokko jio reu malammak. Naalami joo lima roti na dua bale, anna mentingngara de' langi' mangkurru sumanga' lako Puang Allataala. Namane' nti'pek-ti'pekki joo roti, nabenni anak gurun-Na anna tawa-tawanni joo tobuda.
40014020	Kumandemi sola ngasan sabarahna. Ia tonna mangkamo kumande, napasirempunmi to torrona, ponnopa sangpulo dua baku'.
40014021	Agi-agi den limang sa'bu muane to kumande, tangdibilangpa to baine sola pea.
40014022	-
40014023	Mangkai joo, nasuami Puang Isa to anak gurun-Na endek de' lopi, najolo lian sambali'na tasik. Ia tonna polemo tuu lako to buda, malemi Puang Isa de' buntu massambajang mesa-mesa. Ia tonna la bongimi, jao unapi buntu.
40014024	Na ia joo wattu mambelami tama tangnga tasik to lopinna anak gurun-Na. Nagasa'i bombang, nasaba' ssussangngi angin bara'.
40014025	Ia tonna dannarimo, ratumi Puang Isa lumingka jao wai, mpendete'i to anak gurun-Na.
40014026	Ia tonna kitami to Puang Isa lumingka jao wai, silajatanni to anak gurun-Na. Nasimetamba-tamban nakua, "Bombo!"
40014027	Apa ta'pa nakuanni Puang Isa nakua, "Ee, rapa' kamu'! Danggi' mimalaja'! Aku' tee."
40014028	Nakuamo Petrus, "Ia ke Kita' tongan Puang, suamo' kulumingka toda jao wai."
40014029	Mebalimi Puang Isa nakua, "Malemoko mai." Iamo joo namellao Petrus jao mai lopi, nalumingka jao wai male lako Puang Isa.
40014030	Apa ia tonna kitai Petrus to bombang tonggo, malaja'mi, nasado'-do'na, metambami nakua, "Ee Puang, tatulungna'!"
40014031	Ta'pa malemi Puang Isa ngkorongngii natoei, nakuanni, "Ee Petrus, ammubatara? Ciapari na te'da mukatappa'ina'?"
40014032	Endekmi de' lopi sola dua nata'pa radan to angin bara'.
40014033	Nasuju'mi anak gurun-Na to Puang Isa. Namangkada nakua, "Kita'mo Anak Allataala."
40014034	Ratumi Puang Isa sola anak gurun-Na lian sambali'na tasik, namellao jio tana Genesaret.
40014035	Ia tonna issenmi tau kumua Puang Isa tonganmo joo ratu, malemi mpangpeissenanni lako mengguririkkina tana Genesaret, naratu to tau ssolan tomasakinna.
40014036	Anna meta'da lako Puang Isa kumua, ke wa'dingngi nakaka' mandai to baju lando-Na, moi na tampakkana bangra. Padami tau ngkaka' baju landona pada toomi malagah.
40015001	Den ba'tu pira-pira to-Farisi sola guru agama jao mai kota Yerusalem ratu ssikitan Puang Isa. Mekutanami lako nakua,
40015002	"Ciapari na te'da naturu'i anak gurun-Ta' to ada' tojolota'? Te'da nabasei limanna jolo', namane' kumande."
40015003	Mebalimi Puang Isa nakua, "Na ciapari na te'da mituru' parenta-Na Puang Allataala, na ia ora mituru' tongan to atoran migaraga kalena?
40015004	Nasaba' nakua Puang Allataala, 'Kasiri'i to tomatuammu. Na ia to tongkada-kadai tomatuanna la dibuno.'
40015005	Apa sibalikanna to mipangpangngajaran lako tau kumua, te'da nasala ke den tau ngkuan tomatuanna, 'Ia to doi' la kuben kamu' la miputuo, iamo to mangka kupangkaroban lako Puang Allataala',
40015006	Jaji ia joo tau te'damo naparallu ngkasiri' tomatuanna. Ia ke susii joo, te'damo mituru'i to parenta-Na Puang Allataala, napubua' ada' tojolomi.
40015007	Ee, tomajekkong kamu'! Nang tongan to napau Nabi Yesaya tonna anu' mpau kamu' kumua,
40015008	'Nakua Puang Allataala: Ia tee mai tau kadanna manda kumua napakala'bihna', apa sitonganna te'da nakasiri'na'.
40015009	Te'da bua'na ssompana', nasaba' ia to napangpangngajaran atoran tolino, butung to kumua mpangpangngajaran parenta-Ku'.' "
40015010	Natambaimi Puang Isa tuu lako tobuda nakuanni, "Pesa'dingngi, ammipahangngi!
40015011	Te'da na ia to dikandena ncarepai tau, apa iara to messun jio mai timu, anna mentangsipato'mo to tau ssompa Puang Allataala."
40015012	Ratumi to anak gurun-Na Puang Isa ngkutanaii nakua, "Taissenraka kumua ia to kadan-Ta' napugalli to-Farisi?"
40015013	Mebalimi Puang Isa nakua, "Ia to to-Farisi wa'ding dipasangrapang tananan to tangngia pantanan-Na Ambe'-Ku' jao suruga. Iamo joo naladirebu'i.
40015014	Paboko'i bangmi penawa tuu mati' to-Farisi. Samanna ia tobuta tuu mati'. Na ia ke pada tobutamo sirenden, tantu la melolinni ia do' garuang."
40015015	Nakuamo Petrus, "Oo Puang, meta'dakan, tapauankan battuananna joo pangpasusian."
40015016	Mebalimi Puang Isa lako anak gurun-Na nakua, "Oo, te'da todaraka pale' mipahangngi?
40015017	Parallu miissen kumua, ia to dikande mentama ba'tang namessun, ke malei mangcarepa to tau.
40015018	Jaji, apa to messun jio timu, pole jio ngasan mai penawa, iamo joo to ncarepai tau.
40015019	Nasaba' pole lan mai penawa to nanii pangtangngaran gaja' na mpalao sala tau susinna: mangbuno, manggauk sala, ncarepai tananan dapohna tau, boko, sa'bi tangtongan, na mpau gaja' tau.
40015020	Ia ngasanmo joo to ncarepai tau. Apa ia ke te'da nabasei limanna to tau nakumande, te'da ia naciapa."
40015021	Ke'dehmi Puang Isa jio mai ntuu joo, namale re' tana mengguririkkina kota Tirus sola kota Sidon.
40015022	Denmi mesa' baine to-Kanaan ratu ngkandoppi' Puang Isa metamba-tamba nakua, "Oo Puang, bati'na Raja Daud, kamaseina'! Natamai setang to anakkaku' baine. Takkajulu' maparri'na!"
40015023	Te'da bang napebalii Puang Isa. Meta'dami anak gurun-Na nakua, "Ee Puang, suai palai joo baine. Undi bang jio boko'ta' rrekaiki'."
40015024	Mebalimi Puang Isa nakua, "Disua lako mandara' to-Israel to susi bembala' lao salamo."
40015025	Suju'mi joo baine jio olo-Na Puang Isa nameta'da nakua, "Oo Puang, tulungna' dikka'."
40015026	Mebalimi Puang Isa nakua, "Te'da namelo ke dialai to kandena pea nadiben asu."
40015027	Mebalimi nakua, "Oo Puang, tongan tuu, apa ia to asu ngkande bota to polloh do' sulluk mejana puangna."
40015028	Nakuanmi, "Ee, indo', matappa' tonganko! La jaji to mupeta'da." Ia joo wattu ta'pa malagah bang unami joo anakkana.
40015029	Polemi Puang Isa jio mai ntuu joo, namale mangrundun randan Tasik Galilea, namane' endek de' buntu. Ia tonna cumadokkomo,
40015030	budami tau ratu mbawa tokupi', tokeppang, tobuta, tomamang na budapa tomasaki laenna napajioi olo-Na Puang Isa. Napamalagahhi.
40015031	Jangngah ngasan to tau ngkitai tuu lako tokupi' lumingka, tokeppang memmaruruh lingkana, tobuta pakita, na tomamang mangkada. Pada mpakala'bihmi Puang Allataala, Puangna to-Israel.
40015032	Natambaimi Puang Isa to anak gurun-Na nakuanni, "Masse penawang-Ku' ngkitai tee mai tobuda, sanga tallung allomiki' sola na cappu'mi to kinallona. Te'da kueloranni pole ke tangbarahhi, iamo ke limpui lako lalan."
40015033	Mekutanami anak gurun-Na Puang Isa nakua, "Umbo tanii nnala kande la dipakandeanni tee tau gaja buda, na padang pallawangan tee tanii?"
40015034	Mekutanami Puang Isa nakua, "Pirapara roti miampui?" Mebalimi nakua, "Pitumora na ba'tu pira bale'-bale' sibiccuk."
40015035	Nasuami Puang Isa cumadokko tuu lako tobuda jiong padang.
40015036	Naalami joo pitu roti sola bale'-bale', namangkurru sumanga' lako Puang Allataala. Mangkai joo nati'pek-ti'pekmi joo roti sola bale, nabenni anak gurun-Na, anna tawa-tawanni joo tobuda.
40015037	Kumande ngasanmi tuu lako tau sabarahna. Ia tonna mangkamo kumande, napasirempunmi anak gurun-Na Puang Isa to torrona, ponnopa pitu baku'.
40015038	Den patang sa'bu muane to kumande, tangdibilangpa to baine sola pea.
40015039	Ia tonna polemo tuu lako tobuda endekmi de' lopi Puang Isa, namale lako tana Magadan.
40016001	Den ba'tu pira-pira to-Farisi sola to-Saduki ratu la ssedei to Puang Isa. Meta'dai anna pugauk tanda mejangngaran, la mpamanassai kumua ia to kuasan-Na pole jio tongan mai Puang Allataala.
40016002	Mebalii Puang Isa nakua, "[Ia ke kabuhmi allo, mikua mangkada, 'La melo to allo, sanga malea to randan langi'.'
40016003	Na ia ke makale', mikua mangkada, 'La uran, sanga malea to randan langi' na maru'gun.' Macca kamu' mbattuanannii to tanda mikita jao langi', apa te'da miissenni mbattuanannii to apa kupugauk, tanda karatuan-Na Puang Allataala mangparenta susi Raja.]
40016004	Takkaliwa' gaja' natangmatappa' tee tau too allo! Napeta'dai kumua la kupakitanpi tanda mejangngaran, namane' la ngkatappa'ina'. Apa ia manda tanda la dipakitanni susi to apa jaji lako Nabi Yunus." Ia tonna mangkamo Puang Isa mangkada susi joo, malemi ssalai joo tobuda.
40016005	Ia tonna ratumo lian sambali'na tasik to anak gurun-Na Puang Isa, mane' naingaranri kumua te'da nabawa roti.
40016006	Mangkadami Puang Isa nakua, "Majaga kamu' lako raginna to-Farisi sola to-Saduki."
40016007	Apa te'da naissenni anak gurun-Na joo pangpasusian nasipangkada-kada nakua, "Iamo namangkada susi joo, nasaba' te'da tabawa roti."
40016008	Naissen Puang Isa to apa nasipangkadai. Iamo joo nakuanni, "Ee, kamu' totangmatappa'! Anna ia ora misipangkadai kumua te'da mibawa roti?
40016009	Te'daparaka mipahangngi to kuasang-Ku'? Te'damoraka miingaranni to lima roti dipakandean tau limang sa'bu? Pirapara baku' torrona to mipasirempun?
40016010	Susi too to pitu roti dipakandean tau patang sa'bu. Pirapara baku' torrona to mipasirempun?
40016011	Ciapari na te'da mipahangngi kumua tangngia roti tongan to kusanga, 'Majaga kamu' lako raginna to-Farisi sola to-Saduki.' "
40016012	Mane'ri napahang anak gurun-Na kumua, ia to nasanga majaga lako raginna to-Farisi sola to-Saduki battuananna majaga lako pangngajaranna to-Farisi sola to-Saduki.
40016013	Malemi Puang Isa lako siandahna kota Kaisarea Filipi. Ia tonna ratumo lako, nakutanaimi to anak gurun-Na nakua, "Ia ke pahangna tau, indara nasanganna' tee Aku', Anak Mentolino?"
40016014	Mebalimi nakua, "Den tau kumua Nabi Yahya, den too tau kumua Nabi Elia, na ia to laenna kumua Nabi Yeremia, ba'tu sala mesa'na nabi tonna anu'."
40016015	Mekutana pole' omi nakua, "Apa ia ke pahangmi, indara' tee?"
40016016	Mebalimi Petrus nakua, "Kita'mo Raja Mangpasalama', Anak to pole jio mai Puang Allataala to tuo te'da cappa'na."
40016017	Nakuamo Puang Isa, "Simon anakkana Yona. Masannangko, nasaba' tangngia tolino mpauanko to ianna tuu, apa pole jio mai Ambe'-Ku' jao suruga.
40016018	Iamo joo, kusangai tooko Petrus, battuananna batu mawatang. Susi batu ariri dinii mpake'deh bola namawatang, susi toomi kusuako la mpemawatangngi tomatappa' lako Aku' na moi kamatean te'da nalantaloii.
40016019	La kubenko goncingna Lino Barun-Na Puang Allataala. Ia to mupangnganggai lan lino, napangnganggai too Puang Allataala. Na apa to mueloran lan lino, naeloran too Puang Allataala."
40016020	Ia tonna mangka joo, napakainga'mi Puang Isa to anak gurun-Na kumua danggi' naden tau napauan kumua Iamo Raja Mangpasalama'.
40016021	Ia joo wattu napamulami Puang Isa mpauanni to anak gurun-Na kumua, "La malena' de' kota Yerusalem, anna pamaparri'na' pekaamberan to-Yahudi, kapala imang sola guru agama. La dibunona', apa ia ke allo mangpentallun, la dipatuo pole'na' jio mai kamatean."
40016022	Nasarakki mesami Petrus to Puang Isa anna ta'tanni nakua, "Oo Puang, dennaa upa' napamambelai Puang Allataala joo la jaji lako kale-Ta'!"
40016023	Apa messailei Puang Isa nakuanni to Petrus, "Ee, Ballisi', palai laloko ntee! La mutumangna', nasaba' ia to pikkirisanmu, pikkirisan tolino ia, tangngia pikkirisan jio mai Puang Allataala."
40016024	Mangkadami Puang Isa lako anak gurun-Na nakua, "Ia to tolanturu'na', te'da nalanturu'i bang pakkaeloran penawanna, apa la mpassan kaju sitambenna, naturu' tarruhna'.
40016025	Nasaba' ia to tocirinnai katuoanna, te'da nalannampa' katuoan melo te'da cappa'na. Apa ia to tonturu' tarruhna' moi la dibuno, iamo la nnampa' katuoan melo te'da cappa'na.
40016026	Apara bua'na lako tau ke naassang ngasanni tee lino, apa te'da naampa' katuoan melo te'da cappa'na? Wa'dingraka joo katuoan dipasiangga' waramparan?
40016027	Te'damo namasai kuratu, Aku' Anak Mentolino sola malaeka'-Ku', angkupupangngarrangngi to kamala'biran-Na Ambe'-Ku'. Ia joo wattu la kunii mbenni assele' panggaukanna to tolino.
40016028	La miingaran tee kadang-Ku' kumua, sitonganna den kamu' to ntee, te'dapa namate ke te'dapi nakitana' tee Aku', Anak Mentolino, mangparenta susi Raja!"
40017001	Annan allona mangkanna joo, nasolanmi Puang Isa to Petrus, Yakub sola Yahya sile'tona, namale messarak de' buntu majao.
40017002	Ia tonna ratumo de', nakitami to Puang Isa balik rupan-Na. Ia to rupan-Na susi allo mangngarrang na ia to pakean-Na memmabuccang cumbia'-bia'.
40017003	Nakita toomi to Nabi Musa sola Nabi Elia sipangkada-kada sola Puang Isa.
40017004	Nakuamo Petrus, "Oo Puang, masannangki' ntee. Ia ke takabudai la ngkabua'na' tallu bola-bola, mesa' tanii, mesa' nanii Nabi Musa, na mesa' nanii Nabi Elia."
40017005	Ia tonna mangkada unapa Petrus, ratumi to saleu' macorrang mbombonnii sola ngasan na den gamara nasa'ding lan mai nakua, "Iamo tee to Anak kupakamoja' to mpamasannangna'. Pesa'dingngii!"
40017006	Silajatanmi sola tallu joo anak gurun-Na Puang Isa tonna sa'dingngi to gamara, namessuju' do' litak.
40017007	Apa nakandoppi'i Puang Isa nakaka'i, nakuanni, "Jenjen kamu', danggi' mimalaja'!"
40017008	Ia tonna mengkitamo, te'da bangmo tau laen nakita saliwanna Puang Isa mandamo.
40017009	Ia tonna solohmo jao mai buntu, napakainga'mi Puang Isa nakua, "Ia ke dipatuo pole'mo' jio mai kamatean tee Aku', Anak Mentolino, mane'ri wa'ding mipauan tau to apa mangka mikita."
40017010	Mekutanami to anak gurun-Na nakua, "Matumbai pale' nakua to guru agama, kumua la ratui jolo to Nabi Elia?"
40017011	Mebalimi nakua, "Tongan, la ratui to Nabi Elia, la mpasadia ngasanni.
40017012	Apa sitonganna kukuan kamu': Ratumi ia to Nabi Elia, apa nasakka' gaukki bangngi tau, sanga te'da naissenni. Susi toomi to la nagaukanna' tee Aku', Anak Mentolino."
40017013	Napahang anak gurun-Na kumua Nabi Yahya to nasanga Puang Isa.
40017014	Ia tonna polemo Puang Isa sola to tallu anak gurun-Na lako to nanii tobuda, den muane ngkandoppi'i, namengguntu' suju' jio olo-Na,
40017015	nakua, "Oo Puang, takamaseii dikka' joo anakkaku'. Nakannai saki ta'ta', naliwa' maparri'na. Pembudamo melolin tama api ba'tu do' wai.
40017016	Mangkamo kusolan lako anak gurun-Ta', apa te'da nakullei mpamalagahhi."
40017017	Mebalimi nakua, "Takkaliwa' ngasan kamu' tee! Tangmatappa' sola sala lalan to tau too allo! Piranpara masainna la kunii torro, to la minii mpa'dikki penawang-Ku'. Bawai mai tuu pea."
40017018	Nagarra'i Puang Isa joo setang namessun lan mai joo pea. Messunmi, nata'pa malagah silalona joo pea.
40017019	Ia tonna Puang Isa mandamo sola anak gurun-Na, mane'ri nakandoppi' anna mekutana nakua, "Oo Puang, ciapari na te'da kikullei nnula'ii joo setang?"
40017020	Mebalimi nakua, "Malammai to kamatapparanmi. La miingaran tee kadang-Ku' kumua, ia ke denni kamatapparanmi moi pada bangra lise' sawi, wa'ding kamu' kumua lako tee buntu, 'Tiangka'ko lako ntuu joo', nang la tiangka' ia. Te'da to apa tanglamikulle mipugauk. [
40017021	Apa ia manda to passambajang sola puasa wa'ding nnula'i to setang susi joo.]"
40017022	Ia tonna sirempunmo Puang Isa sola anak gurun-Na jio tana Galilea, nakuamo Puang Isa lako, "Te'damo namasai ia tee Aku', Anak Mentolino, kuladipangben lako kuasanna tolino.
40017023	La dibunona', apa allo mangpentallun la dipatuo pole'na' jio mai kamatean." Masussami penawanna to anak gurun-Na sola ngasan.
40017024	Ia tonna ratumo re' Kapernaum Puang Isa sola anak gurun-Na, ratumi to ba'tu pira-pira tomangrempun sima la dipatama Bola Puang Allataala namekutana lako Petrus nakua, "Nabajah unaraka gurummu to sima dipatama Bola Puang Allataala?"
40017025	Mebalimi Petrus nakua, "Tantu nabajah." Ia tonna polemo lako bola, napajoloimi Puang Isa ngkutanaii to Petrus nakua, "Simon, umbo nakua pahangmu? Indara to parallu mbajah sima sola sassung lako raja lan lino? Topangtondokanraka ba'tu tomentamaraka tondok?"
40017026	Mebalimi Petrus nakua, "Tomentama tondok." Nakuamo Puang Isa, "Ia ke susii joo, te'da naparallu to pangtondokan mbajah sima.
40017027	Apa dikua danggi' namabirih tee mai tau, malemoko mamekan lako randan tasik. Ia to bale bungah muala den doi' lan anga'na, alai tapamajaranni sola dua tama Bola Puang Allataala."
40018001	Te'da namasai ratumi to anak gurun-Na Puang Isa mekutana nakua, "Indannara to kaminang mala'bih jio mai umma'-Na Puang Allataala?"
40018002	Natambaimi Puang Isa to pea biccuk, napajenjenni lan tangnga.
40018003	Nakua, "La miingaran tee kadang-Ku' kumua, ia ke te'da mipatorro sipa' jolomi, ammisusi pea, te'da milamenjaji umma'-Na Puang Allataala.
40018004	Ia to tau mpamajiong penawanna susi tee pea, iamo kaminang mala'bih jio mai umma'-Na Puang Allataala.
40018005	Ia to tontarima pea to susi tee, sanga kamatapparanna lako Aku', pada bang unamo to Aku' natarima."
40018006	Mpatarruhhi kadan-Na Puang Isa nakua, "Ia to tontumangngi sala mesa'na tee mai pea biccuk nate'damo namatappa' lako Aku', la'bi melo ia, ke ditoke'ii batu pelullu' gose' to kollongna naditallanan do' tasik.
40018007	Na liwa' macilakanna to tolino, to tompalao sala padanna rupa tau. La den bang ia to tomangpalao sala, apa macilaka to tau susi joo.
40018008	Ia ke limammu ba'tu ajemu ntumangko mumadosa, ta'takkii ammuca'beanni, sanga la'biran ke menjaji tosalatampako, apa tuoko sola Puang Allataala, na ia ke sukku'i to kalemu, apa dipatamako api naraka dukku te'da cappa'na.
40018009	Na ia ke matammu ntumangko mumadosa, sungki'i lan mai ammuca'beanni! La'biran menjaji tosalatampako, apa tuoko sola Puang Allataala, na ia ke sukku'i to kalemu apa dipatamako api naraka."
40018010	Mpatarruhpa kadan-Na Puang Isa nakua, "Ingaranni! Danggi' na den tee pea biccu' mikita majiong. Nasaba' la miissen kumua, den malaeka'na jio olo-Na Puang Allataala jao suruga nnampaii. [
40018011	Nasaba' Aku', Anak Mentolino, mentama lino la mpasalama' to tolao salamo natumang dosa.]
40018012	Matumbai pahangmi? Ia ke denni tau nnampui saratuh bembala', nata'de mesa', apara la napugauk to puangna? Tantu la napatorroi to kasera pulona kasera jio sare buntu, namale ntiroi joo ta'dena.
40018013	Na ia ke naampa'mi, la miingaran tee kadang-Ku' kumua, la liwa' parannunna joo puangna lako joo mesa'na na ia to kasera pulona kasera!
40018014	Susi toomi Ambe'mu Puang Allataala jao suruga tangnaeloran sala mesa'na joo pea sibiccu' la ta'de kamatapparanna."
40018015	Mpatarruh omi kadan-Na Puang Isa nakua, "Ia ke ia to padanta' tomatappa' mpugauk kasalan lako iko, maleko mpakainga'i joo panggaukanna. Sola dua bangmoko. Ia ke napesa'dingngiko, battuananna mupusile'to pole'mi.
40018016	Apa ia ke te'da natarimai to pangpakainga'mu, ssolanko mesa' ba'tu dua tau lako. Nasaba' den diuki' lan Sura' Allataala, 'Iapi nawa'ding dira'tah kara-karana to tau ke denni dua ba'tu tallu sa'bi.'
40018017	Apa ia ke te'da unapi namadoang mpesa'dingngii to pangpakainga'na joo tau musolan lako, la mupaui lako jamaa, namale mpakainga'i. Ia ke te'da natarimai, la mireken susii to passassung ba'tu totangmatappa'."
40018018	Mpatarruhpa kadan-Na Puang Isa nakua, "La miingaran tee kadang-Ku' kumua, apa to mipangnganggai lan lino, napangnganggai toda Puang Allataala jao suruga. Na ia to mieloran lan lino, naeloran toda Puang Allataala jao suruga.
40018019	Na la miingaran too kumua, ia ke den kamu' dua tau mesa' penawa massambajang meta'da lako Ambe'-Ku' jao suruga, nang la diben kamu' to mipeta'danna.
40018020	Nasaba' umbo-umbo nanii dua tallu taung-Ku' massambajang, la jiona' sola."
40018021	Malemi Petrus lako Puang Isa namekutana nakua, "Oo, Puang! Ia ke ia to padangku' rupa tau mpugauk kasalan lako aku', pempiranra la kudampangan? Pempituraka?"
40018022	Mebalimi Puang Isa nakua, "Te'da napempitu manda, apa manglokkon pempitung pulo sipitu.
40018023	Nasaba' ianna mangparentamo Puang Allataala susi Raja, wa'ding dipasangrapang mesa' raja ssingah kaunanna, nasaba' napaindannii.
40018024	Ia tonna paressai to kaunanna, denmi mesa' diampa' to kaindanan sangpulo sa'bu talenta indanna,
40018025	na tangnakullemi mbajahhi. Nakuamo joo raja, 'Balukki tee kaunan sintong repokkona na sininna ewananna, napakei mbajah indanna.'
40018026	Suju'mi tee kaunan jio olona raja rrannuan asse penawa nakua, 'Ie', sabbara'ki'. Nang la kubajahna to indanku'.'
40018027	Massemi penawanna joo raja nahallalasan bangmi to pangpeindanna.
40018028	Ia tonna messunmo lan mai bolana raja joo kaunan, sitammumi padanna kaunan to dipaindanni saratuhra dinar. Natoemi natekkei joo solana nakuanni, 'Bajah ngasanni to indanmu!'
40018029	Mangkai joo nasuju'mi joo solana, nameta'da nakua, 'Sabbara'ko mane, nang la kubajahna to indanku'!'
40018030	Apa te'da namadoang ntarimai, nakannori napangpetarungkuan joo solana ratu lako nabajahna to indanna.
40018031	Ia tonna kitai kaunan laen, massemi penawanna naparapa'i lako raja joo kaunan mangka dihallalasan indanna.
40018032	Natambaimi raja joo kaunan gaja sa'ga', nakuanni, 'Ee, kaunan masa'ga'! Ia to indanmu mangkamo kuhallalasan ngasan, nasaba' mengkamase-maseko lako kaleku'.
40018033	Ciapari na te'da unamo asse penawammu lako solamu, susi to kupugauk lako kalemu?'
40018034	Gaja gallimi joo raja. Na ia joo kaunan gaja sa'ga' dipatama pangtarungkuan sanabajahna to indanna."
40018035	Natampakkimi Puang Isa joo curitan-Na nakua, "Susi toomi Ambe'-Ku' jao suruga, la napasusi too kamu', ke te'da midampangan tongan padammi rupa tau."
40019001	Ia tonna mangka ngasanmo joo napangpangngajaran Puang Isa, ke'dehmi jio mai tana Galilea na male lako tana Yudea lian sambali'na Sa'dan Yordan jio kadellekan.
40019002	Buda tau undi nturu'i, napamalagah ngasanni to masakinna.
40019003	Ratumi to ba'tu pira-pira to-Farisi madoang la ssede Puang Isa namekutana nakua, "Situru' atoran agamanta', wa'dingraka to tau ssarak bainena, nasaba' mangrupa-rupa passabatan?"
40019004	Mebalimi Puang Isa nakua, "Te'daparaka mibacai lan Sura' Allataala kumua sipamulanna lino napaden Puang Allataala to muane sola baine?
40019005	Na mangkai joo, mangkadami Puang Allataala nakua, 'Iamo joo, na ia to muane la messarak jio mai tomatuanna, namale memmesa' sola bainena, nasangkale sola dua.'
40019006	Jaji, te'damo nadireken dua tau, apa mesa'mira. Iamo joo ia to mangkamo napamesa' Puang Allataala, danggi' napasisarakki tolino."
40019007	Mekutanami tuu lako to-Farisi nakua, "Ianna susi joo, ciapari nasuai Nabi Musa to muane mben sura' talla' lako balinna ke la nasarakki?"
40019008	Mebalimi nakua, "Naeloran kamu' Nabi Musa ssarakki to bainemi, nasaba' gaja battuk kamu' cia' diajahhi. Apa ia to pamulanna te'da ia nasusi joo.
40019009	La miingaran! Inda-inda to ssarak bainena, to te'da namanggauk sala, nakebaine pole', direken manggauk salai."
40019010	Mangkadami to anak gurun-Na lako Puang Isa nakua, "Ianna susi joo, la'bi melo ora ia ke te'da nakebaine-kemuane to tau."
40019011	Mebalimi Puang Isa nakua, "Te'da na ia ngasan tau ngkullei nturu'i joo kadammu, ia manda ia to tonapattantumo Puang Allataala.
40019012	Den tau te'da nakullei mendapoh simula jajinna. Den to dianggai' meman too, dikua nate'da namerrampean. Na den too to cia' merrampean, nasaba' nala'biranni to pangjaman Puang Allataala. Ia to tau ngkullei nturu'i tee pangngajah, ma'namo ia napugaukki."
40019013	Den tau ratu ssolan pea sibiccuk lako Puang Isa anna kaka'i nabarakka'ii. Apa nakagallii anak gurun-Na tuu lako tau.
40019014	Apa nakuanni Puang Isa, "Eloranni tuu mati' pea ratu lako Aku'. Danggi' mianggaii, nasaba' tosusimora tuu mati' to la menjaji umma'-Na Puang Allataala."
40019015	Nakaka'i Puang Isa to ulunna joo pea nabarakka'ii. Mangkai joo mpatarruhmi kalingkan-Na.
40019016	Den mesa' tokallolo male lako Puang Isa mekutana nakua, "Oo Guru, pauanna' apara to melona tongan sipato' la kupugauk angkuampa'i to katuoan melo te'da cappa'na?"
40019017	Mebalimi nakua, "Ciapari mupekutananni to panggaukan melo lako Aku'? Mesa'ra ia tomelo, Puang Allataala manda ia. Ia ke madoangko nnampui katuoan melo te'da cappa'na, turu'i to parenta-Na Puang Allataala."
40019018	Mekutana omi joo tokallolo nakua, "Umbonnara kita' joo parenta?" Mebalimi nakua, "Danggi' pabuno, danggi' manggauk sala, danggi' boko, danggi' sa'bi tangtongan,
40019019	kasiri'i to tomatuammu, mupakamoja'i to padammu rupa tau susi iko mpakamoja' kalemu."
40019020	Mebalimi joo tokallolo nakua, "Oo Puang, kuturu' ngasanmo kita' joo parenta, denparaka to parallunna?"
40019021	Nakuamo Puang Isa, "Ia ke madoangko sukku', malemoko mbaluk ngasanni to ewananmu, ammubenni tokaasi-asi to allinna, mumane' nnampa' kasugiran jao suruga. Ianna mangkamo joo mupugauk, undimoko nturu'na'!"
40019022	Ia tonna sa'dingmi joo kada, masussami penawanna joo tokallolo namale memboko', nasaba' gaja sugihhi.
40019023	Nakuamo Puang Isa lako anak gurun-Na, "La miingaran tee kadang-Ku' kumua, gaja sussa ia to tosugih la menjaji umma'-Na Puang Allataala!
40019024	La mikatappa'i kumua, la'bi marawa ia to unta mentama to'tok jarun, na ia to tosugih mentama Lino Barun-Na Puang Allataala."
40019025	Sijangngaranni to anak gurun-Na ssa'dingngi joo kadan-Na, namangkada nakua, "Ia ke susii joo, indamo ia to wa'ding la salama'?"
40019026	Nakitami Puang Isa nakuanni, "Ia ke tolino, te'da nakullei la jaji, apa ianna Puang Allataala te'da ia apa tanglajaji."
40019027	Nakuamo Petrus, "Takitai Puang, kisalai ngasanmo to apangki', angkiundi nturu'ki'. Apara to la kiampa'?"
40019028	Nakuamo Puang Isa lako anak gurun-Na, "La miingaran tee kadang-Ku' kumua, lan Lino Barun-Na Puang Allataala, ia tee Aku', Anak Mentolino, la cumadokkona' jao cadokkoan kaminang mala'bih! Iamo joo wattu milacumadokko toda jao sangpulo dua cadokkoan mala'bih la mparenta sangpulo dua pangrapuanna to-Israel.
40019029	Ia to tossalaimo bolana, ba'tu sile'tona, tomatuanna, anakkana, ba'tu bara'bahna, nasaba' matappa'i lako Aku', la ntarimai pahalana manglokkon pessaratuh. Na la nnampa' toopa katuoan melo te'da cappa'na.
40019030	Apa buda tau tee too, to disanga tomala'bih la mentomajiong, na buda too tau tee too, to disanga tomajiong la mentomala'bih."
40020001	"Ianna mangparentamo Puang Allataala susi Raja, wa'ding dipasangrapang tomangbara'bah anggoro' melambik male nnangah tokumande gaji la mangjama jio bara'bahna.
40020002	Ia tonna sipatuimi to gajinna mesa' dinar sangngallo, nasuami mangjama jio bara'bahna.
40020003	Ia tonna tatte' kaseramo, malemi lako pasa' joo ampu bara'bah, na ngkita ba'tu pira-pira tosumongge'-mongge' bang jio.
40020004	Nakuamo ngkuanni, 'Ia ammimadoang kumande gaji, male kamu' lako bara'bah anggoro'ku'. Sitinaja to gaji.'
40020005	Malemi sola ngasan mpangjamanni. Susi too tonna tatte' sangpulo duamo na tatte' tallu karuen, male omi joo ampu bara'bah nnangah tokumande gaji.
40020006	Na agi-agi tatte' lima karuen, male omi, nannampa' unapa tosumongge'-mongge', nasaba' te'dai jaman. Mekutanami lako nakua, 'Ciapari misijenjenan bangra tangmangjama?'
40020007	Mebalimi tuu lako tau nakua, 'Te'da jaman kiampa'.' Nakuamo, 'Ia ke susii tuu, male lako kamu' bara'bah anggoro'ku' mangjama.'
40020008	Ia tonna kabuhmo allo, nakuanmi ampu bara'bah to bandoro'na, 'Tambaimi tuu lako tokumande gaji, nadipagaji. Bajahhi jolo' to undinna mentama, namane' ia to jolona nasitarruhna.'
40020009	Ratumi to tomangjama mammula tatte' lima. Pada natarimami to gajinna simesa' dinar.
40020010	Ratu todami to mentama melambi' mangjama. Nasangami kumua te'da na la mesa' manda dinar natarima, apa nang mesa' bang unari dinar dibenni.
40020011	Ia tonna tarimami, sipangnuku-nukuanmi lako ampu bara'bah nakua,
40020012	'Ia tee mai to mentama tatte' lima, sangjangra ia mangjama. Na ia tee kami' mangjama mabanda'kan siupuh allo nala'da' toopakan allo, na la pada bang una ia dibenkan!'
40020013	Mebalimi joo ampu bara'bah lako sala mesa'na nakua, 'Ee, mane, te'da aku' kusala lako kalemu. Tangmusitujuiraka kumua mesa' dinar kupagajianko sangngallo?
40020014	Alami tuu gajimmu mumale. Canning atingku' aku' mbenni tuu lako to undi mentama pada to kubenko.
40020015	Te'daraka kusipato' mpugaukki to pakkaeloranku'? Ciapari mumangngimburu ke mamasena'?' "
40020016	Nakua omo Puang Isa, "Susimi joo ia to disanga tomala'bih la mentomajiong na ia to disanga tomajiong la mentomala'bih."
40020017	Ia tonna malemo Puang Isa de' kota Yerusalem, natambai mesami to sangpulo dua anak gurun-Na, nakuanni,
40020018	"Pesa'dingngii! Mangngujumiki' de' kota Yerusalem tee too. Na ia tee Aku', Anak Mentolino, la dipangngolona' lako kapala imang sola lako guru agama, nara'tahhi la mbunona',
40020019	namane' mpangbenna' lako bangsa tangngia to-Yahudi nacapa'-capa'na', narambina', namane' mpampangna'. Apa ia ke allo mangpentallun, la dipatuo pole'na'."
40020020	Ratumi indona Yakub ssolan Yakub na Yahya lako Puang Isa, namessuju' jio olo-Na, nasaba' den peta'danna.
40020021	Nakutanaimi Puang Isa nakua, "Ee indo', denraka parallunta'?" Mebalimi nakua, "Ie', ia ke mangparentamiki' susi Raja keanu', ia tee anakkaku' sola dua ke wa'dingngi tamangparenta sola, mesa' jio sa'de kanan-Ta' na mesa' jio sa'de kairin-Ta'."
40020022	Nakuamo Puang Isa, "Te'da miissenni to apa mipeta'da. La misararaka mpuparri'i to kamaparrisan-Ku'?" Mebalimi nakua, "Ie', kisara Puang."
40020023	Nakuamo Puang Isa, "Nang la mipumaparri' ia to kamaparrisan-Ku'. Apa ia to la cumadokko jio kairi kanan-Ku', tangngia issen-Ku'. Ia joo pura napattantumo ia Ambe'-Ku' Puang Allataala, inda to la napajio."
40020024	Ia tonna issenmi to sangpulopa anak gurun-Na Puang Isa joo peta'danna Yakub sola Yahya, magalli ngasanmi ngkitai.
40020025	Iamo joo natambai ngasanni Puang Isa to anak gurun-Na nakuanni, "Miissen kumua ia to tomangparenta lan lino to tangngkalaja' Puang Allataala mpandasa bang taunna. Na ia to tomapangka' mangkada mesa bang.
40020026	Apa te'da miwa'ding susi joo. Sibalikanna, ia to tomadoang menjaji to toditaratte' la menjaji todisua-sua.
40020027	Na ia ammiden madoang la menjaonan, parallu mpamajiongan kalena susi kaunan.
40020028	Susi tee Aku', Anak Mentolino, te'da kuratu tama lino la massua, apa ratura' la menjaji todisua-sua sola la mpangben sunga'-Ku' kumua nadila'bak to tolino jio mai dosana."
40020029	Ia tonna messunmo Puang Isa jio mai kota Yerikho, buda tau undi nturu'i.
40020030	Denmi dua tobuta cumadokko jio randan lalan. Ia tonna sa'dingmi sola dua kumua liumi to Puang Isa, metamba-tambami nakua, "Oo Puang, bati'na Raja Daud, takamaseikan dikka'!"
40020031	Nakagallimi tobuda nasuai kamma'. Apa la'bi naandongngi ori metamba nakua, "Oo Puang, bati'na Raja Daud, kamaseikan dikka'!"
40020032	Kendenmi Puang Isa natambaii. Nakutanaimi nakua, "Apara to mikadoangngi la kupugauk lako kalemi?"
40020033	Mebalimi nakua, "Oo Puang, madoangkan pakita."
40020034	Massemi penawan-Na Puang Isa, nakaka'i to matanna sola dua. Ta'pa pakitami silalona anna undi nturu' Puang Isa.
40021001	Ia tonna mandoppi'mo kota Yerusalem, ratumi lako kota Betfage jio sare Buntu Zaitun, napajolomi Puang Isa to dua anak gurun-Na,
40021002	napasanni kumua, "Male kamu' sola dua lako joo kampong tapangngujui. Ia ammiratu lako, ta'pa la nnampa' kamu' keledai sola anakkana dila'ka'. Bukaii, mibawa duai jio mai.
40021003	Ia ke denni tau ngkutanai kamu' kumua, ciapari mibukaii, la mikua, 'Naparallui Puang, na madoi' una la napapole.' "
40021004	Susimi joo najaji to kadan-Na Puang Allataala mangka napau nabi tonna anu' kumua,
40021005	"Pauanni to-Yerusalem kumua, Ee, ratumi to Rajami. Mpamajiong penawanna ssakei keledai, mesa' keledai lundara."
40021006	Malemi joo anak gurun-Na Puang Isa sola duai napugaukki to apa disuanni.
40021007	Nabawami, nalapikkii baju landona, anna sakeii Puang Isa.
40021008	Buda tau mballah baju landona jio lalan, na den too tau male lle'to tangke kaju, naampahhi jio lalan to la naola Puang Isa.
40021009	Ia to tonjoloii sola toundi jio boko'na Puang Isa simetamba-tamban nakua, "Pakala'bihhi bati'na Raja Daud! Dibarakka'i to toratu mpusanga sangan-Na Puang. Pakala'bihhi Puang Allataala jao kaminang majaona!"
40021010	Ia tonna ratumo de' kota Yerusalem to Puang Isa, sireka bangmi to tau lan. Na pada mekutana nakua, "Indara ia joo tau?"
40021011	Mebalimi tee mai tau undi nturu'i nakua, "Nabi Isa jio mai kota Nazaret jio tana Galilea."
40021012	Mentamami rante Bola Puang Allataala to Puang Isa naula'ii to tomangbaluk sola tomangngalli lan. Nabalittua' simesa'i to meja nanii tompasitongka doi' sola cadokkoan pangbaluk jangan-jangan.
40021013	Nakuanni Puang Isa tuu lako tau, "Den diuki' lan Sura' Allataala nakua Puang Allataala kumua, 'Ia to Bola-Ku', iamo bola la dinii massambajang.' Apa mipasusimo bola parampo'!"
40021014	Denmi tobuta sola tokupi' male lako rante Bola Puang Allataala mpessitammui Puang Isa, napapakitai to tobuta napalumingkai to tokupi'.
40021015	Apa mabirih tuu lako kapala imang sola guru agama ngkitai to panggaukan mejangngaran napugauk Puang Isa. Nakagalli tooi tuu lako pea jio rante Bola Puang Allataala sipetamba-tamban nakua, "Mala'bih to bati'na Raja Daud!"
40021016	Nakua lako Puang Isa, "Tasa'dingraka apa napau tee mai pea'-pea'?" Mebalii nakua, "Kusa'ding. Te'daparaka mibacai lan Sura' Mazmur to napau Raja Daud lako Puang Allataala kumua, 'Ia to pea'-pea' sola to mane' jajinna mangkamo taajahhi la lantuk penawa mangpakala'bih'?"
40021017	Messarakmi Puang Isa jio mai tuu lako tau, namale lako kota Betania, namangbongi jio.
40021018	Masawanna melambi' tonna polemo Puang Isa sola anak gurun-Na de' kota Yerusalem, tangbarahmi to Puang Isa.
40021019	Ngkitami garonto' kaju ara jio randan lalan. Malemi lako, apa te'da bang buanna naampa', daunna mandari. Nakuanni joo garonto' kaju ara, "Mangpamula tee allo, te'damo mulamembua!" Ta'pa malajumi joo garonto' kaju ara.
40021020	Ia tonna kitai anak gurun-Na, jangngah ngasanmi. Namekutana nakua, "Umbo nakua nata'pa mate joo garonto' kaju ara?"
40021021	Mebalimi nakua, "La miingaran tee kadang-Ku' kumua, ia ke matappa' kamu' na te'da mibata, wa'ding kamu' mpugaukki susi tee kupugauk lako tee garonto' kaju ara! Na te'da na ia manda joo, apa wa'ding too kamu' mangkada manda lako joo buntu mikua, 'Tiangka'ko mutibuang do' tasik.' Nang la jajinna ia!
40021022	Apa to mipeta'da ke massambajang kamu', la diben kamu', ke matappa' tongan kamu'."
40021023	Male pole' omi Puang Isa lako rante Bola Puang Allataala, namangngajahhi. Ia tonna mangngajahhimo, ratumi to kapala imang sola pekaamberan to-Yahudi, namekutana nakua, "Apara napenggaronto'i mupugauk ngasanni joo? Indara mbenko kuasa?"
40021024	Mebalimi nakua, "La kukutanai toda kamu'. La mipebalina' jolo', kumane' mpebali kamu'.
40021025	Indara mbenni kuasa Nabi Yahya njio' tau? Puang Allataalaraka iarika tolino?" Sipangkada-kadami nakua, "Ia antamebali kumua, 'Kuasa pole jio mai Puang Allataala', la nakuanki', 'Ciapai na te'da mikatappa'ii to pangngajahna Nabi Yahya?'
40021026	Apa ia ke la takua, 'Kuasa jio mai tolino', malaja'ki' lako tobuda, nasaba' nasanga ia nabi joo Yahya."
40021027	Iamo joo mebalimi nakua, "Te'da kami' kiissenni". Nakuanni Puang Isa, "Ia ke susii tuu te'da toda kulampauan kamu', kuasa pole umbo angkuwa'ding mpugaukki joo".
40021028	Mpatarruhmi kadan-Na Puang Isa nakuanni tuu lako kapala imang sola pekaamberan to-Yahudi, "Umbora mikua mpahangngi tee? Den mesa' ambe' dua anakkana, pea muane dua. Malemi lako anak pamungahna nakuanni, 'Ee, anakku', maleko mangjama lako bara'bah anggoro'ta' tee allo.'
40021029	Napebalii anakkana nakua, 'Te'da kumadoang.' Apa mangpikkiri' pole'i joo pea, namenassan namale lako bara'bah anggoro'na.
40021030	Male omi joo ambe'na lako anak tampakkana, nasua tooi male lako bara'bah anggoro' mangjama. Mebalimi joo anakkana nakua, 'Ie'.' Apa te'dara namale.
40021031	Jaji, umbonnara joo to sile'to sola duai to nturu' kadanna ambe'na?" Mebalimi tuu lako kapala imang sola pekaamberan to-Yahudi nakua, "Ia to kakanna." Nakuamo Puang Isa, "La miissen kumua ia to passassung sola tuu lako baine sala kedo la la'bi marawa menjaji umma'-Na Puang Allataala na kamu'.
40021032	Nasaba' ratumo to Nabi Yahya mpakitan kamu' lalan katuoan pangkabudaian-Na Puang Allataala. Apa te'da mipesa'dingngii to pangngajahna. Apa ia tuu lako passassung sola tuu lako baine sala kedo nakatappa'i ia. Na moi miissen ngasanmo tuu lako kumua memmatappa'mi, apa te'da mimenassan na te'da too mimatappa' lako Puang Allataala."
40021033	Mpatarruh omi kadan-Na Puang Isa nakuanni tuu lako kapala imang sola pekaamberan to-Yahudi, "Denpa tee pangpasusian la mipesa'dingngi. Den mesa' ampu bara'bah ntananni anggoro' bara'bahna. Narompoi mengguririkkina, nakali kalo'bong pangparran anggoro', nakabua' too korang la dinii mangngampa. Mangkai joo, napangpenduluanmi joo bara'bah anggoro' lako ba'tu pira-pira tomendulu, namale lako tondok laen.
40021034	Ia tonna wattu peanggorosanmo, nasuami to kaunanna male la nnalanni to tawana.
40021035	Apa ia tonna ratumo lako, najokkomi tomendulu. Den to narambi, den to nabuno na den too to nasilekko'i batu.
40021036	Nadadu' omi joo ampu bara'bah ssua la'bi buda kaunanna male la nnalanni to tawana. Apa napegaukki unai tomendulu susi to nagaukanni to jolona.
40021037	Mangkatampakanna anak jajiannamo nasua male la nnalanni to tawana. Mangkadai lan penawanna nakua, 'La nakasiri' ia to anakkaku'.'
40021038	Apa ia tonna kitami joo tomendulu bara'bah kumua ratui to anakkana joo ampu bara'bah, sipangkada-kadami joo tomendulu nakua, 'Inde'mi pale' to la mpumanahhi tee bara'bah. Tabunoi, antaala ngasanni tee manahna.'
40021039	Najokkomi, nabawai lako saleananna bara'bah, nabunoi."
40021040	Mekutanami Puang Isa lako tuu lako kapala imang sola pekaamberan to-Yahudi nakua, "Ia ke ratumi joo ampu bara'bah, apara la nagaukanni tuu lako tomendulu?"
40021041	Mebalimi tuu lako tau nakua, "La ratui mbuno ngasanni, namane' mpangpenduluanni joo bara'bahna lako tolaen, to wa'ding la mpangbenni lako ampu bara'bah to tawana unamo ia, ke wattunnami."
40021042	Nakuamo Puang Isa lako, "Tantu denmo mibacai lan Sura' Allataala to mpauna' kumua, 'Ia to batu naca'bean pande bola menjajimo batu ariri petuo. Iamo tee panggaukan-Na Puang Allataala to kaminang melo.' "
40021043	Nakuamo Puang Isa lako tuu lako kapala imang sola pekaamberan to-Yahudi, "La miingaran! Te'da milampumanahhi to manahna umma'-Na Puang Allataala. La dialai kamu' nadiben lako bangsa to madoang nturu' parenta-Na Puang Allataala. [
40021044	Susi to totipessambak lako joo batu, la maicak, na ia to tonai'pinni, la maninnang, susi toomi la jaji lako tau to cia' ntarimana'.]"
40021045	Ia tonna sa'dingmi kapala imang sola to-Farisi joo pangpasusian napau Puang Isa, naissen kumua, ia napapatui joo kadan-Na.
40021046	Iamo joo napangngattaimi la njokkoi, apa malaja'i lako tobuda, nasaba' nasanga ia tobuda kumua nabi to Puang Isa.
40022001	Mpatarruhhi curitan-Na Puang Isa lako tuu lako kapala imang, to-Farisi na pekaamberan to-Yahudi mpake pangpasusian nakua,
40022002	"Ianna mangparentamo Puang Allataala susi Raja, dipasangrapang raja la mpabotting anakkana muane.
40022003	Ia tonna la mangpabottingmo, nasuami to kaunanna male ntambaii to tomangka dipauan la ratu lako joo pangmaroasan. Apa ia joo todipauan te'da bangngi madoang ratu.
40022004	Nasua pole' omi to kaunan laenna male ntambaii tuu lako tau nakua, 'Pauanni kumua: Sadiamo to kande pangmaroasan. Mantunu sapin muane sola anak sapin to dipelompoi, na la kumande mandamo to tau. Malemo kamu' mai.'
40022005	Apa te'da bang mpuinawai la male lako tuu lako to ditambai. Pada maleri lako pangjamanna, den to male lako bara'bah, den to male mangdangkang.
40022006	Na den too to kannori njokkoi joo kaunan, napa'dikki, namane' mbunoi.
40022007	Ia tonna sa'dingngmi joo raja, gaja gallimi. Nasuami to surudadunna male mbunoi to tombuno kaunanna, nasumpun tooi to kotana.
40022008	Mangkai joo too nasua pole' omi to kaunan laenna nakua, 'Sadiamo tee pangmaroasan, apa ia to tau ditambai, te'da bang nasipato' la ratu.
40022009	Iamo joo male kamu' mitambai ngasanni to sininna tau misitammuan lako lalan ratu ntee pangmaroasanku'.'
40022010	Malemi tuu lako kaunan. Narempun ngasanni to tau nasitammuan lako lalan, nasolanni lako joo tomangpabotting, la tomelo, la togaja'. Ponnomi bola to toratu mangpabotting.
40022011	Mentamami tangnga-tangngana toratu joo raja ngkitai to toratunna. Denmi mesa' totangmangpakean sipato'na dipake lako pangmaroasan.
40022012	Nakuamo, 'Ee mane, ammumentamara ntee pangmaroasanku' na tangsipato' bang tuu pakeanmu.' Te'da naissenni mebali joo tau.
40022013	Nakuamo joo raja lako to kaunanna, 'Pumpungngi to limanna sola ajena tee tau mica'beanni lako ngenan kaminang malillin. Ntuu jio ngenan nanii tau sikarrakan sola sunggarigi'.' "
40022014	Natampakkimi Puang Isa joo pangpasusian susi tee, "Buda tonatambai Puang Allataala, apa ci'di'ra to napilei menjaji umma'-Na."
40022015	Malemi sipangkada-kada tuu lako to-Farisi umbo nakua la nnakkalannii to Puang Isa, naden lalan nanii mpasalai.
40022016	Nasuami to ba'tu pira-pira anak gurunna sola ba'tu pira-pira taunna Raja Herodes male lako Puang Isa. Nakua lako Puang Isa, "Oo Guru, kiissen kumua maruruhki' mpangpangngajaran pakkaeloran-Na Puang Allataala lako tobuda, nasaba' te'da tau tapasilaenan.
40022017	Iamo joo la mekutanakan kumua, 'Ianna situru' atoran agamanta', wa'dingriki'ka mbajah sima lako Tomaraja Roma ba'tu te'daraka?' "
40022018	Apa naissen Puang Isa to lan penawanna joo tomekutana, iamo joo nakuanni, "Ee, tomajekkong! Ciapari micobana'?
40022019	Pakitanna' to doi' mipake mbajah sima." Nabenmi mesa' dinar.
40022020	Mekutanami Puang Isa nakua, "Indara sipugambara' sola sipusanga tee?"
40022021	Mebalimi nakua, "Tomaraja Roma." Nakuamo Puang Isa, "Ia ke susii tuu, benni Tomaraja to apanna, mibenni Puang Allataala to apan-Na!"
40022022	Jangngah ngasanni ssa'dingngi joo pebalin-Na Puang Isa, anna male ssalaii.
40022023	Ia bang unamo joo allo naratu to ba'tu pira-pira to-Saduki lako Puang Isa. Ia joo to-Saduki te'da nakatappa'i to katuoan pole' jio mai kamatean.
40022024	Nakuamo, "Oo Guru, mangka napangpangngajaran Nabi Musa susi tee: Ia ke matei to muane, na te'dapa anakkana joo bainena, la nasulle allonanni adinna, dikua napajajianni bati'.
40022025	Nasaba' den lan kampongki' pitu muane massile'to. Ia to pamungah kebainemi, apa te'dapa anakkana namatemo. Napubainemi adinna joo bainena.
40022026	Apa ia joo adinna mate todami, na te'da toopa anakkana. Susi toomi jaji lako adi mangpenduanna ratu lako adi tampakkana, den ngasanmo nasibali joo baine, namate ngasan toomi, apa te'da bangngi to sijajian bati'.
40022027	Mangkatampakanna mate todami joo baine.
40022028	Ia ke dipatuo pole'mi to tomate, indannamira la sibali tarruh joo baine? Nasaba' mangka ngasanmi sibali."
40022029	Mebalimi Puang Isa nakua, "Oo, massala pahang kamu', sanga te'da miissen tonganni to apa diuki' lan Sura' Allataala, na te'da too mipahangngi to kuasan-Na Puang Allataala.
40022030	Nasaba' ia ke mangkami tuo pole' to tau jio mai kamatean, te'damo ia tokebaine-kemuane, apa la tuomi susi malaeka' jao suruga.
40022031	Tantu denmo mibacai to kadan-Na Puang Allataala to mpaui to tomate dipatuo pole' jio mai kamatean. Nakua Puang Allataala,
40022032	'Aku'mo Puang Allataala to nasompa Nabi Ibrahim, Ishak, na Yakub.' Totuora to ssompa Puang Allataala, tangngia tomate!"
40022033	Ia joo tossa'dingngi to pangngajah-Na Puang Isa, jangngah ngasanni.
40022034	Ia tonna sa'dingngmi to-Farisi kumua te'damo apa napebalian joo to-Saduki lako Puang Isa, malemi sirempun.
40022035	Denmi sala mesa'na, male lako Puang Isa la nnakkalannii, naden lalan nanii mpasalai. Ia joo tau guru agama.
40022036	Nakuamo mekutana, "Oo Guru, umbonnara joo parenta-Na Puang Allataala to kaminang parallu?"
40022037	Mebalimi Puang Isa nakua, "La mupakamoja' tongan to Puangmu, Puang Allataala, situru' canning atimmu na sininna kapaissenanmu ratu lako ssalaimmu lino.
40022038	Iamo joo garonto'na parenta to kaminang parallu.
40022039	Na parenta mangpenduanna to pada bang una joo parenta bungahna: Pakamoja'i to padammu rupa tau, susi iko mpakamoja' kalemu.
40022040	Sininna parenta agama to diuki' lan atoranna Nabi Musa sola sura'na nabi laen menggaronto' lan ngasan joo dua parenta."
40022041	Ia tonna sirempun unapa to to-Farisi ntuu jio, nakutanaimi Puang Isa nakua,
40022042	"Umbo nakua pahangmi to Raja Mangpasalama'? Indara bati'?" Napebalimi nakua, "Bati'na Raja Daud."
40022043	Mekutana unapi Puang Isa nakua, "Ia ke susii joo, ciapari na Raja Daud una napekapuangngii, tonna patujui Roh Allataala, namangkada nakua:
40022044	Nakua Puang Allataala mangkada lako Puangku', 'Cumadokkoko ntee sa'de kanan-Ku', angkupupentalo ngasanni to ewalim-Mu mukuasaii.'
40022045	Jaji, ia ke Raja Daud mpekapuangngii joo Raja Mangpasalama', matumbai nalabati'na Raja Daud?"
40022046	Moi mesa' tau te'da nnissenni mpebalii to Puang Isa. Mangpamulami joo wattu, moi mesa' tau te'damo barani ngkutanai.
40023001	Nakua Puang Isa lako tobuda sola anak gurun-Na,
40023002	"Ia joo guru agama sola to-Farisi pada bang una Nabi Musa ke mpangpangngajaranni pangngajaranna Nabi Musa.
40023003	Iamo joo turu' ngasanni to pangngajaranna. Apa danggi' mituru'i to panggaukanna, nasaba' ia to napangpangngajaran te'da ia napugaukki.
40023004	Nasaba' nakabua' to atoran tangnakulle tau mpugaukki, apa ia kalena te'da natulungngi to tau, umbo nakua mpugaukki.
40023005	Ia ngasan to panggaukanna napangpekitan bangri lako tau. Iamo joo na ia to pakean tanda kamatapparanna, susinna to rombe-rombe bajunna dipemalandoi, na ia to karappe' dinii nnanna aya' Sura' Allataala napematonggoi.
40023006	Gaja nakabudai cumadokko jio olo lan bola passambajangan na ngenan kata'pan mata jio pangramean.
40023007	Namadoang bang ditaratte' jio pasa', namadoang too ditambai 'Guru'.
40023008	Danggi' mimadoang disanga 'Guru', nasaba' tosile'to ngasan kamu' na mesa'ra Gurummi.
40023009	Danggi' naden mesa' tau lan lino mitambai 'Ambe'', nasaba' mesa'ra Ambe'mi, iamo to Ambe' jao suruga.
40023010	Na danggi' mimadoang disanga 'Puanggawa', nasaba' mesa'ra to puanggawami, iamo to Almaseh.
40023011	Ia ke den kamu' madoang disanga to toditaratte', parallu la menjaji todisua-sua.
40023012	Ia to tompamajao kalena la dipamajiong, na ia to tompamajiong kalena la dipamajao."
40023013	Nakua omo Puang Isa mpatarruh kadanna, "Macilaka kamu' to guru agama sola to-Farisi, nasaba' tomajekkong kamu'! Tangmieloran to tau menjaji umma'-Na Puang Allataala. Te'da mimadoang menjaji umma'-Na, na ia to tomadoang kannori mianggai. [
40023014	Macilaka kamu' to guru agama sola to-Farisi, nasaba' tomajekkong kamu'! Miuraga bang to baine matemo muanena, mirampai to ewananna. Mianggai' bang too mpemalandoi passambajangmi, to minii mpembunianan panggaukan gaja'mi. Iamo joo nala'bi mabanda' to sessami.]
40023015	Macilaka kamu' to guru agama sola to-Farisi, nasaba' tomajekkong kamu'! Male kamu' manglalan mambela llamban tasik na ngguririkki padang nnangah mesa' tau la mipupenjaji anak gurummi. Ia tonna turu'mo kamu', mipupenjajimi tawana naraka, na manglokkon penduan to gaja'na na ia to gaja'mi sola ngasan.
40023016	Macilaka kamu' to pekaamberan tobuta! Mipangpangngajaran susi tee: 'Ia ke massapahhi to tau mpau Bola Puang Allataala, te'da namatumba ke te'da napugaukki. Apa ia ke massapahhi mpau bulawan lan Bola Puang Allataala, la napugaukki situru' passapahna.'
40023017	Ee tobuta, tobango' kamu'! Umbonnara parallu, bulawanraka iarika Bola Puang Allataala to mpupessipato'i joo bulawan dipake lan Bola Puang Allataala?
40023018	Mipangpangngajaran too to susinna tee, 'Ia ke massapahhi to tau mpau ngenan pangkaroban, te'da namatumba. Apa ia ke massapahhi mpau apa dipangkaroban, la napugaukki situru' passapahna.'
40023019	Buta tongan kamu'! Umbonnara la'bi parallu, iaraka joo karoba ba'tu ngenan pangkarobanraka to mpemapaccingngii joo apa dipangkaroban?
40023020	Iamo joo, ia ke den tau massapah mpau ngenan pangkaroban, pada bang unamo to mpau ngasanni to apa jao.
40023021	Na ia ke den tau massapah mpau Bola Puang Allataala, battuananna massapahhi mpaui joo Bola Puang Allataala sola Puang Allataala to torro lan.
40023022	Na ia ke denni tau massapah mpau suruga, battuananna massapahhi mpau cadokkoan kamala'biran-Na Puang Allataala sola Puang Allataala to cumadokko jao.
40023023	Macilaka kamu' to guru agama sola to-Farisi, nasaba' tomajekkong kamu'! Ia to assele' tanananmi to tangkeangga'na susinna tulasi, bua adas na jintang, mipangben sangtawa sangpulona lako Puang Allataala. Apa ia to parenta kaminang parallu lan atoranna Nabi Musa te'da mipugaukki susinna: kamarurusan, mamase, nturu' pakkaeloran-Na Puang Allataala. Na iara joo to kaminang parallu la mipugauk, apa la mipugauk too to laenna.
40023024	Pekaamberan tobuta kamu'! Kasisi' jiong waimmi mikita nnalaii, apa ia to unta miamma' malebu.
40023025	Macilaka kamu' to guru agama sola to-Farisi, nasaba' tomajekkong kamu'! Ia ammibasei isotan ba'tu kandean, saleanna manda mibasei, apa lanna liu carepa unapa. Susimi joo, ia to ada' wa'ding nakita tau mituru' tongan, apa lan penawammi buda kamaullakan sola kamadoangan rrampa apanna tau.
40023026	Ee, to-Farisi buta! Pemeloii jolo' to penawammi sola pangtangngaranmi, namane' melo to sipa'mi sola panggaukanmi.
40023027	Macilaka kamu' to guru agama sola to-Farisi, nasaba' tomajekkong kamu'! Susi kamu' lamunan dikapuhhi mabuccang. Gaja ballo dikita saleanna, apa lanna liu ponno buku tomate sola to mecarepan laenna.
40023028	Susi toda kamu'. Ia ke dikitai, melo sipa'mi lako padammi rupa tau, apa lan penawammi kagajatan manda ponno sola kamajekkongan."
40023029	"Macilaka kamu' to guru agama sola to-Farisi, nasaba' tomajekkong kamu'! Mipemellongngi pole' to lamunanna nabi sola to tompugauk bang pakkaeloran-Na Puang Allataala,
40023030	mimangkada kumua, 'Ia kenna kijajimo tonna wattunna tuo to tojoloki', te'da kami' kilaturu' mbuno nabi.'
40023031	Jaji miakui una kumua, bati'na kamu' topabuno nabi!
40023032	Ia ke susii joo, patarruh pissen bangmi to dosa napugaukmo tojolomi.
40023033	Togaja' kamu', sanga bati' togaja' kamu'! Umbora la mikua mpalaian kalemi jio mai pangsessa naraka!
40023034	Pesa'dingngii! La kuparatuan kamu' tomapahang, nabi na guru, denni to la mibuno, na den tooi to la mipampang. Denni to la mirambi lan bola passambajangan, na den tooi to la miula' tarruh-tarruh jio mai mesa' kota lako kota laen.
40023035	Iamo joo miladipabalahhi toopa sininna to panggaukanna tojolomi to mbuno taun-Na Puang Allataala, mammula jio mai Habel tomelo, ratu lako Zakariya anakkana Berekhya, to mibuno jio napatangnga ngenan pangkaroban na Bola Puang Allataala.
40023036	La miingaran tee kadang-Ku' kumua, ia to tau too allo la dipabalahhi sininna panggaukan gaja'na tojolona!"
40023037	Mangkadai Puang Isa nakua, "Ee, to-Yerusalem! Tombuno kamu' nabi! Mirura batui to tonasua Puang Allataala ratu lako kalemi, sanggenna mate. Ba'tu pempiranmo' madoang rrempun kamu', susi indo manuk rrempun anakkana jiong pani'na, apa te'da mimadoang!
40023038	Iamo joo la makarorrong to bolami, nasaba' te'damo nasolan kamu' Puang Allataala.
40023039	La miingaran! Mammula tee too te'damo milangkitana' sanggenna mikua, 'Dibarakka'i to toratu mpusanga sangan-Na Puang!' "
40024001	Ia tonna messunmo Puang Isa lan mai rante Bola Puang Allataala, ratumi to anak gurun-Na. Napakitanni garaganna joo Bola Puang Allataala.
40024002	Nakuamo Puang Isa, "Mikita ngasanmoraka kabua'na joo bola? La mikatappa'i kumua den wattunna keanu', na sininna tee mikita la diro'pokan ngasan na moi mesa' batu te'damo nnii ngenanna!"
40024003	Mangkai joo, malemi Puang Isa de' buntu Zaitun nacumadokko jao. Ratumi to anak gurun-Na la ssipangkadan mesai nakua, "Oo Guru, pauankan, piranra nalajaji joo? Na apara tandana ke la ratu pole'miki' na la Kiama'mo lino?"
40024004	Mebalimi Puang Isa nakua, "Majaga kamu', danggi' naden tau mpalao sala kamu'.
40024005	Nasaba' buda tau la ratu mpusanga sangang-Ku' nakua, 'Aku'mo Raja Mangpasalama'!' na buda tau la napalao sala.
40024006	La ssa'ding kamu' oni kasirarian sola kareba kasirarian, apa danggi' mimalaja'. Nasaba' nang la jaji ngasanni joo, apa te'dapa nawattunna Kiama' lino.
40024007	Ia to mesa' bangsa la sirari nnewa bangsa laen, ia to mesa' kaparentan la rrarii kaparentan laenna. Umbo-umbo nanii la den nino sola karorian la'da'.
40024008	Ia tuu lako, mane' pamulannari kamasussan susi pa'dikkina ke mane' mangnguriwa'i to baine la keanak.
40024009	Ia joo wattu la dijokko kamu' midisessa ammidibuno. La nakaba'ci kamu' sininna bangsa, nasaba' mituru'na'.
40024010	Ia joo wattu buda tau la balik mentangmatappa', na la mpangpejokkoan solana na sikaba'ci too.
40024011	Buda nabi tangtongan la ratu mpalao sala buda tau.
40024012	Buda tau te'damo nasikamasean, nasaba' sakerangngan-rangngannamo to kagajatan.
40024013	Apa ia to tomatappa' tarruh ratu lako ssalainna lino, iamo la salama'.
40024014	Na ia to Kareba Kasalamatan kumua la ratumi Puang Allataala mangparenta susi Raja la dipangpeissenan lan lili'na lino, dikua nasa'dingngi sininna bangsa. Ianna mangka joo, mane'ri Kiama' lino."
40024015	Mpatarruhhi kadan-Na Puang Isa nakua, "La ngkita kamu' 'apa to liwa' mecarepan' dipake'deh lan Bola Puang Allataala, susi to mangka napau Nabi Daniel. (Ia to tombacai tee, la naissen meloi apa battuananna!)
40024016	Ia joo wattu, ia to totorro jio tana Yudea la palai de' membuntunna.
40024017	Na ia ke susinna denni tau jao bubungan bola, la mellaoi, natarruh bangmo male, danggi'mo namentama bola la nnalapa apanna.
40024018	Susi toomi ia to tojio bara'bah, danggi'mo napole nnala baju landona.
40024019	Liwa' parri'na joo wattu to tokeba'tang sola to tomangpacucupa.
40024020	Massambajang kamu', danggi' nasimata wattu peuranan ba'tu Allo Katorroan joo wattu dinii palai.
40024021	Nasaba' ia joo wattu la den pangsessa gaja parri', to te'dapa naden susinna joo sipammula lino dipaden ratu lako too allo, na te'da toomo naladen pole'pa.
40024022	Na ia kenna te'da napemadoi'i Puang Allataala nnanggeii joo wattunna, te'damo tau la salama'. Apa napemadoi'i, nasaba' umma'-Na to mangka napilei.
40024023	Ia ke denni tau ngkuan kamu' joo wattu, 'Kitari, inde'i to Raja Mangpasalama'!' ba'tu nakua, 'Iti'i joo!' danggi' mikatappa'ii.
40024024	Nasaba' buda nabi tangtongan sola tossanga kalena tomangpasalama' la mpangpekitan kalena. La mpugauk mangrupa-rupa tanda mejangngaran sola panggaukan mekalajatan, la mpalao sala tau, na ke wa'dingngi moi too umma'-Na Puang Allataala.
40024025	Jaji, ingaranni tee! Kupauan jolomo kamu' moi na te'dapa najaji.
40024026	Ia ke den tau kumua, 'Kitai, ntuumi jio padang pallawangan!', danggi' mimale lako. Ba'tu nakua, 'Kitari, inde'i lan sapa'!', danggi' mikatappa'i.
40024027	Nasaba' ia to karatuan-Ku', tee Aku', Anak Mentolino, la susi kila' mellepa' jio mai kadellekan ratu lako kalambunan.
40024028	Ia to nanii batang rabuk, jio too nanii to langkan pekande batang rabuk. Susi toomi to karatuan-Ku' la nakita ngasan tau."
40024029	Mpatarruhhi kadan-Na Puang Isa nakua, "Te'da namasai ke mangkami joo kamaparrisan, na te'damo namangngarrang to allo sola bulan. La sipolloranni to bintuin jao mai langi' na la mausa' ngasan to tontoe kuasa jao langi'.
40024030	Ia ke mangkai joo, pajanmi jao langi' to tanda karatuan-Ku' tee Aku', Anak Mentolino. Ia joo wattu sininna bangsa lan lino la sikarrakan ngkitana' ratu jao mai langi' lan saleu', makuasa na mala'bih too susi Raja.
40024031	Dipannonii to tarompe' gaja tonggo, angkumane' ssuai to malaeka'-Ku', rrempun ngasanni to taung-Ku' jio mai sulapa'na lino."
40024032	Mpatarruhhi kadan-Na Puang Isa nakua, "Ala kamu' pangpasusian jio mai garonto' kaju ara. Ianna macikki' na malutte'mo to ringena, na mengkacocokmo, miissenmi kumua cingga'tu'mora napealloan.
40024033	Susi toomi ke mikita ngasanmi joo tanda, la miissen kumua cingga'tu'mora angkuratu.
40024034	La miingaran tee kadang-Ku' kumua, la jaji ngasan tee, ke te'dapi namate ngasan to tau tuopa tee wattu!
40024035	Ia to langi' sola lino la lanynya', apa ia to kadang-Ku' la tatta' te'da cappa'na."
40024036	Nakuapa Puang Isa, "Te'da tau nnissenni to wattu karatuan-Ku', moi malaeka' jao suruga, moi tee Aku', Anak, Ambe' manda ia to nnissenni.
40024037	Ia ke wattunnamo' ratu pole' tee Aku', Anak Mentolino, la susi tonna linona Nabi Nuh tonna anu'.
40024038	Ia tonna te'dapa namangngola joo wai saba', ia to tau mangmaroah-roah bang nakebaine-kemuane. Susi tarruhmi joo ratu lako mentamanna kappala'na Nabi Nuh.
40024039	Ia tonna mangngolamo to wai saba' la ssamboi ngasanni, mane'ri sabakan ngkitai apa to jaji. Susi toomi to la jaji ke ratu pole'na' tee Aku', Anak Mentolino.
40024040	Ia joo wattu, den dua tau mangbuah jio bara'bah, la dibawa to mesa' na dipatorro to mesa'.
40024041	Den dua baine rumido, la dibawa to mesa' na dipatorro to mesa'.
40024042	Jaji majaga kamu'! Nasaba' te'da miissenni, kumua piranra kularatu.
40024043	Ingaranni! Ia kenna issenni ampu bola wattunna joo nanii ratu to taboko ke bongii, la te'da namamma' nnampai bolana, danggi' namentama.
40024044	Iamo joo, la da'tan bang kamu' majaga, nasaba' ia to karatuan-Ku' tee Aku', Anak Mentolino, te'da mikalannaii."
40024045	Mangkadami Puang Isa nakua, "Susinna ke den kaunan melo to wa'ding dikatappa'i, iamo la naben kuasa puangna ngkapalai kaunan laenna, nabenni kande ke wattu kakumandeanmi.
40024046	Liwa' ia masannangna joo kaunan, ke polemi to puangna, naampa'i puangna mpugaukki to jamanna.
40024047	La mikatappa'i kumua, ia joo kaunan la naben kuasa puangna mparakai to sininna ewananna.
40024048	Apa ia ke masa'ga'i joo kaunan, la mangkadai lan penawanna,
40024049	'Masaipa namane' pole to puangku'', nabunomi to padanna kaunan, namangmaroah-roah too sola topangngiso'.
40024050	Apa te'da nakalannai, nata'pa ratu to puangna.
40024051	Napemoncongngimi puangna, napatamai ngenan tomajekkong, to nanii tau sikarrakan sola sunggarigi'."
40025001	Mangkada omi Puang Isa nakua, "Ia ke ratu pole'na' tee Aku', Anak Mentolino, wa'ding dipasangrapang tee curita sangpulo anakdara mbawa palita male la ntammui tobotting muane.
40025002	Lima anakdara bango', na lima anakdara macca.
40025003	Ia to lima bango', mbawai palita, apa ci'di'ra minynyakkana.
40025004	Na ia to lima macca, buda ia minynyak nabawa.
40025005	Apa mela'i ratu to tobotting muane, marojami na sileppengan tuu lako anakdara.
40025006	Ia tonna tangngamo bongi, metamba-tambami to tau nakua, 'Jiomi mai to tobotting muane! Tammuimi!'
40025007	Mi'cokmi joo sangpulo anakdara, na pada mpasadia palitanna.
40025008	Nakuamo joo lima anakdara bango', 'Benkan ci'di' tuu minynyakkami, la bosimo tee palitangki'.'
40025009	Mebalimi tuu lako anakdara macca nakua, 'Te'da kilampangbenni, nasaba' te'da dau naganna' kipake. Male kamu' nnallii.'
40025010	Malemi joo lima anakdara bango' nnalli minynyak. Ia tonna malemo, ratumi to tobotting muane. Ia joo lima anakdara macca mentamami pangmaroasan sola tobotting muane, nadisalli' to bola.
40025011	Mane'ri ratu joo lima anakdara bango'. Metamba-tambami nakua, 'Oo puang, timbakanpakan bolata'.'
40025012	Apa mebalii joo tobotting muane nakua, 'Te'da lalo kuissen kamu'!' "
40025013	Natampakkimi Puang Isa joo pangpasusian susi tee, "Iamo joo, majaga kamu', nasaba' te'da mikalannaii to karatuan-Ku'."
40025014	Nakuapa Puang Isa, "Ia ke ratu pole'na' tee Aku', Anak Mentolino, menjaji Puang la jaji susi lan tee pangpasusian. Den mesa' tau la male sompa'. Ia tonna te'dapa namale, ntambaimi kaunanna la napabarakkanni sininna ewananna.
40025015	Pada diben doi' nadangkanganni situru' pakullena. Den to diben lima talenta, den to diben dua talenta, na ia to laenna diben mesa' talenta, namane' male sompa.
40025016	Ia joo kaunan to diben lima talenta, ta'pa malemi ndangkanganni, nasumaro manglokkon penduan.
40025017	Susi todami joo kaunan diben dua talenta, nasumaro too manglokkon penduan.
40025018	Apa ia joo kaunan diben mesa' talenta, maleri ngkali padang, nalamunni joo talentana puangna.
40025019	Ia tonna masaimo, polemi joo puangna, natambai to kaunanna, nasaba' madoangngi la nnissenni to sarona.
40025020	Ia joo kaunan diben lima talenta napapolemi menjaji sangpulo talenta. Namangkada nakua, 'Oo puang, takitai, lima talenta tabenna', nasumaro lima talenta.'
40025021	Nakuamo joo puangna, 'Gaja kassing tuu panggaukanmu! Natatta' makassing to penawammu lako aku'. La kupabarakkanniko to la'bi matonggo, sanga wa'dingko dikatappa'i moi na panggaukan biccu'ra. Malemoko mai, taperasai kamasannangan sola!'
40025022	Ratu todami joo kaunan diben dua talenta namangkada nakua, 'Oo puang, takitai, dua talenta tabenna', nasumaro dua talenta.'
40025023	Nakuamo joo puangna, 'Gaja kassing tuu panggaukanmu! Natatta' makassing to penawammu lako aku'. La kupabarakkanniko to la'bi matonggo, sanga wa'dingko dikatappa'i moi na panggaukan biccu'ra. Malemoko mai, taperasai kamasannangan sola!'
40025024	Ia joo kaunan diben mesa' talenta, ratumi namangkada nakua, 'Oo puang, kuissen kumua kita'mo tau masa'ga'na. Mpeburaiki' apa tangngia pantananta', na nnala bangki' kita' to tangngia assele' pangngambohta'.
40025025	Iamo joo kumalera llamunni do' litak to talenta tabenna', nasaba' malaja'na'. Inde'mi kupapoleanki'.'
40025026	Mebalimi joo puangna nakua, 'Ee, ikomo kaunan ganjangna sipa'mu na kuttuan! Muissenmo kumua, mpeburai bangna' tangngia pantananku', nnala toona' assele' tangngia pangngambohku'.
40025027	Ia ke susii joo, la mupatamari bang joo talentaku', na ia ke polemo' kualai sola bunganna.'
40025028	Nakuanmi to kaunan laenna, 'Alaii joo talenta, ammibenni joo kaunan to nnampuimo sangpulo.
40025029	Nasaba' ia to todenmo naampui, la dibenpa la'bi buda, na kala'bian pissen. Apa ia to tangnnampui apa, ia to apa ci'di'mora naampui la dialai pissen.
40025030	Ia joo kaunan tangmakkeguna, ca'beanni lako ngenan kaminang malillin. Ntuu jio nanii kumarrak sola sunggarigi'!' "
40025031	Mpatarruhhi kadan-Na Puang Isa nakua, "Ia ke ratu pole'na' Aku', Anak Mentolino, sola sininna malaeka'-Ku' mpupangngarrang kamala'biran-Ku', la cumadokkona' jao cadokkoan mala'bih, angkumangparenta susi Raja.
40025032	Sininna bangsa lan lino la dipupennolo lako kale-Ku'. Kumane' mpangduai ngenanna susi to tomangrewa mpasisarak bembala' na beke.
40025033	Ia to bembala', iamo to tompugauk pakkaeloran-Na Puang Allataala, dipangmesa jio sa'de kanan-Ku'. Na ia to beke, iamo to totangmpugauk pakkaeloran-Na Puang Allataala, dipajio sa'de kairing-Ku'.
40025034	Mangkai joo kukuamo lako tojio sa'de kanan-Ku' kumua, 'Malemo kamu' mai sininna to tonabarakka'i Ambe'-Ku' Puang Allataala. Mentamamo kamu' kaparentan-Ku' to nang dipasadiamo sipamulanna lino.
40025035	Nasaba' ia tongkutangbarah, mibenna' kande, na ia tongkumawakke, mibenna' wai diiso'. Ia tongkumentoratu, te'da mikita tolaenna'.
40025036	Ia tongkutangmebaju, mibenna' baju. Ia tongkumasaki, mijaranaina'. Ia tongkuditarungku, ratu kamu' ngkitana'.'
40025037	Mebalimi tuu lako tojio sa'de kanan-Ku' nakua, 'Oo Puang, umbora wattu antatangbarah, kibenki' kande, ba'tu mawakkeki', kibenki' wai diiso'?
40025038	Umbora wattu antamentoratu, na te'da kikita tolaenki'? Umbora wattu antatangmebaju, kipakeiki'?
40025039	Umbora wattu antamasaki, kijaranaiki', ba'tu ditarungkuki', kimale ngkitaki'?'
40025040	La mebalina' kukua, 'Sitonganna kukuan kamu' kumua, ia to mipugauk lako tee mai to kupusile'to, moi namakario-rio, battuananna mipugauk lako too Aku'.'
40025041	Mangkai joo kukuamo lako to tojio sa'de kairing-Ku' kumua, 'Ee, kamu' to ditampakki ropu, palai kamu' ntee! Mentama kamu' api naraka dukku te'da cappa'na, to dipasadianmo Ballisi' sola tuu lako malaeka'na.
40025042	Nasaba' ia tongkutangbarah, te'da mibenna' kande. Ia tongkumawakke, te'da mibenna' wai diiso'.
40025043	Ia tongkumentoratu, te'da mikambaroina'. Ia tongkutangmebaju, te'da mibenna' pakean. Ia tongkumasaki sola ditarungku, te'da mijaranaina'.'
40025044	Mebalimi tuu lako tojio sa'de kairing-Ku' nakua, 'Oo Puang, wattu umbora antatangbarah ba'tu mawakke ba'tu mentoratu, ba'tu tangmebaju, ba'tu masaki, ba'tu ditarungku angkitangnjaranaiki'?'
40025045	La mebalina' kukua, 'Sitonganna kukuan kamu' kumua, ia to te'da mipugaukki lako tee mai to kupusile'to, moi namakario-rio, battuananna te'da mipugaukki lako kale-Ku'.'
40025046	Ia tuu lako tau susi joo la disessa te'da cappa'na, apa ia to tompugauk pakkaeloran-Na Puang Allataala la diben katuoan melo te'da cappa'na."
40026001	Ia tonna mangka ngasanmo napangpangngajaran Puang Isa joo, nakuamo lako anak gurun-Na,
40026002	"Miissen kumua duang allopi na pangramean Paskah, na ia tee Aku', Anak Mentolino, la dipangbenna' kudipampang."
40026003	Ia joo wattu ia to kapala imang sola pekaamberan to-Yahudi sirempun jio salassa' Imang Lompo to disanga Kayafas.
40026004	Sipangkadami umbo nakua nnangah lalan la njokko buni Puang Isa anna bunoi.
40026005	Pada mangkadai kumua, "Apa danggi' na ia ke wattu pangramean nadipugauk, nasaba' wa'ding marongka to tobuda."
40026006	Ia tonna jio kota Betania to Puang Isa lan bolana Simon to masolak tonna anu',
40026007	denmi mesa' baine male lako Puang Isa mbawa minynya'-minynya' lan bittolo' pualam to gaja suli' allinna. Ia tonna cumadokkomo Puang Isa kumande, natua'imi minynya'-minynya' to ulun-Na naminynyakkii.
40026008	Nakitami anak gurun-Na Puang Isa anna magalli nakua, "Ah, apara bua'na dipaboro-boro joo minynya'-minynya'?
40026009	Na ia joo wa'ding dibaluk masuli', na ia to allinna diben tokaasi-asi!"
40026010	Naissen Puang Isa to napikkiri' anak gurun-Na, namangkada nakua, "Danggi' mirekaii, melo to napugauk lako Aku'.
40026011	Ia to tokaasi-asi, la den punala bang ia misolan, apa ia tee Aku' te'da ammilassolan tarruhna'.
40026012	Naminynyakki jolomo', la mpasadiai to kadilamunan-Ku'.
40026013	La miingaran tee kadang-Ku' kumua, umbo-umbo dinii lan tee lino mpangpeissenan Kareba Kasalamatan, tuli la dicurita todai to apa napugauk, dinii nningaranni!"
40026014	Yudas Iskariot iamo sala mesa'na to sangpulo dua anak gurun-Na Puang Isa, male lako kapala imang.
40026015	Nakua lako, "Apara la mibenna' ke kupangpejokkoanni to Puang Isa?" Nabilanganni tallung pulo doi' pera' nabenni.
40026016	Mangkai joo nnangahmi wattu melo Yudas Iskariot, to la nanii mpangpejokkoan Puang Isa.
40026017	Ia tonna allo bungahna pangramean ngkande Roti Tangkeragi, ratumi to anak gurun-Na lako Puang Isa namekutana nakua, "Oo Puang, umbora to takadoangngi, la kinii mpasadianki' kande Paskah?"
40026018	Nakuamo Puang Isa, "Malemo kamu' lako kota, mikuanni to tau jio, kumua: Nakua Guru, 'Nadete'mi wattung-Ku', la mang-Paskahna' jio bolamu sola anak gurung-Ku'.' "
40026019	Napugaukmi anak gurun-Na susi to napasananni Puang Isa, napasadiami to kande Paskah.
40026020	Ia tonna bongimo, cumadokkomi Puang Isa sola sangpulo dua anak gurun-Na kumande.
40026021	Ia tonna kumande ngasan unapa, nakuamo Puang Isa, "La miingaran tee kadang-Ku' kumua, den kamu' mesa' la mpangpejokkoanna'!"
40026022	Gaja sussai penawanna to anak gurun-Na tonna sa'dingngi to Puang Isa mangkada susi joo, anna pada mekutana nakua, "Oo Puang, tantu te'da na aku' tasanga?"
40026023	Mebalimi nakua, "Ia to tokusolan ncummu roti do' kandean, iamo la mpangpejokkoanna'.
40026024	Ia tee Aku' Anak Mentolino, nang la matena', susi to diuki' lan Sura' Allataala. Apa macilaka to tompangpejokkoanna'. La'bi melo ia, kenna danggi' pissen nadijajian."
40026025	Mebalimi Yudas to la mpangpejokkoan Puang Isa nakua, "Oo Guru, aku'ra tuu tasanga." Mebalimi Puang Isa nakua, "Susimi tuu kadammu."
40026026	Ia tonna kumandemo sola ngasan, naalami Puang Isa joo roti, namangkurru sumanga' lako Puang Allataala, namane' nti'pek-ti'pekki, nabenni anak gurun-Na, nakua, "Alai mikandei, batang kale-Ku' tee."
40026027	Mangkai joo, nnalami isotan anggoro', namangkurru sumanga' lako Puang Allataala, namane' mbenni anak gurun-Na nakua, "Mangngiso' kamu' sola ngasan.
40026028	Nasaba' rara-Ku' tee, to mpaassah basse-Na Puang Allataala, rara to dipato'do la ndampangan buda tau.
40026029	La miingaran! Mammula tee too, te'damo kulanniso' pole'pa anggoro', ke te'dapi namangparenta Ambe'-Ku', Puang Allataala susi Raja, antasola nniso' anggoro' baru lan Lino Barun-Na."
40026030	Mangkai joo, mpakkelonganmi kelong pangpujian, namane' male de' Buntu Zaitun.
40026031	Mangkai joo, nakuanmi Puang Isa to anak gurun-Na, "Ia tee bongi la misalaina' sola ngasan. Susi to kadan-Na Puang Allataala diuki' lan Sura' Allataala kumua, 'La kubunoi to tomangrewana, anna sisarak-sarak to bembala'na.'
40026032	Apa ia ke dipatuo pole'mo' jio mai kamatean, la kujoloi kamu' male re' tana Galilea."
40026033	Mebalimi Petrus nakua, "Oo Puang, moi nasalai ngasanki' titi' mati', te'da kulassalaiki'!"
40026034	Nakuamo Puang Isa ngkuanni, "Ee Petrus! La muingaran tee kada kupauanko kumua, te'dapa nakekkua to manuk tee bongi, mupentallunmo mpessakkannina'."
40026035	Nakuamo Petrus, "Oo Puang, moi antapada mate, nang te'da kulampessakkanniki'." Mangkada ngasanni to anak gurun-Na susi joo.
40026036	Ia tonna ratumo Puang Isa sola anak gurun-Na lako bara'bah zaitun disanga Getsemani, nakuamo lako anak gurun-Na, "Nteemo kamu' cumadokko, kumalepa massambajang."
40026037	Nasolanmi to Petrus, Yakub na Yahya. Mangpamulami masussa penawan-Na, nagaja parri' too nasa'ding.
40026038	Nakuamo lako joo tallu anak gurun-Na, "Liwa' masussanna penawang-Ku' susi to kumua la matemo'. Torromo kamu' ntee, tapada merroja."
40026039	Malemi ba'tu pirang-pirang tengkan, nasuju' massambajang nakua, "Oo Ambe', ke wa'dingngi, lendokanni tee kamaparrisan jio mai kale-Ku', apa tangngia pakkaeloran-Ku' to la jaji, apa pakkaeloran-Na ia Ambe'."
40026040	Mangkai joo, polemi Puang Isa lako to nanii tallu anak gurun-Na, natimba'i simammasan. Nakuamo lako Petrus, "Tangmikulle unamoraka ssolanna' merroja sangjang bang?
40026041	Majaga kamu', mimassambajang too, danggi' mimadosa ke disede kamu' mpugauk dosa. Sitonganna madoang to penawammi mpugauk katonganan, apa te'da mikullei, sanga malamma to sipa' tolino."
40026042	Male pole' omi massambajang nakua, "Oo Ambe', ia ke te'da nalatilendok tee kamaparrisan jio mai kale-Ku', apa nang la kupassanni, pakkaeloran-Na Ambe' to jaji."
40026043	Ia tonna pole omo lako to nanii tallu anak gurun-Na, natimba'i omi simammasan, sanga gaja rojai.
40026044	Napatorro omi Puang Isa joo anak gurun-Na namale massambajang mangpentallunna, na ia to passambajang-Na susi una to jolona.
40026045	Mangkai joo, polemi lako to nanii tallu anak gurun-Na namangkada nakua, "Mamma' bang unapara kamu'ka mpessau bo'jo'mi? Kitai! Nadete'mi wattunna tee Aku', Anak Mentolino, la dipangbenna' lako kuasanna tomadosa.
40026046	Mi'cokmo kamu', tamale. Kitai! Ia to tolampangpejokkoanna', ratumi."
40026047	Ia tonna mangkada bang unapa Puang Isa, ratumi Yudas, to sala mesa'na anak gurun-Na, ssolan buda tau sitakin pa'dang sola mbawa tarasulu', to nasua kapala imang sola pekaamberan to-Yahudi.
40026048	Mangka jolomo Yudas mpaui lako tuu lako tau kumua, "Ia to tau kuudung, iamo taunna. Jokkomi!"
40026049	Ta'pa malemi Yudas lako Puang Isa namangkada nakua, "Oo Guru!", anna udungngi.
40026050	Nakua Puang Isa mebali, "Ee, todipusile'to, apara mutungkanan ratu?" Na ia joo tobuda ratu sola Yudas lluruii to Puang Isa anna jokkoi.
40026051	Denmi mesa' to nasolan Puang Isa jio, ta'pa nnonok pa'dangna, napa'dangngii to kaunanna Imang Lompo, nata'tak to talinganna.
40026052	Nakuamo Puang Isa ngkuanni, "Pasibanua pole'i tuu pa'dangmu! Nasaba' inda to maningo pa'dang la mate nakande pa'dang.
40026053	Musangaraka tanglawa'dingna' meta'da lako Ambe'-Ku', naparatuanna' massa'bu-sa'bu malaeka' la ntulungna'?
40026054	Apa ianna susi joo, umbo nakua la jaji to mangka jolomo diuki' lan Sura' Allataala kumua, te'da nawa'ding tanglajaji to apa la jaji tee too?"
40026055	Mangkai joo nakuamo Puang Isa lako joo tobuda, "Misangaraka parampo'na', ammiratu sitakin pa'dang sola mbawa tarasulu' la njokkona'? Allo-allona' mangngajahhi jio Bola Puang Allataala na te'da mijokkona'.
40026056	Apa nang la jaji susi joo, dikua anna jaji to diuki' lan sura'na nabi." Mangkai joo pada sipalaianmi to anak gurun-Na ssalaii.
40026057	Ia tonna mangkamo tuu lako tau njokko Puang Isa, nasolanmi lako bolana Imang Lompo Kayafas. Ia to guru agama sola pekaamberan to-Yahudi sirempun ngasanni ntuu jio.
40026058	Naturu'i mambela-bela bangngi Petrus to Puang Isa, ratu lako rante bolana Imang Lompo. Mentamami rante bola to Petrus na cumadokko sola pangjaga. Madoangngi la nnissenni, apara to la jaji undinna.
40026059	Ia tuu lako kapala imang sola padanna Pangbicara Agama mpengkulle-kullei nnampa' kasa'bian tangtongan, la nanii mpasalai to Puang Isa, anna wa'ding dipangpebunoan.
40026060	Apa te'da lalo kasalan-Na naampa', moi nabuda tau menjaji sa'bi tangtongan. Katampakanna den dua tau male lako olo.
40026061	Namangkada nakua, "Ia tee tau den namangkada kumua, 'Wa'dingna' rro'pokan Bola Puang Allataala, na tallung allora kunii mpake'deh pole'i.' "
40026062	Ke'dehmi joo Imang Lompo namangkada lako Puang Isa nakua, "Te'daraka mulampebalii to diparapasanko?"
40026063	Apa kamma' bangngi to Puang Isa. Nadadu' omi to Imang Lompo mangkada nakua, "La massapahko mpau Puang Allataala to tuo te'da cappa'na, mpauankan, Ikomoraka Raja Mangpasalama', Anak Allataala."
40026064	Mebalimi Puang Isa nakua, "Ie', susi tuu tapaunna, Aku'mo. Katappa'i kumua, mammula tee wattu, la mikitana' tee Aku', Anak Mentolino, cumadokko jio sa'de kanan-Na Puang Allataala to makuasa, na la ratuna' jao mai langi' lan saleu'!"
40026065	Gaja gallii joo Imang Lompo anna ca'ce-ca'cei to pakeanna namangkada nakua, "Toncapa' Ia Puang Allataala! Te'damo nadiparallui to sa'bi. Misa'ding kalenamo kumua ncapa' Ia Puang Allataala.
40026066	Ia tee too, matumbara pahangmi?" Mebalimi tuu lako tau nakua, "Madosai to Puang Isa, sipato'mo Ia ke dibunoi."
40026067	Nacikkuduimi to lindo-Na Puang Isa nasijangguru'ii na den toda to ntampelengngi,
40026068	nakuanni, "Ee Raja Mangpasalama'! Tappuike', indara to ntampelengko?"
40026069	Ia to Petrus cadokkoi jio salean jio rante bola. Den mesa' baine kaunan ratu ngkandoppi'i nakuanni, "Tangngiko todaraka sibawanna joo Puang Isa to-Galilea?"
40026070	Apa messakkanni Petrus jio olona tobuda, namebali nakua, "Te'da kupahangngi apara tuu musanga."
40026071	Malemi Petrus lako babangan. Den omi mesa' kaunan baine laen ngkita Petrus, nakuanni to tau ntuu jio nakua, "Ia toda tee tau sibawanna nena' joo Puang Isa to-Nazaret."
40026072	Apa messakkan omi Petrus, namassapah nakua, "Te'da lalo kuissenni joo tau!"
40026073	Te'da namasai joo, ia tuu lako tau ke'deh ntuu jio male lako Petrus, ngkuanni, "Tonganna kumua ikopa mesa' anak gurun-Na, nasaba' manassa bang jio la'go kadammu."
40026074	Anna massapah tongan to Petrus nakua "Tampak ropu ke la kuissenni joo tau misanga!" Ia joo wattu kekkuami to manuk.
40026075	Naingaranmi Petrus to apa mangka nakuanni Puang Isa kumua, "Te'dapa nakekkua to manuk, mupentallunmo mpessakkannina'." Ta'pa kumarrakmi Petrus nna'de-a'de, namale lako salean.
40027001	Melambi'pa nara'tahmi tuu lako kapala imang sola pekaamberan to-Yahudi la mbunoi to Puang Isa.
40027002	Mangkai joo, napangpepumpunganmi, namale ssolanni, napangngoloi lako Gubernur Pilatus.
40027003	Ia tonna kitami Yudas to Puang Isa kumua dibicarami nadira'tahmo la dibuno, menassanmi, napapolei to doi' tallung pulo pera' lako kapala imang sola pekaamberan to-Yahudi.
40027004	Nakua, "Sala tonggomo', nasaba' aku'mora napusaba' naladibuno to totangkasalan." Apa mebalii tuu lako tau nakua, "Tangngia kami' issenki' tuu. Iko ikona."
40027005	Napessamboranni joo doi' pera' tama Bola Puang Allataala, namale ntoke' kalena.
40027006	Naalami kapala imang joo doi' pera' namangkada nakua, "Ia tee doi' te'da nawa'ding dipatama kasna Bola Puang Allataala situru' atoran agama, nasaba' ia tee doi' direken alli rara, battuananna mangkamo dipake ngka'tu sunga'na tau."
40027007	Ia tonna mangkamo ssituru'i, naallianmi padang disanga Padang Panampa Kurin, napulamunanni tomentama tondok.
40027008	Iamo joo nadisangai too Padang Rara ratu lako too allo.
40027009	Susimi joo anna jaji to mangka napau Nabi Yeremia tonna anu' kumua, "Natarimami to tallung pulo doi' pera', pada allinna mesa' tau jio Israel, susi to pura dipattantumo jio,
40027010	na ia joo doi' napake nnalli Padang Panampa Kurin, susi to napasan Puang Allataala lako kaleku'."
40027011	Ia tonna dipangngolomo Puang Isa lako Gubernur Pilatus, nakutanaimi nakua, "Tongannaraka, Ikomo Raja to-Yahudi?" Napebalimi nakua, "Susi tuu tapaunna, Aku'mo."
40027012	Apa ia to naparapasanni kapala imang sola pekaamberan to-Yahudi to Puang Isa te'da bang napebalii.
40027013	Iamo joo namangkada Gubernur Pilatus nakua, "Te'daraka musa'dingngi kumua gaja buda to apa naparapasanko?"
40027014	Apa te'da bang napebalii Puang Isa. Iamo joo najangngah Gubernur Pilatus.
40027015	Ia ke pangramean Paskah, kabiasannamo Gubernur Pilatus lla'paran mesa' toditarungku situru' peta'danna tobuda.
40027016	Na ia joo wattu den mesa' toditarungku gaja kaissenan to panggaukanna disanga Barabas.
40027017	Ia tonna budamo tau sirempun, mekutanami Gubernur Pilatus lako nakua, "Indannara mikadoangngi la kula'paran? Barabasraka ba'tu Isaraka to disanga Almaseh?"
40027018	Iamo namekutana susi joo, nasaba' naissen kumua iari napangngoloi kapala imang sola pekaamberan to-Yahudi to Puang Isa lako kalena, sanga masere atiri.
40027019	Ia tonna cumadokkomo Gubernur Pilatus ntangngahhi tee kara-kara, ratumi to pepasan jio mai bainena kumua, "Danggi' mpentamaii urusanna tee mai tonnewai tuu tau te'da kasalanna, nasaba' kupangtindoan joo tau te'da kasalanna na liwa' melajatan."
40027020	Apa narasii kapala imang sola pekaamberan to-Yahudi joo tobuda kumua napeta'dai nadila'paran to Barabas, nadibuno to Puang Isa.
40027021	Nakutanai omi Gubernur Pilatus tuu lako tobuda nakua, "Indannara la kula'paran tee tau sola dua?" Mebalimi nakua, "Barabas."
40027022	Nakuamo, "Ia ke susii joo, na la kupatumbai joo Puang Isa to disanga Almaseh?" Metambami tuu lako tobuda nakua, "Pampangngi Ia."
40027023	Nadadu' pole'pa mekutana nakua, "Kasalan apara to mangka napugauk?" Apa naandongngi pole' mearrak joo tobuda nakua, "Pampangngi Ia!"
40027024	Ia tonna kitai Gubernur Pilatus kumua te'damo nalampesa'dingngii tau, na la maricumi, nnalami wai nabasei limanna jio olona tobuda namangkada nakua, "Te'da kupuissenni to kamateanna joo tau! Issenmi kamu' sola ngasan."
40027025	Mebali ngasanmi tuu lako tobuda nakua, "Ake'mo na kami'mora sola bati'ki' mpuissenni to kamatean-Na."
40027026	Nala'paranmi Gubernur Pilatus to Barabas, napangperambianni to Puang Isa, namane' mpangbenni la dipampang.
40027027	Nabawami surudadunna Gubernur Pilatus to Puang Isa tama salassa' gubernur, namane' ntambai ngasanni to solana anna talimbungngi.
40027028	Naalaimi to bajun-Na napapakeii baju lando makudara'.
40027029	Napasongko'i mahkota, to ringe keduri dikabua', napatoei tekken to lima kanan-Na. Namengguntu' jio olo-Na nacapa'-capa'i nakua, "Salama' Raja to-Yahudi!"
40027030	Nacikkudui, napa'tongngi tekken to ulun-Na.
40027031	Ia tonna mangkamo tuu lako surudadu ncapa'-capa'i, nasulleimi joo baju lando makudara', napapakei to bajun-Na unamo ia. Namane' ssolanni to Puang Isa lako salean la dipampang.
40027032	Ia tonna messunmo joo surudadu male ssolan Puang Isa, sitammumi mesa' tau jio tangnga lalan. Ia joo tau disanga Simon, to-Kirene. Naparukui tuu lako surudadu mpassanni to kaju sitamben-Na Puang Isa.
40027033	Ia tonna ratumo lako buntu-buntu disanga buntu Golgota, battuananna, 'Buntu Ulu Tau',
40027034	napaiso'mi anggoro' dipasirau pa'du to Puang Isa. Ia tonna lepa'i, cia'i nniso'i.
40027035	Napampangmi to Puang Isa, namane' lloterei to pakean-Na la nanii nnissenni kumua umbonnara to la naputawa.
40027036	Mangkai joo sicadokkoanmi nnampai to Puang Isa.
40027037	Den pangnguki' dipajao de'na ulun-Na Puang Isa to mpaui ciapari nadipampang to kumua, "Iamo tee Puang Isa, Raja to-Yahudi."
40027038	Den toda dua parampo' nasolan Puang Isa dipampang, mesa' jio sa'de kanan-Na na mesa' jio sa'de kairin-Na.
40027039	Ia to tau liu lalan ntuu jio pada mangroge kollong ncapa'-capa' Puang Isa,
40027040	nakua, "Ee, Ikomo to la rro'pokan Bola Puang Allataala, na tallung allora la munii ngkabua' pole'i! Ia ke tongannako Anak Allataala, pasalama'ko kalemu ammumellao jao mai ntuu kaju sitamben."
40027041	Susi todai tuu lako kapala imang, guru agama na pekaamberan to-Yahudi ncapa'-capa'i Puang Isa nakua,
40027042	"Ee, tau laen napasalama', apa tangnakulle mpasalama' kalena! Ia ke rajana tonganni to-Israel, mellaoi tee too jao mai kaju sitamben, kimane' ngkatappa'ii.
40027043	Nakatappa'i to Puang Allataala, na nakua toopa kumua Anak Allataalai. Jaji la takitai, madoangrika Puang Allataala mpasalama'i tee too."
40027044	Ia to parampo' to dipampang sola, la'bi ncapa'pa Puang Isa susi joo.
40027045	Ia tonna tangngamo allo, memmapattang ngasanmi joo tondok, tallung jang masainna.
40027046	Ia tonna tatte' tallumo karuen nnandongngimi gamaran-Na to Puang Isa metamba nakua, "Eli, Eli, lama sabakhtani?" to battuananna, "Oo, Puang Allataala-Ku'! Oo, Puang Allataala-Ku', ciapari musalaina'?"
40027047	Ba'tu pira-pira to tossa'dingngi joo petamba-Na, namangkada nakua, "Ntambaii Nabi Elia."
40027048	Den mesa' tau ta'pa male nnala baraba batu, nacummui tama anggoro' macukka, namane' mpalakoi cappa' sangtangke kaju anna pamimmii to Puang Isa.
40027049	Apa nakua to tau laen, "Tajanni, antakitai ba'tu la ratu tonganrika Nabi Elia la mpasalama'i."
40027050	Katampakanna nnandongngi omi gamaran-Na Puang Isa metamba, naka'tu sunga'-Na.
40027051	Ia joo wattu, ia to kaen pesapa' lan Bola Puang Allataala ca'cei tipangdua jao mai ratu do', nino to padang, natipiak to buntu batu,
40027052	na ia to liang titimbak na buda batang rabuk tomatappa' tonna anu' dipatuo pole'.
40027053	Na ia tonna tuo pole'mo Puang Isa, messunmi lan mai liang tuu lako totuo pole'mo, namale de' Yerusalem kota-Na Puang Allataala. Na buda tau ngkitai.
40027054	Ia to kamandang surudadu sola solana to nnampai Puang Isa, silajatan tonganni tonna sa'dingngi to nino sola nakitai to apa jaji, namangkada nakua, "Tonganna, Ia tee tau Anak Allataala."
40027055	Den too buda baine ntuu jio mambela-bela bang mengkita. Iamo to nturu'mo Puang Isa nabalii tonna jio unapa tana Galilea.
40027056	Susinna jioi to Maryam Magdalena, Maryam indona Yakub sola Yusuf, na indona Yakub sola Yahya.
40027057	Ia tonna la bongimo, ratumi to tosugih disanga Yusuf to-Arimatea, to tonturu'mo Puang Isa.
40027058	Malemi mangngolo lako Gubernur Pilatus, mpeta'dai kumua anna diben to batang rabukku-Na Puang Isa. Napangparentanmi Gubernur Pilatus anna diben.
40027059	Natarimami Yusuf joo batang rabuk, nabalunni kaen lenan to ba'rukpa,
40027060	namane' mpatamai liang baru to nagaraga Yusuf jio buntu batu. Mangkai joo nalentenni to batu tonggo natungusanni joo liang, namane' male.
40027061	Ia to Maryam Magdalena, sola Maryam laenna, torro bang cumadokko ntuu jio sioloan ba'ba liang.
40027062	Masawanna tonna Allo Katorroanmo, malemi tuu lako kapala imang sola to-Farisi mangngolo lako Gubernur Pilatus,
40027063	nameta'da nakua, "Tabe' kita', kiingaranpa to kadan-Na joo tomangpalao sala tonna tuopa nakua, ianna allo mangpentallunnamo, la tuo pole', ade', jio mai kamatean.
40027064	Iamo joo mbai melo ke denni tau tasua njagai joo liang-Na ratu lako allo mangpentallun, danggi' naratu to anak gurun-Na mbokoi to batang rabukku-Na. Namale mpalao sala tobuda kumua, tuo pole'mi jio mai kamatean-Na. Na la'bi buda tau dipalao sala na ia tonna tuo unapa."
40027065	Nakuamo Pilatus lako, "Bawami tee mai surudadu, napemajagai tonganni to liang-Na."
40027066	Malemi nasolan joo surudadu, nasua ntungu'i meloi joo liang najagai tonganni.
40028001	Ia tonna mangkamo Allo Katorroan, tonna marimu-rimu unapa joo allo Aha', malemi Maryam Magdalena sola Maryam laen lako liang-Na Puang Isa.
40028002	Ta'pa nino tonggomi, nasaba' den mesa' malaeka'-Na Puang Allataala mellao jao mai suruga. Ratu llentennii joo batu petungu' liang, nacumadokko jao.
40028003	Ia to rupanna joo malaeka' gaja corrang susi palepa', na ia to bajunna gaja buccang.
40028004	Ia to surudadu ntuu jio mangjaga liang, silajatanni na mbe'beh anna sisongkan nasusi bangmira tomate dikita.
40028005	Nakuamo joo malaeka' ngkuanni tuu lako baine, "Danggi' mimalaja'! Kuissen kumua nnangah kamu' Puang Isa to mangka dipampang.
40028006	Te'damo Ia ntee! Tuo pole'mi Ia, susi to napau jolona. Male kamu' mai mikitai tee ngenan dinii mpanii.
40028007	Ia tee too, malemo kamu' madoi' mpauanni to anak gurun-Na kumua, 'Tuo pole'mi Ia jio mai kamatean, na ia tee too malemi njoloi kamu' re' tana Galilea, na jiopa la minii sikita.' Ingaranni tee apa mangka kupauan kamu'."
40028008	Ta'pa malemi tuu lako baine ssalai joo liang. Moi namalaja', apa gaja parannui male kinjara' la mpauanni anak gurun-Na Puang Isa joo apa mangka jaji.
40028009	Te'da nakalannai nata'pa ratu Puang Isa ssitammuanni nakuanni, "Salama' kamu'." Ia tuu lako baine mpendete'imi to Puang Isa, naraka'i to aje-Na nasompai.
40028010	Mangkadami Puang Isa nakua, "Danggi' mimalaja'! Malemo kamu' mpauanni to sile'to-Ku', anna male re' tana Galilea, na jiopa kunii sikita."
40028011	Ia tonna malemo tuu lako baine, male todami to ba'tu pira-pira surudadu pangjaga liang lako kota la mpaui lako kapala imang sininna to mangka jaji nakita.
40028012	Ia to kapala imang sola pekaamberan to-Yahudi mesa' kada, la mbenni buda doi' tuu lako pangjaga,
40028013	nakuanni, "La mikua lako tau kumua, 'Anak gurun-Na Ia ratu bongi mbokoi to batang rabukku-Na tongkikaleppengan.'
40028014	Na ia ke naissenni gubernur kumua ta'dei to batang rabukku-Na Puang Isa kami'mora ssedei, danggi' mimalaja' kumua la denni apa-apa lako kalemi."
40028015	Naalami tuu lako surudadu joo doi', napugaukki to dipasananni. Iamo joo nakaissenan unapa joo kareba jio to-Yahudi ratu lako too allo.
40028016	Malemi joo sangpulo mesa anak gurun-Na Puang Isa re' tana Galilea naendek de' buntu jio susi to mangka napauanni.
40028017	Nakitami to Puang Isa ntuu jio, nasuju' ssompai, apa den toopa to batapa lan penawanna.
40028018	Nakandoppi'mi to anak gurun-Na namangkada nakua, "Sininna kuasa la jao suruga, la lan lino, mangkamo diben lako Aku'.
40028019	Iamo joo malemo kamu' lako sininna bangsa lan lino, mipupenjajii taung-Ku'. Jio'i mpau sangan-Na Ambe', Anak na Roh Allataala.
40028020	Ajahhii anna pugaukki sininna to apa mangka kuparentan kamu'! Ingaranni kumua, la kusolan tarruh kamu' ratu lako tampakkana lino."
41001001	Iamo tee Kareba Kasalamatan mpamanassai to Puang Isa Almaseh, kumua Iamo Anak Allataala. Susimi tee to pamulanna.
41001002	Susi to nauki' Nabi Yesaya tonna anu' kumua, "Mangkadai Puang Allataala, 'Iamo tee pesuang-Ku', to kusua la njoloanko anna pemakassingngii to lalan la muola.'
41001003	Den tau metamba-tamba jio padang pallawangan nnajahhi tobuda kumua, 'Pasadianni lalan to Puang, ranteii to lalan la naola.' "
41001004	Jajimi susi to mangka nauki' Nabi Yesaya. Iamo joo nampangpekitan kalena Nabi Yahya jio tangnga padang pallawangan, mangjio'i napangpeissenanni to Kareba Kasalamatan. Namangngajahhi nakua, "La mengkatoba' kamu' jio mai dosami midijio', anna dampangan kamu' Puang Allataala."
41001005	Buda tau ratu jio mai tana Yudea na kota Yerusalem mpesa'dingngi pangngajahna Nabi Yahya. Na pada nnakui dosana, najio'i Nabi Yahya jiong Sa'dan Yordan.
41001006	Ia to bajunna Nabi Yahya bulu unta na saripinna balulang digaraga. Na ia to kandena batik sola canik pangngala.
41001007	Napangpeissenanmi tee kareba nakua, "Den tau la ratu ke mangkana', la'bi makuasa Ia na aku'. Moi la mbukai ulang sapatun-Na, te'da too kusipato'.
41001008	Ia tee aku' njio' kamu' wai, apa Ia to tau la ratu, la njio' kamu' Roh Allataala."
41001009	Ia joo wattu, ratumi Puang Isa jio mai kota Nazaret jio tana Galilea. Najio'i Nabi Yahya jiong Sa'dan Yordan.
41001010	Ia tonna endekmo de' randan sa'dan to Puang Isa, ta'pa nakitai to langi' titimbak, na Roh Allataala mellao jao mai susi jangan-jangan nta'paii.
41001011	Nadisa'ding to gamaran-Na Puang Allataala nakua, "Ikomo Anak-Ku' to kupakamoja', to mpamasannangna'."
41001012	Ia tonna mangkamo joo, ta'pa napatujumi Roh Allataala to Puang Isa namale de' tangnga padang pallawangan.
41001013	Na torro ntuu jio patang pulo bonginna, napengkulle-kullei Ballisi' ssedei mpugauk dosa. Den too olok-olok malaira nasolan jio, na malaeka' mbenni to naparalluin-Na.
41001014	Ia tonna ditarungkumo to Nabi Yahya, malemi Puang Isa re' tana Galilea, na jio nanii mpangpeissenanni to Kareba Kasalamatan jio mai Puang Allataala.
41001015	Nakua, "Cingga'tu'mora naratu Puang Allataala mangparenta susi Raja. Iamo joo mengkatoba' kamu' jio mai dosami, na la mikatappa'i to Kareba Kasalamatan."
41001016	Ia tonna lumingka-mingkamo Puang Isa jio randan Tasik Galilea, ngkitami Simon sola adinna to disanga Andreas mangjala jiong tasik, sanga iamo jamanna.
41001017	Nakuamo lako sola dua, "Male kamu' mai, nturu'na'! La kuben kamu' jaman nnajahhi tau ngkatappa'ina'."
41001018	Nata'pa mpatorro jalana sola dua, namale nturu'i.
41001019	Mpatarruhmi kalingkan-Na Puang Isa, anna ngkita omo dua to sile'to disanga Yakub na Yahya, anakkana Zebedeus, mpemeloi jala lan lopinna.
41001020	Ta'pa natambaimi sola dua. Nasalaimi to ambe'na sola to pangjamana lan lopi, namale nturu' Puang Isa.
41001021	Ratumi jaja kota Kapernaum to Puang Isa sola anak gurun-Na. Ia tonna Allo Katorroan pole' omo, mentamami bola passambajangan to Puang Isa, anna mangngajahhi.
41001022	Gaja jangngah to tossa'ding pangngajah-Na, nasaba' matongko ke mangngajahhii, te'da nasusi guru agama.
41001023	Ia joo wattu den mesa' tau natamai setang, mentama bola passambajangan anna metamba-tamba nakua,
41001024	"Oo, Puang Isa, to-Nazaret, la mupatumbamorakan? Raturokoka la ssabu'ikan? Kuissen kumua indaroko. Ikomo pesua mattantun-Na Puang Allataala!"
41001025	Nagarra'i Puang Isa joo setang nakua, "Kamma'ko, messunko lan mai tee tau!"
41001026	Ta'pa napambe'behhi setang joo tau, namane' messun lan mai ntuu joo tau metamba-tamba.
41001027	Jangngah ngasanmi to tobuda nasipangkada-kada nakua, "Takkajulu' to kadan-Na! Mesa' pangngajaran mane' den! Makuasa mparentai to setang messun, namessun tongan."
41001028	Namadoi' bang joo karebanna Puang Isa kaissenan lan tana Galilea.
41001029	Mangkai joo, messunmi Puang Isa lan mai joo bola passambajangan, anna male sola Yakub na Yahya tama bolana Simon na Andreas.
41001030	Ia joo wattu, ia to indo matuanna Simon makula' kale, anna mamma' bang. Ta'pa napauanmi tau to Puang Isa kumua masakii joo baine.
41001031	Malemi ssikitanni, nakaka'i to limanna, namane' mpami'cokki. Ta'demi to kula'na, namale mpasadianni kande to toratu.
41001032	Ia tonna kabuhmo allo, budami tau ratu mbawa tomasaki sola tonatamai setang lako Puang Isa,
41001033	nasirempun ngasan to tokota jio ntuu joo olo bola,
41001034	anna buda tau napamalagah to mangrupa-rupa sakinna. Nnula'i tooi buda setang. Te'da naeloranni to setang mangkada, nasaba' naissen setang kumua indara to Puang Isa.
41001035	Masawanna tonna marimu-rimu unapa, mi'cokmi to Puang Isa namessun lan mai joo bola nanii mangbongi. Malemi lako pallawangan namassambajang ntuu jio.
41001036	Apa ia to Simon sola solana male nnangahhi to Puang Isa.
41001037	Na ia tonna kitami, mangkadami nakua, "Oo Puang, nasiangah-angahhi bangmiki' tau."
41001038	Apa mebalii nakua, "La maleki' tatarruh lako kampong laen ntee mengguririkkita'. La mangngajahhi toopa' ntuu jio, nasaba' iamo kutungkanan kuratu inde'."
41001039	Iamo joo, namale Puang Isa mpasitarruh-tarruh kampong jio tana Galilea, namangngajahhi jio bola passambajangan, anna nnula'i buda setang.
41001040	Ratumi mesa' to tomasolak mengguntu' jio olo-Na Puang Isa, anna mengkamase-mase nakua, "Oo Puang, ia ke melohki', manassa kumua makuasaki' mpamalagahna'."
41001041	Massemi penawan-Na Puang Isa anna e'te' liman-Na nakaka'i nakua, "Melohna', malagahmoko!"
41001042	Ta'pa malagahmi joo tau.
41001043	Nasuai Puang Isa male, napangngingaranni nakua,
41001044	"Danggi' lalo ammucuritai moi lako mesa' tau, apa maleko lako imang jao kota Yerusalem, mupeta'dai napattantui kumua malagah tonganmoko. Mumane' mpugauk tooi to karoba kamalagaranmu situru' atoranna Nabi Musa, namenjaji butti lako buda tau."
41001045	Apa ia tee tau male bangmi nacurita to apa jaji lako kalena. Napusaba'i namembuni bangmira Puang Isa ke mentamai kota, natorro bangmo saleanan kota jio pallawangan. Apa moi nasusi joo, saratu-ratunna bang to tau jio mai buda kampong lako to nanii Puang Isa.
41002001	Den ba'tu pirang-pirang allo mangkanna joo, polemi Puang Isa lako kota Kapernaum. Kaissenanni kumua lanmi bola.
41002002	Budami tau ratu sirempun, nate'damo ngenan lo'bang lan bola. Moi jio pelalan ponno tau mpesa'dingngii, tonna mpangpeissenan Kareba Kasalamatan jio mai Puang Allataala.
41002003	Ia tonna mangngajahhimo Puang Isa denmi a'pa' tau ratu mbulle mesa' tokupi', la nabawa lako Puang Isa.
41002004	Apa liwa' budanna tau, nate'damo lalan naola tama bola mpendete'i to Puang Isa. Iamo joo nannola jio pelalan endek de' dea bola, natimbakkii to dea situjunna Puang Isa do', namane' rroroanni jao mai joo tokupi' jiong ampahna.
41002005	Ia tonna issenmi Puang Isa matumba kamatapparanna tuu lako tau, mangkadami lako joo tokupi', nakua, "Ee anak-Ku', didampanganmoko."
41002006	Denmi ba'tu pira-pira guru agama to nasolan cumadokko, pada mekutana lan penawanna nakua,
41002007	"Gaja barani ia tee tau mangkada susi joo. Ncapa' Ia Puang Allataala, sanga mpapada Ia Puang Allataala kalena. Te'da tau wa'ding ndampangan tomadosa, saliwanna Puang Allataala."
41002008	Ta'pa naissen Puang Isa to lan penawanna tuu lako guru agama. Iamo joo nakuanni, "Ciapari mimangpikkiri' susira tuu?
41002009	Umbonnara marawa, dikuaraka lako tee tokupi', 'Didampanganmoko', ba'tu dikuaraka, 'Ke'dehmoko, angka'i tuu ampahmu, mulumingka.'
41002010	Apa ia tee wattu la kupakitan kamu' kumua makuasana' Aku', Anak Mentolino, ndampangan tomadosa lan tee lino. Iamo joo kukua lako tee tokupi',
41002011	'Ke'dehmoko, angka'i tuu ampahmu, mupole!' "
41002012	Ta'pa ke'dehmi, naangka'i to ampahna, namessun, nakitai tobuda. Jangngah ngasanmi to tau ngkitai, anna mpakala'bih Puang Allataala nakua, "Te'da lalopa naden takitai to apa jaji susi tee."
41002013	Male pole' omi Puang Isa do' randan Tasik Galilea. Buda tau ratu lako kalena anna ajahhii.
41002014	Ia tonna polemo, ngkitami mesa' passassung disanga Lewi anakkana Alfeus cumadokko lan kantoro'na. Nakua Puang Isa lako, "Maleko mai, nturu'na', kupuanak guruko!" Ta'pa ke'dehmi anna male nturu'i.
41002015	Ia tonna kumandemo Puang Isa sola anak gurun-Na jio bolana Lewi, ratumi buda to passassung laen sola to tonasangamo tau togaja', nakumande sola. Nasaba' budami tuu lako tau to nturu'mo Puang Isa.
41002016	Den ba'tu pira-pira guru agama jio mai to-Farisi ngkita Puang Isa kumande sola passassung na tonasangamo tau togaja'. Iamo joo, anna kutanaii to anak gurun-Na Puang Isa nakua, "Ciapari nakumande ora gurummu sola passassung na totangnturu' atoran agama?"
41002017	Nasa'ding Puang Isa to pekutananna, napebalii nakua, "Ia to tomalagah te'da naparallu tomangjampi, apa to tomasakira mparallui tomangjampi. Te'da kuratu la ntulung to tossanga kalena tomelo, apa ratura' ntulung tomadosa, anna mengkatoba'."
41002018	Den pissen na ia to anak gurunna Nabi Yahya sola anak gurunna to-Farisi puasai. Denmi tau ratu lako Puang Isa mekutana nakua, "Ciapari na anak gurunna manda Nabi Yahya sola anak gurunna to-Farisi to puasa, na te'da ia to anak gurun-Ta'?"
41002019	Napebalii Puang Isa mpake pangpasusian nakua, "Ianna botting to tau, misangaraka kumua te'da nawa'ding kumande to toratu! Ianna solapa tobotting muane, tantu te'da napuasa!
41002020	Apa la den wattunna, naladiala jio mai tangnga-tangngana joo tobotting muane, iamo to Aku'. Ia joo wattu, mane'ri puasa to toratu, iamo tee anak gurung-Ku'."
41002021	Nakua pole' omo, "Te'da tau mpangtampiran pangcurikan baru lako baju maluse. Nasaba' la timporon joo pancurikan baru naca'ceanni joo baju maluse, nasaca'ce-ca'cena.
41002022	Susi toomi joo, te'da tau mpatama anggoro' baru tama pangpanian malusemo, to dikabua' jio mai balulang. Nasaba' ia namangkamburamo joo anggoro', tiba'tui joo pangpanian malusemo. Katampakanna, la sajang dua, joo anggoro' sola pangpanianna. Ia joo anggoro' baru, la dipatama todapi pangpanian baru!"
41002023	Den pissen tonna Allo Katorroan nannola jioi bara'bah gose' Puang Isa, na ngge'te gose' to anak gurun-Na.
41002024	Napasalai to-Farisi to Puang Isa nakuanni, "Kitari! Ciapari to anak gurun-Ta' nate'da naturu'i to atoran agamanta', anna pugaukki to dipemalian dipugauk ke Allo Katorroan?"
41002025	Mebalimi nakua, "Tantu mibacamo to apa napugauk Daud, tonna tangbarahmo sola surudadunna, sanga te'damo apa nakande.
41002026	Ia joo wattu, Abyatar menjaji Imang Lompo. Mentamami bola to dinii ssompa Puang Allataala, nakandei to roti dipangngolo lako Puang Allataala, naben tooi to surudadunna. Nasitonganna, ianna situru' atoran agamanta' imang manda ia to wa'ding ngkandei joo roti."
41002027	Mangkada omi nakua, "Ia to Allo Katorroan dipaden dikua napumeloi tau. Tangngiara tau dipaden, dikua napumeloi Allo Katorroan.
41002028	Puangnana' Allo Katorroan tee Aku', Anak Mentolino. Jaji makuasana' mpattantui apa to wa'ding dipugauk ke Allo Katorroan."
41003001	Male pole' omi Puang Isa tama bola passambajangan. Ntuu jio den mesa' tau to mate sangbali limanna.
41003002	Na den too tau laen jio to madoang bang nnangah kasalanna Puang Isa anna wa'ding mparapa'i. Jaji, napesa' tarruhhi kumua ba'tu la mpamalagahhi tau ke Allo Katorroanni.
41003003	Nakuamo Puang Isa lako joo tomate sangbali limanna nakua, "Maleko mai, mujenjen lan tangnga!"
41003004	Mekutanami lako joo tompesa'i nakua, "Ianna situru' atoran agama, apara to wa'ding tapugauk ke Allo Katorroan? Manggauk meloraka, ba'tu manggauk gaja'raka? Mpasalama'riki'ka padanta' rupa tau, ba'tu mbunoriki'ka padanta' rupa tau?" Apa pada kamma' bangngi.
41003005	Nakita mengguririkmi Puang Isa tuu lako tau na magalli, apa masse tooi penawan-Na, nasaba' totangmangpesa'ding ngasanni. Nakuanni joo tomate sangbali limanna, "E'te'i tuu limammu!" Nae'te'mi to limanna, namelo pole'mo.
41003006	Apa ia joo to-Farisi messunmi lan mai bola passambajangan, namale sipangkada-kada ba'tu pira-pira to tonturu' Raja Herodes la mbunoi to Puang Isa.
41003007	Malemi Puang Isa sola anak gurun-Na mpemboko'ii, namale lako Tasik Galilea. Apa liwa' buda to-Galilea undi nturu'i. Buda toda to ratu jao mai tana Yudea,
41003008	kota Yerusalem, tana Idumea, na kadellekanna Sa'dan Yordan na jio mai mengguririkkina kota Tirus na kota Sidon. Ratu ngasanni ssikitan Puang Isa, nasaba' nasa'dingmi to apa mangka napugauk.
41003009	Nasuami to anak gurun-Na mpasadianni lopi, nasaba' kabudanna tau, dikua danggi' nasisi'pinnii tobuda.
41003010	Gaja buda tau napamalagah Puang Isa. Iamo joo nasisi'pin-si'pinni bangmi to tomasaki mpendete'ii, la ngkaka'i.
41003011	Na ia tonna kitami tonatamai setang, ta'pa suju'mi jio olo-Na, nametamba nakua, "Kita'mo Anak Allataa."
41003012	Apa naanggai Puang Isa joo setang mpaui, kumua indara Ia.
41003013	Mangkai joo endekmi Puang Isa de' buntu, natambaii to tonaala penawan-Na. Ratu ngasanmi,
41003014	napileii sangpulo dua, nakua, "Kupileimo kamu', ammisolanna', na la kusua kamu' male mpangpeissenanni to Kareba Kasalamatan jio mai Puang Allataala,
41003015	na la diben kamu' kuasa la nnula'i setang."
41003016	Iamo tee sanganna joo sangpulo dua tau to napilei Puang Isa: Simon (to nasangai Petrus),
41003017	namane' dua anakkana Zebedeus, iamo to Yakub na Yahya (to nasangai Boanerges, battuananna 'anak galugu'),
41003018	Andreas, Filipus, Bartolomeus, Matius, Tomas, Yakub anakkana Alfeus, Tadeus, Simon to-Zelot (battuananna Simon tobarani),
41003019	na Yudas Iskariot to undinna mpangpejokkoan Puang Isa.
41003020	Mangkai joo, polemi Puang Isa tama bola. Anna buda omo tau ratu sirempun. Iamo joo na te'damo wattunna kumande Puang Isa sola anak gurun-Na.
41003021	Na ia tonna sa'dingmi rapunna Puang Isa to ianna joo, malemi la nnalai to Puang Isa, nasaba' nakua tuu lako tau, "Mamemi Ia".
41003022	Ia to guru agama to ratu jao mai kota Yerusalem mangkada nakua, "Natamaimi Beelzebul, ba'tu puanggawana setang! Jaji kuasanna puanggawana setang napake nnula'i setang."
41003023	Natambaimi Puang Isa tee tobuda, nacuritanmi pangpasusian nakua, "Umbo nakua, la wa'dingraka to Ballisi' ba'tu puanggawana setang nnula'i padanna setang?
41003024	Ia ke denni mesa' kaparentan natitawa-tawa to taunna na te'da namesa' penawa, tantu te'da namasai nalanynya'.
41003025	Na ia to tosangbola, ke te'da namesa' penawa, tantu te'da namasai nasisarak-sarak.
41003026	Susi toomi to kaparentanna Ballisi' ba'tu puanggawana setang. Ia ke puanggawana setang nnewa setang laen, battuananna sirarii pada setang na te'da namesa' penawa, te'da namasai nalanynya' joo kaparentanna."
41003027	Mangkai joo, mangngajahhimi Puang Isa mpake pangpasusian nakua, "Te'da nakulle to taboko mentama bola, ke mawatangngi to ampu bola. La napumpungri jolo' to ampu bola, namane' nnalai ngasanni to ewananna.
41003028	La miingaran tee kadang-Ku' kumua, ia to tompugauk dosa ba'tu ncapa' Puang Allataala, wa'dingpa didampangan.
41003029	Apa ia to toncapa' Roh Allataala, te'da lalomo nawa'ding didampangan. Nasaba' ncapa' Roh Allataala, iamo dosa te'da cappa'na."
41003030	(Iamo napaui Puang Isa susi joo, nasaba' den tau mangkada kumua, natamaimi setang.)
41003031	Ia tonna mangkamo joo, ratumi indo-Na sola sile'to-Na Puang Isa. Jenjen bangngi jio salean, nasua tau male ntambai.
41003032	Ia joo wattu buda tau cumadokko ntalimbung Puang Isa. Mangkadami nakua, "Oo Puang, jioi salean to indo-Ta' sola sile'to-Ta' nnangahki'."
41003033	Mebalii Puang Isa nakua, "Indara to indo-Ku'? Indara to sile'to-Ku'?"
41003034	Nakitami to tau cumadokko ntalimbungngi anna mangkada nakua, "Iamo tee indo-Ku' sola sile'to-Ku'!
41003035	Inda-inda to tompugauk pakkaeloran-Na Puang Allataala, iamo sile'to-Ku' na indo-Ku'."
41004001	Mangngajahhi omi Puang Isa jio randan tasik. Gaja buda tau ntalimbungngi. Iamo joo naendek de' lopi cumadokko. Ia to tobuda jenjen bang jio randan tasik na mangngajahhi Puang Isa jao lopi jiong tasik.
41004002	Mangngajahhii mpake buda pangpasusian. Susi tee to napangpangngajaran:
41004003	"Pesa'dingngii tee! Den mesa' pangdusung male nnamboh banne.
41004004	Ia tonna ambohmi, den to ta'pah do' lalan, anna ratu to manuk-manuk ncappu'ii.
41004005	Den too to ta'pah do' batu-batu to te'da nabuda litakkana. Madoi' bang tuo joo banne, nasaba' ci'di'ra litakkana.
41004006	Apa ia tonna malussumo allo, nala'da'mi allo joo tananan mane' cumucuk. Ta'pa malajumi anna mate, nasaba' te'da namandalan to waka'na.
41004007	Den too to ta'pah lan tangnga duri. Saloboh-lobohnami joo duri, nasirimpihhii joo tananan, anna te'da namembua.
41004008	Apa den too to ta'pah do' litak malompo. Malompomi joo banne na maloboran, anna membua. Den to manglokkon pentallung pulo, den pennannan pulona, na den too to manglokkon pessaratuh."
41004009	Ia tonna mangkamo Puang Isa mangngajahhi, nakuamo, "Ingaranni to apa mangka misa'ding, sanga ketalinga kamu'!"
41004010	Ia tonna torro mesamo to Puang Isa, ratumi to tomenturu'mo lako kalena sola to sangpulo dua anak gurun-Na, nameta'da nakua, "Pauankan battuananna joo pangpasusian."
41004011	Nakuamo Puang Isa, "Dipaissennimo kamu' la nnissenni to apa tangnaissen tau, kumua la ratui Puang Allataala mangparenta susi Raja. Apa ia to tau laen diajahhi mpake pangpasusian,
41004012	dikua 'Moi da'tan bang mpemakitaii, apa te'da naissenni apa to jaji. Moi da'tan bang mpesa'dingngii, apa te'da napahangngi, nadanggi' namengkatoba' lako Puang Allataala, anna danggi' nadampanganni.' "
41004013	Nakuamo Puang Isa, "Ia ke te'da mipahangngi joo pangpasusian, umbo la mikua mpahangngi to pangpasusian laen?
41004014	Ia joo tonnamboh banne, iamo to tomale mpangpeissenan Kareba Kasalamatan jio mai Puang Allataala.
41004015	Ia to banne ta'pah do' lalan dipasangrapangngi to tossa'ding kadan-Na Puang Allataala. Mangka manda nasa'ding joo kada, nata'pa ratu to Ballisi' rrampai joo kada mangka nasa'ding.
41004016	Ia to banne ta'pah do' batu-batu dipasangrapangngi to tossa'ding kadan-Na Puang Allataala, anna masannang ntarimai.
41004017	Apa te'da natorro tongan lan penawanna na cingga'tu'ra natangnningaranmi. Ianna ratuimi kamasussan ba'tu dipakario-rioi, sanga ia joo kadan-Na Puang Allataala, ta'pa balik pole'mi.
41004018	Ia to banne ta'pah lan tangnga duri dipasangrapangngi to tossa'ding kadan-Na Puang Allataala,
41004019	apa mpuselang bangngi katuoanna. Madoang bangri la sugih na mangrupa-rupa kamadoangan laen to nni'pinnii joo kada lan penawanna, anna te'da namembua.
41004020	Na ia to banne ta'pah do' litak malompo dipasangrapangngi to tossa'ding kadan-Na Puang Allataala, namasannang ntarimai napugaukki, anna membua melo. Na den to manglokkon pentallung pulo, den pennannan pulona na den too to manglokkon pessaratuh."
41004021	Mangkada omi Puang Isa nakua, "Te'da tau mpadukku palita, nasamboii busu, ba'tu napajiongngi sulluk katindoan. Apa napajaori ngenan palita.
41004022	Te'da to membuninna tangladipangpekitan, na te'da to dibunianan tangladipangpeissenan undinna.
41004023	Iamo joo, ingaranni to apa mangka misa'ding, sanga ketalinga kamu'!"
41004024	Mangkada omi to Puang Isa nakua, "Ingaran meloi tee apa misa'ding! Ia to pesuka' misukatan tau, la napake too Puang Allataala ssuka' kamu', na la'bi budapa.
41004025	Nasaba' ia to tonnampuimo buda apa, la dirangngannipa la'bi buda. Apa ia to totangnnampui apa, ia to apa ci'di'mora naampui, la dialai pissen."
41004026	Mpatarruhmi kadan-Na Puang Isa nakua, "Ianna mangparentamo Puang Allataala susi Raja, wa'ding dipasangrapang mesa' tau nnamboh banne jio umanna.
41004027	Mamma'i ke bongi, mi'cikki ke allo. Ia joo banne saloboh-lobohna, namatonggo. Apa umbo nakua natuo, te'da naissenni.
41004028	Ia joo banne tuo namembua kalena. Mulanna dikita batangna, namane' bulinna, anna undinna bua malapuhna.
41004029	Na ianna maririmo to buanna, napepareimi, nasaba' wattunnami mepare."
41004030	Mekutanai Puang Isa nakua, "Ianna mangparentamo Puang Allataala susi Raja, apara to la dipasirapanganni? Pangpasusian apara to la dipamanassanni?
41004031	Ianna mangparentamo Puang Allataala susi Raja, la susii tee pangpasusian: Den sanglise' lise' sawi naala tau, natananni. Ia to lise' sawi iamo lise' biccukkuna lan lino.
41004032	Apa ianna tuomo, memmatonggomi na ia to tananan utan-utan laen. Ia to tangkena membalumbun, namesserang to manuk-manuk jio."
41004033	Susimi joo ke mangngajahhii to Puang Isa mpake mangrupa-rupa pangpasusian to napahang tobuda.
41004034	Te'da bang natangmpake pangpasusian, ke nnajahhii tobuda. Apa ianna anak gurun-Na manda nasolan, napamanassan ngasanni.
41004035	Ia tonna karuenmo, nakuanmi Puang Isa to anak gurun-Na nakua, "Melo ke talamban lian sambali'na tasik."
41004036	Endekmi de' lopi to Puang Isa. Meta'da dampangngi to anak gurun-Na namane' ssalaii joo tobuda jio randan tasik, namane' endek toda de' lopi to nanii Puang Isa. Ia tonna malemo manglopi lian, den todapa lopi laen undi nasolan.
41004037	Te'da namasai, ratumi to kalimpuru. Ia joo lopinna nasamboi bombang, na ci'di'mora naponno wai.
41004038	Ia to Puang Isa mamma' lo' pollo' lopi mangngallonan. Ia joo wattu, malemi to anak gurun-Na ntundanni nakua, "Oo, Guru, danggi' tamamma' bang! Te'daraka tapuinawai kumua la tallanmiki'!"
41004039	Mi'cokmi to Puang Isa, nagarra'i to kalimpuru, nakua lako tasik, "Radanko, rapa'ko!" Radanmi to kalimpuru narapa' to tasik.
41004040	Mangkadami lako anak gurun-Na nakua, "Ciapari mimalaja'? Te'daparaka mikatappa'ina'?"
41004041	Gaja laja'i sola ngasan, nasipangkada-kada nakua, "Indara ia sitonganna tee tau na moi angin sola tasik nturu' too parenta-Na!"
41005001	Ratumi Puang Isa sola anak gurun-Na lian sambali'na Tasik Galilea, jio tana Gerasa.
41005002	Mellaonna jao mai lopi, natammuimi mesa' muane, to messun lan mai lo'ko' tomate. Natamai setang joo tau,
41005003	natorro bang jio lo'ko'. Cau'mi to tau mpumpungngi, moi rante bassi dipake.
41005004	Pembudamo dirante bassi to ajena sola limanna, apa tuli naka'tu-ka'tui na ia to sangkala bassi jio ajena nale'to-le'to too, sanga gaja watangngi, na te'da tau ntaloi.
41005005	Torro tarruh bang jio lo'ko' nanii tomate na jao buntu anna metamba-tamba, nakojong-kojongngi batu to kalena.
41005006	Mambelapa to Puang Isa nakitami, ta'pa kinjara'mi lako, nasuju' jio olo-Na.
41005007	-
41005008	Nasuai Puang Isa joo setang, nakua, "Ee, setang, messunko lan mai tee tau!" Metambai joo setang nakua, "Oo, Puang Isa, Anak Allataala to kaminang makuasa! La tapatumbamora' tee? Nakitana' Puang Allataala, meta'dana' danggi' dikka' tacallana'!"
41005009	Nakutanaimi Puang Isa nakua, "Indara sangammu?" Mebalimi nakua, "Disangana' 'Legiun' nasaba' budakan sola!"
41005010	Nadadu'-dadu' mpeta'dai lako Puang Isa, nakua, "Danggi' taula'ikan jio mai ntee padang."
41005011	-
41005013	Ntuu jio den buda bai massumben jio sare buntu, agi-agi duang sa'bu budanna. Ia joo setang meta'da lako Puang Isa nakua, "Suamokan mentama ntuu lako bai." Natarimai Puang Isa joo peta'danna. Messunmi joo setang, namentama bai. Sikinjarasanmi tuu lako bai jao mai awa', nampentujoan kalena do' tasik, anna tallan ngasan.
41005014	Ia joo tomangrewa bai, sikinjarasanmi male tama kota na kampong mengguririkkina mpaui to apa jaji lako bai. Simessunanmi to tau ngkitai to apa mangka jaji.
41005015	Ia tonna ratumo lako to nanii Puang Isa, nakitami joo tobuda setang diula'i lan mai kalena cumadokko ntuu jio mangpakeanmo, na melomo pangtangngaranna. Malaja' ngasanmi tuu lako tau.
41005016	Ia joo tomangrewa, to ngkita kalenai to apa jaji lako joo tonatamai setang sola ia tuu lako bai, ncuritanni to apa mangka jaji.
41005017	Iamo joo, meta'dami to pangkampong lako Puang Isa, anna male ssalai joo tana Gerasa.
41005018	Ia tonna endekmo de' lopi to Puang Isa, meta'dami joo todiula'i to setang lan mai kalena la undi nturu' Puang Isa.
41005019	Apa te'da naeloranni Puang Isa, ke undii. Apa nakuanri, "Polemoko, mupangpeissenanni lako rapummu, to apa mangka napugauk Puang Allataala lako kalemu, maka matumba to kamamasean-Na."
41005020	Polemi joo tau, namale lako tana Sangpulo Kota, mpangpeissenanni to apa mangka napugauk Puang Isa lako kalena. Jangngah ngasan to tossa'dingngi.
41005021	Lamban pole' omi to Puang Isa lian sambali'na tasik. Buda tau sirempun jio randan tasik ntalimbungngi.
41005022	Ratumi Yairus mesa' kapala bola passambajangan jio ntuu joo kota. Ia tonna kitami to Puang Isa, suju'mi jio olo-Na,
41005023	namengkamalah-malah tongan lako nakua, "Oo Puang, ia to becce'ku' nnadangmi. Ia ke wa'dingngi, antamalepa ngkaka'i, namalagah, anna danggi' namate!"
41005024	Malemi Puang Isa sola Yairus. Buda tau male nasiturusan, nasisi'pin-si'pinni bangmi tau.
41005025	Denmi mesa' baine to sangpulo duamo taunna maparri' tongan nasa'ding, nasaba' macarepa tarruh bangngi.
41005026	Puramo to ewananna nabaluk napake male mangpejampi lako dottoro'. Apa te'da nakullei mpamalagahhi, sibalikanna satama-tamannari to sakinna.
41005027	-
41005029	Ia joo baine budamo nasa'ding to karebanna Puang Isa. Iamo namale nnellak tobuda, mpendete'i Puang Isa jio mai boko'-Na, nasaba' nakua lan penawanna kumua, "Moi kukaka' bangri to baju lando-Na, manassa la kupumalagah." Nakaka'mi to baju lando-Na, nata'pa te'damo rara messun, nasa'dingmo kumua malagahmi.
41005030	Ta'pa naissen Puang Isa kumua den kuasa messun lan mai kale-Na. Iamo joo namessaile lako tobuda, anna mekutana nakua, "Indara to ngkaka' baju lando-Ku'?"
41005031	Jangngahhi to anak gurun-Na anna kumua, "Oo Puang, tangtakitaraka to tau gaja buda ssisi'pin-si'pinniki'! Matumba oi antamekutanapa kumua, indara to ngkaka' baju lando-Ku'?"
41005032	Apa mengkita mengguririkki to Puang Isa, la ngkitai to tongkaka' baju-lando-Na.
41005033	Ia joo baine naissen to apa mangka jaji lako kalena, mbe'behmi na malaja', anna suju' jio olo-Na Puang Isa, napau ngasanni to apa mangka napugauk.
41005034	Nakuanni Puang Isa, "Ee anak-Ku', malagahmoko, nasaba' mukatappa'ina'. Paela'-ela' bangmoko lako lalan! Malagah tarruhmoko!"
41005035	Ia tonna mangkada unapa Puang Isa susi joo, ratumi to ba'tu pira-pira tau jio mai bolana Yairus, nakua lako Yairus, "Danggi' omo tasussai tuu Guru male lako bola. Matemi to becce'ta'."
41005036	Te'da napuinawai Puang Isa to apa napau joo tau, namangkada lako Yairus nakua, "Danggi' mumalaja', matappa'ko lako Aku'!"
41005037	Tarruhmi male, apa te'da naeloranni to tau laen undi, saliwanna Petrus, sola Yakub na Yahya to massile'to.
41005038	Ia tonna ratumo lako bolana Yairus, nakitami to tau sirongka bang kumarrak na mbating.
41005039	Mentamami bola, namekutana nakua, "Ciapari mimarongka gaja sikarrakan? Te'da ia namate, apa mamma'ri!"
41005040	Napetawa-tawaimi tau to Puang Isa. Nasua ngasanmi to tau messun lan mai bola, anna solanni to tomatuanna joo pea, sola to tallu anak gurun-Na, namentama to nanii joo pea.
41005041	Natoemi to limanna joo pea, anna pangkadai nakua, "Talita kum!", battuananna, "Ee becce', mi'cokko!"
41005042	Ta'pa mi'cikmi tee pea, namale lumingka. (Sangpulo duamo taunna umuru'na joo pea.) Jangngah tongan to tongkitai joo kajajian.
41005043	Apa naanggai Puang Isa kumua danggi' naden tau napauan. Namane' ssuai to tau anna benni kande joo pea.
41006001	Polemi Puang Isa lako kota Nazaret to dinii mpelobohhii. Nasolanni to anak gurun-Na.
41006002	Ia tonna Allo Katorroan mangngajahhimi lan bola passambajangan. Buda tau jio sijangngaran mpesa'dingngi pangngajah-Na. Sikutanami nakua, "Umbora Ia nanii llolonganni tuu lako? Kapaissenan matumbara ia joo naampui? Matumbai nawa'ding mpugauk tanda mejangngaran?
41006003	Tangpande bolaraka Ia, na anakkana Maryam? Na ia to sile'tona iamo to Yakub, Yoses, Yudas na Simon. Na torro lan too ntee kotata' to sile'to-Na baine." Iamo joo nacia' tuu lako tau ntarimai to Puang Isa.
41006004	Nakuanni Puang Isa, "Ia to nabi dikasiri' ia umbo-umbo nanii, apa jio kampongna iarika lan pangrapuanna ba'tu jio bolana te'da nadikasiri'."
41006005	-
41006006	Jangngahhi Puang Isa, nasaba' te'da nakatappa'ii tau. Iamo joo na te'da nampugauk tanda mejangngaran jio kampong-Na, saliwanna ba'tu pira-pira tomasaki nakaka' mandai namalagah. Mangkai joo, malemi Puang Isa lako ba'tu pira-pira kampong mangngajahhi.
41006007	Natambaimi to sangpulo dua anak gurun-Na sirempun, nabenni kuasa nnula'i setang, namane' ssuai male sidua-dua,
41006008	-
41006009	Napasanni kumua, "Ia ammimale, danggi' mibawa apa-apa, susinna kande, ba'tu sepu', ba'tu doi', ba'tu baju duang lambah, saliwanna tekken na sandala'."
41006010	Nakuapa, "Ia to bola dinii ntarima melo kamu', jiomo kamu' torro sanggenna male pole' kamu' mpatarruh kalingkanmi.
41006011	Apa ia ammiratu lako mesa' kampong, nate'da natarima kamu' tau jio, iarika tangnapesa'dingngi kamu', salaii joo kampong. Mipentambakanni to carepa jio ajemi la mpangngingaranni tuu lako tau to kasalanna!"
41006012	Mangkai joo, malemi to sangpulo dua anak gurun-Na, mpangpeissenanni kumua parallu to sininna tau mengkatoba' jio mai dosana.
41006013	Buda setang naula'i na buda too tomasaki naparussui minynyak namalagah.
41006014	Nasa'ding todamo Raja Herodes to karebanna Puang Isa, nasaba' kaissenanmo umbo-umbo nanii. Den tau mpaui kumua, "Nabi Yahya tee tuo pole'! Iamo joo namakuasa mpugauk tanda mejangngaran."
41006015	Den too tau kumua, "Nabi Elia Ia." Na ia to laenna nakua, "Nabi Ia susi to sala mesa'na to nabi tonna anu'."
41006016	Ia tonna sa'dingmi Raja Herodes to ianna joo nakuamo, "Tonganna Nabi Yahya Ia, to mangka kupangpele'toan ulunna na tuo pole'."
41006017	-
41006020	Iamo namangkada susi joo Raja Herodes, nasaba' ia to apa pura jaji tonna tee. Ia joo Raja Herodes sibalii Herodias bainena sile'tona to disanga Filipus. Apa napangngingaranni Nabi Yahya kumua, "Pemali ke sibaliki' Herodias to balinna sile'tota'." Iamo joo namagalli Herodias anna madoang la mpangpebunoanni, apa malaja'i sanga tangnapangben Raja Herodes. Dipangpejokkoan bangri to Nabi Yahya nadipumpung dipatama pangtarungkuan. Nasuai Raja Herodes to tau njagai meloi to Nabi Yahya lan pangtarungkuan, sanga nakalaja'i. Naissen kumua maruruh penawanna Nabi Yahya nturu' pakkaeloran-Na Puang Allataala. Na nakabudai mpesa'dingngii ke mangngajahhii, apa siputtak lan to penawanna ke nasa'ding omi to pangngajahna.
41006021	Ia tonna mpengngingaranni allo kajajianna Raja Herodes, ia toomo wattu melo lako Herodias nanii la mangpabalahhi. Ia joo Raja Herodes mparenta tana Galilea. Jaji ia joo allo dipaden to pangmaroasan, napangpetamban ngasanni tuu lako to tontoe kuasa, pangbarani, na sininna tomapangka' lan kaparentanna.
41006022	Ia joo wattu menari'mi to anakkana baine Herodias, na gaja napumasannang Raja Herodes sola toratunna. Nakuanmi Raja Herodes joo anakdara, "Ee, apara mukadoangngi, peta'dai angkubenko."
41006023	Massapahmi nakua, "Apa to mupe'tada, iami la kubenko, moi sangsesena kaparentanku'."
41006024	Malemi joo anakdara ngkutanai indona nakua, "Ee indo', apara la kupeta'da?" Napebalimi indona nakua, "Meta'dako ulunna Nabi Yahya."
41006025	Male pole' omi lako Raja Herodes nakua, "Ie' puang, meta'dana' kita', ulunna Nabi Yahya nadipajiong baki', kuta'pa diben silalona."
41006026	Masussa penawanna Raja Herodes tonna sa'dingngi to peta'danna joo anakdara, apa la napatumbapi namangkamo napassaparan, na jio olona toratunna. Te'da namadoang tangntarima peta'danna.
41006027	Ta'pa nasuami to pangbaraninna male lako pangtarungkuan lle'toi to ulunna Nabi Yahya.
41006028	Nabawami to ulunna Nabi Yahya jiong baki' nabenni joo anakdara. Naalami nabenni indona.
41006029	Ia tonna sa'dingmi anak gurunna Nabi Yahya, malemi nnalai to batang rabukkuna, anna patamai liang.
41006030	Ia tonna polemo joo rasulu', sirempunmi sola Puang Isa. Nacurita ngasanni to apa mangka napugauk sola to napangpangngajaran.
41006031	Susi bangmi lintik budanna to tau male lako male jio mai ssikitan Puang Isa, anna moi la kumande sola anak gurun-Na te'damo wattunna. Iamo joo nakuamo ngkuanni, "Tamale mesa lako padang pallawangan tapessau opa bo'jo'ta'."
41006032	Male mesami Puang Isa sola anak gurun-Na manglopi mangnguju lako padang pallawangan.
41006033	Apa ia tonna malemo manglopi buda tau ngkitai, naissen too to napangngujui. Simessunanmi lan mai kampongna, anna nnola gantanan njoloi to Puang Isa sola anak gurun-Na.
41006034	Ia tonna mellaomo Puang Isa jao mai lopi, nakitami joo tobuda, anna masse penawan-Na, sanga susi bangmira bembala' to te'damo tomangrewana. Napamulami Puang Isa nnajahhii mangrupa-rupa pangpangngajah.
41006035	Ia tonna la bongimo, malemi to anak gurun-Na ngkandoppi' Puang Isa nakuanni, "Oo Puang la bongimi na pallawangan tee tanii.
41006036	La'bi melo ke tasuami tee mai tau napada male nnalli kande ntuu lako tomangbara'bah iarika lako kampong mengguririkkita'."
41006037	Apa napebalii nakua, "Kamu' ia to la mpakandei." Nakuamo to anak gurun-Na, "Wah, la dua ratuhpi dinar diallian roti, namane' siagi tee tau pada budanna."
41006038	Nakutanaii Puang Isa to anak gurun-Na nakua, "Pirapara to roti mibawa? Male kamu' ngkitai." Ia tonna kitami nakua, "Limamora roti na duapa bale."
41006039	Nasuami joo tobuda cumadokko mangtorro-torroan jio reu malammak.
41006040	Ia tonna cumadokkomo, den ba'tu pirang-pirang torroan, den to sisaratuh na den too to silimang pulora tau lan sangtorroan.
41006041	Naalami Puang Isa joo lima roti na dua bale, anna mentingngara de' langi', mangkurru sumanga' lako Puang Allataala. Namane' nti'pek-ti'pekki joo roti, nabenni anak gurun-Na anna tawa-tawanni joo tobuda. Susi joo dua bale ditawan too tobuda.
41006042	Kumandemi sola ngasan sabarahna.
41006043	Ia tonna mangkamo kumande, napasirempunmi to torrona, ponnopa sangpulo dua baku'.
41006044	Agi-agi den limang sa'bu muane to kumande, ke ia manda to dibilang.
41006045	Mangkai joo, nasuami Puang Isa to anak gurun-Na endek de' lopi, najolo lian kota Betsaida, sambali'na tasik. Ia tonna polemo tuu lako tobuda,
41006046	malemi Puang Isa de' buntu massambajang.
41006047	Ia tonna la bongimo mambelami tama tangnga tasik to lopinna anak gurun-Na, na jao bang unapi gantanan to Puang Isa.
41006048	Nakita Puang Isa to anak gurun-Na tonna sigasa'mo mangbise, nasaba' ssussangngi angin bara'. Ia tonna dannarimo, ratumi lumingka jao wai, mpendete'i to anak gurun-Na, apa susi to kumua la liu lalan bangngi.
41006049	-
41006050	Ia tonna kitami anak gurun-Na to Puang Isa lumingka jao wai, nasangai kumua bombo. Sikarrakanmi malaja'. Apa ta'pa nakuanni Puang Isa, "Ee, rapa' kamu'! Danggi' mimalaja'! Aku' tee."
41006051	Endekmi de' lopi to Puang Isa, nata'pa radan to angin bara'. Liwa' jangngah to anak gurun-Na,
41006052	nasaba' te'dapa napahangngi to kuasan-Na Puang Isa mpugauk tanda mejangngaran tonna mpakande limang sa'bu tau na limara roti na dua bale. Disamboii pangngingaranna joo wattu.
41006053	Ratumi Puang Isa sola anak gurun-Na lian sambali'na tasik namellao jio tana Genesaret.
41006054	Ia tonna mellaomo jao mai lopi, ta'pa naissenmi tau to Puang Isa.
41006055	Pada simessunan to tau lan mai kampongna, naparri-parrii male mbulle tomasaki jiong ampah lako to nanii Puang Isa.
41006056	Umbo-umbo nanii ratu to Puang Isa, la lako kampong la lako kota, la male ia to tau mbawa tomasaki, napasirempunni jio pasa'. Anna meta'da lako Puang Isa kumua, ke wa'dingngi, nakaka' mandai to baju lando-Na, moi na tampakkana bangra. Padami tau ngkaka' baju landona pada toomi malagah.
41007001	Den ba'tu pira-pira to-Farisi sola guru agama jao mai kota Yerusalem ratu ssikitan Puang Isa.
41007002	-
41007004	Ia joo to-Farisi susi bang una padanna to-Yahudi nturu' tarruh ada' tojolona. Te'da nakumande, ke te'dapi namembase lima. Ia to apa dialli jio mai pasa', pemali dikande ke te'dapi nadibasei jolo'. Na budapa atoran laen to napengkullei tongan la mpugaukki. Susinna mbasei isotan, kandean na kurin. Na ia tee to-Farisi sola guru agama ngkitai to ba'tu pira-pira anak gurun-Na Puang Isa kumande nasangai carepa, nasaba' te'da nambasei limanna jolo'.
41007005	Iamo joo namekutana lako Puang Isa nakua, "Ciapari na te'da naturu'i anak gurun-Ta' to ada' tojolota'? Te'da nabasei limanna jolo', namane' kumande."
41007006	Mebalimi Puang Isa nakua, "Ee, tomajekkong kamu'! Nang tongan to napau Nabi Yesaya tonna anu' mpau kamu' kumua, 'Nakua Puang Allataala: Ia tee mai tau kadanna manda kumua napakala'bihna', apa sitonganna te'da nakasiri'na'.
41007007	Te'da bua'na ssompana', nasaba' ia to napangpangngajaran atoran tolino, butung to kumua mpangpangngajaran parenta-Ku'.'
41007008	Mipupangbarang bua' to parenta-Na Puang Allataala ammituru' tonganni to atoran tolino."
41007009	Nakuanpa Puang Isa, "Wah, liwa' macca kamu' tangnturu' parenta-Na Puang Allataala, na ia ora mituru' tongan to atoran migaraga kalena.
41007010	Nabenmo kamu' Nabi Musa tee parenta tonna anu', 'Kasiri'i to tomatuammu. Na ia to tongkada-kadai tomatuanna la dibuno.'
41007011	Apa sibalikanna to mipangpangngajaran lako tau kumua, te'da nasala ke den tau ngkuan tomatuanna, 'Ia to doi' la kuben kamu' la miputuo, iamo to mangka kuben Puang Allataala.'
41007012	Jaji mieloranmo to tau tanglantulung tomatuanna.
41007013	Ia ke susii joo te'damo mituru'i to parenta-Na Puang Allataala, napubua' ada' to mipumanah jio mai tojolomi. Budapa to susinna joo mipugauk."
41007014	Natambaimi Puang Isa tuu lako tobuda nakuanni, "Pesa'dingngi, ammipahangngi!
41007015	Tangngia to apa jio mai salean mentama tau ncarepaii, apa iara to messun jio timu mecarepan, anna mentangsipato'mo to tau ssompa Puang Allataala. [
41007016	Jaji, mangpesa'ding kamu'.]"
41007017	Ia tonna pessalaimi Puang Isa joo tobuda, namentama bola, nakutanaimi anak gurun-Na, "Ee Puang, apara battuananna joo kadan-Ta' kumua, 'Ia to messun lan mai tau ncarepaii'?"
41007018	Napebalimi nakua, "Oo, te'da todaraka pale' mipahangngi? Parallu mipahang kumua ia to apa salean namentama kale, te'da na ia ncarepai tau,
41007019	nasaba' te'da namentama penawa, apa mentamari ba'tang namessun, ke malei mangcarepa to tau." Ia joo kadan-Na mpamanassai kumua sininna kande wa'ding ngasan dikande.
41007020	Nadadu'pa kumua, "Apa to messun jio timu, iamo joo to ncarepai tau.
41007021	Nasaba' pole lan mai penawa to nanii pangtangngaran gaja' na mpalao sala tau, susinna: manggauk sala, boko, mangbuno,
41007022	ncarepai tananan dapohna tau, madoang nnassang sininna apa, menjaji sala sipa', mangnguraga, tangmessipa', masere ati, mpau gaja' tau, matampo na manggauk susi totangmalilingan.
41007023	Ia tuu lako panggaukan gaja' messun lan ngasan mai penawa. Ia ngasanmo joo to ncarepai tau."
41007024	Ke'dehmi Puang Isa jio mai ntuu joo, namale re' tana menggurikkina kota Tirus. Mentamami mesa' bola la mpembunianan kalena, sanga cia'i ke naissenni tau. Apa kaissenan bang unai.
41007025	-
41007026	Denmi mesa' baine ta'pa nnissenni. Ia joo baine tangngia to-Yahudi apa to-Fenisia Siria ia. Malei ssikitan Puang Isa, nasuju'i, sanga natamai setang to anakkana baine, anna peta'dai ke wa'dingngi naula'ii joo setang lan mai anakkana.
41007027	Napebalimi Puang Isa nakua, "Pea ia to la dipebarahhi jolo'. Te'da namelo ke dialai to kandena nadiben asu."
41007028	Mebalimi nakua, "Oo Puang, tongan tuu, apa ia to asu ngkande bota to napolloran pea do' sulluk meja."
41007029	Nakuamo Puang Isa, "Paela'mi mupole, sanga makassing to pebalimmu. Messunmi joo setang lan mai anakkamu."
41007030	Polemi lako bolana nakitai to anakkana mamma'mi jao katindoan, sanga malagahmi.
41007031	Ke'dehmi Puang Isa jio mai lili'na kota Tirus, na mpatarruh kalingkan-Na re' Sidon, namane' pole boko' mangnguju sau' Tasik Galilea nnola jio tana Sangpulo Kota.
41007032	Den tomamang na mataru too, nasolan tau lako Puang Isa napeta'danni, ke wa'dingngi nakaka'i.
41007033	Ia tonna messarakmo Puang Isa jio mai tobuda, napatamai patomalimi jarin-Na to talinganna jolo', namane' ncikkudui jarin-Na, nakaka'i to lilana.
41007034	Mangkai joo mentingngarami de' langi' anna menawa bussan, nakua, "Efata", battuananna "Tibukako!"
41007035	Ta'pa pasa'dingmi, natiku'bi' toomi timunna namangkada.
41007036	Te'da naeloranni Puang Isa tuu lako tau ncuritai lako tolaen to apa mangka jaji. Apa moi natangnneloranni samale-malena ncuritai.
41007037	Jangngah ngasan to tossa'dingngi joo apa mangka jaji. Nakua, "Makassing ngasan ia to napugauk, tomataru napupasa'ding, na tomamang napupangkada."
41008001	Te'dapa namasai mangkanna joo, buda pole' omi tau ratu lako Puang Isa. Ia tonna cappu'mo to kinallona, natambaimi Puang Isa to anak gurun-Na, nakuanni,
41008002	"Masse penawang-Ku' ngkitai tee mai tobuda, sanga tallung allomiki' sola na cappu'mi to kinallona.
41008003	Te'da kueloranni pole, ke tangbarahhi, iamo ke limpui lako lalan, nasaba' denni to mambela nanii ratu."
41008004	Mebalimi to anak gurun-Na nakua, "Umbo dinii nnala kande la dipakandeanni, na padang pallawangan tee tanii?"
41008005	Mekutanami Puang Isa nakua, "Pirapara roti miampui?" Mebalimi nakua, "Pitumora."
41008006	Nasuami Puang Isa cumadokko tuu lako tobuda jiong padang. Naalami joo pitu roti, namangkurru sumanga' lako Puang Allataala. Mangkai joo, nati'pek-ti'pekmi joo roti, nabenni anak gurun-Na, anna tawa-tawanni joo tobuda. Napugaukmi anak gurun-Na susi to disuanni.
41008007	Den toopa ci'di' bale'-bale'na. Nakurru sumanga'i Puang Isa joo bale lako Puang Allataala, namane' ssuai to anak gurun-Na ntawa-tawanni tobuda.
41008008	-
41008009	Kumande ngasanmi tuu lako tau sabarahna. Agi-agi den patang sa'bu tau budanna. Ia tonna mangkamo kumande, napasirempunmi anak gurun-Na Puang Isa to torrona, ponnopa pitu baku'. Ia tonna polemo tuu lako to buda,
41008010	ta'pa endekmi Puang Isa de' lopi sola anak gurun-Na, namale lako tana Dalmanuta.
41008011	Den ba'tu pira-pira to-Farisi ratu lako Puang Isa ssite'geranni sanga madoangngi la ssedei. Meta'dai anna mpugauk tanda mejangngaran, to la mpamanassai kumua ia to kuasan-Na pole jio tongan mai Puang Allataala.
41008012	Nna'danmi Puang Isa namebali nakua, "Ah, ciapari tee tau too allo napeta'dai kumua la kupakitanpi tanda mejangngaran, namane' la ngkatappa'ina'? Te'da! Te'da lalo kulampakitanni."
41008013	Nasalaimi, namale manglopi lian sambali'na tasik.
41008014	Mesa'ra roti nabawa anak gurun-Na Puang Isa napukinallo tonna male manglopi.
41008015	Napupangngingaranmi Puang Isa nakua, "Majaga kamu' lako raginna to-Farisi sola Raja Herodes."
41008016	Apa te'da naissenni anak gurun-Na joo pangpasusian anna sipangkada-kada nakua, "Iamo namangkada susi joo, nasaba' te'da tabawa roti."
41008017	Naissen Puang Isa to apa nasipangkadai. Iamo joo nakuanni, "Ee, kamu' totangmatappa'! Anna ia ora misipangkadai kumua te'da mibawa roti? Te'da bangra kamu'ka mangtangngah? Te'daparaka mipahangngi to kuasang-Ku'?
41008018	Kemata kamu', apa te'da mimengkita melo. Ketalinga kamu' apa te'da mimangpesa'ding. Te'damoraka miingaranni
41008019	tongkuti'pek-ti'pek lima roti na mitawa-tawanni limang sa'bu tau? Pirapara baku' torrona to mipasirempun?" Nakua, "Sangpulo duapa baku'."
41008020	"Na ia tonna pitu roti ditawan tau patang sa'bu, pirapara baku' torrona to mipasirempun?" Nakua to anak gurun-Na, "Pitupa."
41008021	Nakuanmi Puang Isa, "Te'da unaparaka mipahangngi to kusanga?"
41008022	Ratumi Puang Isa sola anak gurun-Na jio Betsaida. Den tau ssolan tobuta lako, napeta'danni ke wa'dingngi nasapui to matanna napakita.
41008023	Natoemi Puang Isa to limanna, nasolanni messun lan mai kota. Nacikkuduimi to matanna, namane' ssapui. Nakutanaii nakua, "Den unamoraka apa mukita?"
41008024	Nabijaranmi to matanna nakua, "Ie', denmo tau kupewajang lumingka, apa susi bangri to batang kaju."
41008025	Nasapu pole' omi to matanna, na la'bi manyarrahmo to pengkitanna, sanga malagahmi.
41008026	Naeloranmi Puang Isa pole nakuanni, "Danggi' mumale tama ntuu joo kota ncuritai, apa pole lakomoko bolamu."
41008027	Malemi Puang Isa sola anak gurun-Na lako kampong mengguririkkina kota Kaisarea Filipi. Nakutanaimi to anak gurun-Na jio tangnga lalan nakua, "Ia ke pahangna tau, indara nasanganna'?"
41008028	Mebalimi nakua, "Den tau kumua Nabi Yahya, den toda tau kumua Nabi Elia, na ia to laenna kumua sala mesa'na nabi tonna anu'."
41008029	Mekutana pole' omi nakua, "Apa ia ke pahangmi, indara' tee?" Mebalimi Petrus nakua, "Kita'mo Raja Mangpasalama'!"
41008030	Napakainga'mi Puang Isa to anak gurun-Na kumua danggi' naden tau napauan kumua Iamo Raja Mangpasalama'.
41008031	Ia tonna mangkamo joo, napamulami Puang Isa nnajahhi anak gurun-Na nakua, "Ia tee Aku' Anak Mentolino, la gaja parri'na'. La naewana' pekaamberan to-Yahudi, kapala imang sola guru agama. La dibunona', apa ia ke allo mangpentallun, la dipatuo pole'na' jio mai kamatean."
41008032	Ia joo kadan-Na napau maruruh bang mpemanassai to apa la jaji. Iamo joo napupessarak mesai Petrus to Puang Isa anna ta'tanni.
41008033	Apa messailei nakita ngasanni to anak gurun-Na, nagarra'i to Petrus nakua, "Ee, Ballisi', palai laloko ntee! Ia to pikkirisanmu, pikkirisan tolino ia, tangngia pikkirisan jio mai Puang Allataala."
41008034	Mangkai joo, natambaimi Puang Isa to tobuda nasirempun sola to anak gurun-Na, nakuanni, "Ia to tolanturu'na', te'da nalanturu'i bang pakkaeloran penawanna, apa la mpassan kaju sitambenna, naturu' tarruhna'.
41008035	Nasaba' ia to tonturu' bang pakkaeloran penawanna, te'da nalannampa' katuoan melo te'da cappa'na. Apa ia to tonturu' tarruhna' sola nturu' kadan-Na Puang Allataala moi la dibuno, iamo la nnampa' katuoan melo te'da cappa'na.
41008036	Apara bua'na lako tau ke naassang ngasanni tee lino, apa te'da naampa' katuoan melo te'da cappa'na?
41008037	Wa'dingraka joo katuoan dipasiangga' waramparan?
41008038	Ia to tongkasirisanna' na te'da naakui to pangngajaran-Ku' lan tee wattu to nanii gaja' sipa'na natangmatappa' ngasanmo to tau, la kukasirisan todai tee Aku', Anak Mentolino, ke ratuna' sola malaeka'-Ku', mpupangngarrang kamala'biran-Na Ambe'-Ku'.
41009001	La miingaran tee kadang-Ku' kumua, sitonganna den kamu' to ntee, te'dapa namate ke te'dapi nakitai to Puang Allataala mangparenta susi Raja mpake kuasan-Na!"
41009002	Annan allona mangkanna joo, nasolanmi Puang Isa to Petrus, Yakub na Yahya, namale messarak de' buntu majao. Ia tonna ratumo de', nakitami to Puang Isa balik rupan-Na.
41009003	Ia to pakean-Na memmabuccang cumbia'-bia'. Moi mesa' tomassassa' lan tee lino te'da nakullei mpemabusai passassa'na susi joo.
41009004	Nakita toomi to Nabi Musa sola Nabi Elia sipangkada-kada sola Puang Isa.
41009005	Nakuamo Petrus, "Oo Guru, masannangki' ntee. Melo ke ngkabua'kan tallu bola-bola, mesa' tanii, mesa' nanii Nabi Musa na mesa' nanii Nabi Elia."
41009006	Iamo namangkada susi joo to Petrus, nasaba' malaja'i sola tallu na te'damo naissen to apa la napau.
41009007	Ia joo wattu ratumi to saleu' mbombonnii sola ngasan, na den gamara nasa'ding lan mai saleu' nakua, "Iamo tee to Anak kupakamoja'. Pesa'dingngii."
41009008	Ia tonna messaile mengguririkmo sola tallu, te'da bangmo tau laen nakita saliwanna Puang Isa mandamo.
41009009	Ia tonna solohmo jao mai buntu napakainga'mi Puang Isa nakua, "Ia ke dipatuo pole'mo' jio mai kamatean, tee Aku', Anak Mentolino, mane'ri wa'ding mipauan tau apa to mangka mikita."
41009010	Te'da tongan namale ncuritai, apa madoang nnissenni to battuananna joo kadan-Na. Iamo joo nasipangkadai kumua, "Apara battuananna joo nasanga, 'Tuo pole' jio mai kamatean?' "
41009011	Mekutanami to anak gurun-Na lako Puang Isa nakua, "Matumbai pale' nakua to guru agama, kumua la ratui jolo to Nabi Elia?"
41009012	-
41009013	Mebalimi Puang Isa nakua, "Tongan, la ratui la mpasadia ngasanni. Apa sitonganna kukuan kamu': ratumi ia to Nabi Elia, apa nasakka' gaukki bangngi tau susi to diuki' jolomo lan Sura' Allataala. Apa matumbai tee Aku', Anak Mentolino? Ciapari nadiuki' lan Sura' Allataala kumua ia to Anak Mentolino la gaja parri' na nacapa'-capa' tau?"
41009014	Ia tonna ratumo Puang Isa sola to tallu anak gurun-Na, nakitami to tau gaja buda ntalimbungngi to solana. Ia joo anak gurun-Na site'gehhi ba'tu pira-pira guru agama.
41009015	Sijangngaranmi tuu lako tobuda tonna kitai to Puang Isa, naparri-parrii male ntammuii.
41009016	Mekutanami Puang Isa lako anak gurun-Na nakua, "Apara misite'gehhi sola guru agama?"
41009017	Mebalimi mesa' joo tobuda nakua, "Oo Guru, ratuna' ssolan anakkaku' ssikitanki', sanga natamaii setang namemmamang.
41009018	Ia ke natamai omi joo setang, mpessambakan omi kalena do' litak, sanggenna mangkambura-bura to kasolena, sunggarigi', namatoro to kalena. Kupeta'damo lako anak gurun-Ta', kumua naula'ii joo setang, apa te'da nakullei."
41009019	Mebalimi Puang Isa nakua, "Takkaliwa' ngasan kamu' tee! Tangmatappa' to tau too allo! Piranpara masainna la kunii torro, to la minii mpa'dikki penawang-Ku'. Bawai mai tuu pea."
41009020	Nasolanni lako. Mane' ngkitai Puang Isa joo setang, nata'pa tisintak-sintak kalena joo pea, nasongka mengkaro-karo, namangkambura-bura to kasolena.
41009021	Nakutanaimi Puang Isa to ambe'na nakua, "Piramira masainna susi tuu?" Mebalimi nakua, "Masaimo, mellao jiopa mai biccu'na.
41009022	Pembudamo joo setang la mbunoi, nasongkanni tama api, nalontinan do' wai. Apa ia ke takullei, kamaseikan dikka' tatulungkan!"
41009023	Mebalimi Puang Isa nakua, "Ah, apa mukua? Ia ke kukullei? Moi apa nang la jaji, ke nakatappa'i tonganna' tau."
41009024	Ta'pa mebalimi joo ambe'na nakua, "Oo Puang, matappa'na'. Tatulungna' dikka', nasaba' malammai to kamatapparanku'."
41009025	Ia joo wattu nakitami Puang Isa kumua sabuda-budannami tau sirempun, nagarra'i Puang Isa joo setang nakua, "Ee setang mamang sola mataru, messunko lan mai tee pea, danggi'mo mutamai pole'i."
41009026	Melallakmi joo setang, namane' mpandasai joo pea namangkaluttete'. Mangkai joo, messunmi lan mai joo pea. Ia joo pea susi bangmo tomate. Buda tau ssangai kumua matemi.
41009027	Apa natoei Puang Isa to limanna, napami'cikki, nata'pa ke'deh joo pea.
41009028	Ia tonna polemo Puang Isa tama bola, na ia mandamo sola anak gurun-Na, mane'ri mekutana to anak gurun-Na nakua, "Oo Puang, ciapari na te'da kikullei nnula'ii joo setang?"
41009029	Mebalimi Puang Isa nakua, "Te'da laenna to wa'ding nnula'i setang susi joo, passambajangan manda ia."
41009030	Ke'dehmi Puang Isa sola anak gurun-Na jio mai ntuu joo, mpatarruh kalingkanna nnola tana Galilea. Cia'i ke kaissenanni to nanii torro,
41009031	nasaba' anak gurun-Na manda la naajahhi. Nakua Puang Isa lako, "Ia tee Aku' Anak Mentolino, la dipangbenna' lako kuasanna tolino, la dibunona', apa allo mangpentallun la dipatuo pole'na' jio mai kamatean."
41009032	Te'da napahangngi anak gurun-Na joo kadan-Na, apa malaja'i ngkutanaii.
41009033	Ratumi Puang Isa sola anak gurun-Na tama kota Kapernaum. Ia tonna lanmo bola, nakutanaimi to anak gurun-Na nakua, "Apara to misite'gehhi jio tangnga lalan nena'?"
41009034	Te'da bangngi mebali, nasaba' ssite'gehhii to kumua indannari to kaminang mala'bih.
41009035	Cumadokkomi Puang Isa natambai ngasanni to sangpulo dua anak gurun-Na nakuanni, "Ia to madoang la mpajaonan kalena, la mengkajiongan, anna njaranai padanna rupa tau."
41009036	Mangkai joo, naalami to pea biccuk napajenjenni lan tangnga. Naraka'i, nakuanni to anak gurun-Na,
41009037	"Ia to tontarima pea to susi tee, sanga kamatapparanna lako Aku', pada bang unamo to Aku' natarima. Na ia to tontarimana', tangngia Aku' manda natarima, apa natarima toomo to Puang Allataala to ssuana'."
41009038	Nakua Yahya lako Puang Isa, "Oo Guru, den tau kikita nnula'i setang mpau sangan-Ta', angkianggaii, nasaba' tangngia solata'."
41009039	Apa nakua Puang Isa, "Danggi' mianggaii, nasaba' te'da tau mpugauk tanda mejangngaran mpau sangang-Ku', nata'pa mpau gaja'na'.
41009040	Nasaba' ia to tote'da naewaliki', battuananna iamo solata'.
41009041	Ingaranni tee kadang-Ku' kumua, ia to tompaiso' kamu', nasaba' mituru'na' Aku', Almaseh, la llolonganni barakka'."
41009042	Nakua Puang Isa, "Ia to tontumangngi sala mesa'na tee mai pea biccuk, nate'damo namatappa' lako Aku', la'bi melo ia, ke ditoke'ii batu pelullu' gose' to kollongna, naditallanan do' tasik.
41009043	Ia ke limammu ntumangko mumadosa, ta'takkii, sanga la'biran ke menjaji tangsukku'ko, apa tuoko sola Puang Allataala, na ia ke sukku'i to kalemu, apa dipatamako naraka, to nanii api dukku tarruh. [
41009044	Lan ntuu joo manglaka-laka tarruh to api namangkande tarruh too to ulli'.]
41009045	Na ia ke ajemu ntumangko mumadosa, le'toii! La'biran ke menjaji tangsukku'ko, apa tuoko sola Puang Allataala, na ia ke sukku'i to kalemu, apa dipatamako naraka. [
41009046	Lan ntuu joo manglaka-laka tarruh to api namangkande tarruh too to ulli'.]
41009047	Ia ke matammu ntumangko mumadosa, cukke'ii! La'biran ke menjaji tangsukku'ko, apa menjajiko umma'-Na Puang Allataala, na ia ke sukku'i to kalemu apa dipatamako naraka.
41009048	Lan ntuu joo manglaka-laka tarruh to api namangkande tarruh too to ulli'.
41009049	Simesa'-mesa' tau pada la dipakario-rio, dikua anna menjaji matona' lan kamatapparanna.
41009050	Jaji parallu kamu' sipemeloan penawa sola ngasan. Ianna te'da misusi joo, susi bang kamu' ce'la tangbuaci' to te'damo nadikulle mpebuaci'i pole'i."
41010001	Mangkai joo, malemi Puang Isa jio mai ntuu joo, namale lako tana Yudea na lamban lianna Sa'dan Yordan. Ratu omi to tau gaja buda sirempun sola Puang Isa. Susi kabiasan-Na, mangngajahhi omi Puang Isa lako tobuda.
41010002	Ratumi to ba'tu pira-pira to-Farisi madoang la ssede Puang Isa, namekutana nakua, "Situru' atoran agamanta', wa'dingraka to tau ssarak bainena?"
41010003	Mekutanami Puang Isa nakua, "Apara naparentan kamu' Nabi Musa tonna anu'?"
41010004	Mebalimi joo to-Farisi nakua, "Naeloran Nabi Musa to tau ssarak bainena, assalan nnuki'i sura' talla' jolo'"
41010005	Nakuamo Puang Isa, "Naukiran kamu' Nabi Musa joo parenta, nasaba' gaja battuk kamu' cia' diajahhi.
41010006	Apa sipamulanna lino napaden Puang Allataala to muane sola baine.
41010007	Iamo joo, na ia to muane la messarak jio mai tomatuanna, namale memmesa' sola bainena,
41010008	nasangkale sola dua. Jaji, te'damo nadireken dua tau, apa mesa'mira.
41010009	Iamo joo ia to mangkamo napamesa' Puang Allataala, danggi' napasisarakki tolino."
41010010	Ia tonna mentamamo bola Puang Isa sola anak gurun-Na, napekutananmi anak gurun-Na to ianna tee.
41010011	Nakua Puang Isa, "Inda-inda to ssarak bainena, nakebaine pole' baine laen, direken manggauk salai.
41010012	Susi toomi to baine ke ssarakki muanena, nakemuane pole' muane laen, direken manggauk sala tooi."
41010013	Den tau ratu ssolan pea sibiccuk lako Puang Isa anna kaka'i nabarakka'ii. Apa nakagallii anak gurun-Na tuu lako tau.
41010014	Ia tonna kitai Puang Isa to ianna joo, magallimi anna kuanni to anak gurun-Na, "Eloranni tuu mati' pea ratu lako Aku'. Danggi' mianggaii, nasaba' tosusimora tuu mati' to la menjaji umma'-Na Puang Allataala.
41010015	La miingaran tee kada kupauan kamu' kumua, ia to tote'da nasusi pea biccu' ntarimai to kaparenta-Na Puang Allataala, te'da nalamenjaji umma'-Na Puang Allataala."
41010016	Ia tonna mangkamo Puang Isa mangkada susi joo, naraka' simesa'-mesa'mi joo pea, nakaka'i to ulunna anna barakka'ii.
41010017	Ia tonna patarruhmo kalingkan-Na Puang Isa, den mesa' tau ratu kinjara' mpendete'i, anna mengguntu' jio olo-Na, namekutana nakua, "Oo Guru, tomelo penawan-Ta'. Pauanna' apara to sipato' la kupugauk, angkuampa'i to katuoan melo te'da cappa'na?"
41010018	Mekutanami Puang Isa nakua, "Ciapari musangara' tomelo? Moi mesa' te'da ia tomelo, saliwanna Puang Allataala manda Ia,
41010019	Tantu muissen ngasanmo to parenta-Na Puang Allataala kumua, 'Danggi' pabuno, danggi' manggauk sala, danggi' boko, danggi' sa'bi tangtongan, danggi' mangnguraga, kasiri'i to tomatuammu!' "
41010020	Mebalimi joo tau nakua, "Oo Puang, kuturu' ngasanmo kita' joo parenta, tempon jio mai biccu'ku'."
41010021	Massemi penawan-Na Puang Isa ngkitai joo tau anna mangkada nakua, "Mesa'pa to parallu la mupugauk. Malemoko mbaluk ngasanni to ewananmu, ammubenni tokaasi-asi to allinna, mumane' nnampa' kasugiran jao suruga. Ianna mangkamo joo mupugauk, undimoko nturu'na'."
41010022	Ia tonna sa'dingngmi joo kada, biccuk penawai, namasussa joo tau, namale memboko', nasaba' gaja sugihhi.
41010023	Nakita silelemi Puang Isa to tobuda, namane' ngkuan anak gurun-Na, "Gaja sussa ia to tosugih la menjaji umma'-Na Puang Allataala."
41010024	Sijangngaranni to anak gurun-Na ssa'dingngi joo kadan-Na. Apa napatarruhpa Puang Isa nakua, "Ee anak-Ku', gaja sussa ia to la menjaji umma'-Na Puang Allataala.
41010025	La'bi marawa ia to unta mentama to'tok jarun, na ia to tosugih mentama Lino Barun-Na Puang Allataala."
41010026	Liwa' jangngah to anak gurun-Na ssa'dingngi joo kadan-Na, anna sikutana-tana nakua, "Ia ke susii joo, indamo ia to wa'ding la salama'?"
41010027	Nakitami Puang Isa to anak gurun-Na nakuanni, "Ia ke tolino te'da nakullei la jaji, apa ia ke Puang Allataala te'da ia nasusi joo. Nasaba' ianna Puang Allataala te'da ia apa tanglajaji."
41010028	Mangkadami Petrus nakua, "Takitai Puang, kisalai ngasanmo to apangki', angkiundi nturu'ki'."
41010029	Mebalimi Puang Isa nakua, "La miingaran tee kadang-Ku' kumua, ia to tossalaimo bolana, ba'tu sile'tona, tomatuanna, anakkana, ba'tu bara'bahna, nasaba' matappa'i lako Aku' sola ngkatappa'i Kareba Kasalamatan,
41010030	la ntarima pahalana manglokkon pessaratuh ia bang unamo tee wattu: bola, sile'to, tomatuanna, anak, bara'bah, moi nadenpa kadipakario-rioan. Na jio ahera', la nnampa' toopa katuoan melo te'da cappa'na.
41010031	Apa buda tau tee too todikasiri' la menjaji totangdikasiri', na buda too tau tee too totangdikasiri' la menjaji todikasiri'."
41010032	Mpatarruhmi kalingkanna Puang Isa sola anak gurun-Na de' kota Yerusalem. Jolomi to Puang Isa na undi to anak gurun-Na sijangngaran na sumandeang-deang penawanna, na ia to tobuda silajatan too. Iamo joo natambai mesa omi to sangpulo dua anak gurun-Na napauanni apa to la jaji lako kale-Na.
41010033	Nakuanni, "Pesa'dingngii! Mangngujumiki' de' kota Yerusalem tee too. Na ia tee Aku' Anak Mentolino, la dipangngolona' lako kapala imang sola lako guru agama, nara'tahhi la mbunona', namane' mpangbenna' lako bangsa tangngia to-Yahudi.
41010034	La nacapa'-capa'na', nacikkuduina', narambina', namane' mbunona'. Apa ia ke allo mangpentallun, la dipatuo pole'na'."
41010035	Mangkai joo, malemi anakkana Zebedeus disanga Yakub sola Yahya ssikitan Puang Isa nakua, "Oo Guru, den peta'danki' sola dua ke wa'dingngi tatulungkan."
41010036	Mebalimi nakua, "Apara la mipeta'da sola dua?"
41010037	Nakuamo, "Ie', ia ke mangparentamiki' susi Raja mala'bih keanu', ke wa'dingngi tamangparenta sola, mesa'kan jio sa'de kanan-Ta' na mesa' jio sa'de kairin-Ta'."
41010038	Nakuamo Puang Isa, "Te'da miissenni to apa mipeta'da. La misararaka mpuparri'i to kamaparrisan-Ku' sola kamatean-Ku'?"
41010039	Mebalimi nakua, "Ie', kisara Puang." Nakuanmi Puang Isa, "Nang la mipumaparri' ia to kamaparrisan-Ku' sola kamatean-Ku'.
41010040	Apa ia to la cumadokko jio kairi kanan-Ku', tangngia issen-Ku'. Ia joo pura napattantumo ia Puang Allataala, inda to la napajio."
41010041	Ia tonna issenmi to sangpulopa anak gurun-Na Puang Isa joo peta'danna Yakub sola Yahya, magalli ngasanmi ngkitai.
41010042	Iamo joo natambai ngasanni Puang Isa to anak gurun-Na nakuanni, "Miissen kumua ia to tomangparenta lan lino to tangngkalaja' Puang Allataala mpandasa bang taunna. Na ia to tomapangka' mangkada mesa bang.
41010043	Apa te'da miwa'ding susi joo. Sibalikanna, ia to tomadoang menjaji toditaratte' la menjaji todisua-sua.
41010044	Na ia ammiden madoang la menjaonan, parallu mpamajiongan kalena susi kaunan.
41010045	Nasaba' ia tee Aku', Anak Mentolino, te'da kuratu tama lino la massua, apa ratura' la menjaji todisua-sua sola la mpangben sunga'-Ku' kumua nadila'bak to tolino jio mai dosana."
41010046	Ratumi Puang Isa sola anak gurun-Na lako kota Yerikho apa naola liu lalan bangri na buda tau undi nturu'i. Denmi mesa' tobuta cumadokko jio randan lalan meta'da-ta'da disanga Bartimeus anakkana Timeus.
41010047	Ia tonna sa'dingmi kumua liumi to Puang Isa to-Nazaret metamba-tambami nakua, "Oo, Puang Isa, bati'na Raja Daud, kamaseina' dikka'!"
41010048	Nakagallimi tobuda nasuai kamma'. Apa la'bi naandongngi ori metamba nakua, "Oo bati'na Raja Daud, kamaseina' dikka'!"
41010049	Kendenmi Puang Isa napangpetambanni joo tobuta. Jaji, ditambaimi, nakuan tooi tau, "Masannangmoko muke'deh, natambaimoko."
41010050	Naalaimi to baju landona napatorroi, nata'pa ke'deh, namale lako Puang Isa.
41010051	Nakutanaimi Puang Isa nakua, "Apara to mukadoangngi la kupugauk lako kalemu?" Mebalimi nakua, "Oo Guru, madoangna' pakita."
41010052	Nakuanmi, "Pakitamoko, nasaba' mukatappa'ina'!" Ta'pa pakitami. Ia tonna eloranmi pole, malemi sola tobuda undi nturu' Puang Isa.
41011001	Ia tonna mandoppi'mo kota Yerusalem, ratumi lako kota Betfage sola kota Betania jio sare buntu Zaitun, napajolomi Puang Isa to dua anak gurun-Na,
41011002	napasanni kumua, "Male kamu' sola dua lako joo kampong tapangngujui. Ia ammimentamamo, la nnampa' kamu' mesa' anak keledai dila'ka', to te'da bangpa nadisakei. Bukaii, mibawai jio mai.
41011003	Ia ke denni tau ngkutanai kamu' kumua, ciapari mibukaii, la mikua, 'Naparallui Puang na madoi' una la napapole.' "
41011004	Malemi sola dua, naampa' tongan anak keledai dila'ka' jio randan lalan sikandoppi' bola. Nabukaimi joo anak keledai.
41011005	Den tau ke'deh ntuu jio ngkutanai sola dua nakua, "Ee, apa mipugauk? Ciapari mibukai tuu anak keledai?"
41011006	Mebalimi susi to napauanni Puang Isa. Mane'ri naeloran male mbawai.
41011007	Nabawami lako Puang Isa, nalapikkii baju landona, anna sakei Puang Isa.
41011008	Buda tau mballah baju landona jio lalan, na den too tau nnampahhi tangke kaju kendaunpa to naala lan mai bara'bah.
41011009	Ia to tonapajolo sola tonapaundi, simetamba-tamban nakua, "Pakala'bihhi Puang Allataala! Dibarakka'i to toratu mpusanga sangan-Na Puang!
41011010	Dibarakka'i to kaparentan-Na to la ratumo! Kaparentanna Raja Daud tojolota'! Pakala'bihhi Puang Allataala jao kaminang majaona."
41011011	Ratumi Puang Isa de' kota Yerusalem, natarruh tama Bola Puang Allataala, anna mengkita mengguririk. Mangkai joo, malemi sola to sangpulo dua anak gurun-Na lako kota Betania, sanga la bongimi.
41011012	Masawanna tonna polemo Puang Isa sola anak gurun-Na jio mai kota Betania, tangbarahmi to Puang Isa.
41011013	Nakita mambelami, den garonto' kaju ara membalumbun daunna. Malemi ngkandoppi'i, nasangai den buanna. Apa ia tonna ratumo lako, te'da bang buanna naampa', daunna mandari, sanga tangwattunnapa membua.
41011014	Nakuanni joo garonto' kaju ara, "Mangpamula tee allo, moi mesa' tau te'damo la ngkandei to buammu!" Nasa'ding anak gurun-Na joo kadan-Na.
41011015	Ia tonna ratumo sola anak gurun-Na de' kota Yerusalem, mentamami rante Bola Puang Allataala to Puang Isa, naula'ii to tomangbaluk sola tomangngalli lan. Nabalittua' simesa'i to meja nanii tompasitongka doi' sola cadokkoan pangbaluk jangan-jangan.
41011016	Na moi mesa' tau te'damo naeloranni mbawa apa-apa nnola jio sa'de Bola Puang Allataala.
41011017	Mangkai joo mangngajahhimi jio nakua, "Den diuki' lan Sura' Allataala nakua Puang Allataala kumua, 'Ia to Bola-Ku', iamo bola la nanii massambajang sininna bangsa.' Apa mipasusimo bola parampo'."
41011018	Ia tonna sa'dingngi kapala imang sola guru agama joo kadan-Na Puang Isa, nnangahmi lalan la mbunoi. Apa malaja'i, nasaba' jangngah ngasan tuu lako tobuda ssa'dingngi to pangngajah-Na.
41011019	Ia tonna marimu-rimumo, messunmi sola anak gurun-Na lan mai kota.
41011020	Masawanna melambi' male omi Puang Isa de' kota Yerusalem sola anak gurun-Na. Nakitai joo garonto' kaju ara to mangka natampakki ropu Puang Isa, matemo, namakase ngasan ratu do' waka'na.
41011021	Naingaranmi Petrus to apa mangka jaji. Nakuamo lako Puang Isa, "Oo Guru, takitari! Ia joo garonto' kaju ara tatampakki ropu, matemi."
41011022	Mebalimi Puang Isa nakua, "Katappa'i kamu' Puang Allataala.
41011023	La miingaran tee kadang-Ku' kumua, la mangkada manda kamu' lako joo buntu mikua, 'Tiangka'ko, mutibuang do' tasik', nang la jajinna ia. Assalan mikatappa'ii, na te'da mibata kumua ia joo apa mipau, nang la jajinna ia.
41011024	Iamo joo la miissen melo kumua, ia ammimassambajang na den apa mipeta'da, katappa'i kumua la naben kamu' Puang Allataala.
41011025	Na ia ammimassambajang, na den tau mipemannan, dampanganni jolo', anna dampangan toda kamu' Ambe'mi jao suruga. [
41011026	Ia ke te'da mudampanganni to tau laen, te'da toda nadampanganko Ambe'mu jao suruga.]"
41011027	Ratu pole' omi Puang Isa sola anak gurun-Na de' kota Yerusalem. Ia tonna male Puang Isa ngguririkki rante Bola Puang Allataala, ratumi ba'tu pira-pira kapala imang, guru agama na pekaamberan to-Yahudi ssikitanni.
41011028	Namekutana nakua, "Apara napenggaronto'i mupugauk ngasanni joo? Indara mbenko kuasa?"
41011029	Mebalimi nakua, "La kukutanai toda kamu'. La mipebalina' jolo', kumane' mpebali kamu'.
41011030	Indara mbenni kuasa Nabi Yahya njio' tau? Puang Allataalaraka iarika tolino?"
41011031	Sipangkada-kadami nakua, "Ia antamebali kumua, 'Kuasa pole jio mai Puang Allataala', la nakuanki', 'Ciapai na te'da mikatappa'ii to pangngajahna Nabi Yahya?'
41011032	Apa masussa ke la takua, 'Kuasa pole jio mai tolino.' Iamo namangkada susi joo tuu lako pekaamberan to-Yahudi, sanga malaja'i lako tobuda, nasaba' nasanga ia nabi joo Yahya.
41011033	Iamo joo mebalimi nakua, "Te'da kami' kiissenni." Nakuanni Puang Isa, "Ia ke susii tuu, te'da toda kulampauan kamu', kuasa pole umbo angkukullei mpugaukki joo."
41012001	Mpatarruhmi kadan-Na Puang Isa lako kapala imang, guru agama sola pekaamberan to-Yahudi mpake pangpasusian nakua, "Den mesa' tau ntananni anggoro' bara'bahna. Narompoi mengguririkkina, nakali kalo'bong pangparran anggoro', nakabua' too korang la dinii mangngampa. Mangkai joo, napangpenduluanmi joo bara'bah anggoro' lako ba'tu pira-pira tomendulu, anna male lako tondok laen.
41012002	Ia tonna wattu peanggorosanmo, nasuami to mesa' kaunanna male la nnalanni to tawana.
41012003	Apa ia tonna ratumo lako, najokkori tomendulu, narambii, namane' ssuai pole mangpala' lo'bang.
41012004	Nadadu' omi joo ampu bara'bah, ssua pole' mesa' kaunanna. Apa te'da bang una naangga'i susi to jolona, iamo joo nasipa'tongngii.
41012005	Nasua pole' unapa to mesa' kaunanna. Ia joo to disua pole', nabuno unai. Susi tarruh joo napugauk lako to tonasua ampu bara'bah. Den to napakario-rio na den too nabuno.
41012006	Indapa to la nasua tee too? Mesa'mora, ia mandamo to anak gaja napakamoja'. Jaji, mangkatampakanna, anakkanami nasua male la nnalanni to tawana. Mangkadai lan penawanna nakua, 'La nakasiri' ia to anakkaku'.'
41012007	Apa sipangkada-kadami joo tomendulu nakua, 'Inde'mi pale' to la mpumanahhi tee bara'bah. Tabunoi, antaala ngasanni tee manahna.'
41012008	Najokkomi, nabunoi. Ia to batang rabukkuna napembuanganni lan mai joo bara'bah."
41012009	Ia tonna mangkamo joo, mekutanami Puang Isa nakua, "Apara la nagaukanni ampu bara'bah tuu lako tomendulu? La ratui mbuno ngasanni joo tomendulu, namane' mpangpenduluanni joo bara'bahna lako tolaen.
41012010	Tantu denmo mibacai tee aya' lan Sura' Allataala to mpauna' kumua, 'Ia to batu naca'bean pande bola, menjajimo batu ariri petuo.
41012011	Iamo tee panggaukan-Na Puang Allataala, to kaminang melo.' "
41012012	Ia tonna sa'dingmi pekaamberan to-Yahudi joo pangpasusian napau Puang Isa, naissen kumua, ia napapatui joo kadan-Na. Iamo joo napangngattaimi la njokkoi to Puang Isa apa malaja'i lako tobuda. Iamo joo napada male mpemboko'i.
41012013	Den ba'tu pira-pira to-Farisi sola taunna Raja Herodes nasua pekaamberan to-Yahudi male mekutana la silecco kada Puang Isa ke wa'dingngi naden lalan nanii mpasalai.
41012014	Ratumi ngkutanai nakua, "Oo Guru, kiissen kumua maruruhki' mpangpangngajaran pakkaeloran-Na Puang Allataala lako tobuda, nasaba' te'da tau tapasilaenan. Iamo joo la mekutanakan, 'Ianna situru' atoran agamanta', wa'dingriki'ka mbajah sima lako Tomaraja Roma, ba'tu te'daraka?' "
41012015	Apa naissen Puang Isa to lan penawanna joo tomekutana. Iamo joo nakuanni, "Ciapari micobana'? Pakitanna' to doi' dinar."
41012016	Nabenmi doi' dinar. Mekutanami Puang Isa nakua, "Indara sipugambara' sola sipusanga tee?" Mebalimi nakua, "Tomaraja Roma."
41012017	Nakuamo Puang Isa, "Ia ke susii tuu, benni Tomaraja to apanna, miben tooi Puang Allataala to apan-Na!" Jangngah ngasanni ssa'dingngi joo pebalin-Na Puang Isa.
41012018	Mangkai joo, ratumi to ba'tu pira-pira to-Saduki lako Puang Isa. Ia joo to-Saduki te'da nakatappa'i to katuoan pole' jio mai kamatean. Nakuamo,
41012019	"Oo Guru, mangka napangpangngajaran Nabi Musa susi tee: Ia ke matei to muane, na te'dapa anakkana joo bainena, la nasulle allonanni adinna, dikua napajajianni bati'.
41012020	Nasaba' denni pitu muane massile'to. Ia to pamungah kebainemi, apa te'dapa anakkana, namatemo.
41012021	Napubainemi adinna joo bainena. Apa te'da todapa anakkana, namate todami. Susi todami jaji lako adi mangpenduanna,
41012022	ratu lako adi tampakkana. Pitumi nasibalian joo baine namate ngasan toomi, apa te'da bangngi to sijajian bati'. Mangkatampakanna mate todami joo baine.
41012023	Ia ke dipatuo pole'mi to tomate, indannamira la sibali tarruh joo baine? Nasaba' mangka ngasanmi sibali."
41012024	Napebalimi Puang Isa nakua, "Oo massala pahang kamu', sanga te'da miissen tonganni to apa diuki' lan Sura' Allataala, na te'da too mipahangngi to kuasan-Na Puang Allataala.
41012025	Ianna tuo pole'mo to tau jio mai kamatean, te'damo ia tokebaine-kemuane, apa la tuomi susi malaeka' jao suruga.
41012026	Na buttinna kumua ia to tomate dipatuo pole', tantu mibacamo to apa diuki' lan sura'na Nabi Musa, to mpaui to pangngala-ala duri dukku! Nakua Puang Allataala lako Nabi Musa, 'Aku'mo Puang Allataala to nasompa Nabi Ibrahim, Ishak na Yakub.'
41012027	Totuora to ssompa Puang Allataala, tangngia tomate! Sala pahang ngasan kamu'."
41012028	Den guru agama jio ssa'dingngi tonna sipangkada Puang Isa sola joo to-Saduki. Ia tonna kitami kumua tongan to pebalin-Na Puang Isa, malemi lako ngkutanai nakua, "Oo Guru, umbonnara joo parenta-Na Puang Allataala to kaminang parallu?"
41012029	Mebalimi Puang Isa nakua, "Ia joo parenta-Na Puang Allataala to kaminang parallu susi tee: 'Ee to-Israel, pesa'dingngii! Mesa'ra to Puangta' Puang Allataala.
41012030	La mupakamoja' tongan to Puangmu Puang Allataala, situru' canning atimmu, sininna kapaissenanmu na sininna kapakulleanmu ratu lako ssalaimmu lino.'
41012031	Na parenta mangpenduanna, 'Pakamoja'i to padammu rupa tau, susi iko mpakamoja' kalemu.' Te'damo parenta laenna to njaonannii joo dua parenta."
41012032	Nakua joo guru agama lako Puang Isa, "Oo Guru, tongan! Tongan to tapau kumua, mesa'ra to Puang Allataala, te'damo laenna.
41012033	Jaji, ia to tau la mpakamoja' Puang Allataala situru' sininna kamadoanganna, sininna kapaissenanna na sininna kapakulleanna. Na la mpakamoja' too padanna rupa tau, susi ia mpakamoja' kalena. Ia joo la'bi melo, na ia to mpangkaroban apa ditunu na karoba laen lako Puang Allataala."
41012034	Ia tonna sa'dingmi Puang Isa kumua gaja melomo to pebalinna, nakuanmi, "Ee, ci'di'mora mumenjaji umma'-Na Puang Allataala." Mangkai joo, moi mesa' tau te'damo barani ngkutanaii.
41012035	Ia tonna mangngajahhi Puang Isa lan Bola Puang Allataala, mekutanami nakua, "Matumbai nasangai guru agama kumua, ia to Raja Mangpasalama' bati'na Raja Daud?
41012036	Na pangpatujun-Na Roh Allataala na Raja Daud kalena mangkada nakua: Nakua Puang Allataala mangkada lako Puangku', 'Cumadokkoko ntee sa'de kanan-Ku', angkupupentalo ngasanni to ewalim-Mu mukuasaii.'
41012037	Jaji ia ke Raja Daud mpekapuangngii joo Raja Mangpasalama', matumbai nalabati'na Raja Daud?" Ia to tobuda lan Bola Puang Allataala masannangngi ssa'ding Puang Isa mangngajahhi.
41012038	Nakuanmi Puang Isa, "Majaga kamu' lako guru agama! Nakabudai bang male lumingka mangbaju lando tandana kumua todikasiri', namadoang bang ditaratte' jio pasa'.
41012039	Gaja nakabudai cumadokko jio olo lan bola passambajangan sola ngenan kata'pan mata jio pangramean.
41012040	Nauraga bang to baine matemo muanena, narampai to ewananna. Naanggai' bang too mpemalandoi passambajangna to nanii mpembunianan panggaukan gaja'na. Ia to tosusi joo la la'bi mabanda' to sessana."
41012041	Ia tonna cumadokko sioloan patti doi' sudakka to Puang Isa lan Bola Puang Allataala, nakita rampa' tee mai tau ke mpatamai doi'na. Buda tosugih mpatama sibuda doi'.
41012042	Anna ratu toda to mesa' baine kaasi-asi to matemo muanena napatamai dua de'pen. Iamo doi' majiongna angga'na.
41012043	Natambaimi Puang Isa to anak gurun-Na nakuanni, "La miingaran! Sitonganna ia joo baine kaasi-asi, la'bi buda ia to napatama, na ia to napatama tuu lako tau sola ngasan.
41012044	Nasaba' ia tuu mati' tau mangpangben jio mai kala'bianna, apa ia tee baine kaasi-asi mangpangben jio mai kakuranganna. Napangben ngasan to la naputuona."
41013001	Ia tonna messunmo Puang Isa lan mai rante Bola Puang Allataala, denmi mesa' to anak gurun-Na ngkuanni, "Oo Guru, takitari tee Bola Puang Allataala. Gaja ballo dibelo-beloi batu makassing."
41013002	Mebalimi Puang Isa nakua, "Mukita ngasanmoraka kabua'na tee bola tonggo? Den wattunna keanu', na sininna tee mukita la diro'pokan ngasan na moi mesa' batu te'damo nnii ngenanna."
41013003	Mangkai joo, malemi Puang Isa de' buntu Zaitun anna cumadokko sioloan Bola Puang Allataala. Ratumi Petrus, Yakub, Yahya na Andreas la ssipangkadan mesai.
41013004	Namekutana nakua, "Oo Guru, pauankan, piranra nalajaji joo? Na apara tandana, ke nadete'mi wattunna?"
41013005	Mebalimi Puang Isa nakua, "Majaga kamu', danggi' naden tau mpalao sala kamu'.
41013006	Nasaba' buda tau la ratu mpusanga sangang-Ku' nakua, 'Aku'mo Raja Mangpasalama'!' na buda tau la napalao sala.
41013007	Ia ke ssa'ding kamu' oni kasirarian sola kareba kasirarian, danggi' mimalaja'. Nasaba' nang la jaji ngasanni joo, apa te'dapa nawattunna Kiama' lino.
41013008	Ia to mesa' bangsa la sirari nnewa bangsa laen, ia to mesa' kaparentan rrarii kaparentan laenna. Umbo-umbo nanii la den nino sola karorian la'da'. Ia tuu lako, mane' pamulannari kamasussan susi pa'dikkina ke mane' mangnguriwa'i to baine la keanak.
41013009	La majaga kamu', nasaba' la dijokko kamu', ammidipangngolo lako tomangra'tah kara-kara. La dirambi kamu' lan bola passambajangan. La dipangngolo kamu' lako tomangparenta sola raja, nasaba' mituru'na'. Iamo joo wattu la minii mpangpeissenanni to Kareba Kasalamatan lako tuu lako tau.
41013010	La dipangpeissenan ia jolo' lako sininna bangsa to Kareba Kasalamatan namane' Kiama' lino.
41013011	Ia ke dijokko kamu' ammidipangngolo lako to dinii rra'tah kara-kara, danggi' miselang kumua apara la mipau mebali. Nasaba' Roh Allataala la mpauan kamu' apa to la mipebalian joo wattu.
41013012	-
41013013	La nakaba'ci kamu' buda tau, nasaba' mikatappa'ina'. Na la jaji susi joo, tomassile'to mpangpebunoan sile'tona. Susi too ambe' lako anakkana. Anak nnewa tomatuanna, napangpebunoanni. Apa ia to tomatappa' tarruh ratu lako ssalainna lino, la dipasalama'."
41013014	Mpatarruhhi kadan-Na Puang Isa nakua, "La ngkita kamu', 'apa to liwa' mecarepan' dipake'deh jio ngenan to tangsipato'na nanii. (Ia to tombacai tee la naissen meloi apa battuananna!) Ia joo wattu, ia to totorro jio tana Yudea la palai de' membuntunna.
41013015	Susinna ia ke den tau jao bubungan bola la mellaoi, natarruh bangmo male, danggi'mo namentama bola nnalapa apanna.
41013016	Susi toomi, ia to tojio bara'bah, danggi'mo napole nnala baju landona.
41013017	Liwa' parri'na joo wattu to tokeba'tang sola to tomangpacucupa.
41013018	Massambajang kamu', danggi' nasimata wattu peuranan.
41013019	Nasaba' ia joo wattu la den pangsessa gaja parri', to te'dapa naden susinna sipammula lino dipaden ratu lako too allo, na te'da toomo naladen pole'pa.
41013020	Na ia kenna te'da napemadoi'i Puang Allataala nnanggeii joo wattunna, te'damo tau la salama'. Apa napemadoi'i nnanggei, nasaba' umma'-Na to mangka napilei.
41013021	Ia ke denni tau ngkuan kamu' joo wattu, 'Kitari, inde'i to Raja Mangpasalama'!' ba'tu nakua, 'Iti'i joo!', danggi' mikatappa'ii joo tau.
41013022	Nasaba' buda nabi tangtongan sola tossanga kalena tomangpasalama' la mpangpekitan kalena. La mpugauk mangrupa-rupa tanda mejangngaran sola panggaukan mekalajatan, la mpalao sala tau, na ke wa'dingngi moi too umma'-Na Puang Allataala.
41013023	Jaji, majaga kamu'! Kupauan ngasanmo kamu' jolo' joo, moi na te'dapa najaji."
41013024	Mpatarruhhi kadan-Na Puang Isa nakua, "Ianna mangkamo joo kamaparrisan, te'damo namangngarrang to allo sola bulan.
41013025	La sipolloranni to bintuin jao mai langi' nalamausa' ngasan to tontoe kuasa jao langi'.
41013026	Ia joo wattu, la nakitana' tau tee Aku', Anak Mentolino, ratu jao mai langi' lan saleu', makuasana' kumala'bih too susi Raja.
41013027	Kumane' ssuai to malaeka'-Ku' rrempun ngasanni to umma'-Ku' jio mai sulapa'na lino."
41013028	Mpatarruhpa kadan-Na Puang Isa nakua, "Ala kamu' pangpasusian jio mai garonto' kaju ara. Ianna macikki' na malutte'mo to ringena, na mengkacocokmo, miissenmi kumua cingga'tu'mora napealloan.
41013029	Susi toomi ke mikita ngasanmi joo tanda, la miissen kumua cingga'tu'mora angkuratu.
41013030	La miingaran tee kadang-Ku' kumua, la jaji ngasan tee, ke te'dapi namate ngasan to tau tuopa tee wattu!
41013031	Ia to langi' sola lino la lanynya', apa ia to kadang-Ku' la tatta' te'da cappa'na."
41013032	Nakuapa Puang Isa, "Te'da tau nnissenni to wattu karatuan-Ku', moi malaeka' jao suruga, moi tee Aku', Anak, Ambe' manda ia to nnissenni.
41013033	Iamo joo, majaga kamu', nasaba' te'da mikalannaii to karatuan-Ku'.
41013034	Ia joo wa'ding dipasangrapang mesa' tau ssalai bolana la male sompa'. Ia tonna te'dapa namale, pada napabarakkanni jaman to kaunanna. Ia to tomangjaga ba'ba napangngingaran, anna mangjaga melo.
41013035	-
41013036	Iamo joo majaga tarruh kamu'! Nasaba' te'da miissenni piran nalapole joo ampu bola, wa'ding karuen, tangnga bongi, dannari iarika ke tibangkahmi mariwang. Jaji moi nata'pa ratu, te'da sussana ke natimba'i joo kaunanna majaga tongan. Susi todamo kamu' la majaga tongan, nasaba' te'da miissenni kumua piranra kularatu.
41013037	Ia tee apa kupauan kamu', kupauan ngasan toomo tau, kumua, 'Majaga kamu'.' "
41014001	Duang allopa na pangramean Paskah sola pangramean ngkande Roti Tangkeragi. Ia to kapala imang sola guru agama nnangah bang lalan la njokko buni Puang Isa anna bunoi.
41014002	Apa nakua to kapala imang sola guru agama, "Danggi' na ia ke wattu pangramean nadipugauk, nasaba' wa'ding marongka to tobuda."
41014003	Ia tonna jio kota Betania to Puang Isa lan bolana Simon to masolak tonna anu', denmi mesa' baine male lako Puang Isa mbawa minynya'-minynya' lan bittolo' pualam to gaja suli' allinna, to waka' busarungngu' digaraga. Ia tonna cumadokkomo Puang Isa kumande, nale'toi joo bittolo' natua'i joo minynya'-minynya' de' ulun-Na Puang Isa.
41014004	Ba'tu pira-pira tau ntuu jio magalli, anna sipangkada-kada nakua, "Ah, apara ia bua'na joo minynya'-minynya' dipaboro-boro?
41014005	Na ia joo wa'ding dibaluk la'bi tallu ratuh dinar, na ia to allinna diben tokaasi-asi." Magalli tuu lako tau lako joo baine.
41014006	Apa nakua Puang Isa, "Eloranni ia! Danggi' mirekaii! Melo to napugauk lako Aku'.
41014007	Ia to tokaasi-asi, la den punala bang ia lan tangnga-tangngami. Na ia ke madoang kamu' ntulungngi, wa'ding bang ia moi piran. Apa ia tee Aku' te'da kutorro tarruh lan tangnga-tangngami.
41014008	Ia tee baine mpugaukmi ia to pakullena. Naminynyakki jolomo' la mpasadiai to kadilamunan-Ku'.
41014009	La miingaran tee kadang-Ku' kumua, umbo-umbo dinii lan tee lino mpangpeissenan Kareba Kasalamatan, tuli la dicurita todai to apa napugauk joo baine, dinii nningaranni!"
41014010	Yudas Iskariot, iamo sala mesa'na to sangpulo dua anak gurun-Na Puang Isa, male lako kapala imang, la mpangpejokkoan Puang Isa.
41014011	Liwa' sannang tuu lako kapala imang ssa'dingngi, namangngaku la mbenni doi'. Nnangahmi wattu melo to Yudas Iskariot la nanii mpangpejokkoan Puang Isa.
41014012	Ia tonna allo bungahna pangramean ngkande Roti Tangkeragi, iamo to allo panggeresan bembala' kande Paskah, mekutanami to anak gurun-Na Puang Isa nakua, "Oo Puang, umbora to takadoangngi, la kinii mpasadianki' kande Paskah?"
41014013	Jaji nasuami Puang Isa to dua anak gurun-Na nakua, "Malemo kamu' sola dua lako kota, na la sitammu kamu' mesa' muane mbawa busu ponno wai. Male kamu' sola,
41014014	ammipekutananni lako ampu bola to nanii mentama kumua: napekutanan Gurungki', 'Umbora to la kunii ngkande kande Paskah sola anak gurung-Ku'.'
41014015	La napakitan kamu' ngenan maluah jao loteng to sadia sola parewananna la dipake. Pasadian ngasanki' ntuu jio."
41014016	Malemi tama kota sola dua, naampa' ngasanni susi to napauanni Puang Isa. Napasadiami to kande Paskah.
41014017	Ia tonna bongimo, ratumi Puang Isa sola anak gurun-Na.
41014018	Ia tonna kumande ngasan unapa, nakuamo Puang Isa, "La miingaran tee kadang-Ku' kumua, den kamu' mesa' la mpangpejokkoanna', to kusolan kumande tee too!"
41014019	Gaja sussami to anak gurun-Na tonna sa'dingngi to Puang Isa mangkada susi joo, anna pada mekutana nakua, "Oo Puang, tantu te'da na aku' tasanga?"
41014020	Mebalimi nakua, "Sala mesa'mi tee sangpulo dua kusinduan kumande.
41014021	Ia tee Aku' Anak Mentolino, nang la matena', susi to diuki' lan Sura' Allataala. Apa macilaka to tompangpejokkoanna'. La'bi melo ia, kenna danggi' pissen nadijajian."
41014022	Ia tonna kumandemo sola ngasan, naalami Puang Isa joo roti, namangkurru sumanga' lako Puang Allataala, namane' nti'pek-ti'pekki, anna benni anak gurun-Na nakua, "Alai mikandei, batang kale-Ku' tee."
41014023	Mangkai joo, nnalami isotan anggoro', namangkurru sumanga' lako Puang Allataala, namane' mbenni anak gurun-Na, anna mangngiso' anggoro' sola ngasan.
41014024	Nakuamo Puang Isa, "Rara-Ku' tee, to mpaassah basse-Na Puang Allataala, rara to dipato'do la ndampangan buda tau.
41014025	La miingaran tee kadang-Ku' kumua, te'damo kulanniso' pole'pa anggoro', ke te'dapi naratu Puang Allataala mangparenta susi Raja. Iapi joo wattu kumane' nniso' anggoro' baru lan Kaparentan-Na."
41014026	Mangkai joo, mpakkelonganmi kelong pangpujian, namane' male de' Buntu Zaitun.
41014027	Mangkai joo, nakuanmi Puang Isa to anak gurun-Na, "La misalaina' sola ngasan. Susi to diuki' lan Sura' Allataala nakua Puang Allataala kumua, 'La kubunoi to tomangrewana, anna sisarak-sarak to bembala'na.'
41014028	Apa ia ke dipatuo pole'mo' jio mai kamatean, la kujoloi kamu' male re' tana Galilea."
41014029	Mebalimi Petrus nakua, "Oo Puang, moi nasalai ngasanmiki' titi' mati', te'da kulassalaiki'!"
41014030	Nakuamo Puang Isa ngkuanni, "Ee Petrus! La muingaran tee kada kupauanko kumua, te'dapa napenduan kekkua to manuk tee bongi, mupentallunmo mpessakkannina'."
41014031	Mattongan-tonganni Petrus mebali nakua, "Oo Puang, moi antapada mate, nang te'da kulampessakkanniki'." Mangkada ngasanni to anak gurun-Na susi joo.
41014032	Ia tonna ratumo Puang Isa lako bara'bah zaitun disanga Getsemani nakuamo lako anak gurun-Na, "Nteemo kamu' cumadokko, kumalepa massambajang."
41014033	Nasolanmi to Petrus, Yakub na Yahya. Mangpamulami masussa penawan-Na, nagaja parri' too nasa'ding.
41014034	Nakuamo lako joo tallu anak gurun-Na, "Liwa' masussanna penawang-Ku', susi to kumua la matemo'. Torromo kamu' ntee, tapada merroja."
41014035	-
41014036	Malemi ba'tu pirang-pirang tengkan, nasuju' massambajang nakua, "Oo Ambe', te'da to apa tanglawa'ding jaji, ke Kita'. Lendokanni tee kamaparrisan jio mai kale-Ku', ke wa'dingngi. Apa tangngia pakkaeloran-Ku' to la jaji, apa pakkaeloran-Ta' Kita'."
41014037	Mangkai joo, polemi Puang Isa lako to nanii tallu anak gurun-Na, natimba'i simammasan. Nakuamo lako Petrus, "Ee Simon, mamma'rokoka? Tangmukulle unamoraka merroja sangjang bang?"
41014038	Nakua toopa, "Majaga kamu', mimassambajang too, danggi' mituru'i ke disede kamu' mpugauk dosa. Sitonganna madoang to penawammi mpugauk katonganan, apa te'da mikullei, sanga malamma to sipa' tolino."
41014039	Male pole' omi Puang Isa massambajang, na ia to passambajang-Na susi una to jolona.
41014040	Mangkai joo, polemi lako to nanii tallu anak gurun-Na, natimba'i omi simammasan, sanga gaja rojai. Te'da naissen to apa la napau lako Puang Isa.
41014041	Ia tonna mangpentallunnamo pole, nakuanmi to anak gurun-Na, "Mamma' bang unapara kamu'ka mpessau bo'jo'mi? Ganna'mi! Nadete'mi wattung-Ku' tee Aku', Anak Mentolino, la dipangben lako kuasanna tomadosa.
41014042	Mi'cokmo kamu', tamale. Kitari! Ia to tolampangpejokkoanna', ratumi."
41014043	Ia tonna mangkada unapa Puang Isa, ratumi Yudas, to sala mesa'na anak gurun-Na, ssolan buda tau sitakin pa'dang sola mbawa tarasulu', to nasua kapala imang, guru agama na pekaamberan to-Yahudi.
41014044	Mangka jolomo joo tompangpejokkoanni mpaui lako tuu lako tau kumua, "Ia to tau kuudung, iamo taunna. Jokkomi, namijagai meloi mibawa."
41014045	Ratumi lako ntuu joo ngenan, ta'pa malemi Yudas lako Puang Isa namangkada nakua, "Oo Guru!" anna udungngi.
41014046	Na ia joo tobuda ratu sola Yudas, njokkomi Puang Isa anna pumpungngi.
41014047	Apa sala mesa'na to tau jio, ta'pa nnonok pa'dangna, napa'dangngii to kaunanna Imang Lompo, nata'tak to talinganna.
41014048	Nakuanni Puang Isa tuu lako tau, "Misangaraka parampo'na', ammiratu sitakin pa'dang sola mbawa tarasulu' la njokkona'?
41014049	Allo-alloki' sola ke mangngajahhina' jio Bola Puang Allataala na te'da mijokkona'. Apa nang la jajimi susi joo, dikua anna jaji to diuki' lan Sura' Allataala."
41014050	Sipalaianmi to anak gurun-Na Puang Isa ssalaii.
41014051	Den tokallolo, medodo bangri, undi nturu' Puang Isa. La najokko toda tau,
41014052	apa nalossokanni to dodona, namale kinjara' mangkale-kale.
41014053	Malemi tuu lako tau ssolanni to Puang Isa lako bolana Imang Lompo. Ia to kapala imang, guru agama na pekaamberan to-Yahudi sirempun ngasanni ntuu jio.
41014054	Naturu'i mambela-bela bangngi Petrus to Puang Isa, ratu lako rante bolana Imang Lompo. Ntuu jio nanii Petrus cumadokko sola pangjaga mendarang.
41014055	Ia to kapala imang sola padanna Pangbicara Agama mpengkulle-kullei nnampa' kasa'bian tangtongan, la nanii mpasalai to Puang Isa, anna wa'ding dipangpebunoan, apa te'da naampa' kumua mpugaukki kasalan.
41014056	Moi buda tau menjaji sa'bi tangtongan, apa ia to kasa'bianna, sisala ngasan bang.
41014057	Denmi ba'tu pira-pira tau ke'deh, mpau kasa'bian tangtongan nakua,
41014058	"Denmo kisa'dingngi tee tau nakua, 'La kuro'pokan tee Bola Puang Allataala pangkabua' tolino, na tallung allora kunii mpake'dehhi to laenna, to tangngia pangkabua' tolino.' "
41014059	Apa ia to kasa'bianna tuu lako tau, sisala ngasan bang una.
41014060	Ke'dehmi joo Imang Lompo, namangkada lako Puang Isa nakua, "Te'daraka mulampebalii to diparapasanko?"
41014061	Apa kamma' bangngi to Puang Isa. Te'da bang namebali. Pissenpa to Imang Lompo mekutana nakua, "Ikomoraka Raja Mangpasalama', Anak Allataala to disompa?"
41014062	Mebalimi nakua, "Ie', Aku'mo. La mikitana' tee Aku', Anak Mentolino, cumadokko jio sa'de kanan-Na Puang Allataala to makuasa, na la ratuna' jao mai langi' lan saleu'."
41014063	Gaja gallii joo Imang Lompo anna ca'ce-ca'cei to pakeanna namangkada nakua, "Te'damo nadiparallui to sa'bi.
41014064	Misa'ding kalenamo to kadan-Na, kumua ncapa'i Puang Allataala. Ia tee too, matumbara kamu' pahangmi?" Mesa' kada ngasanmi nakua, "Madosai to Puang Isa, sipato'mo Ia ke dibunoi."
41014065	Den ba'tu pira-pira tau ncikkudui to Puang Isa, nasapu'i to lindo-Na, nasijangguru'i, nakuanni, "Ee nabi! Tappuike', indara to njangguru'ko?" Ia to tomangjaga jio mentama toda ntampelengngi.
41014066	Jio bang unapa rante bola to Petrus, naratu ntuu jio mesa' baine kaunanna Imang Lompo.
41014067	Ia tonna kitami to Petrus mendarang, nakaje'jekmi nakuanni, "Tangngiko todaraka sibawanna joo Puang Isa to-Nazaret."
41014068	Apa messakkanni Petrus nakua, "Te'da kupahangngi. Te'da too kuissenni apara tuu musanga." Malemi Petrus lako babangan. [Ia joo wattu, kekkuami to manuk.]
41014069	Ia joo baine kaunan nakaje'jekki to Petrus, anna kuanni to tau ntuu jio, "Ia toda tee tau sala mesa'na anak gurun-Na joo tau."
41014070	Apa messakkan omi Petrus. Te'da namasai joo, ia tuu lako tau ke'deh ntuu jio ngkuan omo Petrus, "Te'damo nasalai, anak gurun-Nako, nasaba' to-Galileako."
41014071	Massapah tonganmi to Petrus nakua, "Tampak ropu ke la kuissenni joo tau misanga!"
41014072	Ia joo wattu kekkua penduanmi to manuk. Naingaranmi Petrus to apa mangka nakuanni Puang Isa kumua, "Te'dapa nakekkua penduan to manuk, mupentallunmo mpessakkannina'." Ta'pa kumarrakmi Petrus nna'de-a'de.
41015001	Melambi' unapa nasirempunmo to Pangbicara Agama, iamo to kapala imang, guru agama na pekaamberan to-Yahudi. Napangpepumpunganni to Puang Isa, namale ssolanni, anna pangngoloi lako Gubernur Pilatus.
41015002	Nakutanaimi Gubernur Pilatus nakua, "Tongannaraka, Ikomo Raja to-Yahudi?" Napebalimi Puang Isa nakua, "Susi tuu tapaunna, Aku'mo."
41015003	Budapa to naparapasanni kapala imang to Puang Isa, apa te'da bang napebalii.
41015004	Nakutanai omi Gubernur Pilatus nakua, "Ciapari mucia' mebali? Pesa'dingngii pira budanna to apa naparapasanko tau."
41015005	Apa te'da bang napebalii Puang Isa. Iamo joo najangngah Gubernur Pilatus.
41015006	Ia ke pangramean Paskah, kabiasannamo Gubernur Pilatus lla'paran simesa' toditarungku situru' peta'danna tobuda.
41015007	Den tau disanga Barabas lan pangtarungkuan sola ba'tu pira-pira to tomangka nasolan nnewa tomangparenta na buda tau nabuno.
41015008	Mangngolomi to tobuda lako Gubernur Pilatus, meta'da nadila'paran mesa' to toditarungku susi kabiasanna.
41015009	Mekutanami Gubernur Pilatus nakua, "Mikadoangngiraka ke Ia tee Raja to-Yahudi kula'paran?"
41015010	Naissen Gubernur Pilatus, kumua iari napangngoloi kapala imang to Puang Isa lako kalena, sanga masere atiri.
41015011	Apa narasii kapala imang joo tobuda, kumua napeta'dai lako Gubernur Pilatus, nadila'paran to Barabas.
41015012	Nadadu' pole'pa Gubernur Pilatus ngkutanai tuu lako tobuda nakua, "Ia ke susii joo, na la kupatumbai joo tomisanga Raja to-Yahudi?"
41015013	Napissennimi mearrak nakua, "Pampangngi Ia."
41015014	Nadadu' pole'pa Gubernur Pilatus mekutana nakua, "Kasalan apara to mangka napugauk?" Apa naandongngi pole'i mearrak nakua, "Pampangngi Ia."
41015015	Jaji madoangngi Gubernur Pilatus la mpemasannangngii joo tobuda. Iamo joo nala'paranni to Barabas lako tobuda, napangperambianni to Puang Isa, namane' mpangbenni la dipampang.
41015016	Nabawami surudadu to Puang Isa lako to dinii rra'tah kara-kara, lan salassa' gubernur, namane' ntambai ngasanni to solana anna sirempun.
41015017	Napapakeii baju lando makudara', napasongko'i mahkota, to ringe keduri dikabua'.
41015018	Mangkai joo napekatabe'imi sola ngasan nakua, "Salama' Raja to-Yahudi."
41015019	Napa'tongngi tekken to ulun-Na, nacikkuduii, namengguntu' ssompai.
41015020	Ia tonna mangkamo tuu lako surudadu ncapa'-capa'i, nasulleimi joo baju makudara', napapakeii to bajun-Na unamo ia. Namane' ssolanni to Puang Isa lako salean la dipampang.
41015021	Jio tangnga lalan sitammumi mesa' tau mangnguju lako kota Yerusalem, naparukui surudadu mpassan kaju sitamben-Na Puang Isa. Ia joo tau disanga Simon, to-Kirene, iamo ambe'na Aleksander sola Rufus.
41015022	Nasolanmi to Puang Isa lako buntu-buntu disanga buntu Golgota, battuananna, "Buntu Ulu Tau."
41015023	Ia tonna ratumo de' ntuu joo buntu, napaiso'mi anggoro' dipasirau mur, apa cia'i nniso'i.
41015024	-
41015025	Napampangmi to Puang Isa tonna tatte' kasera makale', namane' lloterei to pakean-Na la nanii nnissenni kumua umbonnara to la naputawa.
41015026	Den pangnguki' dipajao de'na ulun-Na Puang Isa to mpaui to napusaba' nadipampang kumua, "Raja to-Yahudi."
41015027	Den toda dua parampo' nasolan Puang Isa dipampang, mesa' jio sa'de kanan-Na na mesa' jio sa'de kairin-Na. [
41015028	Susimi tee najaji to diuki' lan Sura' Allataala kumua, "Disangai togaja'."]
41015029	Ia to tau liu lalan ntuu jio, pada mangroge kollong ncapa'-capa' Puang Isa nakua, "Ee, Ikomo to la rro'pokan Bola Puang Allataala, na tallung allora la munii ngkabua' pole'i!
41015030	Pasalama'ko kalemu mumellao jao mai ntuu kaju sitamben."
41015031	Susi toda tuu lako kapala imang sola guru agama ncapa'-capa' Puang Isa, nakua sipangkada-kada, "Ee, tau laen napasalama', apa tangnakulle mpasalama' kalena!
41015032	Ia ke rajana tonganni to-Israel, mellaoi tee too jao mai joo kaju sitamben angkikitai, kimane' ngkatappa'ii kumua Iamo Raja Mangpasalama'." Ia to tau dipampang sola, ncapa'-capa' tooi.
41015033	Ia tonna tangngamo allo, memmapattang ngasanmi joo tondok tallung jang masainna.
41015034	Ia tonna tatte' tallumo karuen nnandongngimi gamaran-Na to Puang Isa metamba nakua, "Eloi, Eloi, lama sabakhtani?" to battuananna, "Oo, Puang Allataala-Ku'! Oo, Puang Allataala-Ku', ciapari musalaina'?"
41015035	Ba'tu pira-pira tau ssa'dingngi joo petamba-Na, namangkada nakua, "Pesa'dingngii, ntambaii Nabi Elia."
41015036	Den mesa' tuu lako tau ta'pa male nnala baraba batu, nacummui tama anggoro' macukka, namane' mpalakoi cappa' sangtangke kaju anna pamimmii to Puang Isa, anna mangkada nakua, "Tajanni, antakitai ba'tu la ratu tonganrika Nabi Elia la lla'paranni jao mai joo kaju sitamben."
41015037	Nnandongngii gamaran-Na Puang Isa metamba, anna ka'tu sunga'-Na.
41015038	Ia joo wattu ia to kaen pesapa' lan Bola Puang Allataala, ca'cei tipangdua jao mai ratu do'.
41015039	Na ia to kamandang surudadu ke'deh jio sikandoppi' joo kaju sitamben mpemanassa tonganni matumba to kamatean-Na Puang Isa namangkada nakua, "Tonganna, Anak Allataala tee tau."
41015040	Den toda ba'tu pira-pira baine ntuu jio mambela-bela bang ngkitai. Susinna jioi to Salome, Maryam Magdalena, Maryam indona Yakub malolle' sola Yoses.
41015041	Ia tuu lako baine, iamo baine nturu'mo Puang Isa, anna balii tonna jio unapa tana Galilea. Na buda toopa baine laenna ntuu jio to nasolan Puang Isa de' kota Yerusalem.
41015042	-
41015043	Ia tonna la bongimo, ratumi Yusuf, to-Arimatea. Ia joo Yusuf mesa' Pangbicara Agama na todikasiri' too. Ia mesa' tontajan wattunna Puang Allataala la mangparenta susi Raja. Ia joo allo dinii mangpasadia, nasaba' la Allo Katorroanmi. Iamo joo, nambaranian kalena Yusuf male mangngolo lako Gubernur Pilatus, mpeta'dai kumua anna diben to batang rabukku-Na Puang Isa.
41015044	Jangngahhi Gubernur Pilatus ssa'dingngi kumua matemi to Puang Isa. Iamo joo napangpetambanni to pangbarani surudadu, nakutanai kumua ba'tu la masaimi mate-Na to Puang Isa.
41015045	Ia tonna sa'dingmi to curitanna joo pangbarani, naeloranmi to Yusuf nnalai joo batang rabukku-Na Puang Isa.
41015046	Naallii Yusuf to kaen pebalun lenan, namane' mpupellaoi joo batang rabuk jao mai kaju sitamben, anna balunni. Mangkai joo, napatamami liang to digaraga jio buntu batu, nalentenni to batu tonggo natungusanni joo liang.
41015047	Na ia to Maryam Magdalena na Maryam indona Yoses mmatai bangngi umbo nanii mpanii joo batang rabukku-Na Puang Isa.
41016001	Ia tonna mangkamo Allo Katorroan, malemi Maryam Magdalena, Maryam indona Yakub na Salome nnalli minynya'-minynya' busarungngu' la naminynyakan batang rabukku-Na Puang Isa.
41016002	Melambi'pa tonna mane' ollong allo joo allo Aha', malemi tuu lako baine lako liang.
41016003	-
41016004	Sipangkada-kadami jio tangnga lalan nakua, "Indamora to la llentenanki' dau joo batu petungu' liang?" Nasaba' gaja tonggo joo batu. Apa ia tonna ratumo lako, nakitami mangkamo dilentenni.
41016005	Ta'pa tarruhmi tama liang. Apa gaja sabakanni, sanga ngkitai tokallolo mangpakean baju malando mabuccang cumadokko jio sa'de kanan.
41016006	Mangkadami joo tokallolo nakua, "Danggi' mimalaja'! Kuissen kumua nnangah kamu' Puang Isa to-Nazaret, to mangka dipampang. Te'damo Ia ntee! Tuo pole'mi Ia. Kitami tee ngenan dinii mbujuhhi.
41016007	Ia tee too, malemo kamu' madoi' mpauanni to anak gurun-Na Puang Isa sola Petrus kumua, 'Malemi njoloi kamu' re' tana Galilea, na jiopa la minii ngkitai, susi to mangka napauan kamu'.' "
41016008	Messunmi lan mai joo liang, nata'pa sikinjarasan, nasaba' gaja sabakanni na silajatan tooi. Te'da bang tau napauan apa to mangka jaji, sanga malaja'i. [
41016009	Ia tonna tuo pole'mo Puang Isa, allo Aha' melambi', mpangpekitanmi kalena lako Maryam Magdalena. Ia joo Maryam, mangka nanii Puang Isa nnula'i pitu setang.
41016010	-
41016011	Malemi Maryam Magdalena mpauanni to tonturu' Puang Isa, to da'tan bangpa masussa nakumarrak kumua, "Ee, tuo pole'mi to Puang Isa, nakukitamo aku'." Apa ia tonna sa'dingngi joo kadanna Maryam Magdalena, kumua tuo pole'mi to Puang Isa, te'da nakatappa'ii.
41016012	Ia tonna mangka omo joo, laen omi carana Puang Isa mpangpekitan kalena lako dua tau to nturu'mi, tonna lan kalingkanna sola dua mangnguju lako mesa' kampong.
41016013	Jaji, ta'pa polemi sola dua, anna curitai joo kajajian lako solana, apa te'da nakatappa'ii joo curitanna.
41016014	Mangkatampakanna mpangpekitanmi kalena Puang Isa lako sangpulo mesa anak gurun-Na, tonna kumande. Nacaccai Puang Isa, nasaba' kamembattukan penawanna nacia' ngkatappa'i curitanna to tongkitami kumua tuo pole'mi Ia.
41016015	Anna kuanni nakua, "Malemo kamu' lako a'pa' sulapa'na lino, mpangpeissenanni to Kareba Kasalamatan jio mai Puang Allataala lako sininna rupa tau.
41016016	Ia to tongkatappa'ii na dijio', la salama', nasaba' te'damo nadireken to salana, apa ia to tote'da nakatappa'ii la nasessa Puang Allataala.
41016017	Ia to tau matappa' la ntarima kuasang-Ku' la mpugauk tanda mejangngaran, nnula'i setang, na mangkada mpake basa to te'da naissenni.
41016018	Ianna ntoe ulah bolong, ba'tu nniso' racun, te'da namatumba. Ianna kaka'i tuu lako tomasaki, la malagah."
41016019	Ia tonna mangkamo Puang Isa sipangkada sola anak gurun-Na, tiangka'mi de' suruga, na cumadokko jio sa'de kanan-Na Puang Allataala.
41016020	Malemi joo anak gurun-Na Puang Isa mpangpeissenanni to Kareba Kasalamatan lako sulapa'na lino. Na Puang tuli ntulungngi lan jamanna, mpugaukki to tanda mejangngaran, la menjaji butti kumua tongan ia to apa napau.]
42001001	Ee, Teofilus, to mala'bihku'. Budamo tau mpengkulle-kullei tonganni nnuki' rampa'i katuoan-Na Puang Isa to mangkamo jaji lan tangnga-tangngata'.
42001002	Ia to nauki' tau, susi bang unamo to napangpeissenan to tongkita kalenai apa to mangka jaji, mellao jio mai pamulanna. Iamo tuu lako tau mpangpangngajaran kadan-Na Puang Allataala tongkuuki'i tee.
42001003	Ia tongkupasilolongan ngasanni tuu lako mellao jio mai pamulanna, kusanga melo ke kuukiran pole'ki' to mangrundunanna.
42001004	Iamo kupugaukki susi joo, dikua antaissenni kumua, tongan to apa mangka tasa'ding.
42001005	Ia tonna Raja Herodes mangparenta jio tana Yudea, den imang jio disanga Zakariya, rapunna imang Abia. Ia to bainena disanga Elisabet, bati' imang toda ia.
42001006	Ia to sipa'na sola dua napumasannang Puang Allataala, na naturu'i ngasan to parenta-Na na atoran-Na Puang Allataala.
42001007	Te'da anakkana, nasaba' tamanangngi to Elisabet na matuami sola dua.
42001008	-
42001009	Den pissen wattu, tonna dete'mi wattunna rapunna imang Abia la mangjama, mentamami Bola Puang Allataala imang Zakariya, nasaba' nakannai undi la ntunu kamanynyang. Ia to kabiasan joo wattu, ia to carana mpattantu imang la mangjama, diundi.
42001010	Ia tonna ntunu kamanynyang, ia to tobuda massambajang jio salean.
42001011	Denmi malaeka'-Na Puang Allataala mpangpekitan kalena lako Zakariya. Ia joo malaeka' ke'deh jio sa'de kananna meja to dinii ntunu kamanynyang.
42001012	Ia tonna kitami, sabakanmi namalaja' too.
42001013	Apa mangkadai joo malaeka' nakua, "Ee, Zakariya, danggi' mumalaja'! Natarimamo Puang Allataala to passambajangmu. Ia to balimmu la njajianni mesa' pea muane, ammusangai Yahya.
42001014	La gaja sannangko, na buda tau la mpumasannangngi to kajajianna joo pea.
42001015	Ia joo pea, la mala'bih situru' pengkitan-Na Puang Allataala, na te'da nalamangngiso' anggoro' ba'tu nniso' to makarrahna. Mangpamula nakeba'tangan indona nakuasai tarruhhi Roh Allataala.
42001016	Buda to-Israel la napapole lako Puang Allataala, Puangna.
42001017	Na la menjaji pesuro matappa'-Na Puang Allataala, na dipakuasa susi Nabi Elia. La napasikalinoi to ambe' na anakkana. Na ia to totangkainawa naajahhi mangtangngah susi tomelo penawa. Susimo joo napasadiai to tau ntarima Puang."
42001018	Mangkadami Zakariya lako joo malaeka' nakua, "Umbo la kukua nnissenni kumua la jaji susi joo? Sanga matuamo', na ia to balingku' matua todamo."
42001019	Mebalimi joo malaeka' nakua, "Aku'mo tee Jibrail, pesuro matappa'-Na Puang Allataala, disua mpauanko tee kareba kamarioan.
42001020	Apa ia to kupauanko la jaji ke wattunnami. La mamangko sajajinna joo, sanga te'da mukatappa'i."
42001021	Ia to tobuda ntajan bangmo Zakariya jio salean. Takkajanna' tuu lako tau, sanga gaja sainmi lan Bola Puang Allataala.
42001022	Na ia tonna messunmo Zakariya, tangnaissenmi mangkada. Mangkada tomamang bangmira lako tau, sanga mamangmi. Ta'pa naissenmi tobuda kumua mangkami ngkita pengkita makalaen-laen lan Bola Puang Allataala.
42001023	Ia tonna puramo to wattu mangjama lan Bola Puang Allataala, polemi Zakariya lako bolana.
42001024	Te'da namasai mangkanna joo, keba'tangmi Elisabet balinna, anna torro bang membuni jio bolana limang bulan.
42001025	Mangkadami nakua, "Iamo tee pangtulung-Na Puang Allataala lako kaleku', nata'dei to siri'ku'."
42001026	Ia tonna annanmo bulanna keba'tang Elisabet, nasuami Puang Allataala to malaeka' Jibrail male lako kota Nazaret, mesa' kota jio tana Galilea,
42001027	lako mesa' anakdara disanga Maryam, to dipasitangka'mo Yusuf, bati'na Raja Daud.
42001028	Ia tonna ratumo lako, mangbere sallangmi nakua, "Salama', nabarakka'imoko Puang Allataala narande pala'ko."
42001029	Sabakanni Maryam ssa'dingngi joo kadanna, natangngah-tangngahhi lan penawanna kumua apa battuananna joo passalama'.
42001030	Mangkadami joo malaeka' nakua, "Maryam, danggi' mumalaja', nasaba' napumasannangko Puang Allataala.
42001031	La keba'tangko ammujajian mesa' pea muane, na la musangaii Isa.
42001032	La mala'bihhi joo pea nadisanga Anak Allataala jao majaona. La naangka'i Puang Allataala menjaji Raja susi Raja Daud, tojolona.
42001033	Na la mparenta bati'na Yakub. Na ia to kadatuan-Na te'da cappa'na."
42001034	Mangkadami Maryam nakua, "Umbo nakua la jaji tuu, na anakdara unapa'?"
42001035	Mebalimi joo malaeka' nakua, "Roh Allataala la rratuiko na kuasan-Na Puang Allataala la torro ssolanko. Iamo joo namala'bih joo pea la jaji nadisanga Anak Allataala.
42001036	Parallu muissen, Elisabet to rapummu, annanmi bulanna keba'tang, moiraka nakua ngasanmo to tau tamanangngi, sanga matuami.
42001037	Te'da to apa tanglajaji napugauk Puang Allataala!"
42001038	Mangkadami Maryam nakua, "Ia tee aku' kaunannana' Puang Allataala. Ake'mo najaji lako kaleku', susi tuu mupau." Mangkai joo ta'demi joo malaeka'.
42001039	Mangkai joo malemi Maryam lako mesa' kota jio padang membuntunna tana Yudea.
42001040	Ia tonna ratumo lako, mentamami bolana Zakariya, namangbere sallang lako Elisabet.
42001041	Ia tonna sa'dingmi Elisabet to passalama'na Maryam, nakuasaii Roh Allataala, nata'pa pundiu to tau lan ba'tangna,
42001042	anna gumalasi Elisabet nakua, "Ee, ikomo baine to kaminang dibarakka'i to sininna baine! Dibarakka'i tooi tuu tau la mujajian!
42001043	Indara' tee, anna ratura indo-Na Puangku' ssikitanna'?
42001044	Kusa'dingna passalama'mu, pundiumi to tau lan ba'tangku', sanga kamarioanna.
42001045	Masannangko iko, nasaba' mukatappa'i kumua la jaji to apa napauanko Puang Allataala."
42001046	Mangkadami Maryam nakua, "Kupakala'bih to Puang Allataala,
42001047	na mariona', nasaba' Puang Allataala mpasalama'na'.
42001048	Naingaranna' dikka' aku' tokai'da'-i'da'! Mammula tee too nakua sininna tau kumua masannangna'.
42001049	Nasaba' Puang Allataala to makuasa mpupenjaji tauna'. Dipakala'bih sangan-Na!
42001050	Napangpekitanmi to kamamasean-Na lako mangpapa'-papa' bati' to ngkasiri'i.
42001051	Napangpekitanmi to kuasan-Na, Napasisarambui to tomajao penawanna, na tangjaji to pangtangngaranna.
42001052	Napamajiong to raja, anna te'damo namangparenta, Napaendek tuka'i to tokai'da'-i'da'.
42001053	Nabenni to totangbarah na sabarahna, na ia to tosugih nasua pole mangpala' lo'bang.
42001054	Natulungmiki' to to-Israel, taun-Na, situru' basse-Na lako tojolota'.
42001055	Naingaran bang Puang to basse-Na, mpangpekitan tarruh kamamasean-Na lako Nabi Ibrahim na lako sininna bati'na."
42001056	Torromi Maryam jio bolana Elisabet agi-agi tallung bulan, namane' pole lako bolana.
42001057	Nadete'mi allo kakeanakanna Elisabet, njajianmi pea muane.
42001058	Ia tonna sa'ding ngasanmi bali bolana sola rapunna to kamamasean-Na Puang Allataala, mariomi sola Elisabet.
42001059	Ia tonna karuamo allona jajinna joo pea, ratumi to tau la ssunna'i, nalassangaii Zakariya, susi sanganna ambe'na.
42001060	Apa mangkadai to indona nakua, "Tangngia! La disanga ia Yahya."
42001061	Mangkadami tuu lako tau nakua, "Te'da rapummi mpusangai joo sanga."
42001062	Iamo joo nabenni tau tanda to ambe'na, ngkutanai apara la disanganni joo anakkana.
42001063	Mpeta'dami batu dinii mangnguki' nauki'i, "La disangai Yahya." Jangngah ngasanmi to tau.
42001064	Ta'pa mangkadami ambe'na mpakala'bih Puang Allataala.
42001065	Malaja' ngasanmi to bali bolana, na ia ngasan tau ncuritai joo kareba jio sininna membuntunna tana Yudea.
42001066	Padami tossa'dingngi, mangpikkiri'i nakua, "Ba'tu la umbo ia susinna joo pea keanu'?" Nasaba' pajan, kumua narande pala'i Puang Allataala.
42001067	Nakuasaii Roh Allataala joo ambe'na Nabi Yahya napaui to pepasan-Na Puang Allataala nakua,
42001068	"Tapakala'bihhi to Puang Allataala, Puangta' kita' to-Israel, sanga ratumi ntulungki' anna la'bakki'.
42001069	Nabenmiki' Tomangpasalama' to makuasa, bati'na Raja Daud, taun-Na.
42001070	Susi to pura napau Puang Allataala tonna anu', napatarruhhi nabin-Na to pura napilei kumua,
42001071	la napasalama'ki' jio mai ewalinta', na jio mai kuasanna to tongkaba'ciki'.
42001072	Nampangpekitanmo kamamasean-Na lako tojolota', naingaranmi to basse mala'bih-Na.
42001073	-
42001074	Massapahmo lako Nabi Ibrahim, ambe' tojolota', kumua la napasalama'ki' jio mai ewalinta', anna te'damo tamalaja' ssompai,
42001075	antapangben kaleta' lako Puang, napumasannangngi penawan-Na, padapi tanii tuo.
42001076	Ee anakku', la disangako nabin-Na Puang, to Puang Allataala makuasa. Disuako njoloan Puang, la mpasadianni lalan naola,
42001077	la mpangpeissenanni lako umma'-Na, kumua la dipasalama'mi, ke nadampanganmi Puang Allataala.
42001078	Mamase na manana' Puangta'. Ratumi la mpasalama'ki'. Susi to allo ollong ke makale'
42001079	la nnarrangngi sininna tau, to tuo lan kamalillinan na kamalajatan. Napatujuki' lako lalan to nanii kasikalinoan."
42001080	Samatonggo-tonggona na saendek-endekkena toomi sumanga'na tee anakkana Zakariya. Torromi jio padang pallawangan, sanadete'na wattunna mpangpekitan kalena lako to-Israel.
42002001	Ia joo wattu napangparentanmi Tomaraja Agustus anna sininna tau lan kaparentan Roma mpangpeukiran sanganna la dibilang.
42002002	Mane'na tee nadipugauk mbilang tau, na ia joo wattu Kirenius mangparenta jio propinsi Siria.
42002003	Ia joo wattu pole ngasan to tau lako kampongna la diuki' sanganna.
42002004	Susi toomi Yusuf male jio mai kota Nazaret jio tana Galilea, lako kota Betlehem jio tana Yudea, kota kajajianna Raja Daud, nasaba' Yusuf bati'na Raja Daud.
42002005	Malemi Yusuf la mpangpeukiran sanganna sola Maryam, sitangka'na, to mbawamo banda'.
42002006	Ia tonna jiomo kota Betlehem sola dua, nadete'mi wattu kakeanakanna Maryam.
42002007	Njajianmi pea muane, anak pamungahna, nakalemu'imi, napamamma'i jiong kandean olok-olok susi issong londe to nanii jarame, sanga te'damo ngenan nanii mangbongi.
42002008	Ia joo bongi, den ba'tu pira-pira tomangrewa torro bang jio tangnga padang salean kota, njagai bembala'na.
42002009	Ta'pa denmi malaeka'-Na Puang Allataala mpapajan kalena, naarrangngi arrang kamala'biran pole jio mai Puang Allataala nnarrangngi tuu lako tomangrewa, na liwa' simalajatan.
42002010	Apa mangkadai joo malaeka' nakua, "Danggi' mimalaja'! Ratuna' mpauan kamu' kareba to mpamasannang sininna tau.
42002011	Ia tee allo jajimi to Tomangpasalama'mi jio kotana Raja Daud. Iamo Almaseh, Puang.
42002012	Iamo tee buttinna, la nnampa' kamu' mesa' pea dikalemu'i na dipamamma' jiong kandean olok-olok."
42002013	Ta'pa buda omi malaeka' laen mellao jao mai suruga ssolanni, nampakala'bih Puang Allataala nakua,
42002014	"Pakala'bih Puang Allataala to makuasa jao suruga! Sikalino to tolino to napumasannang!"
42002015	Ia tonna polemo tuu lako malaeka' de' suruga, sipangkada-kadami tuu lako tomangrewa nakua, "Tamale lako kota Betlehem ngkitai joo apa jaji, to napauanki' Puang Allataala."
42002016	Naparri-parrimi male, anna ampa'i to Maryam sola Yusuf, na ia joo pea mamma' jiong kandean olok-olok.
42002017	Ia tonna kitami joo pea, nacuritami to apa mangka napauanni malaeka'.
42002018	Jangngah ngasan to tau ssa'ding curitanna.
42002019	Napallan penawa ngasanni Maryam joo curita, natangngah mandalan tonganni.
42002020	Pole ngasanmi tuu lako tomangrewa mpakala'bih Puang Allataala, nasaba' padami to apa nakita, nasa'ding, susi to apa mangka napauanni malaeka'.
42002021	Ia tonna karuamo allona jajinna joo pea, disunna'mi nadisangai Isa. Iamo to sanga napauanni malaeka' to indo-Na, tonna te'dapa nakeba'tanganni.
42002022	Nadete'mi wattunna Yusuf sola Maryam la mpugauk atoran kadipamaceroan, situru' atoranna Nabi Musa. Ia joo wattu malemi sola dua mbawai joo pea lako kota Yerusalem, napangngoloi lako Puang Allataala,
42002023	nasaba' den diuki' lan atoran-Na Puang Allataala kumua, "Sininna to pea muane pamungah, la dipangngolo lako Puang Allataala."
42002024	Male tooi sola dua la mpangkaroban sangpasang bu'ku ba'tu dua anak jangan-jangan, susi to dipattantu lan atoran-Na Puang Allataala.
42002025	Ia joo wattu, den tau disanga Simeon torro jio kota Yerusalem. Tomelo penawa joo tau na ngkasiri' Puang Allataala, ntajan bang wattunna Puang Allataala la mpasalama' to-Israel. Nakuasai bang Roh Allataala.
42002026	Mangkamo napauan Roh Allataala kumua, te'dapa nalamate, ke te'dapi nakitai to Raja Mangpasalama' to napau jolo Puang Allataala.
42002027	Ia tonna bawai Yusuf sola Maryam to Puang Isa lako Bola Puang Allataala, la mpugaukki to apa napangparentan atoran agama, nasolanni Roh Allataala to Simeon lako.
42002028	Naalami Simeon joo pea, napawara'i, anna pakala'bih Puang Allataala, nakua,
42002029	"Oo Puang! Tapupembuttimo kadan-Ta' tee too. Ake'mo kumate rampa'mo,
42002030	nasaba' kukitamo to Tomangpasalama' taparatu,
42002031	to tapasadian lako sininna bangsa.
42002032	Iamo mpakanassai to pakkaeloran-Ta' lako bangsa tangngia to-Yahudi, na mpaden kamala'biran lako umma'-Ta' Israel."
42002033	Jangngahhi to tomatuan-Na ssa'dingngi to apa napau Simeon.
42002034	Nabarakka'imi Simeon sola tallu, namangkada lako Maryam indona joo pea nakua, "Napileimo Puang Allataala tee pea la ssabu'i sola la mpasalama' buda to-Israel. Iamo la menjaji tanda jio mai Puang Allataala to la naewa buda tau,
42002035	dikua anna kakitanan to apa lan penawanna tau. Na iko Maryam, la sikitako kamasussan, to la mpapolloh buammu susi pa'dang mataran."
42002036	Den omi nabi baine to gaja tuamo, disanga Hana, anakkana Fanuel, jio mai pangrapuanna Aser. Pitung taunni mangkanna botting,
42002037	namate muanena. Na ia tee wattu karuami pulona a'pa' taunna umuru'na. Te'da bang nasalai Bola Puang Allataala, massambajang na puasa ssompa tarruh Puang Allataala.
42002038	Ratu todai joo wattu, nampakala'bih Puang Allataala, anna mangcurita mpaui joo pea lako sininna tau to ntajan wattunna Puang Allataala lla'paran kota Yerusalem.
42002039	Ia tonna mangkamo Yusuf sola Maryam mpugauk ngasanni to atoran-Na Puang Allataala, polemi sola tallu re' kota Nazaret jio tana Galilea.
42002040	Ia joo pea samatonggo-tonggonami na memmawatang. Liwa' melo pangtangngaran-Na na napakamoja' tarruhhi Puang Allataala.
42002041	Taun oi, tuli male tomatuan-Na Puang Isa de' kota Yerusalem la mangrame-rame Allo Paskah.
42002042	Ia tonna sangpulo duamo taunna umuru'na to Puang Isa, malemi sola tomatuan-Na lako joo pangramean situru' kabiasanna.
42002043	Ia tonna mangkamo joo pangramean, polemi, apa torro bangpi Puang Isa jio kota Yerusalem na te'da naissenni tomatuan-Na.
42002044	Nasangai kumua malemi sola tau buda. Ia tonna sangngallomo lumingka, mane'ri naangah tomatuan-Na jio tangnga-tangngana rapunna sola sitanda-tandanna.
42002045	Apa te'da naampa'i. Iamo joo polemi de' kota Yerusalem nnangahhi.
42002046	Ia tonna tallung allomo, mane'ri naampa' cumadokko lan Bola Puang Allataala, mpesa'dingngi pangngajahna guru agama na sisulle to sikutana.
42002047	Jangngah ngasan to tau ssa'dingngi, sanga gaja macca na mandalan to pebalin-Na.
42002048	Moi to tomatuan-Na jangngah toda ngkitai. Nakuanmi indona nakua, "Ee mane, ammupasusirakan tee? Selang tonganmokan male nnangahko!"
42002049	Napebalimi Puang Isa nakua, "Oo, miangahna' pale'? Te'daraka miissenni kumua ia tee Aku' la jiona' bola-Na Ambe'-Ku' torro?"
42002050	Apa te'da napahangngi tomatuan-Na joo pebalin-Na.
42002051	Mangkai joo polemi Puang Isa sola tomatuan-Na re' kota Nazaret, namengkaturu' bang. Napallan penawa ngasanni indona to ianna joo.
42002052	Samatonggo-tonggonami Puang Isa, samandalan-dalanna pahang-Na, na sanapakamoja'-moja'na too Puang Allataala na sininna tau.
42003001	Ia tonna sangpulo limamo taunna Tomaraja Tiberius mangparenta jio kaparentan Roma, na Pontius Pilatus menjaji gubernur jio tana Yudea, Raja Herodes mangparenta jio tana Galilea, Filipus sile'tona Raja Herodes mangparenta jio tana Iturea na tana Trakhonitis, na ia to Lisanias mangparenta jio tana Abilene.
42003002	Ia to menjaji Imang Lompo, Hanas na Kayafas. Ia joo wattu naparatui Puang Allataala to kadan-Na lako Nabi Yahya anakkana Zakariya jio padang pallawangan.
42003003	Jaji, malemi Nabi Yahya llelei tana to mengguririkkina Sa'dan Yordan mpangpeissenanni to Kareba Kasalamatan. Mangngajahhii nakua, "La mengkatoba' kamu' jio mai dosami, midijio', anna dampangan kamu' Puang Allataala."
42003004	Susi to diuki' lan sura'na Nabi Yesaya tonna anu' kumua, "Den tau metamba-tamba jio padang pallawangan nnajahhi tobuda kumua, 'Pasadianni lalan to Puang, ranteii to lalan la naola.
42003005	Ia to mellombokkona la dibumbun, na ia to membuntu-buntunna la dirantei. Ia to manglekko-lekkona la dipakaruruh, na ia to mengkalo'bong-lo'bongna la dibumbun.
42003006	La nakita ngasan tolino, kumua Puang Allataala mpasalama' tau.' "
42003007	Buda tau ratu lako Nabi Yahya mangpejio'. Nakuanni Nabi Yahya, "Ee, togaja' kamu', susi kamu' bati' ulah balu! Te'da mikullei mpalaian kalemi jio mai pangcalla-Na Puang Allataala to la ratu.
42003008	Iamo joo la mipangpekitan to panggaukan melomi mpamanassai kumua mengkatoba'mo kamu' jio mai dosami! Danggi' misangai, kumua te'damo miladicalla nasaba' bati'na kamu' Nabi Ibrahim. La mikatappa'i kumua, makuasa to Puang Allataala mpupenjaji bati'nai Nabi Ibrahim tee mai batu!
42003009	Sadiamo Puang Allataala la ncalla kamu', susi to garonto' kaju dipasadian wase jiong garonto'na la dita'banganni. Sininna garonto' kaju to te'da namembua melo la dita'bang nadica'bean tama api."
42003010	Mekutanami to tobuda lako Nabi Yahya nakua, "Ia ke susii joo, apamo la kipugauk?"
42003011	Mebalimi nakua, "Ia to tonnampui dua baju, la naben mesa' lako to te'da bajunna. Na ia to tonnampui kande la natawa-tawan tote'da kandena."
42003012	Ba'tu pira-pira passassung ratu toda lako Nabi Yahya la mangpejio'. Mekutanami nakua, "Ee, guru, apamo la kipugauk?"
42003013	Mebalimi nakua, "Danggi' peta'dai la'bi buda na ia to napattantumo tomangparenta."
42003014	Den too ba'tu pira-pira surudadu mekutana toda nakua, "Na ia tee kami', umbomo nakua, apara la kipugauk?" Mebalimi nakua, "Danggi' mipakario-rio tau, ba'tu miparukui mben kamu' doi'. Sukkuru'i bangmi to gajimmi!"
42003015	Ia joo wattu buda tau ntajanni to karatuan-Na Raja Mangpasalama' to nabasse jolomo Puang Allataala tonna anu'. Iamo joo ia to tobuda mangpikkiri' kumua, "Mbai na iamo Raja Mangpasalama' tee Nabi Yahya to masaimo ditajan."
42003016	Apa napauanni Nabi Yahya kumua, "Kujio' kamu' wai, nasaba' mengkatoba'mo kamu' jio mai dosami. Apa den tau la ratu ke mangkana' la njio' kamu' Roh Allataala na den too kamu' dijio' api pangcalla. La'bi makuasa Ia na aku'. Moi la mbukai ulang sapatun-Na, te'da too kusipato'.
42003017	Ia joo tau wa'ding dipangpasusii mesa' tau to sitoe ta'pian la nta'pii pangtambakkana. Ia to resa' malapuh, narempun melo lan pa'pak, apa ia to malangkona la nasumpun lan api dukku tarruh."
42003018	Susimi joo Nabi Yahya nnajahhi tobuda mpake mangrupa-rupa cara, tonna pangpeissenanni to Kareba Kasalamatan.
42003019	Apa nta'tan tooi Raja Herodes to mparenta tana Galilea, nasaba' malei mpubaine Herodias to bainena sile'tona, na budapa to panggaukan gaja' napugauk.
42003020	Iamo joo napangpetarungkuanni to Nabi Yahya. Susimi joo na rrangnganni pissen panggaukan gaja'na.
42003021	Ia tonna mangka ngasanmo tuu lako tau najio' Nabi Yahya, tonna te'dapa naditarungku, najio' toomi Nabi Yahya to Puang Isa. Ia tonna massambajangmo to Puang Isa, titimbakmi to langi',
42003022	namellao to Roh Allataala jao mai mangrupa jangan-jangan nta'paii. Namane' den gamaran-Na Puang Allataala disa'ding nakua, "Ikomo Anak-Ku' to kupakamoja', to mpamasannangna'."
42003023	Ia tonna agi-agi tallung pulomi taunna umuru'na Puang Isa, napamulami to jaman-Na. Ia to naissenna tau, Yusuf to pajajianna. Na ia to njajian Yusuf disanga Eli,
42003024	ia to njajian Eli disanga Matat. Ia to njajian Matat disanga Lewi. Ia to njajian Lewi disanga Malkhi. Ia to njajian Malkhi disanga Yanai. Ia to njajian Yanai disanga Yusuf.
42003025	Ia to njajian Yusuf disanga Matica. Ia to njajian Matica disanga Amos. Ia to njajian Amos disanga Nahum. Ia to njajian Nahum disanga Hesli. Ia to njajian Hesli disanga Nagai.
42003026	Ia to njajian Nagai disanga Maat. Ia to njajian Maat disanga Matica. Ia to njajian Matica disanga Simei. Ia to njajian Simei disanga Yosekh. Ia to njajian Yosekh disanga Yoda.
42003027	Ia to njajian Yoda disanga Yohanan. Ia to njajian Yohanan disanga Resa. Ia to njajian Resa disanga Zerubabel. Ia to njajian Zerubabel disanga Sealtiel. Ia to njajian Sealtiel disanga Neri.
42003028	Ia to njajian Neri disanga Malkhi. Ia to njajian Malkhi disanga Adi. Ia to njajian Adi disanga Kosam. Ia to njajian Kosam disanga Elmadam. Ia to njajian Elmadam disanga Er.
42003029	Ia to njajian Er disanga Yesua. Ia to njajian Yesua disanga Eliezer. Ia to njajian Eliezer disanga Yorim. Ia to njajian Yorim disanga Matat. Ia to njajian Matat disanga Lewi.
42003030	Ia to njajian Lewi disanga Simeon. Ia to njajian Simeon disanga Yehuda. Ia to njajian Yehuda disanga Yusuf. Ia to njajian Yusuf disanga Yonam. Ia to njajian Yonam disanga Elyakim.
42003031	Ia to njajian Elyakim disanga Melea. Ia to njajian Melea disanga Mina. Ia to njajian Mina disanga Matata. Ia to njajian Matata disanga Natan. Ia to njajian Natan disanga Daud.
42003032	Ia to njajian Daud disanga Isai. Ia to njajian Isai disanga Obed. Ia to njajian Obed disanga Boas. Ia to njajian Boas disanga Salmon. Ia to njajian Salmon disanga Nahason.
42003033	Ia to njajian Nahason disanga Aminadab. Ia to njajian Aminadab disanga Admin. Ia to njajian Admin disanga Arni. Ia to njajian Arni disanga Hezron. Ia to njajian Hezron disanga Peres. Ia to njajian Peres disanga Yehuda.
42003034	Ia to njajian Yehuda disanga Yakub. Ia to njajian Yakub disanga Ishak. Ia to njajian Ishak disanga Nabi Ibrahim. Ia to njajian Nabi Ibrahim disanga Terah. Ia to njajian Terah disanga Nahor.
42003035	Ia to njajian Nahor disanga Serug. Ia to njajian Serug disanga Rehu. Ia to njajian Rehu disanga Peleg. Ia to njajian Peleg disanga Eber. Ia to njajian Eber disanga Salmon.
42003036	Ia to njajian Salmon disanga Kenan. Ia to njajian Kenan disanga Arpakhsad. Ia to njajian Arpakhsad disanga Sem. Ia to njajian Sem disanga Nuh. Ia to njajian Nuh disanga Lamekh.
42003037	Ia to njajian Lamekh disanga Metusalah. Ia to njajian Metusalah disanga Henokh. Ia to njajian Henokh disanga Yared. Ia to njajian Yared disanga Mahalaleel. Ia to njajian Mahalaleel disanga Kenan.
42003038	Ia to njajian Kenan disanga Enos. Ia to njajian Enos disanga Set. Ia to njajian Set disanga Adam. Na ia to mpaden Adam Puang Allataala.
42004001	Ia tonna polemo Puang Isa jio mai Sa'dan Yordan nakuasaimi Roh Allataala, namale lako tangnga padang pallawangan, situru' pangpatujun-Na Roh Allataala.
42004002	Torromi jio patang pulo bonginna, napengkulle-kullei Ballisi' ssedei. Te'da bang nakumande to Puang Isa, arannai tangbarah.
42004003	Napengkulle-kullei Ballisi' ssedei mpugauk dosa nakua, "Suai tee batu menjaji kande, sanga Anak Allataalako."
42004004	Mebalimi Puang Isa nakua, "Den diuki' lan Sura' Allataala kumua, 'Tangngia kande manda to la naputuo tau.' "
42004005	Nasolan omi Ballisi' to Puang Isa de' ngenan majao, napakitanni sangkappidian mata to sininna kaparentan lan lino.
42004006	Mangkadami nakua, "Sininna joo kaparentan sola kamala'biranna la kuben ngasanko, nasaba' diben ngasanmo', nawa'ding kupangben lako to tokukabudai.
42004007	Sininna joo la mupuapa, ke musompana'."
42004008	Mebalimi Puang Isa nakua, "Den diuki' lan Sura' Allataala kumua, 'La ssompako Puangmu, Puang Allataala, na Ia manda to la mupu-Puang.' "
42004009	Nabawa pole' omi Ballisi' to Puang Isa de' kota Yerusalem, anna solanni de' bubungan Bola Puang Allataala nakuanni, "Polloranko kalemu, sanga Anak Allataalako.
42004010	Te'da muciapa, nasaba' den diuki' lan Sura' Allataala kumua, 'La nasuai Puang Allataala to malaeka'-Na la njagaiko.
42004011	La natimangko, na moi aje-Mu te'da nalatitampah lako batu.' "
42004012	Mebalimi nakua, "Den diuki' lan Sura' Allataala kumua, 'Danggi' muuji Puangmu, Puang Allataala.' "
42004013	Ia tonna mangkamo to Ballisi' mpengkulle-kullei ssede Puang Isa, malemi ssalaii na ntajan pole' o wattu melo.
42004014	Mangkai joo, nakuasaimi Roh Allataala to Puang Isa napole re' tana Galilea. Kaissenanmi to karebanna lan lili'na tana Galilea.
42004015	Mangngajahhimi lan bola passambajangan, napakala'bih ngasanni tau.
42004016	Malemi Puang Isa lako kota Nazaret to dinii mpelobohhii. Ia tonna Allo Katorroan, susi kabiasanna, malei tama bola passambajangan. Ke'dehmi la mbaca Sura' Allataala,
42004017	nadiben sura'na Nabi Yesaya. Naballahhi, naampa'i tee aya' nabacai kumua,
42004018	"Nakuasaina' Roh Allataala, nasaba' naangka'mo' la mpangpeissenan Kareba Kasalamatan lako tokaasi-asi. Nasuamo' mpangpeissenan kadila'paran lako toditarungku, mpapakita tobuta, lla'paran todipandasa.
42004019	Nasuamo' mpangpeissenanni kumua wattun-Namo Puang Allataala mbarakka'i umma'-Na."
42004020	Mangkai joo nalulun pole'mi joo sura' napapolei lako to tonnannai, nacumadokko la mangngajahhi. Mengkita ngasanni to tau lako Puang Isa lan bola passambajangan.
42004021	Napamulami mangngajahhi nakua, "Ia tee aya' misa'ding, jajimi tee too."
42004022	Liwa' makassing to kadan-Na. Iamo joo nasijangngaran to tossa'dingngi napujii, anna mangkada nakua, "Umbo nakua anna gaja allusu' to apa napau!" Apa mangkai joo nakua omo, "Tanganakkanaraka Ia Yusuf!"
42004023	Mangkadami Puang Isa nakua, "Tantu den kamu' la mikua lako Aku' mpake sambenan kada susi tee, 'Ee, tomangjampi! Pamalagahhi kalemu.' Battuananna: ia ke tonganko nabi, la mupugauk tooi ntee kampongmu to tanda mejangngaran kisa'ding mupugauk jio kota Kapernaum."
42004024	Mpatarruhhi kadan-Na nakua, "La miingaran tee kadang-Ku' kumua, te'dapa ia naden nabi dikasiri' jio kampongna!
42004025	La miingaran kumua, ia tonna linona Nabi Elia tonna anu', napebarrangan tallung taun sitangnga, anna karorian la'da' ngasan to tondok. Ia joo wattu buda baine to matemo muanena jio tana Israel.
42004026	Apa moi nasusi joo, ia to Nabi Elia te'da nasuai Puang Allataala male ntulung sala mesa'na mesa' joo baine to matemo muanena jio tana Israel, apa disuari ntulung mesa' baine to matemo muanena jio kota Sarfat jio tana Sidon.
42004027	Susi unai tonna linona Nabi Elisa tonna anu', buda tau masolak jio tana Israel, na te'da bang moi mesa' tau dipamalagah, apa Naaman manda joo to-Siria."
42004028	Ia tonna sa'dingngi joo kadan-Na Puang Isa, magalli ngasan to tau lan joo bola passambajangan.
42004029	Sike'deranmi, naula'ii to Puang Isa lako salean kota, nasolanni lako randan awa' jao buntu, to nanii kota Nazaret. Nasangai la nasumbananni do' awa'.
42004030	Apa naola tangngai to tobuda, anna tarruh male.
42004031	Mangkai joo, malemi Puang Isa lako kota Kapernaum jio tana Galilea. Na ia tonna Allo Katorroan nnajahhi tau jio bola passambajangan.
42004032	Gaja jangngah to tossa'ding pangngajah-Na, nasaba' matongko ke mangkadai.
42004033	Den tau ntuu jio bola passambajangan natamai setang, anna metamba-tamba nakua,
42004034	"Oo, Puang Isa, to-Nazaret, la mupatumbamorakan? Raturokoka la ssabu'ikan? Kuissen kumua indaroko. Ikomo pesua mattantun-Na Puang Allataala!"
42004035	Nagarra'i Puang Isa joo setang nakua, "Kamma'ko, messunko lan mai tee tau!" Napessambakanni setang joo tau jio olona tobuda, namane' messun, apa te'da napa'dikkii.
42004036	Jangngah ngasanmi to tobuda nasipangkada-kada nakua, "Takkajulu' to kadan-Na! Matongko na makuasa mparentai to setang messun namessun tongan."
42004037	Kaissenanmi to karebanna Puang Isa lan joo kota na mengguririkkina.
42004038	Mangkai joo, messunmi Puang Isa lan mai joo bola passambajangan, anna male lako bolana Simon. Makula' kalei to indo matuanna Simon. Iamo joo nameta'da tulung to tau lako Puang Isa.
42004039	Malemi lako sa'dena, nagarra'i joo kula' kale nakua, "Messunko." Ta'demi to kula'na, nata'pa mi'cok mpasadianni kande to toratu.
42004040	Ia tonna la kabuhmo allo, budami tau ratu mbawa sininna repokkona to mangrupa-rupa sakinna lako Puang Isa. Pada nakaka'i tuu lako tomasaki namalagah ngasan.
42004041	Nnula'i tooi setang lan mai buda tau. Ia tuu lako setang messun lan mai tau ntandai Puang Isa anna metamba nakua, "Anak Allataalako!" Apa nagarra'i Puang Isa joo setang, na te'da naeloranni mangkada, nasaba' naissen setang kumua Raja Mangpasalama' to Puang Isa.
42004042	Masawanna tonna ollongmo allo messunmi Puang Isa lan mai joo kota, namale lako pallawangan. Apa ia to tobuda male nnangahhi, na ia tonna ampa'mi, meta'dai lako danggi' namale ssalaii.
42004043	Apa mebalii Puang Isa nakua, "Ia to Kareba Kasalamatan kumua la ratumi Puang Allataala mangparenta susi Raja, la kupangpeissenan too jio kota laen, nasaba' iamo nasuanna' Puang Allataala mentama lino."
42004044	Iamo joo, namale Puang Isa llelei bola passambajangan mangngajahhi jio tana Yudea.
42005001	Den pissen nake'deh Puang Isa jio randan Tasik Genesaret. Sisi'pin-si'pin tongan to tobuda la mpesa'dingngi kadan-Na Puang Allataala.
42005002	Ngkitami dua lopi to Puang Isa torro jio randan tasik, na ia to pangjalana mellao ngasanmi mpemaceroi jalana.
42005003	Endekki to Puang Isa de' lopinna Simon, napeta'dai anna bisei ci'di' jio mai randan tasik. Mangkai joo cumadokkomi lan lopi nnajahhi tobuda.
42005004	Ia tonna mangkamo mangngajahhi, nakuamo lako Simon, "Bise lakoi mandalanna, ammupembuanganni jalamu la njokko bale."
42005005	Napebalii Simon nakua, "Oo Guru, sangbongi bangmokan bo'jo' tongan mangjala, na te'da bang bale kiampa'! Apa melomi kumangjala pole', nasaba' tasuana'."
42005006	Ia tonna buangmi to jalana jio mandalanna, nnalami bale gaja buda, na ia to jalana ci'di'mora naca'ce.
42005007	Iamo joo nako'bi'i to solana jio lopi laen naratu mbalii. Ratu ngasanmi to solana mbalii, napatamai dua lopi joo bale, na ci'di'mora nakaran.
42005008	Ia tonna kitami Simon Petrus joo apa jaji, mengguntu'mi jio olo-Na Puang Isa ssuju'i anna mangkada nakua, "Oo Puang, melo ke tasalaimo', nasaba' tomadosana' dikka' tee!"
42005009	Mangkadai Simon susi joo sanga jangngahhi namalaja' too sola solana ngkitai joo kabudanna bale naala.
42005010	Susi too to solana Simon, iamo to Yakub na Yahya anakkana Zebedeus. Nakuamo Puang Isa lako Simon, "Danggi' mumalaja'! Mammula tee too te'damo mumangjala bale. La kubenko jaman baru nnajahhi tau anna menjaji tonturu'na'."
42005011	Ia tonna rui'mi Simon sola solana joo lopinna lako randan tasik, nasalai ngasanni, namale nturu' Puang Isa.
42005012	Den pissen najio mesa' kota to Puang Isa. Den mesa' muane masolak na maloo' tonganmo. Ia tonna ngkitamo Puang Isa, suju'mi jio olo-Na, anna mengkamase-mase nakua, "Oo Puang, ia ke melohki', manassa kumua makuasaki' mpamalagahna'."
42005013	Nne'te'mi liman-Na Puang Isa, nakaka'i nakua, "Melohna', malagahmoko!" Ia joo wattu ta'pa melomi to kalena.
42005014	Napangnganggai Puang Isa ncuritai joo kajajian lako tau laen, nakuanni, "Maleko lako imang jao kota Yerusalem, mupeta'dai napattantui kumua malagah tonganmoko. Mumane' mpugauk tooi to karoba kamalagaranmu situru' atoranna Nabi Musa, namenjaji butti lako sininna tau."
42005015	Apa moi nasusi joo, ia to karebanna Puang Isa satitaleh-talehnamo, na gaja buda tau ratu mpesa'dingngi ke mangngajahhii. Natuli ratu too to tomasaki meta'da lako Puang Isa anna dipamalagah.
42005016	Mangkai joo male omi Puang Isa massambajang jio padang pallawangan.
42005017	Den pissen, tonna mangngajahhi Puang Isa, naden toda ba'tu pira-pira to-Farisi sola guru agama cumadokko jio. Denni to ratu jio mai kampong lili'na tana Galilea na tana Yudea na den too to ratu jio mai kota Yerusalem. Kuasan-Na Puang Allataala napake to Puang Isa, anna mpamalagah tomasaki.
42005018	Naden tau ratu mbulle mesa' tokupi' dipamamma' bang jiong ampahna. Nnangah lalan umbo nakua la mbawai tama bola lako Puang Isa.
42005019	Te'da nakullei, nasaba' liwa' budanna tau. Iamo joo, nannola jio pelalan endek de' dea bola, natimbakki to dea, namane' rroroanni sola ampahna do' olo-Na Puang Isa lan tangnga tobuda.
42005020	Ia tonna issenmi Puang Isa matumba kamatapparanna tuu lako tau, mangkadami lako joo tokupi', nakua, "Ee todipusile'to, didampanganmoko."
42005021	Pada mangkada lanni penawanna joo guru agama sola to-Farisi nakua, "Indara ia tee tau? Gaja barani Ia mpapada Puang Allataala kale-Na! Te'da tau wa'ding ndampangan tomadosa, saliwanna Puang Allataala."
42005022	Apa naissen Puang Isa apa to lan penawanna tuu lako guru agama sola to-Farisi. Iamo joo nakuanni, "Apara to mipikkiri'?
42005023	Umbonnara marawa, dikuaraka, 'Didampanganmoko', ba'tu dikuaraka, 'Ke'dehmoko mulumingka.'
42005024	Apa ia tee wattu la kupakitan kamu', kumua makuasana' Aku', Anak Mentolino, ndampangan tomadosa lan tee lino. Iamo joo kukua lako tee tokupi', 'Ke'dehmoko, angka'i tuu ampahmu, mupole.' "
42005025	Ta'pa ke'dehmi jio olona tobuda, naangka'i to ampahna napole mpakala'bih Puang Allataala.
42005026	Jangngah ngasan tuu lako tau anna mpakala'bih Puang Allataala. Silajatan ngasanni nakua, "Liwa' mejangngaran to apa takita tee allo!"
42005027	Mangkai joo messunmi Puang Isa, na ngkita mesa' passassung disanga Lewi cumadokko lan kantoro'na. Nakua Puang Isa lako, "Maleko mai, nturu'na', kupuanak guruko!"
42005028	Ta'pa ke'dehmi, napatorroi to jamanna, anna male nturu'i.
42005029	Ia tonna mangkamo joo, mangmaroah-roahmi Lewi jio bolana ntoratu Puang Isa. Buda passassung na tolaen nasolan kumande.
42005030	Tangmasannang to ba'tu pira-pira to-Farisi sola guru agama, to nturu' toda pangngajaranna to-Farisi, anna kutanaii to anak gurun-Na Puang Isa nakua, "Ciapari mikumande sola passassung na totangnturu' atoran agama?"
42005031	Mebalimi Puang Isa nakua, "Ia to tomalagah te'da naparallu tomangjampi, apa to tomasakira mparallui tomangjampi.
42005032	Te'da kuratu la ntulung tossanga kalena tomelo, apa ratura' ntulung tomadosa, dikua namengkatoba' jio mai dosana."
42005033	Den tau nakua lako Puang Isa, "Ianna anak gurunna Nabi Yahya sola anak gurunna to-Farisi, tuli puasa na massambajang, apa ianna anak gurun-Ta' kumande bang ia namangngiso'."
42005034	Mebalimi Puang Isa nakua, "Wa'dingraka misua to toratu puasa jio pangmaroasan tobotting, ke sola unapi tobotting muane? Tantu te'da!
42005035	Apa la den wattunna na la diala jio mai tangnga-tangngana joo tobotting muane, iamo to Aku'. Ia joo wattu, mane'ri puasa tuu lako tau, iamo tee anak gurung-Ku'."
42005036	Nacuritanpa Puang Isa tee pangpasusian nakua, "Te'da tau nca'cean baju baru napangtampiranni lako baju maluse. Nasaba' la mangca'ceanni joo baju baru na ia to kaen petampih baru te'da namelo dikita jio baju maluse.
42005037	Susi toomi joo, te'da tau mpatama anggoro' baru tama pangpanian malusemo to dikabua' jio mai balulang. Nasaba' ia namangkamburamo joo anggoro' baru, tiba'tui joo pangpanian malusemo, natibaku to anggoro'. Jaji la sajang duai joo anggoro' sola pangpanianna.
42005038	Ia to anggoro' baru, la dipatama todapi pangpanian baru.
42005039	Na te'damo tau madoang nniso' anggoro' baru ke biasami nniso' anggoro' masaimo, nasaba' nakua, 'la'bi melo ia to anggoro' masaimo.' "
42006001	Den pissen tonna Allo Katorroan nannola jio bara'bah gose' Puang Isa, na ngge'te gose' to anak gurun-Na. Naridii jiong pala'na natiboi.
42006002	Ba'tu pira-pira to-Farisi mpasalai nakua, "Ciapari na te'da mituru'i to atoran agamanta', ammipugaukki to dipemalian dipugauk ke Allo Katorroan?"
42006003	Mebalimi Puang Isa nakua, "Tantu mibacamo to apa napugauk Daud, tonna tangbarahmo sola surudadunna.
42006004	Mentamami bola to dinii ssompa Puang Allataala, naalai nakandei to roti dipangngolo lako Puang Allataala, naben tooi to surudadunna. Nasitonganna, ianna situru' atoran agamanta', imang manda ia to wa'ding ngkandei joo roti."
42006005	Nakua unapa Puang Isa, "Puangnana' Allo Katorroan tee Aku', Anak Mentolino. Jaji, makuasana' mpattantui apa to wa'ding dipugauk ke Allo Katorroan."
42006006	Ia tonna Allo Katorroan laen omo, malemi Puang Isa mangngajahhi jio bola passambajangan. Ntuu jio den mesa' tau to mate sangbali limanna.
42006007	Ba'tu pira-pira guru agama sola to-Farisi la nnangah bang kasalanna Puang Isa anna wa'ding mparapa'i. Jaji, napesa' tarruhhi kumua ba'tu la mpamalagahhi tau ke Allo Katorroanni.
42006008	Apa naissen Puang Isa to lan penawanna tuu lako tau. Iamo joo nakuanni joo tomate sangbali limanna, "Maleko mai, mujenjen lan tangnga." Ke'dehmi, najenjen.
42006009	Mekutanami Puang Isa lako joo tompesa'i nakua, "Ianna situru' atoran agama, apara to wa'ding tapugauk ke Allo Katorroan? Manggauk meloraka, ba'tu manggauk gaja'raka? Mpasalama'riki'ka padanta' rupa tau, ba'tu mbunoriki'ka padanta' rupa tau?"
42006010	Mengkitami Puang Isa lako sininna tau, namane' ngkuanni joo tomate sangbali limanna, "E'te'i tuu limammu!" Nae'te'mi to limanna, namelo pole'mo.
42006011	Gaja galli tuu lako guru agama sola to-Farisi anna sipangkadaii, apa to la napugauk lako Puang Isa.
42006012	Mangkai joo, malemi Puang Isa de' buntu la massambajang. Massambajangmi jao siupuh bongi lako Puang Allataala.
42006013	Ia tonna mariwangmo, nasuai ratu to tomenturu' lako kale-Na anna pileii sangpulo dua to nasangai rasulu', iamo to:
42006014	Simon (to nasanga too Petrus), na Andreas to sile'tona, Yakub na Yahya, Filipus na Bartolomeus,
42006015	Matius na Tomas, Yakub anakkana Alfeus na Simon (to disanga too tobarani),
42006016	Yudas anakkana Yakub na Yudas Iskariot to undinna mpangpejokkoan Puang Isa.
42006017	Ia tonna solohmo Puang Isa sola anak gurun-Na jao mai buntu, kendenmi jio padang malappa. Buda tau to menturu'mo lako kale-Na sirempun ntuu jio na buda too tau ratu jio mai lili'na tana Yudea, kota Yerusalem, na kota Tirus sola kota Sidon jio randan tasik.
42006018	Ia tuu lako tau ratu la mpesa'dingngi pangngajah-Na Puang Isa, na la dipamalagah jio mai mangrupa-rupa sakinna. Ia to tonatamai setang ratu too nadipamalagah.
42006019	Napengkulle-kullei ngasan tuu lako tau ngkaka' Puang Isa, nasaba' den kuasa messun lan mai kale-Na mpamalagah tau.
42006020	Nakitami Puang Isa to tomenturu' lako kale-Na namangkada nakua, "Masannang kamu' tokaasi-asi, nasaba' kamu'mo umma'-Na Puang Allataala.
42006021	Masannang kamu' to tangbarah tee too, nasaba' la dipebarahhi kamu'. Masannang kamu' to kumarrak tee too, nasaba' la metawa kamu'!
42006022	Masannang kamu', ke dikaba'ci kamu', ke diula'i kamu', ke dicacca kamu', sola ke disanga kamu' togaja', nasaba' mituru'na' Aku', Anak Mentolino.
42006023	Susi todamo joo napugauk tojolona joo tau lako tuu lako nabi tonna anu'. Ia ke susii joo, la masannang kamu' mimenari', nasaba' buda pahalami jao suruga.
42006024	Apa macilaka kamu' to sugih, nasaba' mangkamo miampa' to kamasannangan lan kasugiranmi.
42006025	Macilaka kamu' to barahmo tee too, nasaba' la tangbarah kamu'. Macilaka kamu' to metawamo tee too, nasaba' la masse penawammi mikumarrak.
42006026	Macilaka kamu', ke napakala'bih kamu' tau, nasaba' susi toomo napugauk tojolona tuu lako tau mpakala'bih nabi tangtongan tonna anu'."
42006027	Mangngajahhimi Puang Isa nakua, "Kupasan kamu', to mpesa'dingngi kadang-Ku'! Susi tee, pakamoja'i to ewalimmi, mimanggauk melo lako to ngkaba'ci kamu'.
42006028	Barakka'i to tontampakki kamu' ropu. Passambajanganni to tompakario-rio kamu'.
42006029	Ia ke den tau ssala'pa popomu sangbali, patananan pissenni to sangbalinna. Ianna den tau rrampa baju landomu, ma'namo naala tooi to bajummu.
42006030	Ia ke den tau mpeta'dai kamu' apa, benni to napeta'da. Na ia ke apammi dirampa, danggi'mo mipeta'da pole'i.
42006031	Pugaukki lako padammi rupa tau, to apa mikadoangngi la napugauk lako kalemi.
42006032	Ia ke mipakamoja'i to tompakamoja' kamu', apara kala'bianmi? Moi tomadosa mpakamoja' too to tompakamoja'i.
42006033	Ia ke mpugauk kamu' kameloan lako tompugauk melo lako kalemi, apara kala'bianmi? Moi tomadosa napugauk tooi susi joo.
42006034	Na ia ke mpangpeindanan kamu' doi', apa lako manda towa'ding mbajah pole'i, apara kala'bianmi? Moi tomadosa sipaindanan, sanga nakatappa'i kumua la natarima pole' pada to napangpeindanan.
42006035	Te'da na la susi joo! Sibalikanna, pakamoja'i to ewalimmi, na la manggauk melo kamu' lako kalena. La mangpaindan kamu', na danggi'mo mitajanni to polena. Ia ke susii joo, la buda to pahalami, na la menjaji kamu' anak Puang Allataala Jao Majaona. Nasaba' melo to penawan-Na Puang Allataala lako totangnnissen mangkurru sumanga' na tomanggauk gaja'.
42006036	Mamase kamu', susi Ambe'mi Puang Allataala mamase!"
42006037	Mangpangngingaranmi Puang Isa nakua, "Danggi' mipasala padammi rupa tau, anna danggi' napasala kamu' Puang Allataala. Danggi' mimangcacca, anna danggi' nacacca kamu' Puang Allataala. Dampanganni to tolaen, anna dampangan toda kamu' Puang Allataala.
42006038	Mangpabengan kamu' lako tolaen, anna ben toda kamu' Puang Allataala. La naben kamu' buda, susi ke mpake pesuka' melo, to dirodo, ditemme', na diboncoi too. Nasaba' ia to pesuka' misukatan tau, la napake too Puang Allataala ssuka' kamu'."
42006039	Nacuritan pole'pa Puang Isa tee pangpasusian nakua, "Ia ke pada tobuta sirenden, manassa la melolinni ia do' garuang.
42006040	Ia to mesa' passikola te'da nala'bi matande na gurunna. Apa ia ke tamma'mi melajah, la menjaji padami gurunna.
42006041	Ciapari mikitai to bulicak lan matanna padammi rupa tau, anna kaju sangbatang lan matammi te'da misa'dingngi?
42006042	Umbo la mikua mangkada lako padammi rupa tau, 'Ee mane! Ake'mo na aku' nnalai tuu bulicak lan mai matammu', anna kaju sangbatang lan matammi te'da mikitai? Ee, tomajekkong! Alaii jolo' to kaju sangbatang lan matammi! Ianna macoramo pengkitanmi, mane'ra kamu' kullei nnalaii to bulicak lan mai matanna padammi rupa tau."
42006043	Mangngajahhimi Puang Isa nakua, "Te'da ia to kaju melo buanna mpaden bua gaja'. Susi toomi to kaju gaja' buanna, te'da nampaden bua melo.
42006044	Buanna dinii ntandai to kaju. Pangngala duri te'da namembua ara, na duri kamban te'da namembua anggoro'.
42006045	Ia to tomelo penawanna, la melona ia to napau, nasaba' kameloan manda lan penawanna. Na ia to togaja', gaja'na bangra napau, nasaba' kagajatan manda lan penawanna. Nasaba' apa lan penawanna tau, iamo napau timu."
42006046	Mangngajahhimi Puang Isa nakua, "Ciapari mipekapuangngina', apa te'da mipugaukki to apa kupauan kamu'?
42006047	Indara to wa'ding dipasusianni to toratu lako Aku' napesa'dingngii tee kadang-Ku', anna pugaukki? Melo ke kupauan kamu'.
42006048	Ia joo tau dipasusi to tolangkabua' bola, napemandalanni ngkali padang, anna kabua' pondasi jao batu. Wattunna saba' to wai sa'dan ratu ntumpai joo bola, te'da natigesu' jio ngenanna, nasaba' dipake'dehhi jao pondasi batu.
42006049	Apa ia to tossa'ding kadang-Ku', na te'da napugaukki, iamo dipasusi to tau mpake'deh bola, te'da napajaoi pondasi batu. Wattunna saba' to wai ratu ntumpai, ta'pa ro'pokmi!"
42007001	Ia tonna mangkamo Puang Isa mpau ngasanni joo lako tobuda, malemi tama kota Kapernaum.
42007002	Den kamandang surudadu Roma ntuu jio, na den kaunanna to gaja napakamoja'. Masakii joo kaunanna nalamate mandami.
42007003	Ia tonna sa'dingmi to karebanna Puang Isa, ssuami ba'tu pira-pira pekaamberan to-Yahudi namale mpeta'dai lako Puang Isa, anna ratu jio bolana mpamalagahhi joo kaunanna.
42007004	Ia tonna sitammumo Puang Isa, memmasei nakuanni, "Ee Puang, sipato' tatulung joo kamandang,
42007005	nasaba' nakamaseiki' to kita' to-Yahudi, nakabuatankan bola passambajangan."
42007006	Malemi Puang Isa sola joo tau. Ia tonna mandoppi'mo bolana joo kamandang, ssuami solana mpauanni nakua, "Oo, Puang! Danggi'mo tabojo'i bang kale-Ta' male lako bolaku'. Te'da kusipato' la ntarimaki' jio bolaku'.
42007007	Iamo joo na te'da too kusipato' ssitammuanki'. Jaji, mangkada bangmiki', napumalagahhi to kaunanku'.
42007008	Nasaba' ia tee aku' tonturu'na' parentana tomparentana', na den toda surudadu kuparenta to nturu' parentaku'. Ia angkusuai to surudadu kumua, 'Maleko!', nang la malei, na ia angkukua lako to laenna, 'Maleko mai!' nang la ratui. Na ia angkusuai to kaunanku' kumua, 'Pugaukki tee!' nang la napugaukki ia."
42007009	Jangngah Puang Isa ssa'dingngi joo kadanna. Messailemi anna mangkada lako tobuda to undi nturu'i nakua, "La miingaran! Liwa' matappa' tee tau! Te'dapa tau kuampa' kamatapparan susi tee, moi lan tangnga-tangngana to-Israel."
42007010	Ia tonna polemo lako bolana kamandang joo todisua, malagahmi joo kaunanna.
42007011	Tangmasai mangkanna joo, malemi Puang Isa sola anak gurun-Na lako kota Nain, na buda too tau undi nturu'i.
42007012	Ia tonna mandoppi'mo lako babangan kota, denmi tau mbulle tomate messun lan mai kota. Ia joo tomate, mesa' pea muane, anak tungga'na mesa' baine to matemo muanena. Buda pangtondokan ssolanni to indona joo pea.
42007013	Ia tonna kitami Puang Isa joo baine, massemi penawan-Na nakuanni, "Ee indo', danggi' takumarrak!"
42007014	Nakandoppi'mi Puang Isa joo bullean nakaka'i. Kenden ngasanmi to tomamulle. Mangkadami nakua, "Ee, mane, mi'cikko!"
42007015	Mi'cikmi na cumadokko joo pea muane tuo pole'mo anna mangkada-kada. Nasolanmi Puang Isa lako indona.
42007016	Malaja' ngasanmi tuu lako tau na mpakala'bih Puang Allataala nakua, "Denmo mesa' nabi tonggo lan tangnga-tangngata'. Ratumi Puang Allataala mpasalama' umma'-Na!"
42007017	Kaissenanmi to karebanna Puang Isa jio lili'na tana Yudea na mengguririkkina.
42007018	Napauanni anak gurunna Nabi Yahya sininna to apa mangka jaji. Mangkai joo natambaimi Nabi Yahya to dua anak gurunna,
42007019	anna suai male ngkutanai Puang Isa kumua, "Kita'moraka Raja Mangpasalama' to kitajan, ba'tu la ntajanpakan tau laen?"
42007020	Malemi sola dua lako Puang Isa nakua, "Nasuakan gurungki' mekutana lako kita', 'Kita'moraka Raja Mangpasalama' to kitajan, ba'tu la ntajanpakan tau laen?' "
42007021	Ia joo wattu napamalagah Puang Isa to mangrupa-rupa sakinna tau, nnula'i buda setang na mpapakita buda tobuta.
42007022	Iamo joo napebalii nakua, "Polemo kamu' mipauanni gurummi apa to mikita sola misa'ding: pakitamo to tobuta, lumingkamo to tokupi', dipamalagahmo to tomasolak, pasa'dingmo to tomataru, dipatuo pole'mo to tomate, na Kareba Kasalamatan dipangpeissenanmo lako tomakario-rio.
42007023	Masannang tongan to tau tangmenassan ntarimana'."
42007024	Ia tonna polemo to pesuanna Nabi Yahya, napamulami Puang Isa mpaui lako tobuda to Nabi Yahya nakua, "Apara male mikita jio padang pallawangan? Te'da mimale ngkita sanglambah reu nairi' angin.
42007025	Apara male mikita? Tomangpakean balloraka? Te'da too, sanga ia to tau mangpakean susi joo na kala'bian, torro lanri ia salassa'!
42007026	Jaji, apara male mikita? La ngkitara kamu'ka nabi? Tongan. La miingaran kumua, la'bipa ia na nabi.
42007027	Nasaba' Nabi Yahyamo to mpasadia tau la ntarimana'. Susi to diuki' lan Sura' Allataala mpau Nabi Yahya kumua, Mangkadai Puang Allataala, 'Iamo tee pesuang-Ku', to kusua la njoloanko, anna pemakassingngii to lalan la muola!' "
42007028	Nakuapa Puang Isa, "Ingaranni, lan tee lino te'da tau la'bi mala'bih na Nabi Yahya, apa moi nasusi joo, ia to tokaminang majiong jio mai umma'-Na Puang Allataala, la'bi mala'bihpa ia na Nabi Yahya."
42007029	Sininna tobuda mpesa'dingngi kadan-Na Puang Isa, susi toomi to passassung, napada nnakui kumua tongan to Puang Allataala. Iamo joo napangpejioran kalena lako Nabi Yahya.
42007030	Apa ia to to-Farisi na guru agama cia'i ntarima akkatta-Na Puang Allataala to mpatu kalena, nacia'i najio' Nabi Yahya.
42007031	Mangkada pole' omi Puang Isa kumua, "Apara la kupasusianni tee tau too allo? Apara dipapadanni?
42007032	Susi to pea sicadokkoan jio pasa' mpetambanni to solana, 'Kipassulinganmo kamu', apa cia' kamu' menari'! Mpakkelonganmokan kelong kamasussan na te'da mimbating!'
42007033	Battuananna: ratumo to Nabi Yahya, napuasa na te'da naiso' anggoro', mikua ora kumua, 'Natamaii setang!'
42007034	Na ratu omo' Aku', Anak Mentolino, kukumande sola mangngiso', mikua omo kua, 'Kitai joo tomaullak, pangngiso', soba'na passassung sola togaja' sipa'na.'
42007035	Apa moi nasusi joo, mandalan tangngah to Puang Allataala, na ia to kamandalanan tangngah-Na napapajan sininna tonturu'i."
42007036	Den mesa' to-Farisi disanga Simon ntambai Puang Isa ratu kumande jio bolana. Malemi Puang Isa lako, nacumadokko kumande sola.
42007037	Den mesa' baine lan joo kota mpugauk bang panggaukan gaja'. Ia tonna sa'dingngi kumua ia to Puang Isa kumandei jio bolana Simon to-Farisi, malemi lako mbawa minynya'-minynya' lan bittolo' pualam.
42007038	Ia tonna ratumo lako, malemi ke'deh jio boko'-Na Puang Isa nakumarrak jio to' aje-Na, anna bosokkii wai matanna. Napa'dii beluakkana joo aje-Na Puang Isa, anna udungngi, namane' ntua'i minynya'-minynya'.
42007039	Ia tonna kitami Simon to-Farisi to apa napugauk joo baine, mangkadai lan penawanna, "Ia kenna la nabi tee tau, la naissen ia kumua tomatumbara joo baine ssapuii. Tantu la naissen kumua tomadosa!"
42007040	Nakuamo Puang Isa lako Simon to-Farisi, "Ee, Simon! Den la kupauanko." Napebalimi nakua, "Ie', tapauanmo' Guru."
42007041	Nakuamo Puang Isa, "Den mesa' tau mpangpeindanan doi'na lako dua tau. Mesa' to napaindanni lima ratuh dinar, na ia to mesa' limang pulora.
42007042	Ia joo tokaindanan sola dua pada tangnakullemo mbajah indanna. Melo penawanna joo to mpaindannii anna puttai bangmi to indanna. Jaji, indannara joo tau sola duai to la'bi la mpakamoja'i joo tompaindannii?"
42007043	Mebalimi Simon to-Farisi nakua, "Kusanga ia to budanna indanna diputtai!" Nakuamo Puang Isa, "Tongan tuu pebalimmu."
42007044	Mengkitami Puang Isa lako joo baine namangkada lako Simon to-Farisi nakua, "Kitari tee baine! Ratuna' inde' bolamu, te'da mupasadianna' wai la kubasean aje-Ku', apa ia tee baine nabasei to aje-Ku' wai matanna, namane' mpa'dii beluakkana.
42007045	Ia tongkumentama bolamu, te'da muudungna', apa ia tee baine nena'pa te'da bang natorroii nnudung aje-Ku'.
42007046	Te'da muminynyakkii to ulung-Ku', apa ia tee baine natua'i minynya'-minynya' to aje-Ku'.
42007047	La miingaran kumua, liwa' pangpakamoja'na, nasaba' didampanganmo ia, moi nabuda dosa napugauk! Ia to toci'di'ra dosana didampangan, la ci'di' toora pangpakamoja'na."
42007048	Nakuamo Puang Isa lako joo baine, "Didampanganmoko."
42007049	Ia tuu lako tonasolan Puang Isa kumande sipangkada-kadai nakua, "Indara ia tee tau nawa'ding ndampangan tomadosa?"
42007050	Apa nakua Puang Isa lako joo baine, "Dipasalama'moko, nasaba' mukatappa'ina'. Paela'-ela' bangmoko lako lalan!"
42008001	Mangkai joo, malemi Puang Isa llelei buda kota sola kampong mpangpeissenan Kareba Kasalamatan kumua la ratumi Puang Allataala mangparenta susi Raja. Ia to sangpulo dua anak gurun-Na undi nturu'i.
42008002	Den ba'tu pira-pira baine undi too nturu'i. Den to mangka naula'i Puang Isa to setang lan mai kalena sola napamalagah jio mai sakinna. Susinna Maryam Magdalena to pitu setang napissenni naula'i lan mai kalena.
42008003	Susi too Yohana, bainena Khuza. (Ia to Khuza nnurusu' doi'na Raja Herodes.) Den tooi Susanna na ba'tu pira-pirapa baine laenna. Ia tuu lako baine pada mpasadia kaparalluanna Puang Isa sola anak gurun-Na mpake kasugiranna.
42008004	Te'da ka'tunna to tau male lako Puang Isa jio mai kota laen. Ia tonna budamo tau sirempun, mangngajahhimi Puang Isa mpake pangpasusian nakua,
42008005	"Den mesa' pangdusung male nnamboh banne. Ia tonna ambohmi, den to ta'pah do' lalan nasilesei tau, anna cappu'ii manuk-manuk.
42008006	Den too to ta'pah do' batu-batu to ci'di'ra litakkana. Ia tonna cumucukmo, madoi' bang malaju, nasaba' makase to litak nanii tuo.
42008007	Den too to ta'pah lan tangnga duri. Natuo sola, apa saloboh-lobohnami joo duri, nasirimpihhii joo tananan arannai mate.
42008008	Apa den too to ta'pah do' litak malompo. Maloboranmi, namembua manglokkon pessaratuh." Ia tonna mangkamo Puang Isa mangngajahhi naandongngimi gamaran-Na nakua, "Ingaranni to apa mangka misa'ding, sanga ketalinga kamu'!"
42008009	Napekutananmi anak gurun-Na Puang Isa apara battuananna joo pangpasusian.
42008010	Nakuamo Puang Isa mebali, "Dibenmo kamu' barakka' la nnissenni to apa tangnaissen tau kumua la ratui Puang Allataala mangparenta susi Raja. Apa ia to tau laen diajahhi mpake pangpasusian, dikua moi napemakitaii, apa te'da nakitai. Moi nada'tan bang mpesa'dingngii, apa te'da napahangngi."
42008011	Napauanmi Puang Isa battuananna joo pangpasusian nakua, "Ia to banne iamo to kadan-Na Puang Allataala.
42008012	Ia to banne ta'pah do' lalan dipasangrapangngi to tossa'ding kadan-Na Puang Allataala. Apa ratui to Ballisi' rrampai joo kada mangkamo nasa'ding, dikua anna danggi' namatappa' na te'da nadipasalama'.
42008013	Ia to banne ta'pah do' batu-batu dipasangrapangngi to tossa'ding kadan-Na Puang Allataala anna masannang ntarimai. Apa te'da natorro tongan lan penawanna. Te'da namasai matappa', nasaba' ianna den pecoba rratui, ta'pa balik pole'mi.
42008014	Ia to banne ta'pah lan tangnga duri dipasangrapangngi to tossa'ding kadan-Na Puang Allataala, apa mpuselangngi katuoanna. Madoang bangri la sugih mpusannang katuoan lan lino, to nni'pinni joo kada lan penawanna, anna te'da namembua melo.
42008015	Ia to banne tuo jio litak malompo dipasangrapangngi to tossa'ding kadan-Na Puang Allataala, napallan penawa meloi na maruruh penawanna, namatappa' tarruh sanggenna membua."
42008016	Mangngajahhimi Puang Isa nakua, "Te'da tau mpadukku palita nasamboii busu, ba'tu napajiongngi sulluk katindoan, apa napajaori ngenan palita, dikua naarrangngi to tau ke mentamai bola.
42008017	Te'da to membuninna tangladipangpekitan undinna, na te'da to tangdipaunna tangladipau anna kaissenan undinna.
42008018	Iamo joo ingaran meloi tee apa misa'ding. Nasaba' ia to tonnampuimo buda apa la dirangngannipa la'bi buda. Apa ia to totangnnampui apa, ia to apa ci'di'mora naampui, la dialai pissen."
42008019	Ia tonna mangkamo joo, ratumi indo-Na sola sile'to-Na Puang Isa, apa te'da nakullei sikita, nasaba' gaja buda tau ntalimbungngi to Puang Isa.
42008020	Denmi mesa' tau mpauanni nakua, "Oo Puang, jioi salean to indo-Ta' sola sile'to-Ta'. Madoangngi ssikitanki'."
42008021	Apa mebalii Puang Isa nakua, "Sininna to tau ssa'ding kadan-Na Puang Allataala napugaukki, iamo indo-Ku' sola sile'to-Ku'."
42008022	Den pissen naendek de' lopi to Puang Isa sola anak gurun-Na. Nakuanni, "Melo ke talamban lian sambali'na tasik." Malemi manglopi.
42008023	Ia tonna malemo manglopi lian, mamma'i to Puang Isa. Te'da namasai, ratumi to kalimpuru. Ia to lopinna natamaimi wai na la tallanmi.
42008024	Malemi to anak gurun-Na ntundanni nakua, "Oo, Guru, la tallanmiki'!" Mi'cokmi to Puang Isa nagarra'i to kalimpuru sola bombang. Radanmi to kalimpuru narapa' to tasik.
42008025	Nakuamo lako anak gurun-Na, "Ciapari na te'dara mikatappa'ina'!" Jangngah ngasanmi sola silajatanni nasipangkada-kada sikutana, "Indara ia sitonganna tee tau na moi angin sola bombang nturu' tooi to parenta-Na!"
42008026	Lambanmi Puang Isa sola anak gurun-Na lian tana Gerasa sambali'na Tasik Galilea.
42008027	-
42008029	Ntuu jio den mesa' tau jio mai kota to natamai buda setang. Masaimo tangmebaju na te'damo namadoang torro jio bola. Torro lan bangmira lo'ko' tomate. Pembudai nakuasai setang, anna moi dipumpung rante bassi to limanna sola ajena nadiampai bang, apa naka'tu-ka'tupa to pumpungna, na male ngkinjarasanni setang lako padang pallawangan. Ia tonna mellaomo Puang Isa jao mai lopi, ia joo tonatamai setang male mpessitammuii. Ia tonna kitami to Puang Isa, nakandoppi'mi nasuju' jio olo-Na, nnandongngi mangkada nakua, "Oo, Puang Isa, Anak Allataala to kaminang makuasa! La tapatumbamora' tee? Meta'dana', danggi' dikka' tacallana'!" Mangkadai susi joo, nasaba' nasuai Puang Isa joo setang messun lan mai kalena.
42008030	Nakutanaimi Puang Isa nakua, "Indara sangammu?" Mebalimi nakua, "Disangana' Legiun", nasaba' buda setang lan kalena.
42008031	Meta'dami tuu lako setang lako Puang Isa kumua, danggi' naula'i tamai posi' tana to gaja dalan.
42008032	Te'da namambela jio mai ntuu joo, den buda bai massumben jio sare buntu. Ia joo setang meta'da lako Puang Isa nakua, "Eloranmokan mentama ntuu lako bai." Natarimai Puang Isa joo peta'danna.
42008033	Messunmi joo setang lan mai joo tau, namentama bai. Sikinjarasanmi tuu lako bai jao mai awa', nampentujoan kalena do' tasik, anna makkan ngasan.
42008034	Ia tonna kitami tomangrewa bai joo apa jaji sikinjarasanmi male mpaui tama kota na kampong mengguririkkina.
42008035	Simessunanmi to tau ngkitai to apa mangka jaji. Ia tonna ratumo lako to nanii Puang Isa, nakitami joo todiula'i to setang lan mai kalena cumadokko jiong to' aje-Na Puang Isa mangpakeanmo, na melomo pangngingaranna. Malaja' ngasanmi tuu lako tau.
42008036	Ia joo tomangrewa ngkitai to apa jaji, ncuritanni umbo nakua joo setang messun lan mai joo tau.
42008037	Napeta'dami to-Gerasa lako Puang Isa kumua nasalaii joo tondok, nasaba' gaja laja'i. Endekmi de' lopi to Puang Isa nalamban pole' lian.
42008038	Ia joo todiula'i to setang lan mai kalena meta'dai lako Puang Isa la undi nturu'i. Apa nasuari Puang Isa pole nakua,
42008039	"Polemoko mupangpeissenanni to apa mangka napugauk Puang Allataala lako kalemu." Polemi joo tau, namale llingkai joo kota mpangpeissenanni to apa mangka napugauk Puang Isa lako kalena.
42008040	Ia tonna lamban pole' omo Puang Isa lian sambali'na tasik, marioi to tobuda ntammuii, nasaba' natajan tarruhhi.
42008041	Ratumi Yairus mesa' kapala bola passambajangan jio ntuu joo kota. Suju'mi jio olo-Na Puang Isa namengkamalah-malah tongan kumua namale lako bolana,
42008042	nasaba' la mate mandamo to mesa-mesanna anakkana baine umuru' sangpulo duamo taunna. Malemi Puang Isa lako bolana Yairus na gaja buda tau nturu'i ssisi'pin-si'pinnii.
42008043	Den mesa' baine to sangpulo duamo taunna maparri' tongan nasa'ding, nasaba' macarepa tarruh bangngi. Puramo to ewananna nabaluk napake male mangpejampi lako dottoro', apa te'da nakullei mpamalagahhi.
42008044	Malemi mpendete'i Puang Isa jio mai boko'-Na, anna kaka'i to tampak baju lando-Na, nata'pa te'damo rara messun.
42008045	Mekutanami Puang Isa nakua, "Indara to ngkaka' baju lando-Ku'?" Te'da bang tau mangngaku, anna mangkada Petrus, "Oo, Puang! Liwa' buda tau ntalimbungki' nasisi'pin-si'pinniki'!"
42008046	Apa nakua Puang Isa, "Den tau ngkaka'na'. Kuissenni joo, sanga den kuasa messun lan mai kale-Ku'."
42008047	Ia joo baine mbe'behmi na malaja', nasaba' kaissenanni to apa mangka napugauk, anna suju' jio olo-Na Puang Isa. Napaui jio olona tobuda ciapari nakaka'i to tampak baju lando-Na Puang Isa, napau too kumua ta'pa te'damo rara messun joo wattu.
42008048	Nakuamo Puang Isa lako joo baine, "Ee, anak-Ku'! Malagahmoko, nasaba' mukatappa'ina'. Paela'-ela' bangmoko lako lalan."
42008049	Ia tonna mangkada unapa Puang Isa susi joo, ratumi mesa' todisua jio mai bolana Yairus. Nakua lako Yairus, "Danggi' omo tasussai tuu Guru male lako bola. Matemi to becce'ta'."
42008050	Ia tonna sa'dingngi Puang Isa joo kareba, nakuamo lako Yairus, "Danggi' mumalaja', matappa' bangmoko lako Aku', nang la salama' to becce'mu."
42008051	Ia tonna ratumo lako bolana Yairus, te'da tau laen naeloran mentama, saliwanna Petrus, Yahya, Yakub sola tomatuanna joo pea.
42008052	Sikarrakan to tau mbatingngii. Apa nakua Puang Isa ngkuanni, "Danggi' mikumarrak! Te'da ia namate, apa mamma'ri!"
42008053	Napetawa-tawaimi tau to Puang Isa, nasaba' naissen kumua matemi ia.
42008054	Natoemi Puang Isa to limanna joo pea namangkada nakua, "Ee becce', mi'cokko!"
42008055	Polemi sunga'na joo pea, nata'pa mi'cik. Nasuami Puang Isa to tau mbenni kande.
42008056	Jangngah to tomatuanna ngkitai joo kajajian. Apa naanggai Puang Isa kumua danggi' naden tau napauan.
42009001	Natambaimi Puang Isa to sangpulo dua anak gurun-Na sirempun, nabenni kuasa nnula'i setang, na mpamalagah tomasaki.
42009002	Nasuami sola ngasan male mpangpeissenanni kumua la ratumi Puang Allataala mangparenta susi Raja, nasua tooi male mpamalagah tomasaki.
42009003	Napasanni kumua, "Ia ammimale, danggi' mibawa apa-apa, susinna tekken, ba'tu sepu', ba'tu kande, ba'tu doi', ba'tu baju duang lambah.
42009004	Ia to bola dinii ntarima melo kamu', jiomo kamu' torro sanggenna male pole' kamu' mpatarruh kalingkanmi.
42009005	Apa ia ammiratu lako mesa' kota, na te'da miditarima, salai joo kota, mipentambakanni to carepa jio ajemi, la mpangngingaranni tuu lako tau to kasalanna!"
42009006	Ia tonna mangkamo Puang Isa mbenni pepasan, malemi to anak gurun-Na mpasitarruh-tarruh kampong mpangpeissenanni to Kareba Kasalamatan. Na mpamalagah too tomasaki.
42009007	Ia tonna sa'dingngi Raja Herodes Antipas, to mparenta tana Galilea, to apa napugauk Puang Isa, tangrapa' penawanna nnawa-nawai. Nasaba' den to mpaui kumua tuo pole'mi to Nabi Yahya.
42009008	Den too tau kumua Nabi Eliara to mpangpekitan omo kalena. Den omo tau laen kumua den mesa' nabi tonna anu' tuo pole'mo.
42009009	Nakuamo Raja Herodes, "Ianna Nabi Yahya, mangkamo kupangpele'toan ulunna. Apa ia to Puang Isa, indara ia sitonganna? Gaja budamo kusa'ding to apa napugauk." Iamo joo napengkulle-kullei la mpessitammuii to Puang Isa.
42009010	Ia tonna polemo joo rasulu' jio mai kalingkanna, pada nacuritami lako Puang Isa to apa napugauk. Mangkai joo, napessalaii Puang Isa to tobuda, namale mesa sola to rasulu' lako kota Betsaida.
42009011	Apa naissen tobuda kumua malemi, naundi nturu'i. Napessitammuimi, namangngajahhi umbo nakua to tau menjaji taun-Na Puang Allataala lan kaparentan-Na. Napamalagah ngasan tooi to tomasaki.
42009012	Ia tonna la bongimo, malemi to anak gurun-Na ngkandoppi' Puang Isa nakuanni, "Oo Puang! La'bi melo ke tasuami tee mai tobuda namale nnangah ngenan pangbongian sola kande ntuu lako kampong sola tomangbara'bah mengguririkkita', nasaba' pallawangan tee tanii."
42009013	Apa napebalii nakua, "Kamu' ia to la mpakandei." Nakuamo to anak gurun-Na, "Limamora roti na duapa bale kiampui! La malerakanka nnallianni kande tee mai tau?"
42009014	Ia joo wattu den agi-agi limang sa'bu tau ke muane manda dibilang. Nakuamo Puang Isa lako anak gurun-Na, "Suami tee mai tau cumadokko silimangpulo tau sangtorroan."
42009015	Napugaukmi anak gurun-Na susi to disuanni. Ia tonna cumadokko ngasanmo joo tau sola ngasan,
42009016	naalami Puang Isa joo lima roti na dua bale, anna mentingngara de' langi', mangkurru sumanga' lako Puang Allataala. Namane' nti'pek-ti'pekki joo roti sola bale, nabenni anak gurun-Na anna tawa-tawanni to tobuda.
42009017	Kumandemi sola ngasan sabarahna. Ia tonna mangkamo kumande, napasirempunmi to torrona, ponnopa sangpulo dua baku'.
42009018	Den pissen namale Puang Isa torro mesa massambajang, anna ratu to anak gurun-Na lako joo nanii. Mekutanami Puang Isa nakua, "Ia ke pahangna tobuda, indara nasanganna'?"
42009019	Mebalimi nakua, "Den tau kumua Nabi Yahya, den too tau kumua Nabi Elia, na ia to laenna kumua sala mesa'na nabi tonna anu' to tuo pole'."
42009020	Mekutana pole' omi nakua, "Apa ia ke pahangmi, indara' tee?" Mebalimi Petrus nakua, "Kita'mo Raja Mangpasalama' to pura nabasse Puang Allataala."
42009021	Napakainga'mi Puang Isa to anak gurun-Na kumua danggi' naden tau napauan kumua Iamo Raja Mangpasalama'.
42009022	Nakuapa Puang Isa, "Ia tee Aku' Anak Mentolino, la gaja parri'na'. La naewana' pekaamberan to-Yahudi, kapala imang sola guru agama. La dibunona', apa ia ke allo mangpentallun, la dipatuo pole'na' jio mai kamatean."
42009023	Nakua omo Puang Isa lako tobuda, "Ia to tolanturu'na', te'da nalanturu'i bang pakkaeloran penawanna, apa allo-allo la mpassanni kaju sitambenna, naturu' tarruhna'.
42009024	Nasaba' ia to tonturu' bang pakkaeloran penawanna, te'da nalannampa' katuoan melo te'da cappa'na. Apa ia to tonturu' tarruhna' moi la dibuno, iamo la nnampa' katuoan melo te'da cappa'na.
42009025	Apara bua'na lako tau ke naassang ngasanni tee lino, apa te'da naampa' katuoan melo te'da cappa'na?
42009026	Ia to tongkasirisanna' na te'da naakui to pangngajaran-Ku', la kukasirisan todai tee Aku', Anak Mentolino, ke ratuna' mpupangngarrang kamala'biran-Ku' to susi una kamala'biran-Na Ambe'-Ku' na kamala'biranna malaeka'-Ku'.
42009027	La miingaran! Sitonganna den kamu' to ntee, te'dapa namate ke te'dapi nakitai to Puang Allataala mangparenta susi Raja."
42009028	Agi-agi sangminggu mangkanna joo, nasolanmi Puang Isa to Petrus, Yahya na Yakub, namale de' buntu la massambajang.
42009029	Ia tonna massambajang unapa Puang Isa membalikmi rupan-Na, na ia to pakean-Na memmabuccang cumbia'-bia'.
42009030	-
42009031	Nata'pa den dua tau, iamo to Nabi Musa sola Nabi Elia, dikita lan arrang kamala'biran pole jao mai suruga. Nasipangkadaimi Puang Isa sola Nabi Musa na Nabi Elia to kamatean-Na Puang Isa to la jaji jao kota Yerusalem situru' akkatta-Na Puang Allataala.
42009032	Mamma'i Petrus, Yahya na Yakub, apa ia joo wattu ta'pa mi'cikmi nakitai to kamala'biran-Na Puang Isa na ia joo tau dua nasolan ke'deh.
42009033	Ia tonna la malemo joo tau sola duai ssalai Puang Isa, nakuamo Petrus lako Puang Isa, "Oo Guru, masannangki' ntee. Melo ke ngkabua'kan tallu bola-bola, mesa' tanii, mesa' nanii Nabi Musa, na mesa' nanii Nabi Elia." (Ia joo kada napau punala bangri Petrus, te'da naissenni patunna.)
42009034	Ia tonna mangkada unapa Petrus ratumi to saleu' mbombonnii sola ngasan. Na ia tonna samboimi saleu', silajatanmi to anak gurun-Na.
42009035	Denmi gamara nasa'ding lan mai saleu' nakua, "Iamo tee to Anak kupilei. Pesa'dingngii!"
42009036	Ia tonna te'damo disa'ding joo gamara, nakitami mesa-mesamira Puang Isa ntuu jio. Ia tuu lako anak gurun-Na pada kamma' bangngi joo wattu, na te'da naden tau napauan to apa mangka nakita.
42009037	Masawanna, tonna solohmo Puang Isa jao mai buntu sola joo tallu anak gurun-Na, siratuan omi to tau buda lako kale-Na.
42009038	Denmi mesa' muane nnandongngi mangkada lan tangnga-tangngana tobuda nakua, "Oo Guru, takamaseina' dikka'! Takitapi joo anak tungga'ku'!
42009039	Ia ke natamai omi joo setang, metamba-tamba tongan natisintak-sintak to kalena sanggenna mangkambura-bura to kasolena. Te'da namessun joo setang ke te'dapi nasessa tonganni dikka'!
42009040	Kupeta'damo lako anak gurun-Ta' kumua naula'ii joo setang, apa te'da nakullei."
42009041	Mebalimi Puang Isa kumua, "Takkaliwa' ngasan kamu' tee! Tangmatappa' sola sala lalan tee tau too allo! Piranpara masainna la kunii torro, to la minii mpa'dikki penawang-Ku'? Bawai mai tuu anakkamu!"
42009042	Ia tonna mandoppi'mo joo pea lako Puang Isa, napessambakanmi setang natisintak-sintak to kalena. Apa nagarra'i Puang Isa joo setang, naula'i lan mai joo pea. Napamalagahmi Puang Isa joo pea, namane' solanni lako ambe'na.
42009043	Jangngah ngasan tuu lako tau, nasaba' kuasan-Na Puang Allataala. Ia tonna jangngah bang unapa tuu lako tau ntangngahhi sininna to mangka napugauk Puang Isa, nakuamo lako anak gurun-Na,
42009044	"Pesa'dingngii mituli nningaranni tee kadang-Ku'! 'Ia tee Aku' Anak Mentolino, la dipangbenna' lako kuasanna tolino.' "
42009045	Te'da napahangngi anak gurun-Na joo kadan-Na, apa malaja'i ngkutanaii. Dibuniananni joo lako kalena, dikua anna danggi' napahangngi.
42009046	Site'gehhi to anak gurun-Na Puang Isa kumua indannari to kaminang mala'bih.
42009047	Apa naissen Puang Isa apa to lan penawanna. Iamo joo naalami to pea biccuk, napajenjenni jio sa'de-Na.
42009048	Mangkadami lako anak gurun-Na nakua, "Ia to tontarima pea to susi tee, sanga kamatapparanna lako Aku', pada bang unamo to Aku' natarima. Na ia to tontarimana', natarima toomo to Puang Allataala to ssuana'. Nasaba' ia to tossanga kalena kaminang biccu' jio tangnga-tangngami, iamo kaminang matonggo!"
42009049	Nakua Yahya mangkada, "Oo Guru, den tau kikita nnula'i setang mpau sangan-Ta', angkianggaii, nasaba' te'da namenturu' lako kita'."
42009050	Apa nakua Puang Isa ngkuanni, "Danggi' mianggaii, nasaba' ia ke te'da naewaliki', battuananna iamo solata'."
42009051	Ia tonna la madoi'mo Puang Isa diangka' de' suruga, nakuamo, "La malena' de' kota Yerusalem."
42009052	Nasuami to ba'tu pira-pira tau njoloanni. Malemi joo todisua namentama mesa' kampong to-Samaria la mpasadianni kaparalluan-Na Puang Isa.
42009053	Apa ia to tau lan joo kampong te'da namadoang ntarimai to Puang Isa, nasaba' naissen kumua la male de'i kota Yerusalem.
42009054	Ia tonna issenni Yakub sola Yahya kumua te'da natarimai to-Samaria to Puang Isa, nakuanmi, "Oo, Puang! Wa'dingraka kipeta'da api jao mai langi' nasabu'i to tau lan joo kampong?"
42009055	Apa messailei Puang Isa nagarra'i joo anak gurun-Na.
42009056	Ia tonna mangka joo, malemi lako kampong laen.
42009057	Ia tonna mpatarruhmo kalingkan-Na Puang Isa sola anak gurun-Na, denmi mesa' tau mangkada lako Puang Isa nakua, "Oo Puang! La undina' nturu'ki' umbo-umbo taola!"
42009058	Mebalimi nakua, "Cinggallun den ia lo'ko'na, sola manuk-manuk den ia serangna, apa ia tee Aku', Anak Mentolino, te'da ngenan kunii mamma'."
42009059	Nakuamo Puang Isa lako mesa' tau laen, "Undiko nturu'na'." Apa nakua joo tau, "Oo Puang! Eloranpa' jolo' kupole llamun ambe'ku'."
42009060	Apa mebalimi nakua, "Ake'mo na tomatemora llamun tomatena. Apa maleko mpangpeissenanni kumua la ratumi Puang Allataala mangparenta susi Raja."
42009061	Den omi tau mangkada lako Puang Isa nakua, "Oo Puang! La undina' nturu'ki', apa eloranna' jolo' kupole lako bolaku' mpaui."
42009062	Apa nakua Puang Isa, "Ia to tau mangpamulamo manengko, apa messaile pole' opa lako boko', te'da nasipato' menjaji umma'-Na Puang Allataala."
42010001	Mangkai joo napilei omi Puang Isa to pitung pulo tau laen to nturu'i, nasuai male sidua-dua njoloanni lako sininna kota sola kampong to la napangngujui.
42010002	Nakuanni, "Siririanmo to pare, apa ci'di'ra tomepare. Iamo joo peta'dai lako ampunna uma, nasua tau male mpepareanni.
42010003	Malemo kamu'! Kusua kamu' male susi bembala' mentama tangnga serigala.
42010004	Danggi' mibawa sepu' ba'tu tas, ba'tu sapatu. Danggi' mimasai sipangkada-kada tau jio tangnga lalan.
42010005	Ia ammimentama bola la mikua, 'Dennaa upa' nabarakka'i kamu' Puang Allataala!'
42010006	Ia ke den tau lan joo bola ntarimai to pangbarakka'mi la torroi lan joo bola. Ia ke te'da namadoang ntarimai, ake'mo na pole pole' joo pangbarakka'mi lako kalemi.
42010007	Ia ke ditarima kamu', danggi'mo mimellele-lele. Tarima meloi to kande naben kamu'. Nasaba' ia to tomangjama, sipato' ntarima sarona.
42010008	Ia ke mentama kamu' kota, natarima melo kamu' tau, la mikande apa to naben kamu'.
42010009	Pamalagahhi to tomasaki lan joo kota, mipangpeissenanni kumua, cingga'tu'mora naratu Puang Allataala mangparenta susi Raja.
42010010	Apa ia ke mentama kamu' kota, na te'da miditarima, messun kamu' mipangpeissenanni jio bata' kumua,
42010011	'Moi to carepa kotami le'ke' jio ajeki' kipentambakan too, la mpangngingaran kamu' to kasalanmi. Apa la miissen kumua cingga'tu'mora naratu Puang Allataala mangparenta susi Raja!'
42010012	Ingaranni! Ia ke Kiama'mi lino, la'bi nasessai Puang Allataala to tau lan joo kota na ia to to-Sodom!"
42010013	Mpatarruhhi kadan-Na Puang Isa nakua, "Macilaka kamu' to-Khorazim sola to-Betsaida! Buda tanda mejangngaran to mangka kupugauk jio kotami, apa te'dapa mimengkatoba'. Ia kenna la dipugauk joo tanda mejangngaran jio kota Tirus sola kota Sidon, masaimo mengkatoba' tuu lako tau jio, moi na bangsa tangngia to-Yahudi. La mangpakean kamasussan, napessamboran too au de' ulunna, sanga mpenassannii dosana.
42010014	Ia ke Kiama'mi lino, la'bi maringngan ia sessana to to-Tirus sola to-Sidon, na ia to sessami sola ngasan.
42010015	Na kamu' to-Kapernaum! Misangaraka la dipamatande kamu' ratu de' langi'? Te'da! Apa la dipembuangan kamu' do' ngenan kaminang majiong!"
42010016	Nakuamo Puang Isa lako tonturu'i, "Ia to tau mpesa'dingngi kamu', padamo to Aku' napesa'dingngi. Ia to tote'da natarima kamu', padamo to Aku' te'da natarimai. Na ia to totangntarimana', padamo to Puang Allataalara, to ssuana', te'da natarimai."
42010017	Gaja rioi tuu lako pitung pulo tonturu' Puang Isa tonna polemo jio mai to nanii male sidua-dua, anna kua, "Ee Puang, ia ke mpakekan sangan-Ta' nnula'i setang, naturu'mokan!"
42010018	Mebalimi Puang Isa nakua, "Den kukita Ballisi' polloh jao mai langi' susi palepa'.
42010019	Pesa'dingngii! Kubenmo kamu' kuasa miwa'ding ntaloi ulah bolong, singki'-singki', na la mitaloi ngasan too to kuasanna ewalimmi Ballisi', na te'da namangpanggaukan lako kamu'.
42010020	Moi nasusi joo, danggi' mimario nasaba' naturu'mo kamu' setang, apa la mario kamu', nasaba' diuki'mo to sangammi jao suruga."
42010021	Ia joo wattu mario tongan to Puang Isa, nasaba' nakuasaii Roh Allataala, nakua, "Oo Ambe', Puangna langi' sola lino! Mangkurru sumanga'na' lako Ambe', nasaba' ia ngasan joo tabunianan lako tomandalan pahangna sola tomacca, tapangpeissenanmo lako totangpaissen. Oo Ambe', iamo tapumasannang."
42010022	Nakuapa Puang Isa, "Sininna apa naben ngasanmo' Ambe'. Na te'da mesa' tau nnissenni to Anak, saliwanna Ambe'. Te'da too mesa' tau nnissenni to Ambe', saliwanna Aku' Anak, sola ia to tokupueloh kupaissenni."
42010023	Messailemi Puang Isa lako anak gurun-Na, napauan mesai kumua, "Masannang kamu', nasaba' mikitamo to mikitanna tee too.
42010024	La miingaran! Buda nabi sola raja tonna anu' madoang la ngkitai to apa mikita tee too, apa te'da nakitai. Madoang too la ssa'dingngi to apa misa'ding tee too, apa te'da nasa'dingngi."
42010025	Mangkai joo, denmi mesa' guru agama la nnakkalanni Puang Isa, naden lalan nanii mpasalai. Malemi lako, nakua, "Oo Guru! Apara to sipato' la kupugauk, angkuampa' katuoan melo te'da cappa'na?"
42010026	Mebalimi nakua, "Apara to diuki' lan atoranna Nabi Musa? Umbora nakua pahangmu joo?"
42010027	Nakuamo mebali joo guru agama, "Ie'. La mpakamoja' tonganki' Puangta' Puang Allataala, situru' canning atinta', sininna kapaissenanta' na sininna kapakulleanta' ratu lako ssalainta' lino na mpakamoja' tooki' padanta' rupa tau, susi ke mpakamoja'ki' kaleta'."
42010028	Mebalimi nakua, "Tongan tuu pebalimmu. Pugaukmi, ammuampa' katuoan melo te'da cappa'na."
42010029	Apa cia'i masiri' joo guru agama, namekutana nakua, "Indara to padangku' rupa tau?"
42010030	Mebalimi Puang Isa mpake pangpasusian nakua, "Den mesa' muane male jao mai kota Yerusalem mangnguju do' kota Yerikho. Natammuii parampo' jio tangnga lalan, narampai to pakeanna sola sininna apanna, namane' nggasa'i na ci'di'mora namate. Mangkai joo nasalai bangmi.
42010031	Denmi mesa' imang nnola ntuu jio. Ia tonna kitami joo todirampo', lambanni lako sambali'na mpessalai, namane' tarruh.
42010032	Den toda to-Lewi, tomangjama lan Bola Puang Allataala, nnola ntuu jio. Ia tonna kitami joo todirampo', lamban todai lako sambali'na mpessalai, namane' tarruh.
42010033	Apa denni to-Samaria, to mambela lalan, nnola ntuu toda jio. Ia tonna kitai joo todirampo', massemi penawanna.
42010034	Malemi ngkandoppi'i, nabasei anggoro' to kojongna, najampii minynyak, namane' mba'ba'i. Napade'i keledainna, nabawai lako bola pangbongian, naparakai meloi.
42010035	Masawanna joo naalanmi dua dinar, nabenni to ampu bola pangbongian, napasanni nakua, 'Parakai meloi tee tau. Ianna te'da naganna' tuu doi', ratu pole'pa' kumane' mbajahki'.' "
42010036	Natampakkimi Puang Isa joo curitan-Na nakutanaii joo guru agama, "Ia ke iko, umbonnara tee tau tallu to ssangai padanna rupa tau joo todirampo'?"
42010037	Mebalimi joo guru agama nakua, "Ia to tongkamaseii joo todirampo' anna tulungngi." Nakuamo Puang Isa, "La mupugaukki susi joo!"
42010038	Malemi Puang Isa mpatarruh kalingkan-Na sola anak gurun-Na, namentama mesa' kampong. Denmi baine jio disanga Marta ssuai naratu lako bolana.
42010039	Ia joo Marta den sile'tona disanga Maryam. Ia joo Maryam cadokko bang siandah Puang Isa mpesa'dingngi pangngajah-Na.
42010040	Apa ia joo Marta naparri-parri ntoratui. Malemi lako Puang Isa nakua, "Oo Puang, antakamma' bangra Kita' na te'da bang napuinawai Maryam mbaliina'? Ke wa'dingngi, takuanni nabalii unamo', dikka'!"
42010041	Mebalimi Puang Isa nakua, "Ee Marta, buda bang to mupuselang sola mupikkiri'.
42010042	Na mesa'ra ia to gaja parallu. Napileimo ia Maryam joo kaminang melo, iamo to mpesa'dingngi kadan-Na Puang Allataala, na te'damo na la dialai."
42011001	Den pissen namale Puang Isa massambajang. Ia tonna mangkamo, ratumi mesa' to anak gurun-Na mangkada nakua, "Oo Puang, ajahhikan massambajang susi Nabi Yahya nnajahhi anak gurunna."
42011002	Nakuamo Puang Isa lako anak gurun-Na, "Ia ammimassambajang, la mikua susi tee, 'Oo Ambe', Dennaa upa' na sininna tau mpakala'bihki', anna tarima parenta-Ta'.
42011003	Benkan kande to kiparalluinna keallo-keallo.
42011004	Dampangankan, nasaba' kidampangan tooi to tokasalan lako kaleki'. Danggi' taelorankan ta'de kamatapparanki' ke disedekan mpugauk kasalan.' "
42011005	Nakuapa Puang Isa lako anak gurun-Na, "Ia ke denko male tangnga bongi lako bolana solamu mukua, 'Ee, mane, paindannipa' rotimmu tallu,
42011006	nasaba' den soba'ku' leppang jio bolaku', na te'damo kande la kubenni!'
42011007	Ia ke mebalii joo solamu lan mai bolana kumua, 'Danggi' musussaina'. Mangkamo' llacak bolaku' na mamma'mo sola anakkaku'. Te'damo kulami'cok mbenko tuu mupeta'danna.'
42011008	Apa kukuan kamu' kumua, moi na te'da namadoang mi'cok mbenko to mupeta'danna nasaba' solamu, apa la mi'cokki ia mbenko to apa muparallui, ke te'dai mumasiri' ndadu'-dadu' bangngi meta'da.
42011009	Iamo joo kukuan kamu': Peta'dai lako Puang Allataala to miparalluinna, ammidiben. Angahhi to miparalluinna, ammiampa'i. Peta'dai ammidiben, susi to tomangdedek la ditimbakan bola.
42011010	Nasaba' ia to tometa'da lako Puang Allataala, la diben, na ia to tonnangahhi, la naampa', na ia to tomangdedek la ditimbakan bola.
42011011	Te'da kamu' to ambe' mben ulah anakkana, ke meta'dai bale,
42011012	ba'tu nabenni singki'-singki', ke meta'dai talloh.
42011013	Jaji, moi mitogaja', la miissen mbenni to melona lako anakkami, apa pole' to Ambe'mi Puang Allataala jao suruga la mben kamu' Roh Allataala ke meta'da kamu'!"
42011014	Den pissen nannula'i setang Puang Isa lan mai tomamang. Ia tonna messunmo ta'pa mangkadami joo tau. Jangngahmi to tobuda.
42011015	Apa den to mangkada nakua, "Kuasanna Beelzebul, iamo to puanggawana setang, napake nnula'i setang."
42011016	Den too tau laen madoangngi la ssedei to Puang Isa. Meta'dai anna pugauk tanda mejangngaran, la mpamanassai kumua ia to kuasan-Na pole jio tongan mai Puang Allataala.
42011017	Apa naissen Puang Isa to napikkiri' tuu lako tau. Namangkada nakua, "Ia ke denni mesa' kaparentan nasiricuan bang to taunna na te'da namesa' penawa, tantu te'da namasai nalanynya'. Susi todami to tosangbola, ke te'da namesa' penawa, tantu te'da namasai nasisarak-sarak.
42011018	Mikua kumua nakuasaina' kuasanna Beelzebul, iamo to puanggawana setang, angkuwa'ding nnula'i setang. Apa ia ke la nakuasaina' puanggawana setang nnula'i setang laen, battuananna sirarii pada setang, anna manassa te'da namasai nalanynya' to kaparentanna.
42011019	Mikua kumua kuasanna Beelzebul kupake nnula'i setang. Ia ke la susi joo, kuasa pole umbora napake anak gurummi nnula'i setang? Ia to napugauk anak gurummi mpangpepajananni kumua tosala kamu'!
42011020	Apa ia ke mpakena' kuasan-Na Puang Allataala nnula'i setang, battuananna kumua ratumi Puang Allataala mangparenta susi Raja lan tangnga-tangngami.
42011021	Ia joo puanggawana setang wa'ding dipasangrapang mesa' tomawatang. Ia ke naampai to bolana mpake sininna parewa kapararian, salama' to ewananna.
42011022	Apa ia ke denni to la'bi mawatang ratu rrarii, nataloi, manassa kumua la naalai ngasanni joo parewa kapararian narannuan, narampai to ewananna natawa-tawai.
42011023	Ia to tote'da namenturu' lako Aku', iamo nnewana'. Na ia to tote'da nabaliina', iamo nggaja'-gaja' jaman-Ku'!"
42011024	Nakuamo Puang Isa, "Ia namessun to setang lan mai tau, malei llelei padang pallawangan nnangah ngenan la nanii kenden, apa te'da naampa'i. Iamo joo nakua, 'La pole pole'na' lako to bola mangka kusalai!'
42011025	Ia tonna ratumo lako, mapaccing na marappi toomi.
42011026	Malemi ntambai pitu setang laenna, to la'bi masa'ga' pole' opa na ia. Napentamaimi joo tau, natorro lan. Mangkatampakanna la'bi masussa pole' opa joo tau, na ia tonna jolona."
42011027	Ia tonna mangkada unapa Puang Isa susi joo, denmi mesa' baine nnandongngi mangkada lan mai tangnga-tangngana tobuda nakua, "Liwa' masannangna to baine njajianki' na mpacucuki'!"
42011028	Apa mebalimi Puang Isa nakua, "La'bi masannang pole' opa to tompesa'dingngi kadan-Na Puang Allataala napugaukki!"
42011029	Ia tonna sitalimbungngii tau to Puang Isa, mpatarruhmi kadan-Na nakua, "Takkaliwa' gaja' tee tau too allo. Napeta'dai kumua la kupakitanpi tanda mejangngaran, namane' la ngkatappa'ina'. Apa ia manda tanda la dipakitanni susi to apa jaji lako Nabi Yunus.
42011030	Susi Nabi Yunus menjaji tanda lako to-Niniwe, susi toomi tee Aku', Anak Mentolino, la menjaji tanda lako tee tau too allo.
42011031	Ia ke Kiama'mi lino, ia to raja baine lo' mai pollo'na wai la dipatuo pole' sola to tau too allo la mpasalai. Nasaba' ia joo raja baine mambela naola ratu la mpesa'dingngi pangngajahna Raja Sulaiman to mandalan tangngah. Apa denni lan tangnga-tangngami tee too to la'bi mala'bihpa na Raja Sulaiman!
42011032	Na ia ke Kiama'mi lino, ia to to-Niniwe la dipatuo pole' sola to tau too allo la mpasalai, nasaba' mengkatoba' ia to to-Niniwe tonna sa'dingmi to pangngajahna Nabi Yunus. Apa denni lan tangnga-tangngami tee too to la'bi mala'bihpa na Nabi Yunus! Moi nasusi joo te'dapa mikatappa'ii to kadan-Na."
42011033	Nakua omo Puang Isa, "Te'da tau mpadukku palita nabuniananni ba'tu nasamboii busu. Apa napajaori ngenan palita dikua naarrangngi to tau ke mentamai bola.
42011034	Ia to mata penawa dipasangrupa lampunna kale. Ianna makassing to mata penawammi, manassa la nnissen kamu' pangngajaran tongan jio mai Puang Allataala. Apa ianna tangmelo to mata penawammi, manassa te'da mipahangngi to pangngajaran tongan.
42011035	Iamo joo jagai anna danggi' napamalillinni Ballisi' to mata penawammi.
42011036	Ia ke naarrangngi Puang Allataala to mata penawammi sanggenna te'da pangngajaran tongan jio mai Puang Allataala to te'da miissenni, melo ngasan to katuoanmi, susi bola ke naarrangngi lampu."
42011037	Ia tonna mangkamo Puang Isa mangkada susi joo, denmi to-Farisi ssuai naratu kumande jio bolana. Malemi Puang Isa lako, nakumande jio.
42011038	Jangngahmi joo to-Farisi ngkita Puang Isa kumande, nasaba' te'da nabasei limanna jolo', situru' atoran agama, namane' kumande.
42011039	Iamo joo namangkada Puang Isa nakua, "Ee kamu' to-Farisi! Ia ammibasei isotan ba'tu kandean, saleanna manda mibasei, apa lanna liu carepa unapa. Susimi joo, ia to ada' wa'ding nakita tau mituru' tongan, apa lan penawammi buda kagajatan sola kamadoangan rrampa apanna tau.
42011040	Tobango' kamu'! Te'da na batang kalemi manda napaden Puang Allataala, apa Ia too mpadenni to penawammi.
42011041	Pangbenni jolo' to penawammi lako Puang Allataala, namane' ia to panggaukanmi situru' ngasan pakkaeloran-Na Puang Allataala.
42011042	Macilaka kamu' to to-Farisi! Ia to assele' tanananmi to tangkeangga'na susinna tulasi, kunyi', na rampa-rampa laen miben sangtawa sangpulona lako Puang Allataala, apa te'da mipugaukki to kamarurusan sola pangpakamoja' lako Puang Allataala. Na iara joo to kaminang parallu mipugauk, apa la mipugauk too to laenna.
42011043	Ee to-Farisi, tomacilaka kamu'! Gaja mikabudai cumadokko jio olo lan bola passambajangan, na madoang bang ditaratte' jio pasa'.
42011044	Tomacilaka kamu'! Nasaba' susi kamu' lamunan te'da pasukkuna, to nasilese-lesei tau, nasaba' te'da naissenni kumua lanna liu ponno buku tomate to mecarepan."
42011045	Denmi mesa' guru agama mangkada lako Puang Isa nakua, "Oo Guru! Ia tuu kadan-Ta' mpakasiri' todakan!"
42011046	Nakuamo Puang Isa, "Ee, guru agama, tomacilaka too kamu'! Nasaba' mikabua' to atoran tangnakulle tau mpugaukki, apa kamu' bang una te'da mitulungngi to tau matumba carana la mpugaukki.
42011047	Tomacilaka kamu'! Nasaba' mipemellongngi pole' to lamunanna nabi, to mangka nabuno tojolomi.
42011048	Ianna susi joo, mitonganan kumua mikabudai to apa napugauk tojolomi, sanga tojolomi mbuno nabi na mipemellongngii to lamunanna.
42011049	Iamo joo napattantui Puang Allataala kumua, 'La kuparatuanni nabi sola rasulu', denni to la nabuno, na den tooi to la nasessa.'
42011050	Iamo joo la dipabalahhi keanu' to tau too allo nasaba' panggaukanna tojolona mbuno nabi sipammula dipadenna lino,
42011051	mammula jio mai Habel, ratu lako Zakariya to dibunoi jio napatangnga ngenan pangkaroban na Bola Puang Allataala. La miingaran: Ia to tau too allo la dipabalahhi sininna panggaukan gaja'na tojolona.
42011052	Macilaka kamu' to guru agama! Sitonganna kamu'ra to la nnajahhi tau umbo nakua menjaji umma'-Na Puang Allataala. Te'da mimadoang menjaji umma'-Na, na ia to tomadoang kannori mianggai."
42011053	Ia tonna salaimi Puang Isa joo bola, napemannanmi guru agama sola to-Farisi. Nabumbunni bang mangrupa-rupa pekutana lako,
42011054	dikua ba'tu dennai nasala kada to Puang Isa napasalai.
42012001	Ia joo wattu sirempunmi massa'bu-sa'bu to tau madoang ngkita Puang Isa. Nasisi'pin-si'pin ntalimbungngi to Puang Isa anna den to disilesei ajena. Napamulami Puang Isa nnajahhi anak gurun-Na nakua, "Majaga kamu' jio mai raginna to-Farisi. Ia to kusanga iamo to kamajekkonganna.
42012002	Te'da to membuninna tangladipangpekitan, na te'da to dibunianan tangladipangpeissenan undinna.
42012003	Jaji, apa to mipau ke bongi, la nasa'ding tau ke allomi. Na apa to mipangbisikan lako solami lan kamara' dilacak, la dipetamban jio pangbudan tau."
42012004	Mpatarruhpa kadan-Na Puang Isa nakua, "Ee kamu', to kusanga soba'-Ku'. Ingaranni! Danggi' mimalaja' lako tolino to batang kale manda nakulle nabuno, apa te'da nakullei mbuno penawammi.
42012005	La kupauan kamu' to sipato' la mikalaja': Malaja' kamu' lako Puang Allataala! Nasaba' ianna mangka mbuno kamu', makuasapa Ia mpatama kamu' naraka. Ingaranni, Ia mandara to parallu mikalaja'.
42012006	Duara de'pen allinna ke lima denah, apa moi mesa' te'da tangnaingaran Puang Allataala.
42012007	Moi beluak jao ulummi mangkamo dibilang ngasan. Iamo joo danggi' mimalaja', nasaba' la'bi keangga' kamu' na ia to denah."
42012008	Mangkada unapa Puang Isa nakua, "La miingaran kumua, ia to tonnakuina' jio olona tobuda kumua tomenturu'i lako kale-Ku', la kuakui todai to Aku', Anak Mentolino, jio olona malaeka'-Na Puang Allataala.
42012009	Apa ia to tompessakkannina' jio olona tobuda, kumua te'da namenturu' lako kale-Ku', la kupessakkanni todai jio olona malaeka'-Na Puang Allataala.
42012010	Ia to tonnewa kadana' tee Aku', Anak Mentolino, wa'dingpa didampangan, apa ia to toncapa' Roh Allataala, te'damo nawa'ding didampangan.
42012011	Ia ammidikara-kara lan bola passambajangan iarika jio olona tomangparenta ba'tu tomangra'tah kara-kara, danggi' miselang kumua apara la mipau, ba'tu umbo la mikua mpangngewai kalemi.
42012012	Nasaba' apa to mipebalian la napatuju kamu' Roh Allataala ke wattunnamo kamu' la mebali."
42012013	Den tau mangkada jio mai tangnga-tangngana tobuda lako Puang Isa nakua, "Oo Guru, ia ke wa'dingngi, takuanpi to sile'toku' nabenna' to tawaku' jio mai manahna tomatuangki'."
42012014	Mebalimi Puang Isa nakua, "Oo mane, indara to nnangka'na' menjaji pangbicara ba'tu tomantawa ewananmi sola dua?"
42012015	Mpatarruhhi kadan-Na Puang Isa lako tobuda ntuu jio nakua, "Majaga kamu', miingaran meloi, danggi' mimadoang nnassang sininna apa lan tee lino. Nasaba' ia to katuoanna tau te'da napole jio mai kasugiran, moi nasugih lallang."
42012016	Mangcuritami Puang Isa mpake pangpasusian nakua, "Den tosugih nnampui bara'bah gaja loang, nabuda assele'na.
42012017	Mangpikkiri'mi joo tau nakua, 'Te'damo naganna' to ngenan kunii nnanna assele' bara'bahku'. La kuapamira?'
42012018	Mangpikkiri' omi namangkada lan penawanna nakua, 'Denmi pale' akkalanku', la kupematonggoi to ngenan assele' bara'bahku', na ia kunii nnannai to assele' bara'bahku' sola ewanan laenku'.
42012019	Angkumangkada lako kaleku' kumua: Masannangmoko! Tanglapura to sininna ewanan muampui, moi mangpulo-pulo taunna. Mpessaumoko bo'jo'mu! La mupemasannangngimi to katuoanmu, kumande mandamoko sola mangngiso'.'
42012020	Apa nakua Puang Allataala mangkada lako joo tosugih, 'Ee, tobango'! Ia bang unamo tee bongi naladika'tu to sunga'mu. Na indamora la mpuapai to ewanan murempun?'
42012021	Susimi joo katuoanna to tau nnangaran kasugiran kalena lan lino, apa situru' Puang Allataala tangngia kasugiran tongan joo."
42012022	Nakuamo Puang Isa lako anak gurun-Na, "Iamo joo, la miingaran! 'Danggi' mipuselangngi to katuoanmi, to kumua apara to la mikande, ba'tu apara to la miputamangkale.'
42012023	Nasaba' la'bi parallu ia to katuoan na ia to kande, na ia to batang kale la'bi parallu na ia to pakean!
42012024	Kitari to kaok! Te'da namantanan, te'da namepare, te'da naampui pa'pak, apa napatuo unai Puang Allataala! Na la'bi keangga' kamu' na ia to manuk-manuk!
42012025	Moi mipuselangngi to katuoanmi, te'da mikullei mpamalambeh sunga'mi moi sangmanne'!
42012026	Na ia joo apa biccukra na tangmikullemo mpugaukki, matumbai milampuselang ori to laenna?
42012027	Kitari to bunga bakung umbo nakua tuona jio padang. Te'da namangngunu, te'da too natumannun. Apa la miingaran, moi Raja Sulaiman to gaja sugih, te'da nampake pakean susi ballona joo bunga!
42012028	Ee, totangmatappa'! Ia ke naballoii Puang Allataala to reu jio padang susi joo, to tuo tee allo na masawa disumpun, apa pole'raka to kamu' sola ngasan!
42012029	Iamo joo danggi' mipuselangngi to kumua apara to la mikande ba'tu apara to la miiso'. Danggi' mika'tu rannu.
42012030	Ia ngasan to susi joo naangah bang tolino to tangnturu' Puang Allataala. Apa naissen ia Ambe'mi Puang Allataala kumua miparallui ngasan joo.
42012031	La mipengkulle-kullei mpugaukki to pakkaeloran-Na Puang Allataala, na ia to laenna miparallui la naben too kamu'."
42012032	Naajahhimi Puang Isa to anak gurun-Na nakua, "Danggi' mimalaja' moi mitangpira! Nasaba' napumasannang Ambe'mi Puang Allataala jao suruga mpupenjaji kamu' taun-Na lan kaparentan-Na.
42012033	Balukki to ewananmi mibenni tokaasi-asi. La nnangah kamu' doi' to te'da namemmatua, iamo to kasugiran dianna jao suruga. Ia joo kasugiran te'da nata'de, nasaba' te'da nakullei la naboko tau, na te'da nakullei nakande ane.
42012034	Nasaba' umbo-umbo nanii to ewananmi, la minawa-nawa tarruh bangngi."
42012035	Mangngajahhimi Puang Isa nakua, "Majaga kamu' ammituli ntajanni to karatuan-Ku'. Massa'wak rampa' kamu', mipadukku bangngi to palitammi.
42012036	La sadia kamu' mangjama susi mesa' kaunan ntajan puangna pole jio mai tobotting. Sadia bang ntimbakanni ba'ba ke mangdedekki.
42012037	Liwa' masannangna tuu lako kaunan ke naampa'i puangna ntajanni. La mikatappa'i kumua, ia to puangna la massa'wak rampa' todai nasuai joo kaunanna cumadokko naparakaii.
42012038	Masannang tuu lako kaunan ke diampa'i sadia bang, moi tangnga bongi iarika dannarimo naratu to puangna.
42012039	Ingaranni! Ia kenna issenni ampu bola wattunna joo nanii ratu to taboko ke bongii, la te'da namamma' nnampai bolana, danggi' namentama joo taboko.
42012040	Susi toomo kamu', la da'tan bang kamu' majaga, nasaba' ia to karatuan-Ku' tee Aku', Anak Mentolino, te'da mikalannaii."
42012041	Mekutanai Petrus nakua, "Oo Puang, kami'raka tapapatui tuu pangpasusian, iarika sininnaraka tau?"
42012042	Mebalimi Puang Isa nakua, "Iamo kupapatui to kaunan melo to wa'ding dikatappa'i. Iamo la naben kuasa puangna ngkapalai kaunan laenna, napakandei ke wattunnami kakumandean.
42012043	Liwa' ia masannangna joo kaunan ke polemi to puangna, naampa'i puangna mpugaukki to jamanna.
42012044	Katappa'i kumua, ia joo kaunan la naben kuasa puangna mparakai to sininna ewananna!
42012045	Apa macilakai joo kaunan ke mangkadai lan penawanna kumua, 'Masaipa namane' pole to puangku'', nabunomi to padanna kaunan, la muane la baine, namangmaroah-roah, sanggenna malango.
42012046	Apa te'da nakalannaii nata'pa ratu to puangna. Napemoncongngimi puangna, napasusii parri'na to totangnturu' Puang Allataala.
42012047	Ia to kaunan naissen apa to nakabudai puangna, apa te'da namajaga sola te'da napugaukki, iamo na la dipemoncongngi.
42012048	Apa ia to kaunan te'da naissenni apa to nakabudai puangna, napugauk kasalan to la dinii rrambii, te'da nadipemosoi dirambi. Nasaba' ia to todiben buda, la dipeta'dai too buda. Na ia to todipabarakkanni buda, la'bi buda pole' opa dipeta'da jio mai kalena."
42012049	Mangngajahhimi Puang Isa nakua, "Iamo kuratu tama lino sanga ratuna' mbawa api, na kurannuan namanglulu-lulu to dukkunna!
42012050	Denpa kamaparrisan tonggo la kuperasai. Na te'da narapa' to penawang-Ku', ke te'dapi najaji.
42012051	Misangaraka kumua ratuna' mbawa kasikalinoan tama lino? Te'da! Tangngia kasikalinoan to kubawa, apa kasiewalianra.
42012052	Mammula tee too, ia ke denni lima tau lan bola, ia to tallu nnewai to duanna, ba'tu dua nnewai to tallu.
42012053	Ambe' la nnewa anakkana muane, na anak muane la nnewa ambe'na. Indo la nnewa anakkana baine, na anak baine la nnewa indona. Indo matuanna la nnewa anak mamintunna baine, na anak mamintunna baine la nnewa indo matuanna."
42012054	Nakuapa Puang Isa lako tobuda, "Ia ke ngkita kamu' saleu' endek jio kalambunan, ta'pa mikua, 'La uran'. Na uran tongan.
42012055	Ia ke mangngiri' lo'i mai to angin, mikua, 'La pebarrangan omo'. Na jaji tongan susi joo.
42012056	Ee, kamu' tomajekkong! Macca kamu' mbattuanannii to tanda mikita jao langi' sola lan lino. Apa te'da miissenni mbattuananni to apa kupugauk, tanda karatuan-Na Puang Allataala mangparenta susi Raja."
42012057	Mangngajahhimi Puang Isa nakua, "Ciapari na te'da kamu' mipikkiri'i to melona la mipugauk?
42012058	Ia ke denni ewalimmi male mparapa' kamu' lako tomangra'tah kara-kara, ammijio unapa tangnga lalan, la'bi melo ke sikalino bangmo kamu' jolo'. Nasaba' ianna te'da misikalino, la nabawa kamu' lako olona tomangra'tah kara-kara, namane' tomangra'tah kara-kara mpangngolo kamu' lako pulisi ammidipatama pangtarungkuan.
42012059	La miingaran! Ia ke te'dapi mibajahhi angge macerona to indanmi, te'da mikullei messun lan mai pangtarungkuan."
42013001	Ia joo wattu nacuritami tau lako Puang Isa to ba'tu pira-pira to-Galilea to male mangkaroba lako Puang Allataala, nabunoi Gubernur Pilatus.
42013002	Mebalimi nakua, "Misangaraka kumua iamo namate joo to-Galilea susi joo, nasaba' la'bi buda dosana na ia to to-Galilea laenna?
42013003	Te'da lalo ia! Apa la miingaranni, ia ke te'da mimengkatoba' jio mai dosami, pada la mate too kamu'.
42013004	Na umbo toda ia nakua to sangpulo karua tau to mate jio Siloam tonna songkaii bola batu matande? Misangaraka kumua iamo joo mpattantui kumua la'bi buda dosana na ia to tau leko' to torro jao kota Yerusalem?
42013005	Te'da lalo ia! Apa la miingaranni, ia ke te'da mimengkatoba' jio mai dosami, pada la masolang too kamu'."
42013006	Mangkai joo mpau omi pangpasusian Puang Isa susi tee, "Den mesa' tau nnampui garonto' kaju ara lan bara'bah anggoro'na. Tuli malei ntiroi to buanna, apa te'da bang naampa' moi mesa'.
42013007	Den pissen wattu mangkadami lako tomangbara'bahna nakua, 'Ee kitari! Tallung taunmo' ratu ntiroi buanna tee garonto' ara, apa te'da bang kuampa'i moi mesa'. Ta'bangngi bangmi! La mpemadokoi mandari bara'bah!'
42013008	Apa nakua joo tomangbara'bah, 'Ee puang! Eloranpi tuo sangtaunpa. La kubingkungngi mengguririkkina angkupalakoi pangpelompo.
42013009	Mbai namembua ke taun pole'i. Apa ia ke te'dai, wa'dingmiki' mpangpeta'banganni.' "
42013010	Ia tonna Allo Katorroan, mangngajahhimi Puang Isa jio mesa' bola passambajangan.
42013011	Den baine jio, sangpulo karuamo taunna sopok, nasaba' natamaii setang, na te'da nakullei maruruh jenjen, sanga bukku'i.
42013012	Ia tonna kitami Puang Isa joo baine, natambaimi nakua, "Ee indo', la'pahmoko jio mai sopokkomu!"
42013013	Nakaka'i Puang Isa joo baine bukku', nata'pa maruruh jenjen nampakala'bih Puang Allataala.
42013014	Mabirihmi joo kapala bola passambajangan, nasaba' napamaruruhhi Puang Isa joo tobukku' na Allo Katorroan. Iamo joo namangkada lako tau nakua, "Den annan allona dinii mangjama, allo-allo iapa joo minii ratu ammidipakaruruh ba'tu dipamalagah, danggi' anna Allo Katorroan!"
42013015	Mebalimi Puang Isa nakua, "Ee, tomajekkong! Ianna Allo Katorroan lla'paran ngasan kamu' sapinmi ba'tu keledaimmi, mimale mbawai mipaiso'.
42013016	Ia tee baine bati'na Nabi Ibrahim nakuasai Ballisi' sangpulo karuamo taunna. Iamo joo nasipato' dila'paran jio mai kuasanna Ballisi' ke Allo Katorroanni."
42013017	Ia joo pebalin-Na Puang Isa gaja napumasiri' to tonnewalii. Apa ia tuu lako tau laen masannang ngkitai sininna to mejangngaran napugauk.
42013018	Mekutanai Puang Isa nakua, "Ianna mangparentamo Puang Allataala susi Raja, apara to la dipasirapanganni na apara to la kupapadanni?
42013019	Wa'ding dipasangrapang sanglise' sawi, naala tau natananni jio bara'bahna. Ia tonna tuomo, lobohmi anna membarana', namesserang to manuk-manuk jio tangkena."
42013020	Nakuapa Puang Isa, "Ianna mangparentamo Puang Allataala susi Raja, apara to wa'ding kupasirapanganni?
42013021	Wa'ding dipasangrapang ragi, naala baine, napasigerokki patang pulo litere' ta'pung, anna loboh."
42013022	Lan kalingkan-Na de' kota Yerusalem napasitarruh-tarruhhi Puang Isa to kota na kampong anna mangngajahhi jio.
42013023	Den tau ngkutanaii nakua, "Oo Puang, ci'di'raka tau la dipasalama'?" Mebalimi Puang Isa nakuanni nakua,
42013024	"Ia to tau dipasalama' wa'ding dipasirapang tomentama ba'ba si'pi'. Iamo joo pengkulle-kullei mentama nnola ba'ba si'pi', nasaba' buda tau mpengkullei mentama apa te'da nakullei.
42013025	Ia ke malemi to ampu bola llacak bolana, la jenjen bangmo kamu' jio salean ammimeta'da kumua, 'Oo, ampu bola! Timbakanpakan bolata'!' La mebalii joo ampu bola nakua, 'Te'da kuissenni topole umbora kamu'!'
42013026	Na la mikua mebali, 'Mangkamokan tasolan kumande. Na mangkamiki' mangngajahhi jio kotaki'!'
42013027	Apa la nakuan pole' kamu' joo ampu bola kumua, 'Ee togaja', palai kamu' ntee! Te'da kuissenni topole umbora kamu'.'
42013028	Ia ke mikitami Nabi Ibrahim, Ishak na Yakub sola sininna nabi laen mangmaroah-roah lan Lino Barun-Na Puang Allataala, la kumarrak kamu', misunggarigi', nasaba' diula'i kamu'!
42013029	Buda tau tangngia to-Yahudi la ratu jio mai kadellekan sola jio mai kalambunan, jajanna mai na lo'na mai, na la mangmaroah-roah lan Lino Barun-Na Puang Allataala.
42013030	Buda tau to tangdikasiri' la menjaji todikasiri' keanu'. Na buda tau to dikasiri' tee too la menjaji totangdikasiri' keanu'."
42013031	Ia joo wattu den ba'tu pira-pira to-Farisi ratu lako Puang Isa nakua, "Melo ke tasalaii tee kampong, nasaba' madoang Raja Herodes la mbunoki'."
42013032	Napebalimi Puang Isa nakua, "Malemo kamu' mpauanni Raja Herodes, tokalasi, kumua, 'Ia tee allo na masawa la nnula'ina' setang na mpamalagah toona' tomasaki. Apa ianna allo mangpentallunnamo la mmangkaina' jaman-Ku'.'
42013033	Moi nasusi joo, la kupatarruh to kalingkan-Ku' tee allo, masawa na duang bongi, nasaba' te'da nawa'ding to nabi dibuno jio saleanna kota Yerusalem.
42013034	Ee, to-Yerusalem! Tombuno kamu' nabi! Mirura batui to tonasua Puang Allataala ratu lako kalemi, sanggenna mate! Ba'tu pempiranmo' madoang rrempun kamu', susi indo manuk rrempun anakkana jiong pani'na, apa te'da mimadoang!
42013035	Pesa'dingngii! Iamo joo la makarorrong to bolami, nasaba' te'damo natorro Puang Allataala ssolan kamu'. Mammula tee too te'damo milangkitana', sanggenna mikua, 'Dibarakka'i to toratu mpusanga sangan-Na Puang.' "
42014001	Den pissen simata Allo Katorroan, namale Puang Isa kumande jio bolana mesa' kapala to-Farisi. Padami to tau ntuu jio ssikita-kitai to Puang Isa.
42014002	Ratumi lako Puang Isa to tomasaki, kambang ajena sola limanna.
42014003	Nakutanaimi Puang Isa tuu lako guru agama sola to-Farisi nakua, "Wa'dingriki'ka mpamalagah tomasaki ke Allo Katorroan ba'tu te'daraka, situru' atoran agamanta'?"
42014004	Apa kamma' bangngi sola ngasan. Natoemi Puang Isa joo tau, napamalagahhi, nasuai pole.
42014005	Mangkai joo nakuanmi Puang Isa tuu lako tau, "Ia ke den kamu' nnampui pea ba'tu sapin, napolloh do' bubun ke Allo Katorroan, tantu ta'pa miangka' silalona jiong mai."
42014006	Apa te'da bang tau ssarai mpebalii Puang Isa.
42014007	Ia tonna kitai Puang Isa kumua den toratu mpilei cadokkoan to kaminang melona, naajahhimi mpake pangpasusian nakua,
42014008	"Ia ke ditambai kamu' male mangpabotting, danggi' micumadokko jio cadokkoan to kaminang melo. Iamo ke denni tau ditambai toda to la'bi dikasiri' na kamu',
42014009	anna ia to ampu bola ratu lako kalemi namangkada kumua, 'Tabe', ia tee cadokkoan mangkami dipasadian tee tau.' Anna liwa'mo masiri'mi ke mellele kamu' cumadokko jio boko'.
42014010	Iamo joo, ia ammiditambai male mangpabotting, pilei memanni to cadokkoan kaminang jio boko'. Mbai la ratu to ampu bola nakuan kamu', 'Ee mane, melleleki' cumadokko jio cadokkoan to la'bi melo.' Ianna susi joo dipakala'bih kamu' jio olona toratu.
42014011	Nasaba' ia to tompamajao kalena la dipamajiong, apa ia to tompamajiong kalena la dipamajao."
42014012	Nakua toopa Puang Isa lako joo tontambai ratu lako bolana kumua, "Ia ke mangmaroah-roah kamu' kumande allo ba'tu kumande bongi, danggi' omo mitambai to soba'mi ba'tu sile'tomi, rapummi ba'tu bali bolami tosugih, nasaba' la natambai toda kamu' dau. Ianna susi joo mitarimami to poleanna.
42014013	Jaji, ia ke mangmaroah-roah kamu', ntambai naratu to tokaasi-asi, tosopok, susinna tokupi' sola tobuta.
42014014	Na la dibarakka'i kamu', nasaba' ia tuu lako tau te'da nalangkullei mpabalahhii to kameloanmi. La miampa' to pahalami jio mai Puang Allataala, ke wattunnami to tomelo dipatuo pole' jio mai kamatean."
42014015	Ia tonna sa'dingngmi joo kadan-Na Puang Isa nakuamo sala mesa'na to tonasolan kumande jio kumua, "Masannang to tomangmaroah-roah lan Lino Barun-Na Puang Allataala."
42014016	Nakuamo Puang Isa lako joo tau, "Den pissen wattu naden tau mpugauk pangmaroasan gaja roah na buda tau ditambai ratu.
42014017	Ia tonna dipamulamo joo pangmaroasan, nasuami to kaunanna male ntambai to mangka dipauan la ratu, nakuanni, 'Malemiki' mai, nasaba' sadia ngasanmi!'
42014018	Apa ia tuu lako tau meta'da dampang ngasanni. Ia to jolona mangkada lako joo kaunan nakua, 'Mangkana' mangngalli tana sangngenan, na paralluna' male ngkitai. Meta'da dampangna'.'
42014019	Ia to laenna nakua, 'Mangkana' nnalli sapin limang ajoka, la malepa' ncobai. Meta'da dampangna'.'
42014020	Ia to laenna pole' nakua, 'Mane' mangkana' botting, iamo joo na te'da kularatu.'
42014021	Polemi joo kaunan, napauanni puangna. Gaja gallii joo puangna, nakua lako kaunanna, 'Maleko madoi' llingkai lalan sola sepe'-sepe' lan kota. Solanni jio mai to tokaasi-asi, tosopok, susinna tobuta na tokupi'.'
42014022	Mangkai joo nakuamo joo kaunan, 'Oo puang, kipugauk ngasanmo to tasuankan, apa budapa ngenan lo'bang.'
42014023	Nakuamo joo puang lako kaunanna, 'Maleko llingkai bata' sola lalan salean kota, mparukui to tau naratu, naponno to bolaku'.
42014024	La miingaran! Moi mesa' te'da to ditambai jolomo, la kumande lan pangmaroasanku'!' "
42014025	Buda tau undi nturu' Puang Isa lan kalingkan-Na. Messailemi Puang Isa ngkuanni tuu lako tau,
42014026	"Ia ke den tau la ratu lako kale-Ku', apa la'bi napakamoja'i ia to indona, ambe'na, balinna, anakkana, sile'tona, iarika kalena, ia joo tau te'da nakullei menjaji tonturu'na'.
42014027	Ia to tocia' mpassan kaju sitambenna nturu'na', te'da nakullei menjaji tonturu'na'.
42014028	Susinna ia ke den tau madoang manggaraga bola batu matande, manassa la cumadokkoi jolo' mpikkiri'i to ongkoso'na anna issenni kumua ganna'raka to doi'na la mpamangkaii ba'tu tangganna'paraka.
42014029	Nasaba' ia ke mangkami dikabua' to pondasinna, apa te'damo nakullei mmangkaii, manassa la napetawa-tawai sininna tau to ngkitai.
42014030	La mangkadai to tau kumua, 'Wah, ia tee tau to mpamulaii, apa te'da nakullei mmangkaii!'
42014031	Ba'tu ia ke den raja nnampui sangpulo sa'bu surudadu la nararii raja laen to nnampui duang pulo sa'bu surudadu, manassa la cumadokkoi jolo' ntangngahhi kumua nakulle unaraka la nnewai joo balinna.
42014032	Ianna issenni kumua te'da nakullei, manassa mambelapi to balinna, nasuami to taunna male mpeta'da kasikalinoan."
42014033	Mpatarruhhi kadan-Na Puang Isa nakua, "Susi toda kamu'. Te'da bang kamu' mesa' tau ngkullei menjaji tonturu'na', ke te'da mipasalaii penawa to apammi.
42014034	Melo to ce'la, apa ia ke tangbuaci'mi, te'damo nadikulle mpebuaci'i pole'i.
42014035	Te'damo ia bua'na lako bara'bah moi diala pangpelompo, jaji dica'bean mandamira. Ia to tonnampui talinga la mangpesa'ding melo!"
42015001	Den pissen naratu buda to passassung sola tonasangamo tau togaja' mpesa'dingngi Puang Isa.
42015002	Mangnuku-nukui to to-Farisi sola guru agama nakua, "Wah, nasiama' ora Ia togaja' nakumande sola!"
42015003	Iamo joo nacuritanni Puang Isa tee pangpasusian nakua,
42015004	"Ia ke den kamu' nnampui saratuh bembala', nata'de mesa', apara la mipugauk? Tantu la mipatorroi to kasera pulona kasera jio padang pallawangan, mimale ntiroi joo ta'dena samiampa'na.
42015005	Na ia ke miampa'mi, liwa' masannangmi ammisompoi pole.
42015006	Ia tommiratumo lako bola, mitambaimi to soba'mi na bali bolami ratu, mikuanni, 'Male kamu' mai, tamangmaroah-roah, nasaba' kuampa'mi to bembala'ku' ta'de!'
42015007	Katappa'i kumua, susi toomi joo den kamarioan la'bi matonggo jao suruga, ke den mesa' tomadosa mengkatoba', na ia to kamarioan nasaba' kasera pulona kasera tomelo, to te'da naparallu mengkatoba'."
42015008	Nakua unapa Puang Isa, "Ia ke den baine nnampui sangpulo doi' pera', nata'de mesa', apara to la napugauk? Tantu mpadukkui lampu naparurui bolana, naangahhi sanaampa'na.
42015009	Na ia ke naampa'mi, natambai to solana na bali bolana ratu, nakuanni, 'Male kamu' mai, tamangmaroah-roah, nasaba' kuampa'mi to doi'ku' ta'de!'
42015010	Katappa'i kumua, susi todamira joo to malaeka'-Na Puang Allataala mario ke denni mesa' tomadosa mengkatoba'!"
42015011	Mangkada pole'pi Puang Isa nakua, "Den ambe' dua anakkana muane.
42015012	Nakuamo to tampakkana lako ambe'na, 'Ee, Ambe', benmo' aku' to tawaku' jio mai ewananna ambe'.' Jaji, natawanmi ambe'na joo ewananna sola dua.
42015013	Te'da namasai mangkanna joo, ia joo anak tampak nabaluk ngasanni to tawana, namale sompa' lako tondok mambela. Napaboro-boro bangmi to doi'na male sumongge'-mongge' ntuu lako.
42015014	Ia tonna cappu' ngasanmo to doi'na, jajimi to karorian la'da' jio to nanii, anna gaja sussa katuoanna.
42015015	Malemi mangjama lako mesa' pangtondokan jio, nasuai lako padang nnampai bainna.
42015016	Madoangmi ngkande pangparran kande bai, apa te'da bang tau mbenni.
42015017	Mane'ri mangngingaran namangkada nakua, 'Pira ia budanna to tau mpangjaman ambe'ku' nakala'bian kande, na aku' inde' la mate tangkumande!
42015018	La mangpangngujumo' pole lako ambe'ku', kukuanni: Oo Ambe', madosamo' lako Puang Allataala na lako kita'.
42015019	Te'damo kusipato' disanga anakkata'. Pasusi bangmo' mesa' tomangjamanta'.'
42015020	Ta'pa ke'dehmi, napole lako ambe'na. Mambela unapi jio mai bola, nakitami ambe'na. Massemi penawanna nakinjara' ntammuii, naraka'i naudungngi.
42015021	Nakuamo joo anakkana, 'Oo Ambe', madosamo' lako Puang Allataala na lako ambe'. Tangsipato'mo' disanga anakkana ambe'.'
42015022	Apa nasuai ambe'na to kaunanna nakuanni, 'Madoi'ko, alanni to pakean kaminang maballo, mupapakeanni. Papakei tooi cincin na sapatu.
42015023	Mangkai joo alai to anak sapin malompona migere'i. La kumandeki' mangmaroah-roah,
42015024	nasaba' ia tee anakkaku' samannamo to mangka mate natuo pole', mangkami ta'de nadiampa'.' Napamulami mangmaroah-roah.
42015025	Ia joo wattu jioi bara'bah to anak pamungah. Ia tonna polemo jio mai bara'bah namandoppi'mo lako bola, ssa'dingmi oni suling sola pakkelongan tari'.
42015026	Natambaimi sala mesa'na to kaunanna, namekutana, 'Mangngapari to tau?'
42015027	Mebalimi joo kaunan nakua, 'Polemi adinta'! Na mangkami ambe'ta' mangpesua nggere' anak sapin malompo, nasaba' salama'mi to adinta' pole!'
42015028	Gaja birihhi joo anak pamungah, nacia' mentama bola, anna messun to ambe'na ssedei namentama bola.
42015029	Apa mangkadai nakua, 'Ee Ambe', mangtaun-taunmo masainna kunii tangnnissen bo'jo' mpangjaman ambe'. Te'dapa naden kutangnturu' parentana Ambe'. Na te'da bangpara apa tabenna'! Moi mesa' anak beke te'da bangpa tabenna' kupake mangmaroah-roah sola soba'ku'!
42015030	Apa ia joo anakkana Ambe' to mane' ratu namangka ncappu'i ewananna Ambe' male maningo sola baine bandarang, nageresan una ia Ambe' anak sapin malompo!'
42015031	Napebalii ambe'na nakua, 'Oo anakku'! Ia to iko na torro bang unaki' sola. Sininna to kuampui mupuapa toomo.
42015032	Paralluki' mangmaroah-roah, nasaba' ia joo adimmu samannamo to mangka mate, apa tuo pole'mi. Mangkami ta'de, apa diampa'mi.' "
42016001	Nakuamo Puang Isa lako anak gurun-Na, "Den tosugih nnampui pangjama to nnannanni doi'na na mpusara ewananna. Den tau mparapa'i joo pangjama lako tosugih nakua, 'Napaboro-boro bangngi to apanta''.
42016002	Iamo joo natambai tosugih joo pangjamana naratu nakuanni, 'Apara iko mupugauk napauko tau? Ia bang unamo tee too pakitan ngasanna' sura' indanna tau, nasaba' te'damo muwa'ding nnanna doi'ku'.'
42016003	Mangkadami lan penawanna joo pangjama nakua, 'Apamo la kupugauk tee? La napasunmo' puangku'. Tangkukulle mangbingkung, na masiri'na' kata'da-ta'da.
42016004	Oo, kuissenmo apa to la kupugauk, anna den tau ntarimana' jio bolana, moi kudipasun jio mai jamanku'!'
42016005	Nasuami ratu simesa'-mesa' to tokaindanan lako puangna. Mangkadami lako to bungah ratu nakua, 'Pirara indanmu lako puangku'?'
42016006	Mebalimi joo tau nakua, 'Tallung sa'bu litere' minynyak zaitun.' Nakuamo lako joo tau, 'Inde' to sura' indanmu, muta'pa nnuki'ii silalona to laenna, uki'i sangsa'bu lima ratuh.'
42016007	Mangkai joo nakuamo lako tomangpenduanna, 'Na iko mane, pirara indanmu?' Mebalimi joo tau nakua, 'Sangsa'bu pikulu' gose'.' Nakuamo lako, 'Inde' to sura' indanmu. Uki' pole'i to laenna, muuki'i karua ratuhna pikulu'.'
42016008	Ia tonna sa'dingmi tosugih to apa napugauk joo pangjama tangmaruruh, napujii nasaba' maccai mangngakkalan. Nasaba' ia to tolino tangnturu' Puang Allataala, la'bi macca ia lako padanna rupa tau, na ia to tonturu'mo Puang Allataala."
42016009	Mangkadami Puang Isa nakua, "La miingaran! Pakei tee mai kasugiran lino mpupenjajii soba'mi to tau, anna tarima kamu' Puang Allataala jao bola tangmasolang, ke te'dami bua'na tee kasugiran lino lako kalemi.
42016010	Ia to todikatappa'i nnurusu' ewanan ci'di', dikatappa'i too nnurusu' ewanan la'bi buda. Na ia to totangmaruruh nnurusu' ewanan ci'di', te'da too namaruruh nnurusu' ewanan la'bi buda.
42016011	Jaji, ia ke kasugiran lino nate'da mikullei dikatappa'i, inda pole' opa madoang mpabarakkanni kamu' kasugiran tongan jao suruga?
42016012	Na ia ke te'da mimaruruh mpusara kasugiranna tau to dipabarakkanan kamu', inda pole' opa madoang mben kamu' to apa la mipuapa kamu'?
42016013	Te'da tau ngkullei mengkaunan lako dua puanggawa, sanga la nakabudai ia to mesa' na ia to laenna la nakaba'ci, ba'tu la napangjaman tongan-tongan to mesa' na ia to laenna makuttui mpangjamanni. Susi too kamu', te'da mikullei nturu' pakkaeloran-Na Puang Allataala, ke kasugiran lino manda miangah."
42016014	Den to-Farisi ssa'dingngi apa to napau Puang Isa, napetawa-tawaii, nasaba' gaja pangdoi' ngasanni.
42016015	Apa nakua Puang Isa lako, "Mianggai' bangra melo jio olona tau, apa naissen Puang Allataala to lan penawammi. Nasaba' apa to nasanga tolino mala'bih, nakaba'ci Puang Allataala.
42016016	Ia to atoranna Nabi Musa na pangngajaranna nabi laen tatta'i dipake angge wattunna Nabi Yahya. Mammulami joo wattu dipangpeissenan tarruh to Kareba Kasalamatan umbo nakua Puang Allataala mangparenta susi Raja. Na napassialai tongan tau la menjaji umma'-Na Puang Allataala lan kaparentan-Na.
42016017	Apa te'da natanglajaji to apa diuki' lan atoranna Nabi Musa. La'bi madoi' ia to langi' sola lino la lanynya', na ia ke tanglajajimira to apa diuki' lan joo atoran, moi mesa' hurupu'.
42016018	Inda-inda to ssarak bainena, nakebaine pole' baine laen, direken manggauk salai. Na ia to tompubainei to baine mangka nasarak muanena, direken manggauk sala tooi."
42016019	Mangngajahhimi Puang Isa nakua, "Den tosugih mangpakean maballo namasuli' allinna. Mangmasannang-sannang bangngi keallo-keallo, sanga sadia ngasan to apa naparallui.
42016020	Den toda tokaasi-asi disanga Lazarus mamma'-mamma' bang jio to' pelalanna joo tosugih, ponno bang kele to kalena.
42016021	Madoang bang dikka' ngkandei to bota polloh jao mai mejana joo tosugih, apa asu ora to ratu llepa'i kelena.
42016022	Matemi joo tokaasi-asi nabawai malaeka' lako ngenan mala'bih jio sa'dena Nabi Ibrahim. Mate todami joo tosugih nadilamun.
42016023	Ia tonna lanmo lino tomate, liwa' maparri'na, nakita mambelami to Nabi Ibrahim sola Lazarus jio sa'dena.
42016024	Metambami nakua, 'Oo ambe', Nabi Ibrahim, kamaseina'! Tasuapi dikka' tuu Lazarus nao'tonni to jarinna do' wai, nacakka'ii to lilaku', nasaba' tangkusaramo to lussunna tee api.'
42016025	Apa nakua Nabi Ibrahim, 'Ee, anakku'! Ingaranni, mangkamoko llolongan tawa melomu tommutuo unapa. Susi todami Lazarus mangkami llolonganni to maparri'na. Apa ia tee too dipakatanami ia ntee, na iko omo llolonganni to maparri'na.
42016026	Te'da na ia manda joo, apa den mila' mparalla'ki'. Jaji, ia to tau ntee tangnaola male mati', na ia to tau ntuu tangnaola male mai.'
42016027	Nakuamo joo tosugih, 'Oo, ambe'! Ia ke susii tuu, kamaseina' dikka' tasuapi Lazarus male lako bolana ambe'ku'
42016028	naajahhi to sile'toku' lima, napangngingaranni anna danggi' namentama ntee ngenan kamaparrisan.'
42016029	Apa nakuanni Nabi Ibrahim, 'Denmo sura'na Nabi Musa sola nabi laen. Iamo joo la napesa'dingngi apa to dipau lan.'
42016030	Nakuamo joo tosugih, 'Ie', te'dapa kita' naganna' joo. Apa ia ke denni tomate pole mpauanni, manassa la mengkatoba'i.'
42016031	Apa nakua Nabi Ibrahim lako, 'Ia ke te'da napesa'dingngii to sura'na Nabi Musa sola nabi laen, umbora la nakua mpesa'dingngii kenna la den tomate tuo pole' la male mpakainga'i.' "
42017001	Nakua Puang Isa lako anak gurun-Na, "Nang la den to tossede tau mpugauk dosa. Apa macilaka joo tomassede.
42017002	La'bi melo ia, ke ditoke'ii batu pelullu' gose' to kollongna, naditallanan do' tasik, na ia ke pangkatumanganna nasala mesa'na tee mai pea biccuk na te'damo namatappa' lako Aku'.
42017003	Majaga kamu'! Pakainga'i to padammi tomatappa', ke mpugaukki dosa lako kalemi. Ia ke menassanni, dampanganni.
42017004	Ia ke mpugaukki dosa lako kalemi pempitu sangngallo, na pempitu too ratu lako kalemi mpenassanni dosana nameta'da didampangan, la midampangan tooi."
42017005	Nakuamo tuu lako rasulu' lako Puang Isa, "Pamawatangngi to kamatapparanki'!"
42017006	Mebalimi Puang Isa nakua, "Ia ke denni kamatapparanmi moi pada bangra lise' sawi, wa'ding kamu' kumua lako tee garonto' kaju tonggo, 'Tiangka'ko mutitanan lan tasik', nang la naturu'i to kadammi."
42017007	Nakuapa Puang Isa, "Ia ke nnampui kamu' mesa' kaunan to manengko ba'tu mangrewa, apara mikuanni ke polei mangjama? Mikuanrika, 'Malemoko madoi' kumande!'?
42017008	Te'da. Sibalikanna mikuara lako joo kaunan, 'Massa'wak rampa'ko! Mukamajaina', pasadianna' kandeku', kukumande. Kumangkapa, mumane' kumande.'
42017009	Tantu te'da mipujii to kaunanmi, ke napugaukki to misuanni.
42017010	Susi toomo kamu', danggi' mitajan pangpujian. Apa ia ammimangkamo mpugaukki to nasuan kamu' Puang Allataala, la mikua, 'Kaunan biasa bangrakan, ia manda kipugauk to disuankan.' "
42017011	Ia tonna male Puang Isa de' kota Yerusalem nnola jioi paralla'na tana Samaria na Galilea.
42017012	Ia tonna la mentama kampong denmi sangpulo tomasolak ratu ntammuii. Mambela bangngi ke'deh,
42017013	nametamba nakua, "Oo Puang Isa, kamaseikan!"
42017014	Nakitami Puang Isa namangkada nakua, "Malemo kamu' mpangpekitan kalemi lako imang jao kota Yerusalem." Ia tonna malemo, ta'pa malagahmi.
42017015	Denmi mesa' joo tomasolak pole boko' nnandongngi mangkada mpakala'bih Puang Allataala, sanga ngkitai kalena kumua malagahmi.
42017016	Ia tonna ratumo lako Puang Isa suju'i jiong to' aje-Na mangkurru sumanga'. To-Samaria joo tau.
42017017	Nakuamo Puang Isa, "Tangmalagah ngasanmiraka to tau sangpulo nena'? Umbomira to kasera?
42017018	Ciapari na ia mandara tee mesa' tau, na bangsa tangngia to-Yahudi, pole boko' mpakala'bih Puang Allataala?"
42017019	Nakuanni joo tomasolak, "Ke'dehmoko mumale. Dipasalama'moko, nasaba' mukatappa'ina'."
42017020	Den ba'tu pira-pira to-Farisi mekutana lako Puang Isa nakua, "Piranra nalaratu to Puang Allataala mangparenta susi Raja?" Napebalii Puang Isa nakua, "Te'da nadikita ke mangparentami to Puang Allataala susi Raja.
42017021	Na te'da too tau kumua, 'Kitari inde'i', ba'tu 'Iti'i joo', nasaba' lanri penawanta' mangparenta to Puang Allataala."
42017022	Nakuamo Puang Isa lako anak gurun-Na, "Den wattunna mimadoang ngkitana' Aku', Anak Mentolino, moi sangngallo, apa te'da milangkitana'.
42017023	Na ia joo wattu den tau la ngkuan kamu', 'Kitai to Anak Mentolino, iti'i joo. Kitari, inde'i!' Danggi' miundi lako nturu'i.
42017024	Nasaba' ia to karatuan-Ku' pole', tee Aku', Anak Mentolino, la susi kila' mellepa' jao mai langi', namangngarrang jio mai randan langi' ratu lako randan langi'.
42017025	Apa tee too la gaja parri'na', na te'da too natarimana' tee tau too allo.
42017026	Ia ke wattunnamo' ratu pole' tee Aku', Anak Mentolino, la susi tonna linona Nabi Nuh tonna anu'.
42017027	Ia to tau mangmaroah-roah bang, nakebaine-kemuane. Susi tarruhmi joo ratu lako mentamanna kappala'na Nabi Nuh, anna ratu to wai saba' ssolangngi ngasanni.
42017028	Susi to jaji tonna linona Lot. Mangmaroah-roah bang to tau, mangngalli sola mangbaluk, mantanan sola mpajenjen bola.
42017029	Apa ia tonna salaimi Lot to kota Sodom, ratumi to uran api na colo' jao mai langi', ssolangngi ngasanni joo tau.
42017030	Susi toomi to la jaji, ke ratu pole'na' tee Aku', Anak Mentolino.
42017031	Ia joo wattu ta'pa palai kamu'. Na ia ke susinna denni tau jao bubungan bola, la mellao, natarruh bangmo male, danggi' omo namentama bola nnala apanna. Susi toomi, ia to tojio bara'bah, danggi' omo napole.
42017032	Ingaranni to napugauk bainena Lot!
42017033	Ia to tonturu' bang pakkaeloran penawanna, te'da nalannampa' katuoan melo te'da cappa'na. Apa ia to tonturu' tarruhna' moi la dibuno, iamo la nnampa' katuoan melo te'da cappa'na.
42017034	La miingaran! Ia joo bongi, den dua tau mamma' jao mesa' katindoan, la dibawa to mesa', na dipatorro to mesa'.
42017035	Den dua baine rumido, la dibawa to mesa', na dipatorro to mesa'. [
42017036	Ia ke denni dua tau jio bara'bah, la dibawa to mesa', na dipatorro to mesa'.]"
42017037	Mekutanami anak gurun-Na Puang Isa nakua, "Oo Puang, umbora la nanii jaji joo?" Mebalimi nakua, "Ia to nanii batang rabuk, jio too nanii to langkan pekande batang rabuk. Susi toomi to karatuan-Ku' la nakita ngasan tau."
42018001	Napauan pole' omi pangpasusian Puang Isa to anak gurun-Na la mpamanassai kumua danggi' naka'tu rannu sola marosso massambajang lako Puang Allataala.
42018002	Nakua, "Den pangbicara lan mesa' kota, te'da namalaja' lako Puang Allataala, na te'da too naangga'i to padanna rupa tau.
42018003	Den toda mesa' baine jio to matemo muanena, tuli ratu bang meta'da lako kumua, 'Ra'tahpi dikka' tee kara-karaku'.'
42018004	Masai-sainni te'da bang namadoang joo pangbicara mpuinawai. Apa undinna nakua lan penawanna, 'Moi kutotangmalaja' lako Puang Allataala, na te'da bang mesa' tau kuangga',
42018005	apa la kura'tahmo to kara-karana, nasaba' nasussai bangna'. Ia ke te'da kutulungngi la ratu punala bangngi, mangkatampakanna matena' napubua'.' "
42018006	Nakuamo Puang Isa, "Ingaran meloi to apa napau joo pangbicara tangmaruruh.
42018007	La'bi-la'bi Puang Allataala la ntulung sininna tonapileimo, to massambajang bang allo-bongi. Te'da namangmela'-mela' ntulung umma'-Na!
42018008	La miingaran! La madoi'i Ia ntulungngi. Apa ia ke ratuna' Aku', Anak Mentolino, la den unaraka tau kuampa' lan tee lino to matappa' lako kaleku'?"
42018009	Den pangpasusian napau Puang Isa napatuju lako tossanga bang kalena melo, na ngkita majiong bang padanna rupa tau.
42018010	Nakua, "Den tau dua male lako Bola Puang Allataala la massambajang, mesa' to-Farisi na mesa' passassung.
42018011	Ke'deh mesami joo to-Farisi namassambajang nakua, 'Oo Puang, mangkurru sumanga'na' mati' kalemi, nasaba' te'da aku' kususi tau laen. Te'da kumangrampa, te'da kumasa'ga', te'da kumanggauk sala, na te'da too kususi joo passassung.
42018012	Penduanna' puasa sangminggu, angkupangben sangtawa sangpulona to assele' kuampa'.'
42018013	Apa ia joo passassung ke'deh mambela-bela bang. Moi mentingngara de' langi' tangnasara, apa ssauru'i babara'na, nakua, 'Oo Puang Allataala, kamaseina' dikka' aku' tee mesa'na' tomadosa!'
42018014	La miingaran! Ia tee passassung, ke polei lako bolana, mangkami napupenjaji tomelo Puang Allataala, na ia tee to-Farisi te'da. Nasaba' ia to tompamajao kalena la dipamajiong, apa ia to tompamajiong kalena, la dipamajao."
42018015	Den tau ratu ssolan pea sibiccuk lako Puang Isa anna kaka'i nabarakka'ii. Ia tonna kitai anak gurun-Na nakagallii tuu lako tau.
42018016	Apa nasua ori Puang Isa to tau ssolanni joo pea lako kalena, anna kuanni to anak gurun-Na, "Eloranni tuu mati' pea ratu lako Aku'. Danggi' mianggaii, nasaba' tosusimora tuu mati' to la menjaji umma'-Na Puang Allataala.
42018017	La miingaran tee kadang-Ku' kumua, ia to tote'da nasusi to pea biccu' ntarimai to kaparentan-Na Puang Allataala, te'da nalamenjaji umma'-Na Puang Allataala."
42018018	Den pekaamberan to-Yahudi mekutana lako Puang Isa nakua, "Oo Guru, tomelo penawan-Ta'. Pauanna' apara to melona tongan sipato' la kupugauk, angkuampa'i to katuoan melo te'da cappa'na?"
42018019	Mekutanami Puang Isa lako nakua, "Ciapari musangara' tomelo? Moi mesa' tau te'da ia tomelo, saliwanna Puang Allataala manda Ia.
42018020	Tantu muissen ngasanmo to parenta-Na Puang Allataala kumua, 'Danggi' manggauk sala, danggi' pabuno, danggi' boko, danggi' sa'bi tangtongan, kasiri'i to tomatuammu!' "
42018021	Mebalimi joo tau nakua, "Oo Puang, kuturu' ngasanmo kita' joo parenta, mellao biccu'ku'."
42018022	Ia tonna sa'dingmi Puang Isa joo pebalinna, nakuanmi, "Mesa'pa to parallu la mupugauk. Malemoko mbaluk ngasanni to ewananmu, ammubenni tokaasi-asi to allinna, mumane' nnampa' kasugiran jao suruga. Ianna mangkamo joo mupugauk, undimoko nturu'na'."
42018023	Ia tonna sa'dingmi joo, masussami penawanna joo tau, nasaba' gaja sugihhi.
42018024	Nakitai Puang Isa kumua masussai joo tau, iamo namangkada nakua, "Gaja sussa ia to tosugih la menjaji umma'-Na Puang Allataala.
42018025	La'bi madoi' ia to unta mentama to'tok jarun, na ia to tosugih mentama Lino Barun-Na Puang Allataala."
42018026	Sijangngaranni to tossadingngi namekutana, "Ia ke susii joo, indamo ia to wa'ding la salama'?"
42018027	Nakuamo Puang Isa, "Ia ke tolino te'da nakullei la jaji, apa ianna Puang Allataala wa'ding bang ia jaji."
42018028	Nakuamo Petrus, "Takitai Puang, kisalaimo to apangki', angkiundi nturu'ki'."
42018029	Nakuamo Puang Isa lako anak gurun-Na, "La miingaran tee kadang-Ku' kumua, ia to tossalaimo bolana, ba'tu bainena, sile'tona, tomatuanna, anakkana, nasaba' mpangjamanni Puang Allataala,
42018030	la ntarima pahalana manglokkon ia bang unamo tee wattu. Na jio ahera', la nnampa' toopa katuoan melo te'da cappa'na."
42018031	Natambaimi Puang Isa to sangpulo dua anak gurun-Na nakuanni, "Pesa'dingngii! Mangngujumiki' de' kota Yerusalem tee too, anna jaji sininna to mangka nauki' nabi tonna anu' mpauna' tee Aku', Anak Mentolino.
42018032	La dipangbenna' lako bangsa tangngia to-Yahudi, nacapa'-capa'na', napegaukkina', nacikkuduina',
42018033	narambina', namane' mbunona'. Apa ia ke allo mangpentallun, la dipatuo pole'na'."
42018034	Apa ia joo napau Puang Isa te'da ngasan napahangngi anak gurun-Na, sanga dibuniananni lako kalena. Iamo joo na te'da naissenni anak gurun-Na apa to nasanga Puang Isa.
42018035	Ia tonna la ndete'mi Puang Isa joo kota Yerikho, denmi mesa' tobuta cumadokko jio randan lalan meta'da-ta'da.
42018036	Ia tonna sa'dingmi buda tau liu lalan, mekutanami nakua, "Mangngapari to tau?"
42018037	Napauanmi tau kumua, "Liu lalanni Puang Isa to-Nazaret."
42018038	Naandongngimi metamba nakua, "Oo Puang Isa, bati'na Raja Daud, kamaseina' dikka'!"
42018039	Nakagallimi tuu lako tonjoloan Puang Isa nasuai kamma'. Apa la'bi naandongngi ori metamba nakua, "Oo bati'na Raja Daud, kamaseina' dikka'!"
42018040	Kendenmi Puang Isa, napangpetambanni nadisolan ratu. Na ia tonna sikandoppi'mo nakutanaimi nakua,
42018041	"Apara to mukadoangngi la kupugauk lako kalemu?" Mebalimi nakua, "Oo Puang, madoangna' pakita!"
42018042	Nakuanmi Puang Isa, "Pakitamoko, nasaba' mukatappa'ina'!"
42018043	Ta'pa pakitami, naundi nturu' Puang Isa, na mpakala'bih Puang Allataala. Sininna to tau ngkitai joo mpakala'bih toda Puang Allataala.
42019001	Mentamami kota Yerikho to Puang Isa, natarruh bang mbulewanni joo kota.
42019002	Den mesa' kapala passassung jio disanga Zakheus, gaja sugih.
42019003	Madoangngi ngkitai matumbara ia joo disanga Puang Isa, apa gaja budai tau, na ia joo Zakheus liwa' pance, jaji te'da nakullei ngkitai.
42019004	Kinjara'mi njoloi tobuda, namenteke' de' barana' la ngkitai to Puang Isa, nasaba' ntuumi jio la nanii liu lalan.
42019005	Ia tonna dete'mi Puang Isa to nanii Zakheus, mentingngarami, nakua, "Ee, Zakheus, mellaoko madoi', nasaba' la leppangna' tee allo jio bolamu."
42019006	Ta'pa naparri-parrimi Zakheus mellao, sanga masannangngi ntarima Puang Isa jio bolana.
42019007	Sipangnuku-nukuan ngasanmi to tongkitai joo nakua, "Wah, naleppang ora Ia jio bolana togaja'."
42019008	Apa ke'dehhi Zakheus, nakua lako Puang Isa, "Oo Puang, sangsesena to ewananku' la kuben tokaasi-asi, na ia ke denni apanna tau kurampa, la kupapolean manglokkon penna'pa'."
42019009	Nakuamo Puang Isa lako Zakheus, "Ia bang unamo tee allo napasalama'ko Puang Allataala sola rapummu, nasaba' moi iko bati'na todako Nabi Ibrahim.
42019010	Ia tee Aku' Anak Mentolino, ratuna' nnangah sola mpasalama' tolao sala."
42019011	Ia joo wattu mandoppi'mi Puang Isa de' kota Yerusalem, anna sangai tobuda kumua cingga'tu'mora naratu Puang Allataala mangparenta susi Raja. Iamo joo mpatarruhmi curitan-Na mpake pangpasusian lako tau ntuu jio to mpesa'dingngii.
42019012	Nakuamo Puang Isa, "Den mesa' puang la male lako tondok mambela la diangka' menjaji raja jio tondokkona, namane' pole mangparenta.
42019013	Ia tonna te'dapa namale, ntambaimi sangpulo kaunanna, napada mbenni simesa' doi' bulawan nakuanni, 'Pakei tee doi' mangdangkang ratu lako poleku'.'
42019014	Apa nakaba'cii sangtondokkona joo puang. Jaji, ia tonna malemo, disuami to tau undi rrundunni anna kuanni to tolannangka'i kumua, 'Te'da kami' kimadoang naparenta joo tau.'
42019015	Ia tonna mangkamo joo puang diangka' menjaji raja, polemi. Napangpesuanmi naratu joo kaunanna ssikitanni, sanga madoangngi la nnissenni kumua sipira unara sarona.
42019016	Ratumi joo kaunan bungahna nakua, 'Oo puang, ia to mesa' doi' bulawan tabenna', manglokkon pessangpulo to sarona.'
42019017	Nakuamo joo puangna, 'Gaja kassing tuu panggaukanmu! Natatta' melo to penawammu lako aku'. La mparentako sangpulo kota, sanga maruruhko mpugauk apa biccu'.'
42019018	Ratumi joo kaunan mangpenduanna nakua, 'Oo puang, ia to mesa' doi' bulawan tabenna' manglokkon pellima to sarona.'
42019019	Nakuanni lako, 'La mparentako lima kota.'
42019020	Ratumi to kaunan laen nakua, 'Oo puang, inde'i to doi'ta', kuparisepu' bang,
42019021	nasaba' malaja'na' lako kaleta', sanga kita'mo tau masa'ga'na. Nnala bangki' kita' to tangngia pangngannata', na mpeburaiki' apa tangngia pantananta'.'
42019022	Nakuanmi puangna lako, 'Ee, kaunan gaja'ko! La kusessako situru' kadammu. Muissen kumua aku' tee tomasa'ga', nnala bangna' tangngia pangngannaku', mpeburaina' tangngia pantananku'.
42019023	Ia ke susii joo, ciapari na te'da mupatamai bang joo doi', na ia ke polemo' kualai sola bunganna?'
42019024	Nakuanmi joo tojenjen jio, 'Alaii joo doi' bulawan, ammibenni joo kaunan to nnampuimo sangpulo.'
42019025	Nakuamo tuu lako tau, 'Oo puang, denmo ia sangpulo naampui.'
42019026	Mebalimi joo puangna nakua, 'La miingaran! Ia to todenmo naampui, la dibenpa la'bi buda. Apa ia totangnnampui apa, ia to apa ci'di'mora naampui, la dialai pissen.
42019027	Na ia tee too, solanni mai sininna to tonnewalina', to cia' mpurajana', mibuno ngasanni jio oloku'.' "
42019028	Ia tonna mangkamo mpau ngasanni Puang Isa joo, menjolomi mpatarruh kalingkan-Na de' kota Yerusalem.
42019029	Ia tonna mandoppi'mo kota Betfage sola kota Betania jio sare Buntu Zaitun, napajolomi Puang Isa to dua anak gurun-Na,
42019030	napasanni kumua, "Male kamu' sola dua lako joo kampong tapangngujui. Ia ammimentamamo, la nnampa' kamu' mesa' anak keledai dila'ka', to te'da bangpa nadisakei. Bukaii, mibawai jio mai.
42019031	Ia ke denni tau ngkutanai kamu' kumua, ciapari mibukaii, la mikua, 'Naparallui Puang.' "
42019032	Malemi joo todisua, naampa'i susi ngasan to pura napaunni Puang Isa.
42019033	Ia tonna bukaimi joo anak keledai, nakuamo to puangna, "Ciapari mibukaii?"
42019034	Nakuamo sola dua mebali, "Naparallui Puang."
42019035	Nabawami joo anak keledai lako Puang Isa, nalapikkii baju landona, namane' mpupessakei to Puang Isa jao.
42019036	Ia tonna liumo, mballahmi baju landona jio lalan tuu lako tau.
42019037	Ia tonna solohmo do' sarena Buntu Zaitun sikandoppi' kota Yerusalem, mario ngasanmi to tonturu' Puang Isa na nnandongngi mangkada mpakala'bih Puang Allataala, nasaba' sininna to tanda mejangngaran mangka nakita.
42019038	Metamba-tamba tuu lako tau nakua, "Dibarakka'i to Raja ratu mpusanga sangan-Na Puang. Pakala'bihhi Puang Allataala jao kaminang majaona, na kasikalinoan jao suruga."
42019039	Den ba'tu pira-pira to-Farisi, to undi sola tobuda, mangkada lako Puang Isa nakua, "Oo, Guru anggaii titi' mati' tonturu'ki', danggi' napaui susi joo."
42019040	Napebalimi nakua, "Katappa'i kumua, ia ke kamma'i, batu la ssullei gumalasi-lasi."
42019041	Ia tonna mandoppi'mo nakitami joo kota Yerusalem, nakarrakkii,
42019042	nakua lako to-Yerusalem, "Ando' ee, tangpada ia melona, kenna ia bang unamo tee allo mupahangngi indara to la mpadenanko kasikalinoan. Apa te'da muissenni.
42019043	Nasaba' la ratu to allo kamacilakanmu, natalimbungko ewalimmu nnewako. Manggaraga tamba kuku ngguririkki kotamu mpasingki'ko, sanggenna te'damo mukullei ssalaii.
42019044	Na la nasabu'i kotamu sola issinna sanggenna te'damo batu sitodo', nasaba' te'da mupahangngi wattunnami ratu Puang Allataala mpasalama'ko."
42019045	Mangkai joo, mentamami rante Bola Puang Allataala to Puang Isa, naula'ii to tomangbaluk lan.
42019046	Nakuanni Puang Isa tuu lako tau, "Den diuki' lan Sura' Allataala, nakua Puang Allataala kumua, 'Ia to Bola-Ku', iamo bola la dinii massambajang.' Apa mipasusimo bola parampo'."
42019047	Mangngajahhii to Puang Isa lan Bola Puang Allataala allo-allo. Na ia to kapala imang sola guru agama nnangah lalan la mbunoi. Susi toda to pekaamberan to-Yahudi.
42019048	Apa te'da naampa' lalan la mbunoi, nasaba' sininna tobuda ngkabudaii, na napesa'dingngii to pangngajah-Na.
42020001	Den pissen tonna mangngajahhi Puang Isa lako tobuda lan Bola Puang Allataala mpangpeissenan Kareba Kasalamatan, ratumi to kapala imang, guru agama na pekaamberan to-Yahudi ssikitanni.
42020002	Nakua lako Puang Isa, "Apara napenggaronto'i mupugauk ngasanni joo? Indara mbenko kuasa?"
42020003	Mebalimi nakua, "La kukutanai toda kamu'. La mipebalina',
42020004	'Indara mbenni kuasa Nabi Yahya njio' tau, Puang Allataalaraka iarika tolino?' "
42020005	Sipangkada-kadami nakua, "Ia antamebali kumua, 'Kuasa pole jio mai Puang Allataala', la nakuanki', 'Ciapai na te'da mikatappa'ii to pangngajahna Nabi Yahya?'
42020006	Apa ia ke la takua, 'Kuasa jio mai tolino', la narura batuki' tobuda, nasaba' nasanga ia nabi joo Nabi Yahya."
42020007	Iamo joo mebalimi nakua, "Te'da kami' kiissenni."
42020008	Nakuanni Puang Isa, "Ia ke susii tuu, te'da toda kulampauan kamu', kuasa pole umbo angkuwa'ding mpugaukki joo."
42020009	Mangkai joo too, mangcuritami Puang Isa lako tobuda mpake pangpasusian nakua, "Den mesa' tau ntananni anggoro' bara'bahna. Mangkai joo napangpenduluanmi lako ba'tu pira-pira tomendulu, anna male lako tondok laen, natorro masai jio.
42020010	Ia tonna wattu peanggorosanmo, nasuami to mesa' kaunanna male la nnalanni to tawana. Apa narambiri tomendulu, namane' ssuai pole mangpala' lo'bang.
42020011	Nadadu' omi joo ampu bara'bah, ssua pole' mesa' kaunanna, apa narambi unai, te'da bang una nakasiri'i susi to jolona namane' ssuai pole mangpala' lo'bang.
42020012	Sitarruhna nasua pole' omi to kaunan mangpentallunna, apa nakojong-kojongngi ori, namane' mpembuanganni lako salean bara'bah.
42020013	Mangkatampakanna nakuamo joo ampu bara'bah, 'Apapa la kupugauk? La kusuai to anakkaku' kupakamoja', tantu la nakasiri' ia.'
42020014	Apa ia tonna kitami joo tomendulu bara'bah kumua ratui to anakkana joo ampu bara'bah, sipangkada-kadami nakua, 'Inde'mi pale' to la mpumanahhi tee bara'bah. Tabunoi, antaala ngasanni tee manahna.'
42020015	Nabawai lako saleananna bara'bah joo anakkana ampu bara'bah anna bunoi. Apara la nagaukanni ampu bara'bah tuu lako tomendulu?
42020016	La ratui mbuno ngasanni joo tomendulu, namane' mpangpenduluanni joo bara'bahna lako tolaen." Ia tonna sa'dingmi tuu lako tau joo pangpasusian, nakuamo, "Napamambela-belai Puang Allataala joo jio mai kaleki'."
42020017	Apa nakaje'jekki Puang Isa nakuanni, "Ia ke susii joo, apara battuananna tee aya' lan Sura' Allataala kumua, 'Ia to batu naca'bean pande bola, menjajimo batu ariri petuo.'
42020018	Susi to totipessambak lako joo batu, la maicak, na ia to tonai'pinni, la maninnang, susi toomi la jaji lako tau to cia' ntarimana'."
42020019	Naissen guru agama sola kapala imang kumua iara napapatui joo kadan-Na Puang Isa. Iamo joo napengkulle-kulleimi la njokkoi, apa malaja'i lako tobuda.
42020020	Jaji natuntunanni wattu melo. Nasuai to tau nnaran-naranni. Ia joo tau naanggai' bang susi tomelo apa sitonganna den akkattana la nnangahhi to kada sala-Na Puang Isa, anna wa'ding mparapa'i lako gubernur nasessai.
42020021	Mekutanami joo tau lako nakua, "Oo Guru, kiissen kumua tongan ngasan sininna kadan-Ta' sola pangngajah-Ta'. Te'da tapasilaenan tau, na maruruhki' mpangpangngajaran pakkaeloran-Na Puang Allataala.
42020022	Iamo joo la mekutanakan kumua, 'Ianna situru' atoran agamanta', wa'dingriki'ka mbajah sima lako Tomaraja Roma, ba'tu te'daraka?' "
42020023	Apa naissen Puang Isa to lan penawanna joo tomekutana.
42020024	Iamo joo nakuanni, "Pakitanna' to doi' dinar. Indara sipugambara' sola sipusanga tee?" Napebalii nakua, "Tomaraja Roma."
42020025	Nakuamo Puang Isa, "Ia ke susii tuu, benni Tomaraja to apanna, mibenni Puang Allataala to apan-Na!"
42020026	Jaji, te'da naampa'i to kada sala-Na Puang Isa moi mesa' jio olona tobuda. Sikammatan bangmi, nasaba' jangngahhi mpesa'dingngi joo pebalin-Na.
42020027	Mangkai joo, ratumi to ba'tu pira-pira to-Saduki lako Puang Isa. Ia joo to-Saduki te'da nakatappa'i to katuoan pole' jio mai kamatean.
42020028	Nakuamo, "Oo, Guru, mangka napangpangngajaran Nabi Musa lan sura'na susi tee: Ia ke matei to muane, na te'dapa anakkana joo bainena, la nasulle allonanni adinna, dikua napajajianni bati'.
42020029	Nasaba' den pitu muane massile'to. Ia to pamungahna kebainemi, apa te'dapa anakkana, namatemo.
42020030	Napubainemi adinna joo bainena. Apa te'da todapa anakkana namate.
42020031	Susi toomi jaji lako adi mangpenduanna ratu lako adi tampakkana, den ngasanmo nasibali joo baine, na mate ngasan toomi, apa te'da bangngi to sijajian bati'.
42020032	Mangkatampakanna mate todami joo baine.
42020033	Ia ke dipatuo pole'mi to tomate, indannamira la sibali tarruh joo baine? Nasaba' mangka ngasanmi sibali."
42020034	Nakuamo Puang Isa mebali, "Ianna lan tee lino kebaine-kemuane to tau,
42020035	apa ia to tosipato' dipatuo pole' jio mai kamatean, na tuo jio lino undi te'damo ia tokebaine-kemuane.
42020036	Nasaba' la tuomi susi malaeka' to te'damo nalamate pole'. Menjajimi ia anak Allataala, sanga dipatuo pole'mi jio mai kamatean.
42020037	Napamanassa Nabi Musa kumua la dipatuo pole' to tomate lan curitanna to pangngala-ala dukku. Nauki'i Nabi Musa kumua, 'Ia to Puang, iamo Puang Allataala to nasompa Nabi Ibrahim, Ishak na Yakub.'
42020038	Totuora to ssompa Puang Allataala, tangngia tomate! Sanga ia ke Puang Allataala, tuo ngasan ia to tau."
42020039	Mebalimi to ba'tu pira-pira guru agama nakua, "Oo, Guru, tongan tuu kadan-Ta'."
42020040	Mangpamulami joo wattu te'damo nabarani to to-Saduki ngkutanaii to Puang Isa.
42020041	Apa nakutanaii Puang Isa tuu lako tau nakua, "Matumbai nadisanga kumua, ia to Raja Mangpasalama' bati'na Raja Daud?
42020042	Nasaba' lan Sura' pangpujianna Raja Daud, ia kalena mangkada nakua: Nakua Puang Allataala mangkada lako Puangku', 'Cumadokkoko ntee sa'de kanan-Ku',
42020043	angkupupentalo ngasanni to ewalim-Mu mukuasaii.'
42020044	Jaji, ia ke Raja Daud mpekapuangngii joo Raja Mangpasalama', matumbai nalabati'na Raja Daud?"
42020045	Ia tonna mangpesa'ding ngasan to tobuda, nakuamo Puang Isa lako anak gurun-Na,
42020046	"Majaga kamu' lako guru agama! Nakabudai bang male lumingka mangbaju lando tandana kumua todikasiri', namadoang bang ditaratte' jio pasa'. Nakabudai bang cumadokko jio olo lan bola passambajangan na ngenan kata'pan mata jio pangramean.
42020047	Nauraga bang to baine matemo muanena, narampai to ewananna. Naanggai' bang too mpemalandoi passambajangna to nanii mpembunianan panggaukan gaja'na. Ia to tosusi joo la la'bi mabanda' to sessana."
42021001	Nakitami Puang Isa to tosugih mpatama sudakkana tama patti doi' sudakka lan Bola Puang Allataala.
42021002	Nakita too to baine kaasi-asi to matemo muanena mpatamai dua de'pen.
42021003	Mangkadami Puang Isa nakua, "La miingaran! Sitonganna, ia joo baine kaasi-asi, la'bi buda ia to napatama na ia to napatama tuu lako tau sola ngasan.
42021004	Nasaba' ia tuu mati' tau mangpangben jio mai kala'bianna, apa ia tee baine kaasi-asi mangpangben jio mai kakuranganna. Napangben ngasan to la naputuona."
42021005	Den tau mpaui kumua matumba ia melona joo Bola Puang Allataala dibelo-beloi batu melo sola apa to dipangkaroban lako Puang Allataala. Napauanmi Puang Isa nakua,
42021006	"Den wattunna dau, na sininna tee mikita la diro'pokan ngasan na moi mesa' batu te'damo nnii ngenanna!"
42021007	Mekutanami to anak gurun-Na Puang Isa nakua, "Oo Guru, piranra nalajaji joo? Na apara tandana ke nadete'mi wattunna?"
42021008	Mebalimi Puang Isa nakua, "Majaga kamu', danggi' naden tau mpalao sala kamu'. Nasaba' buda tau la ratu mpusanga sangang-Ku', nakua, 'Aku'mo Raja Mangpasalama'!' na 'Wattunnamo.' Apa danggi' mipesa'dingngii.
42021009	Ia ke ssa'ding kamu' kareba kasirarian na kamaricuan, danggi' too mimalaja'. Nasaba' nang la jaji ngasanni joo jolo', apa te'dapa nawattunna Kiama' lino."
42021010	Nakua toopa, "Ia to mesa' bangsa la sirari nnewa bangsa laen. Ia to mesa' kaparentan rrarii kaparentan laenna.
42021011	Umbo-umbo nanii la den nino tonggo, ra'ba beang sola karorian la'da'. La jaji to apa mpamirrang bulu na tanda mepunininan jao langi'.
42021012	Ianna te'dapa najaji ngasan joo, la dijokko kamu' ammidipakario-rio. La dira'tah kara-karami jio bola passambajangan, ammidipatama pangtarungkuan. La dipangngolo kamu' lako raja sola tomangparenta, nasaba' mikatappa'ina'.
42021013	Iamo joo wattu melo, la minii mpangpeissenanni to Kareba Kasalamatan.
42021014	Danggi' mipuselangngi to apa la mipau mpangngewai kalemi.
42021015	Aku' kalena la mben kamu' kapaissenan umbo mikua la mebali, anna te'da nakullei ewalimmi mbalii iarika mpasalai apa to mipau.
42021016	-
42021017	La nakaba'ci kamu' buda tau, nasaba' mikatappa'ina'. Moi tomatuammi kalena, sile'tomi, rapummi na sisoba'mi la mpangpejokkoan kamu'. Den too kamu' ba'tu pira-pira to la nabuno tomangparenta.
42021018	Apa moi sanglambah beluakkami te'da nalamatumba.
42021019	Ia ammimatappa' tarruh, la miampa' to katuoan melo te'da cappa'na."
42021020	Mangkai joo nakuamo Puang Isa, "Ia ammikitami joo kota Yerusalem natalimbung surudadu, la miissen kumua te'damo namasai na la diro'pokan.
42021021	Ia joo wattu, ia to totorro jio tana Yudea la palai de' membuntunna. Ia to tau lan kota Yerusalem te'da nawa'ding tangmessun, na ia to salean danggi'mo namentama kota.
42021022	Nasaba' ia joo allo iamo allo nanii mangpabalahhi Puang Allataala, dikua anna jaji to apa diuki' lan Sura' Allataala.
42021023	Liwa' parri'na joo wattu to tokeba'tang sola to tomangpacucupa. La nadete'mi sussa tonggo tee tondok, nasaba' la napabalahhimi Puang Allataala tee bangsa.
42021024	Denni to la dipa'dangngi, den tooi to la dijokko nadipali' lako mangrupa-rupa tondok. Na ia to bangsa tangngia to-Yahudi la ssolang-solangngi joo kota Yerusalem angge wattu to napattantu Puang."
42021025	Nakuapa Puang Isa, "Mangkai joo, la pajanmi to tanda jio allo, bulan na bintuin. La silajatan na putta tangngahna sininna tolino la ssa'ding bombang menggalugu.
42021026	La silanjanganni anna limpu to tau ngkitai to apa la jaji lan lino, nasaba' la mausa' ngasanni to tontoe kuasa jao langi'.
42021027	Ia joo wattu, la nakitana' tau tee Aku', Anak Mentolino, ratu jao mai langi' lan saleu', makuasana' kumala'bih too susi Raja.
42021028	Ianna mangpamulamo jaji susi joo, ta'pa parannumo kamu', nasaba' cingga'tu'mora midipasalama'."
42021029	Nacuritanmi Puang Isa mesa' pangpasusian nakua, "Ingaran meloi to garonto' kaju ara ba'tu barana' leko'.
42021030	Ianna mengkacocokmo, miissenmi kumua cingga'tu'mora napealloan.
42021031	Susi toomi ke mikita ngasanmi joo tanda, la miissen kumua cingga'tu'mora naratu Puang Allataala mangparenta susi Raja.
42021032	La miingaran tee kadang-Ku' kumua, la jaji ngasan tee, ke te'dapi namate ngasan to tau tuopa tee wattu!
42021033	Ia to langi' sola lino la lanynya', apa ia to kadang-Ku' la tatta' te'da cappa'na."
42021034	Mangkai joo nakuamo Puang Isa, "Majaga kamu'! Danggi' nakatuoan linomi mandamo minawa-nawa, mangmaroah-roah, iarika mangngiso'-iso' samalangommi, anna te'damo misadia, ke nadete'mi to allo karatuan-Ku' to tangdikalannai,
42021035	nasaba' ia joo Allo la ratui susi poja lako sininna tau lan lino.
42021036	Majaga kamu', mimassambajang, ammimawatang nnoloi sininna to apa la jaji, miwa'ding mangngolo lako Aku', Anak Mentolino."
42021037	Ia to Puang Isa, ia ke alloi mangngajahhi jio Bola Puang Allataala, na ia ke bongii malei de' Buntu Zaitun namangbongi jao.
42021038	Ia ke melambi', ratu ngasanmi to tau mpesa'dingngi Puang Isa mangngajahhi jio Bola Puang Allataala.
42022001	La nadete'mi to pangramean ngkande Roti Tangkeragi to disanga pangramean Paskah to-Yahudi.
42022002	Ia to kapala imang sola guru agama nnangah bang lalan la mbuno buni Puang Isa, nasaba' malaja'i lako tobuda.
42022003	Mangkai joo natamaimi Ballisi' joo Yudas to disanga too Iskariot, iamo sala mesa'na to sangpulo dua anak gurun-Na Puang Isa.
42022004	Iamo joo malemi Yudas sipangkada-kada kapala imang sola kapala pangjagana Bola Puang Allataala umbo nakua la mpangpejokkoan Puang Isa.
42022005	Liwa'i masannang ssa'dingngi joo kadanna Yudas, namangngaku la mbenni doi'.
42022006	Nasitujuimi Yudas. Iamo joo na nnangah wattu melo la nanii mpangpejokkoan bunii to Puang Isa, anna te'da naissenni tau.
42022007	Ia tonna allo bungahna pangramean ngkande Roti Tangkeragi, iamo to allo panggeresan bembala' kande Paskah,
42022008	nasuami Puang Isa to Petrus sola Yahya nakuanni, "Malemoko sola dua mpasadianki' kande Paskah."
42022009	Mekutanami nakua, "Oo Puang, umbora la kinii mpasadiai?"
42022010	-
42022011	Napebalii Puang Isa, "Ia ammimentamamo kota, la sitammu kamu' mesa' muane mbawa busu ponno wai. Male kamu' sola, ammipekutananni lako ampu bola to nanii mentama kumua: napekutanan Gurungki', 'Umbora to la kunii ngkande kande Paskah sola anak gurung-Ku'?'
42022012	La napakitan kamu' mesa' ngenan maluah jao loteng to sadia sola parewananna la dipake. Pasadia ngasanni ntuu jio."
42022013	Malemi Petrus sola Yahya, naampa' ngasanni susi to napauanni Puang Isa. Napasadiami to kande Paskah.
42022014	Ia tonna la ngkandemo kande Paskah, cumadokkomi Puang Isa sola rasulu'-Na kumande.
42022015	Nakuanmi lako, "Gaja sannangna' mang-Paskah ssolan kamu' tee bongi, ta'bulu' te'dapa kudiparri'i!
42022016	La miingaran! Te'damo kulandadu' pole'pi mang-Paskah ke te'dapi naratu Puang Allataala mangparenta susi Raja, wattunna dinii mpahangngi to battuananna mang-Paskah."
42022017	Mangkai joo naalami Puang Isa joo isotan anggoro', namangkurru sumanga' lako Puang Allataala, namane' kumua, "Alai tee, misipalelei miiso'.
42022018	La miingaran! Mammula tee too, te'damo kulanniso' pole'pa anggoro', ke te'dapi naratu Puang Allataala mangparenta susi Raja."
42022019	Mangkai joo, nnalami roti, namangkurru sumanga' lako Puang Allataala, namane' nti'pek-ti'pekki, anna benni anak gurun-Na nakua, "Batang kale-Ku' tee [to dipangkaroban, sanga kamu'. Pugaukki susi tee minii nningaranna'."
42022020	Susi too tonna mangkamo kumande, nnalami isotan anggoro', nakua, "Ia tee isotan nanii titanan basse barun-Na Puang Allataala napaassah to'doan rara-Ku' to dipato'doan kamu'.]"
42022021	Mangkai joo nakuamo Puang Isa, "Apa kitari! Inde'i kusolan to tolampangpejokkoanna'.
42022022	Ia tee Aku' Anak Mentolino, nang la matena', susi to pura napattantu Puang Allataala. Apa macilaka to tompangpejokkoanna'!"
42022023	Pada sikutanami nakua, "Indannariki' to la mpugaukki susi joo?"
42022024	Sipekkami to anak gurun-Na Puang Isa indannara to la dikita la'bi majao.
42022025	Nakua Puang Isa lako, "Ia to raja lan lino to tangmalaja' lako Puang Allataala mpandasa bang taunna, na ia to tomakuasa disanga 'Tompangngewai taunna.'
42022026	Apa te'da miwa'ding susi joo. Sibalikanna, ia to tossanga kalena tomala'bih, la menjaji tomajiong, na ia to tossanga kalena tomassua, la menjaji todisua-sua.
42022027	Indara to la'bi matonggo: iaraka to tokumande, ba'tu iaraka to tomangparaka? Tantu ia to tokumande. Apa lanna' tangnga-tangngami susi to tomangparaka.
42022028	Lan sininna kamasussan-Ku' tuli solaki'.
42022029	Iamo joo la kuben kamu' kuasa mangparenta, susi Ambe'-Ku' mangka mbenna' kuasa,
42022030	antamasannang sola, ke menjaji Rajamo'. Na la cumadokko kamu' jao sangpulo dua cadokkoan mala'bih la mparenta sangpulo dua pangrapuanna to-Israel."
42022031	Nakuamo Puang Isa, "Ee Simon, ee Simon pesa'dingngii! Dieloranmo to Ballisi' ssedeko, susi gose' dirido nadita'pii, anna sisarak issinna na sowokkona.
42022032	Apa mangkamo' mpassambajanganko ammuda'tan matappa'. Na ia mumengkatoba'mo, la mupamawatang kamatapparanna to padammu tomatappa'."
42022033	Mebalimi Petrus nakua, "Oo Puang, sadiana' ditarungku, kupada mate Puang!"
42022034	Nakua Puang Isa ngkuanni, "Ee Petrus! La muingaran kumua, te'dapa nakekkua to manuk tee bongi, mupentallunmo mpessakkannina'."
42022035	Mangkai joo nakuanmi Puang Isa to anak gurun-Na, "Ia tongkusua kamu' tonna tee male mpangpeissenan Kareba Kasalamatan, kuanggai kamu' mbawa karappe', sepu' ba'tu sandala', kakuranganra kamu'ka?" Napebalii nakua, "Te'da!"
42022036	Nakuamo Puang Isa, "Apa ia tee wattu, ia ke denni karappe'mi iarika sepu'mi, bawai. Na ia ke te'dapi pa'dangmi, mibalukki to baju landomi miallianni pa'dang.
42022037	Pugaukki joo, nasaba' la jajimo tee too to diuki' lan Sura' Allataala, to mpauna', nakua, 'Dikita togaja'i.' "
42022038	Nakuamo to anak gurun-Na, "Oo Puang, denmo dua pa'dang inde'." Napebalii Puang Isa, "Ganna'mo!"
42022039	Ia tonna messunmo Puang Isa lan mai kota, malemi de' Buntu Zaitun susi biasanna, male todami to anak gurun-Na sola.
42022040	Ia tonna ratumo lako ntuu joo, nakuanmi, "Massambajang kamu', danggi' mimadosa ke disede kamu' mpugauk dosa."
42022041	Mangkai joo malemi ba'tu pirang-pirang tengkan to Puang Isa, agi-agi sangpellekkosan batu, namengguntu' massambajang,
42022042	nakua, "Oo Ambe', ia ke wa'dingngi, lendokanni tee kamaparrisan jio mai kale-Ku', apa tangngia pakkaeloran-Ku' to la jaji, apa pakkaeloran-Na ia Ambe'." [
42022043	Den mesa' malaeka' ratu mpemawatangngii.
42022044	Gaja parri' penawan-Na Puang Isa, anna mattongan-tonganmi massambajang. To'do to ma'puh-Na do' litak susi rara.]
42022045	Ia tonna mangkamo massambajang, polemi Puang Isa lako to nanii anak gurun-Na. Natimba'i simammasan, sanga masse gajai penawanna.
42022046	Nakuanmi, "Oo, ammimamma' bangra? Mi'cokmo kamu' mimassambajang, danggi' mituru'i ke disede kamu' mpugauk dosa."
42022047	Ia tonna mangkada bang unapa Puang Isa, ratumi to tau buda nakapalai Yudas iamo to sala mesa'na anak gurun-Na. Ta'pa tarruhmi nnudung Puang Isa.
42022048	Apa nakuanni Puang Isa, "Ee Yudas, iamoraka tuu pangngudung munii mpangpejokkoanna' tee Aku', Anak Mentolino."
42022049	Ia tonna issenmi to tonasolan Puang Isa apa to la jaji, mangkadami nakua, "Oo Puang, la kipa'dangngi bangmi!"
42022050	Na sala mesa'na tuu lako tau, ta'pa nnonok pa'dangna, napa'dangngii to kaunanna Imang Lompo, nata'tak to talinga kananna.
42022051	Apa nakua Puang Isa, "Ganna'mo!" Nasapumi Puang Isa talinganna joo tau, napamolei.
42022052	Nakua Puang Isa lako kapala imang sola kapala pangjagana Bola Puang Allataala na pekaamberan to-Yahudi to ratu ntuu jio la njokkoi, "Misangaraka parampo'na', ammiratu sitakin pa'dang sola mbawa tarasulu' la njokkona'?
42022053	Allo-allo solaki' jio Bola Puang Allataala, na te'da mijokkona'. Apa iamo tee wattunna minii sola kuasanna Ballisi' la mangpugauk."
42022054	Najokkomi to Puang Isa, nasolanni lako bolana Imang Lompo. Naturu'i mambela-bela bangngi Petrus.
42022055	Ia tonna dipadukkumo to api dipendarang jio tangnga rante bola, malemi Petrus cumadokko sola to tontalimbungngi.
42022056	Den mesa' baine kaunan ngkita Petrus cumadokko naarrang api dipendarang. Nakaje'jekki to Petrus, anna kuanni, "Ia too tee tau sibawanna Puang Isa nena'!"
42022057	Apa messakkanni Petrus, nakua, "Te'da lalo kuissenni joo tau!"
42022058	Te'da namasai, den omi mesa' tau laen ngkita Petrus nakuanni, "Iko toda mesa' anak gurun-Na joo tau!" Apa napebalii Petrus, "Te'da. Tangngiana'!"
42022059	Agi-agi sangjang mangkanna, den pole' omi mesa' tau mpetambanni to Petrus nakua, "Ia toda tee tau sala mesa'na anak gurun-Na Puang Isa, nasaba' to-Galilea toda ia!"
42022060	Apa napebalii Petrus nakua, "Apara tuu musanga, te'da lalo kuissenni!" Ia tonna mangkada unapa Petrus, kekkuami to manuk.
42022061	Messailemi Puang Isa nakitai to Petrus. Naingaranmi Petrus to apa mangka nakuanni Puang Isa, "Te'dapa nakekkua to manuk tee bongi, mupentallunmo mpessakkannina'."
42022062	Ta'pa kumarrakmi Petrus nna'de-a'de, anna male lako salean.
42022063	Ia to tau nnampai Puang Isa, nacapa'-capa'i sola nasijangguru'i.
42022064	Nasapu'i to lindo-Na, namekutana lako, "Ee nabi! Tappuike', indara to njangguru'ko?"
42022065	Budapa kada pangcapa' nakuanni.
42022066	Melambi' unapa nasirempunmo to Pangbicara Agama, iamo to pekaamberan to-Yahudi ba'tu kapala imang sola guru agama. Na dipangngolo to Puang Isa lako tuu lako tau.
42022067	Nakuamo lako Puang Isa, "Pauankan, Ikomoraka Raja Mangpasalama'?" Mebalii Puang Isa, "Moi kupauan kamu', nang te'da too milangkatappa'i.
42022068	Na moi kukutanai kamu', nang te'da too mipebalii.
42022069	Apa mammula tee wattu, ia tee Aku' Anak Mentolino la cumadokko jio sa'de kanan-Na Puang Allataala to makuasa."
42022070	Nakua ngasan mangkada, "Ia ke susii joo, Ikomoraka tee Anak Allataala?" Mebalii Puang Isa, nakua "Susi tuu tapaunna, Aku'mo."
42022071	Mangkadami nakua, "Te'damo nadiparallui to sa'bi! Misa'ding kalenamo to kadan-Na!"
42023001	Ke'dehmi tuu lako tau lan joo kasirempunan, namale ssolanni to Puang Isa lako Gubernur Pilatus.
42023002	Ntuu jio nanii mparapa'i. Nakua mangkada, "Kiampa'i tee tau mpatuju sala bangsata'. Nnajahhi tau cia' mbajah sima lako Tomaraja Roma, nasaba' nakua, iamo Raja Mangpasalama', battuananna nakua kumua iamo Rajaki'."
42023003	Nakutanaimi Gubernur Pilatus to Puang Isa nakua, "Tongannaraka, Ikomo Raja to-Yahudi?" Napebalimi Puang Isa nakua, "Susi tuu tapaunna, Aku'mo."
42023004	Nakua Gubernur Pilatus lako kapala imang sola lako tobuda, "Moi mesa' kasalan napugauk lako tomangparenta te'da kuampa' to sipato'na kunii la ntarungkui."
42023005	Apa ia tuu lako tau la'bi napattantui kumua, "Mpatuju sala tau la nnewa tomangparenta lan lili'na Yudea mellao jio mai Galilea, na ratu toomi ntee."
42023006	Ia tonna sa'dingngi Gubernur Pilatus joo, mekutanami nakua, "To-Galilearaka tee tau?"
42023007	Ia tonna dipauanmo kumua, "Ia kita' tee Puang Isa to lan kuasa kaparentanna Raja Herodes," nakiringmi Gubernur Pilatus lako Raja Herodes to ratu toda ia jao kota Yerusalem joo wattu.
42023008	Gaja sannangngi Raja Herodes tonna kitai to Puang Isa, sanga masaimo nasa'ding to karebanna namadoangngi la ngkitai, namadoang tooi la ngkitai to tanda mejangngaran napugauk.
42023009	Iamo joo buda nakutananni Raja Herodes to Puang Isa, apa te'da bang napebalii.
42023010	Male todami tuu lako kapala imang sola guru agama mangngolo lako Raja Herodes, mpasala tongan-tonganni to Puang Isa.
42023011	Na Raja Herodes sola surudadunna mpelle' Puang Isa na ncapa'-capa' tooi, napapakeii pakean kamala'biran. Mangkai joo, namane' mpapolei lako Gubernur Pilatus.
42023012	Iamo joo allo nanii Raja Herodes sola Gubernur Pilatus sikalino pole', sanga ia tee pura diboko', siewalii.
42023013	Narempunmi Gubernur Pilatus to kapala imang, pekaamberan to-Yahudi sola tobuda.
42023014	Nakuanni, "Ia tee tau mibawa lako kaleku', misanga kumua nnajahhi sala tau. Na mangkamo kuparessa jio olomi, apa moi mesa' te'da kagajatan kuampa' napugauk la nnewa tomangparenta susi to miparapasanni.
42023015	Susi too pangngampa'na Raja Herodes, nasaba' napapoleankan tonna mangka mparessai. Moi mesa' te'da apa napugauk tee tau to sipato' la dinii mbunoi.
42023016	Iamo joo la kupangperambianni, kumane' lla'paranni."
42023017	-
42023018	Napissennii to tau ntuu jio mangkada nakua, "Bunoi! La'paranni Barabas!" [Ianna pangramean Paskah omo, tuli den mesa' toditarungku nala'paran Gubernur Pilatus lako tobuda.]
42023019	(Ia joo Barabas naditarungku, nasaba' turu' nnewa tomangparenta na buda tau nabuno.)
42023020	Sitonganna madoang Gubernur Pilatus la lla'paranni to Puang Isa. Iamo joo nadadu'pi pissen sipangkada tuu lako tobuda.
42023021	Apa siarrakanni tuu lako tobuda nakua, "Pampangngi Ia! Pampangngi Ia!"
42023022	Mangpentallunnami Gubernur Pilatus mekutana nakua, "Kasalan apara to mangka napugauk? Moi mesa' kasalan te'da kuampa' to sipato'na dinii la mbunoi! La kurambii, kumane' lla'paranni."
42023023	Apa metamba-tambai joo tobuda kumua nadipampang joo Puang Isa. Na katampakanna ditarima to peta'danna joo tobuda.
42023024	Nara'tahmi Gubernur Pilatus kumua la dibunoi joo Puang Isa situru' pangkabudaianna tobuda,
42023025	nala'paranni to tonapeta'da, iamo joo to ditarungku, nasaba' nnewa tomangparenta na mbuno buda tau. Mangkai joo, napangbenmi to Puang Isa lako tobuda anna pugaukki apa to nakadoangngi.
42023026	Mangkai joo, malemi nasolan surudadu to Puang Isa lako to dinii la mpampangngi. Jio tangnga lalan sitammumi mesa' to-Kirene disanga Simon, mangnguju lako kota. Ta'pa natoemi surudadu, naparukui mpassanni to kaju sitamben-Na Puang Isa, naundi jio boko'-Na Puang Isa.
42023027	Buda tau meundi jio boko'na Puang Isa. Den too ba'tu pira-pira baine to-Yerusalem. Ia tuu lako baine ngkillakki sola mbatingngi Puang Isa.
42023028	Apa nasailei Puang Isa nakuanni, "Ee, kamu', baine to-Yerusalem! Danggi' mikillakkina'. Kalemimo mikillakki sola anakkami.
42023029	Nasaba' den wattunna nakannai sussa tonggo tee kota Yerusalem, nakua to tau, 'Gaja sannang ia to baine te'dapa naden nakeba'tang, to te'dapa naden naampui anak sola te'dapa naden nampacucu pea'-pea'!'
42023030	Iamo joo wattu la mangkada to tau lako buntu, 'I'pinnikan mai!' Na lako buntu-buntu, 'Samboikan mai!'
42023031	Nasaba' ia ke lako Aku', to sangrapang kaju tuopa, napugaukki susi tee, apa pole' opa ke lako kamu', to sangrapang kaju makasemo!"
42023032	Den toda dua togaja', nasolan surudadu la dipasibuno sola Puang Isa.
42023033	Ia tonna ratumo lako buntu-buntu disanga 'Buntu Ulu Tau,' napampangmi to Puang Isa, napampang tooi joo dua togaja', mesa' jio sa'de kanan-Na Puang Isa na mesa' jio sa'de kairin-Na.
42023034	Massambajangngi Puang Isa nakua, "Oo, Ambe', dampanganni tee mai tau! Te'da naissenni apa to napugauk." Namane' lotereii surudadu to pakean-Na la nanii nnissenni kumua umbonnara to la naputawa.
42023035	Sike'deran to tau ntuu jio mengkita, na ia to pekaamberan to-Yahudi ncapa'-capa'i Puang Isa nakua, "Mangkamo Ia mpasalama' tau laen. Ia ke tonganni napilei Puang Allataala menjaji Raja Mangpasalama', nampasalama' kalena tee too!"
42023036	Ia joo surudadu ncapa'-capa' toda Puang Isa. Siratuanni mbenni wai anggoro' macukka,
42023037	nakua unapa, "Ia ke Raja to-Yahudiko, pasalama'ko kalemu!"
42023038	Den pangnguki' dipajao de'na ulun-Na Puang Isa kumua: "Raja to-Yahudi tee tau."
42023039	Den sala mesa'na joo togaja' dipampang ncapa'-capa' Puang Isa nakua, "Kusanga Ikomo Raja Mangpasalama'? Ia ke tongannako, pasalama'moko kalemu, mupasalama' todakan!"
42023040	Apa ia to togaja'pa mesa' ngkuanni joo solana nakua, "Te'daraka iko mumalaja' lako Puang Allataala? Susi bangki' pada la dibuno.
42023041	Ia mandari ia to kaladibunoanta' sola dua nang siangga' kita' panggaukanta'. Apa Ia tee tau, te'da lalo napugauk kasalan!"
42023042	Nakua mangkada lako Puang Isa, "Oo Puang, taingaranna' dikka' ke ratuki' menjaji Raja!"
42023043	Nakuanni Puang Isa, "Katappa'i, mammula tee allo la solaki' lan suruga."
42023044	Ia tonna tangngamo allo, agi-agi tatte' sangpulo dua te'damo namangngarrang to allo, namemmapattang ngasan joo tondok, angge tatte' tallu karuen.
42023045	Ca'ce tipangduami to kaen pesapa' lan Bola Puang Allataala.
42023046	Naandongngi Puang Isa metamba nakua, "Oo, Ambe'! Kusorongmi mati' sunga'-Ku'!" Ia tonna mangka mangkada susi joo, ka'tumi sunga'-Na.
42023047	Ia tonna kitami kamandang surudadu apa joo mangka jaji, mpakala'bihmi Puang Allataala, anna mangkada nakua, "Tonganna, te'da Ia nakasalan!"
42023048	Ia to tobuda ratu mengkita ntuu jio, nakita to apa jaji. Pole ngasanmi tuu lako tau simenassanan.
42023049	Na sininna to sola-Na Puang Isa, jio tooi to baine nturu'i jio mai tana Galilea, jenjen mambela-bela bangngi ngkita ngasanni joo.
42023050	-
42023051	Den mesa' tau disanga Yusuf, to-Arimatea jio tana Yudea. Tomelo penawanna, na todikasiri' too, tontajan wattunna Puang Allataala la mangparenta susi Raja. Moi na mesa' Pangbicara Agama, apa te'da nasitujuii to kara'tasanna sola panggaukanna solana.
42023052	Malemi Yusuf mangngolo lako Gubernur Pilatus, mpeta'dai kumua anna diben to batang rabukku-Na Puang Isa.
42023053	Mangkai joo, napupellaoi joo batang rabuk jao mai kaju sitamben, anna balunni kaen lenan, namane' mpatamai liang to digaraga jio buntu batu, to te'da bangpa nadipatamai tomate.
42023054	Ia joo wattu Allo Juma', na cingga'tu'mora na Allo Katorroan.
42023055	Ia tuu lako baine to ratu jio mai tana Galilea sola Puang Isa, malei sola Yusuf, anna kitai joo liang nakita tooi umbo nakua joo batang rabukku-Na Puang Isa dibujuh lan liang.
42023056	Mangkai joo, polemi mpasadia minynya'-minynya' busarungngu' la naminynyakan batang rabukku-Na Puang Isa. Ia tonna Allo Katorroanmo te'damo namangjama tuu lako baine situru' atoran agama.
42024001	Ia tonna marimu-rimu unapa joo allo Aha', malemi tuu lako baine lako liang-Na Puang Isa mbawai joo minynya'-minynya' busarungngu' to mangka napasadia.
42024002	Nakitami to batu petungu' liang mangkamo dilentenni,
42024003	na ia tonna mentamamo, te'da naampa'i to batang rabukku-Na Puang Isa lan.
42024004	Jenjen bangmi ntuu jio, sanga pussakki ntangngahhi joo, ta'pa denmi dua tau ke'deh jio sa'dena mangpakean cumbia'-bia'.
42024005	Tarruh malaja'i, nacukku suju' do' litak, anna ia joo tau dua ngkuanni, "Ciapari miangah totuo lan tangnga-tangngana tomate?
42024006	Te'damo Ia ntee. Tuo pole'mi Ia! Ingaranni to apa mangka napauan kamu' tonna jiopa tana Galilea,
42024007	kumua, 'Ia tee Aku' Anak Mentolino, la dipangbenna' lako kuasanna tomadosa, napampangna', na ia ke allo mangpentallun la tuo pole'na'.' "
42024008	Naingaranmi tuu lako baine to kadan-Na Puang Isa.
42024009	Ia tonna polemo jio mai liang, malemi lako to nanii sangpulo mesa rasulu'-Na Puang Isa sola sininna solana, napauan ngasanni to apa mangka jaji.
42024010	Ia to baine to mpaui joo lako rasulu'-Na Puang Isa, iamo to Maryam Magdalena, Yohana na Maryam indona Yakub, na ia to baine laen to nasolan.
42024011	Apa nasanga tuu lako rasulu' kumua ia joo kareba nagaraga-raga bangra tuu lako baine. Te'da nakatappa'i joo curitanna.
42024012	Apa ta'pa ke'dehhi to Petrus nakinjara' lako liang. Ia tonna ratumo lako liang, cukkumi mangpenunu tama, apa pebalun manda lan nakita. Gaja jangngahhi, anna pole nnawa-nawai joo apa mangka jaji.
42024013	Allo ia bang unamo joo, den dua tau to nturu'mo Puang Isa male lako kampong Emaus, agi-agi sangpulo mesa kilo belana jio mai kota Yerusalem.
42024014	Nasipangkadai lan kalingkanna to apa mangka jaji.
42024015	Ia tonna sipangkada-kadamo, ta'pa ratumi Puang Isa ngkandoppi'i namale situru'.
42024016	Nakita to Puang Isa, apa disamboi pengkitanna, jaji te'da naperupai.
42024017	Nakua Puang Isa ngkutanai, "Apamora tee dicurita jio lalan?" Massei penawanna sola dua anna kenden.
42024018	Mesa'i to disanga Kleopas mekutana lako Puang Isa nakua, "Ee, Ambe'! Mbai Kita' manda to toratu jao kota Yerusalem, to te'da taissenni to apa mane' mangka jaji?"
42024019	Nakutanaii Puang Isa, "Apara ia joo?" Napebalii nakua, "Ia to Puang Isa, to-Nazaret, mesa' nabi. Makuasa sininna buangan kadan-Na anna pugauk buda tanda mejangngaran to natonganan Puang Allataala, la'bi-la'bi tobuda.
42024020	Mangka dipangngolo lako kapala imang sola pekaamberanta' anna dipampang namate jao kaju sitamben.
42024021	Kisanga bangmi kami' dikka' kumua Iamo la lla'paran to-Israel jio mai kuasanna to-Roma! Tallung allomi too mangkanna jaji.
42024022	Apa pole'pi, ba'tu pira-pira solaki' baine mpasabakankan. Melambik unapa namale lako liang,
42024023	apa te'da naampa'i to batang rabukku-Na jio. Polemi nakua ngkitai malaeka', to mpauanni kumua tuo pole'mi.
42024024	Ba'tu pira-pira solaki' male lako joo liang ntongananni to apa napau tuu lako baine. Apa te'da nakitai to Puang Isa."
42024025	Nakuamo Puang Isa lako, "Ee, nang bango' kamu'! Ciapari migaja sussa ngkatappa'i ngasanni to pura napasan nabi!
42024026	Tanglamperasairaka kamaparrisan jolo' to Raja Mangpasalama', namane' ntarima kamala'biran-Na?"
42024027	Mangkai joo nabattuanannimi Puang Isa to apa pura diuki' lan Sura' Allataala to ntuju kalena. Napamula jio mai sura'na Nabi Musa ratu lako sura'na nabi laen.
42024028	Samandoppi'-doppi'nami lako to kampong napangngujui. Susi to la mpatarruh bangngi kalingkan-Na Puang Isa,
42024029	apa naattianni. Nakuanni, "Tatorromo mangbongi, sanga la bongimi na la malillinmi." Mentamami bola la sipangbongian.
42024030	Ia tonna cumadokko la kumande sola, nnalami roti Puang Isa, namangkurru sumanga' lako Puang Allataala, namane' nti'pek-ti'pekki joo roti natawanni.
42024031	Mane'ri natandai kumua Puang Isa pale' Ia. Apa ta'pa ta'dei jio mai pengkitanna.
42024032	Sipangkada-kadami sola dua nakua, "Gaja endek sumanga'ta' tonna pangkadaiki' jio tangnga lalan, sola mpauanki' battuananna issinna to Sura' Allataala!"
42024033	Ta'pa polemi sola dua lako kota Yerusalem. Ntuu jio nanii siampa' to anak gurun-Na Puang Isa sangpulo mesa tonna sirempun sola solana to laenna.
42024034	Nakuamo joo anak gurun-Na mangkada, "Nang tongan kumua, tuo pole'mi to Puang! Mangkamo mpangpekitan kalena lako Simon!"
42024035	Ia joo dua tau to mane' ratu ncuritan toomi to apa mangka jaji jio tangnga lalan, na umbo nakua nnissenni to Puang tonna nti'pek-ti'pek roti.
42024036	Ia tonna mangcurita unapa tuu lako tau ta'pa ke'dehmi Puang Isa lan tangnga-tangngana nakuanni, "Salama' kamu', mimasannang!"
42024037	Sabakanni namalaja' sola ngasan, nasangai ngkitai bombo.
42024038	Apa nakua Puang Isa, "Matumbari mimalaja'? Matumbai mibata lan penawammi?
42024039	Kitai pala' limang-Ku' sola aje-Ku'. Katappa'i, kumua Aku' kalena tee! Sapui ammikita meloi, sanga te'da ia juku'na ba'tu bukunna to bombo, susi tee mikita jio kale-Ku'."
42024040	Ia tonna mangkada susi joo napangpekitan to pala' liman-Na sola aje-Na.
42024041	Apa te'dapa nakatappa'i anak gurun-Na, sanga liwa' masannangngi na jangngah tooi. Iamo joo nakutanaimi Puang Isa nakua, "Denraka kande iti'?"
42024042	Nabenmi sangle'to tunu bale.
42024043	Naalami joo bale, nakandei jio olona sola ngasan.
42024044	Ia tonna mangkamo joo, nakuamo Puang Isa lako anak gurun-Na, "Iamora tee to pura kupauan kamu' tontasola unapa, kumua sininna to pangnguki' mpauna' lan sura'na Nabi Musa, nabi laen, na Pangpujian, nang la jajinna ia."
42024045	Napamacorami Puang Isa to tangngahna napahangngi to issinna Sura' Allataala.
42024046	Nakuanni kumua, "Den diuki' lan Sura' Allataala kumua ia to Raja Mangpasalama' la maparri', na la tuo pole' jio mai kamatean, ke allo mangpentallun.
42024047	Den too diuki' kumua la dipangpeissenan joo Kareba, mpake sangan-Na Almaseh, lako sininna bangsa lan lino anna mengkatoba' jio mai dosana, nadampanganni Puang Allataala. Na ia joo Kareba dipangpeissenan mangpamula jio mai kota Yerusalem.
42024048	La titanan sa'bi kamu' to ianna joo.
42024049	Na Aku' kalena la mben kamu' kuasa susi to pura napau Ambe'-Ku'. Apa la torro kamu' lan ntee kota, ntajanni sanggenna ia to kuasan-Na Puang Allataala ngkuasai kamu'."
42024050	Ia tonna mangkamo joo, nasolanmi Puang Isa to anak gurun-Na messun lan mai kota Yerusalem, na male lako kampong Betania. Nnangka'mi liman-Na ntuu jio nabarakka'ii.
42024051	Ia tonna pugaukki joo, tiangka'mi de' suruga anna messarak jio mai anak gurun-Na.
42024052	Suju'mi to anak gurun-Na ssompai, namane' pole lako kota Yerusalem masannang ngasan,
42024053	na tuli mpakala'bih Puang Allataala lan Bola Puang Allataala.
43001001	Mammula jiona mai tonna te'dapa napadenni Puang Allataala tee lino, denmo todisanga Kada. Ia joo Kada solai Puang Allataala, na ia joo Kada, Ia bang una Puang Allataala.
43001002	Mammula jiona mai solai Puang Allataala.
43001003	Sininna apa to dipaden, napaden Puang Allataala mpakei joo Kada, na ia ngasan to dipadenmo, moi mesa' te'da lalo ia, ke te'dai joo Kada.
43001004	Iamo garonto'na katuoan, na ia toomo Arrang nnarrangngi penawanna tolino.
43001005	Ia joo Arrang mangngarrang lan kamalillinan, na ia to totuo lan kamalillinan te'da nakullei mpahangngi.
43001006	Den tau nasua Puang Allataala disanga Nabi Yahya.
43001007	Iamo menjaji sa'bi ratu mpangpeissenanni joo Arrang, anna kitai tobuda, namenjaji matappa'.
43001008	Tangngia ia Arrang joo Nabi Yahya, apa iara mpangpeissenanni.
43001009	Ia joo Kada, iamo Arrang tongan, ratumo tama lino nnarrangngi penawanna sininna tolino.
43001010	Sininna apa lan lino, napaden Puang Allataala mpakei joo Kada, apa ia tonna mentamamo lino, te'da naissenni tolino.
43001011	Mentamai tondokko-Na, apa cia'i to sangtondokko-Na ntarimai.
43001012	Apa ia to tontarimai, nakatappa'ii, naben kuasa menjaji anak Puang Allataala.
43001013	Ia to todiben kuasa menjaji anak Puang Allataala, te'da nadijajian susi pea, apa Puang Allataala kalena mpupenjaji anakki.
43001014	Ia joo Kada mentolinomi namari'pihmi lan tangnga-tangngata'. Takitamo to kamala'biran-Na, to natarima jio mai Ambe' sanga Ia Anak tungga'-Na. Iamo joo Anak mpamanassa tonganni to Puang Allataala sola pangpakamoja'-Na.
43001015	Ratui Nabi Yahya mpangpeissenanni joo Kada nakua, "Iamo joo to kupau kumua, 'La den tau ratu ke mangkana', apa la'bi makuasa Ia na aku', nasaba' te'dapa kudijajian na den memanmi Ia.' "
43001016	Liwa' Ia mpakamoja'ki', na te'da ka'tun-Na mbarakka'iki'.
43001017	Ia to atoran-Na Puang Allataala nabenki' Nabi Musa, apa ia to pangpakamoja' sola katonganan jio mai Puang Allataala napamanassa Puang Isa Almaseh.
43001018	Moi mesa' tau te'dapa ngkita Puang Allataala, saliwanna ia to Anak tungga'-Na, Ia bang una Puang Allataala, to torro sola. Iamo mpamanassai lako kita' to Ambe'.
43001019	Susimi tee pangngakuanna Nabi Yahya lako ba'tu pira-pira imang sola to-Lewi, to nasua pekaamberan to-Yahudi jio kota Yerusalem ngkutanaii kumua, "Indariki'?"
43001020	Napaui to sitonganna nakua, "Tangngiana' Raja Mangpasalama'."
43001021	Mekutana pole'i nakua, "Ia ke susii tuu, indariki'? Kita'raka Nabi Elia?" Mebalii Nabi Yahya nakua, "Tangngiana'." Mekutana unapi nakua, "Kita'moraka to nabi napau Puang Allataala la ratu?" Mebali omi nakua, "Tangngiana'."
43001022	Nakua unapa, "Ia ke susii tuu, pauankan indariki' pale' sitonganna, angkipebalianni lako to tossuakan. Na apara la tapau mpau kaleta'?"
43001023	Mebalimi Nabi Yahya mpau kadanna Nabi Yesaya kumua, "Aku'mo tee to metamba-tamba jio padang pallawangan nnajahhi tobuda kumua, 'Ranteii to lalan la naola Puang!' "
43001024	Ia joo todisua den too ba'tu pira-pira to-Farisi.
43001025	Nakua lako Nabi Yahya kumua, "Ciapari pale' tajio' tau, ke tangngiaki' Raja Mangpasalama', tangngia tooki' Nabi Elia ba'tu nabi to napau Puang Allataala la ratu?"
43001026	Mebalimi Nabi Yahya nakua, "Kujio'i wai to tau, apa den lan tangnga-tangngami to te'da miissenni.
43001027	Iamo ratu ke mangkana'. Apa moi mbukai ulang sapatun-Na te'da too kusipato'."
43001028	Ia ngasanmo joo jaji jio kampong Betania, sambali' kadellekanna Sa'dan Yordan, to nanii mangjio' Nabi Yahya.
43001029	Masawanna malemi Puang Isa lako Nabi Yahya. Ia tonna kitai Nabi Yahya to Puang Isa mangkadami nakua, "Iamo joo Anak Bembala'-Na Puang Allataala ratu la ndampangan tolino.
43001030	Iamo joo kusanga tongkumangkada kumua, 'Iamo la ratu ke mangkana', apa la'bi makuasa Ia na aku', nasaba' te'dapa kudijajian, na denmi Ia.'
43001031	Na iamo kuratu njio' wai tau, dikua angkupangpeissenanni to Raja Mangpasalama' lako to-Israel. Susi toda aku' tonna pamulanna, te'da kuissenni kumua indara to Raja Mangpasalama'."
43001032	Napangpeissenan tooi Nabi Yahya nakua, "Ngkitana' Roh Allataala susi jangan-jangan mellao jao mai langi', natorro jao Puang Isa.
43001033	Te'da kuissenni kumua Iamo Raja Mangpasalama', apa Puang Allataala to ssuana' njio' wai tau, mangka mpauanna' nakua, 'Ia ke ngkitako Roh Allataala mellao jao mai langi', natorro jao mesa' tau, Iamo joo la njio' tau Roh Allataala.' "
43001034	Nakuapa Nabi Yahya, "Mangkamo' ngkita kalenai na kupangpeissenanmo kumua, Iamo Anak Allataala."
43001035	Masawanna ke'deh pole' omi Nabi Yahya ntuu jio sola anak gurunna dua.
43001036	Ia tonna kitai liu lalan to Puang Isa, nakuamo, "Iamo joo Anak Bembala'-Na Puang Allataala!"
43001037	Nasa'dingngi joo anak gurunna dua, naundi lako Puang Isa.
43001038	Apa messailei Puang Isa, nakitai kumua napeundii, nakuamo ngkutanai, "Apara miangah?" Nakuamo mebali, "Rabi (battuananna Guru), umbora tanii torro?"
43001039	Napebalii Puang Isa nakua, "Malemo kamu' mai mikitai." Malemi sola nakitai to nanii torro, natorro sola ba'tu pirang-pirang jang. Ia joo wattu agi-agi tatte' a'pa'mi soloh allo.
43001040	Sala mesa'na joo dua tau, to ssa'ding kadanna Nabi Yahya, male sola Puang Isa disanga Andreas to sile'tona Simon Petrus.
43001041	Ia joo Andreas ta'pa male ntiroi Simon sile'tona napauanni kumua, "Siampa'mokan Almaseh, battuananna Raja Mangpasalama'."
43001042	Nasolanni lako Puang Isa, nakaje'jekki nakuanni, "Iko Simon, anakkana Yahya, la disangako Kefas." (Kefas lan basa Yahudi pada una Petrus lan basa Yunani, battuananna: buntu batu.)
43001043	Masawanna mangngattami Puang Isa male lako tana Galilea. Sitammumi Filipus, nakuanni, "Maleko mai nturu'na'."
43001044	Ia joo Filipus sangkampongngi Andreas sola Petrus, to-Betsaida.
43001045	Malemi Filipus ntiro solana disanga Natanael napauanni kumua, "Siampa'mokan Raja Mangpasalama' to nauki' Nabi Musa sola sininna nabi laen lan sura'na tonna anu'. Iamo to disanga Puang Isa to-Nazaret anakkana Yusuf."
43001046	Apa mebalii Natanael nakua, "Te'da lalo ia kameloan messun lan mai kota Nazaret." Mebalimi Filipus nakua, "Malemoko ngkitai."
43001047	Malemi Natanael lako Puang Isa. Ia tonna kitami Puang Isa to Natanael nakuamo mpaui, "Inde'mi to tomassipa' to-Israel tongan, te'da lalo pangnguraga lan kalena!"
43001048	Mekutanami Natanael nakua, "Umbora takua nnissenna'?" Mebalimi Puang Isa nakua, "Te'dapa natambaiko Filipus, kukitamoko jiong garonto' ara."
43001049	Nakua pole' omo Natanael, "Oo Guru, Anak Allataalaki'. Kita'mo rajana to-Israel."
43001050	Nakua Puang Isa, "Iara mumatappa' nasaba' kukuanko, 'Kukitako jiong garonto' ara.' Te'dapa nasipennapan joo mukitanna. Denpa to la'bi mala'bih na ia joo la mukita!"
43001051	Nakuapa Puang Isa ngkuanni tuu lako tau, "La miingaran tee kadang-Ku' kumua, la mikita to langi' titimbak na ia to malaeka'-Na Puang Allataala lao lisu jao mai langi' ratu lako Aku', Anak Mentolino."
43002001	Duang bongi mangkanna joo den tobotting jio kota Kana tana Galilea, na den todai to indo-Na Puang Isa jio.
43002002	Dipauan tooi Puang Isa sola anak gurun-Na naratu.
43002003	Ia tonna cappu'mo to anggoro', mangkadami indo-Na lako Puang Isa nakua, "Cappu'i anggoro'na."
43002004	Mebalii Puang Isa nakua, "Oo indo', danggi'pa suana'. Te'dapa nadete'i wattung-Ku' la mpangpeissenan kale-Ku'."
43002005	Nakua indo-Na Puang Isa ngkuanni to todisua, "Moi apa nasuan kamu', pugauk bangngi."
43002006	Den annan busu batu sigaja tonggo jio, dipasadia dipanii wai la dipenje'ne' situru' ada'na to-Yahudi. Ia to mesa' busu agi-agi la saratuh litere' issinna.
43002007	Nakua Puang Isa ngkuanni tuu lako todisua, "Issii wai tuu mati' busu." Napeponnoi tonganmi wai.
43002008	Nakua omo Puang Isa, "Siokki ci'di', mibawanni joo todipatoei sara." Malemi nabawan.
43002009	Nacobai joo wai menjajimo anggoro', apa te'da naissenni, kumua anggoro' pole umbora ia joo. Ia mandara to todisua nnissenni. Natambaii joo tobotting muane,
43002010	nakuanni, "Ia to tau napangngolo ia jolo' to anggoro' kaminang melo. Ia ke mangkami to tau mperasaii to melona, mane'ri to biasanna. Apa ia to kita' tee, taanna to melona, ratu lako cappa'na pangmaroasan."
43002011	Jiomo kota Kana tana Galilea nanii Puang Isa mpugaukki joo tanda mejangngaran. Iamo joo tanda mejangngaran bungah napugauk, nanii mpangpekitan kamala'biran-Na, nakatappa'ii anak gurun-Na.
43002012	Ia tonna mangkamo joo, malemi Puang Isa lako kota Kapernaum sola indo-Na, sile'to-Na na anak gurun-Na, apa ba'tu pirang-pirang bongiri jio.
43002013	Ia joo wattu madoi'mo nadete' pangrameanna to-Yahudi disanga Allo Paskah, namale Puang Isa de' kota Yerusalem.
43002014	Naampa'i Puang Isa jio rante Bola Puang Allataala to pangdangkang sapin, beke, bembala', sola jangan-jangan na tompasitongka doi' cumadokko jio.
43002015	Nnalami ulang Puang Isa nagaragai perambi, namane' nnula'i ngasanni to tau messun lan mai rante Bola Puang Allataala sola sininna bekena, bembala'na, na sapinna. Ia to doi' dipangpetongkan napessamboranni do' litak, namane' mbalittua'i to mejana.
43002016	Nakua ngkuanni to pangdangkang jangan-jangan, "Alai ngasanni tuu mati', danggi' mipasusii pasa' to Bola-Na Ambe'-Ku'."
43002017	Ta'pa naingaran anak gurun-Na to diuki' lan Sura' Allataala kumua, "Ee Puang, pangkabudaian-Ku' lako Bola-Mi mpamalussu penawang-Ku'."
43002018	Ia to pekaamberan to-Yahudi nnewali Puang Isa nakuanni, "Tanda mejangngaran apara la tapugauk to mpamanassai kumua wa'dingki' mpugaukki susi tuu?"
43002019	Napebalii Puang Isa nakua, "Ro'pokanni tee Bola Puang Allataala, na tallung allora kunii mpake'deh pole'i."
43002020	Jangngahhi to pekaamberan to-Yahudi nakuanni, "Wah, patang pulo annan taunna dinii nggaragai tee Bola Puang Allataala, antakullei la mpake'dehhi tallung allora?"
43002021	Apa ia to nasanga Puang Isa Bola Puang Allataala, batang kale-Na Ia.
43002022	Mangkamira tuo pole' Puang Isa jio mai kamatean-Na, namane' nningaranni anak gurun-Na kumua mangkamo napau joo. Mane'ri nakatappa'i to apa diuki' lan Sura' Allataala sola to apa mangka napau Puang Isa.
43002023	Jao unapi kota Yerusalem Puang Isa tonna pangramean Paskah, na buda tau matappa' lako kale-Na, sanga nakitai to tanda mejangngaran napugauk.
43002024	Apa ia to Puang Isa te'da nakatappa'ii tuu lako tau, nasaba' naissen ngasan to penawanna tau.
43002025	Te'da naparallu dipangpeissenan lako Puang Isa kumua matumba sipa'na to tolino, nasaba' naissen jolo Ia to apa lan penawanna tau.
43003001	Den to-Farisi disanga Nikodemus, mesa' pekaamberan to-Yahudi.
43003002	Ratu bongii lako Puang Isa nakua ngkuanni, "Ee Guru! Kiissen kumua nasuaki' Puang Allataala ratu menjaji guru, nasaba' moi mesa' tau te'da ngkullei mpugauk tanda mejangngaran susi to tapugauk, ke te'da na Puang Allataala mpakuasai."
43003003	Napebalii Puang Isa nakua, "Ingaranni! Moi mesa' tau te'da nawa'ding menjaji umma'-Na Puang Allataala lan kaparentan-Na, ke te'dai nadijajian pole'."
43003004	Nakua Nikodemus ngkuanni, "Umbo susi to tau la dijajian pole' ke matuami? Wa'dingraka pole pole' tama ba'tangna indona, anna dijajian pole'?"
43003005	Napebalii Puang Isa nakua, "Ingaranni! Ia ke te'da nadijajian pole' to tau jio mai wai sola Roh Allataala, te'da nawa'ding menjaji umma'-Na Puang Allataala lan kaparentan-Na.
43003006	Ia to tolino najajian padanna tolino nang tolinoi ia, apa ia to katuoan baru ditarima pole jio mai Roh Allataala.
43003007	Danggi' mijangngah, ke kukuan kamu', 'La dijajian pole' kamu'.'
43003008	Ia to angin mangngiri' te'da dikita malena. Tasa'ding to ongngohna, apa te'da taissenni kumua umbo nanii ratu, na umbo nanii male. Susi toomi to tontarima katuoan baru pole jio mai Roh Allataala."
43003009	Mebalimi Nikodemus nakua, "Matumbai nawa'ding susi joo?"
43003010	Mebalimi Puang Isa nakua, "Oo, gurunnako to-Israel anna te'da muissenni battuananna tee kadang-Ku'!
43003011	Katappa'i, kipau to apa kiissen sola kipangpeissenan to apa kikitamo, apa te'da mitarimai.
43003012	Ia una to apa lan lino kupau na te'da mikatappa'ii, ia pole'raka ke apa jao suruga milangkatappa'ii!
43003013	Na moi mesa' tau te'dapa ia endek de' suruga, apa mane' Aku'ra tee, Anak Mentolino, to pole jaomo mai.
43003014	Susi Nabi Musa tonna palakoi kaju to ulah tambaga napamajaoi jio padang pallawangan tonna anu', susi toda Aku' Anak Mentolino, la dipamajaona',
43003015	anna ia to tomatappa' lako Aku', la nnampa' katuoan melo te'da cappa'na.
43003016	Liwa' napakamoja' Puang Allataala to tolino. Iamo joo nasuai to Anak tungga'-Na mpangben sunga'-Na naputuoi tolino. Na ia to tomatappa' lako, te'da nalamasolang, apa la nnampa' katuoan melo te'da cappa'na.
43003017	Nasuai Puang Allataala to Anak mentama lino, te'da anna la sessai to tolino, apa la napasalama'ri.
43003018	Ia to ngkatappa'ii, te'da naladisessa, apa ia to tote'da namatappa', la dipabalahhi to dosana, nasaba' te'da nakatappa'ii to Anak tungga'-Na Puang Allataala.
43003019	Iamo tee dinii mpasalai to tolino kumua ratumo tama lino to arrang nnarrangngi, iamo to Anak, apa la'bi nakabudai to kamalillinan, iamo to kagajatan, nasaba' gaja'i to panggaukanna.
43003020	Ia to tompugauk panggaukan gaja' nakaba'ci to arrang. Iamo nate'da naratu jio to nanii arrang, nakua nate'da nakitai tau to panggaukan gaja'na.
43003021	Apa ia to tompugauk pakkaeloran-Na Puang Allataala, ratu ia lako arrang, anna menjaji manassa to kumua ia to panggaukanna situru'mo pakkaeloran-Na Puang Allataala."
43003022	Mangkai joo malemi Puang Isa lako tana Yudea sola anak gurun-Na, natorro jio ba'tu pirang-pirang allo njio' tau.
43003023	-
43003024	Ia joo wattu te'dapa naditarungku Nabi Yahya. Njio' tau jio kampong Ainon, sikandoppi' kampong Salim, sanga buda wai jio, nabuda too tau ratu madoang dijio'.
43003025	Den ba'tu pira-pira to anak gurunna Nabi Yahya sipekka mesa' to-Yahudi, ssipekkaii to atoran pangje'nesan to-Yahudi.
43003026	Malemi lako Nabi Yahya to anak gurunna ngkuanni, "Ee Guru, ia to tau tasolan jio sambali'na Sa'dan Yordan, to tapakitankan, njio' todami Ia tau tee too, namale lako ngasanmi to tau."
43003027	Mebalimi Nabi Yahya nakua, "Moi mesa' apa te'da naampui tau, ke te'da na Puang Allataala mbenni jao mai suruga.
43003028	Na misa'ding kalenamo kukua, 'Tangngiana' Raja Mangpasalama', apa disuara' njoloanni mpasadia lalan.'
43003029	Susinna jio pangmaroasan tobotting, tobotting muane ia to majao, sanga ia puangna tobotting baine. Ia to soba'na mesa' ke'deh nasikandoppitan, liwa' sannang ssa'dingngi to gamaranna tobotting muane. Ia tee aku' susira' soba'na tee tobotting muane. Liwa'na masannang tee too, nasaba' budamo tau ratu lako Puang Isa.
43003030	Sipato' Ia la samajao-jaona, na aku' la samajiong-jiongna."
43003031	Ia to Puang Isa, iamo to pole jao mai suruga, najaonanni ngasan to sininna apa. Ia to topole jio mai lino, direken ia tolino, namangkada tolino too. Apa Puang Isa pole jao mai suruga, najaonanni to sininna apa.
43003032	Napamanassamo to apa mangka nakita sola nasa'ding, apa moi mesa' tau cia' ntarimai to kadan-Na.
43003033	Ia to tontarimai joo kadan-Na Puang Isa, naakui kumua tongan to kadan-Na Puang Allataala,
43003034	nasaba' Puang Isa nasua Puang Allataala mpangpeissenan kadan-Na, napangben pissenmo Puang Allataala to Roh Allataala lako Puang Isa.
43003035	Napakamoja' Ambe' to Anak, jaji sininna apa napangben ngasanmo nakuasai Anak.
43003036	Na ia to tomatappa' lako Anak, la nnampa' katuoan melo te'da cappa'na. Apa ia to tote'da naturu'i to pakkaeloran-Na Anak, te'da nalannampa' katuoan melo, apa la nasessa tarruh Puang Allataala.
43004001	Nasa'dingmi to-Farisi kumua la'bi buda tau najio' Puang Isa naturu'i, na ia tonturu' Nabi Yahya.
43004002	Sitonganna te'da na Puang Isa njio' tau, apa anak gurun-Nari.
43004003	Na ia tonna issenmi Puang Isa kumua nasa'dingmi to-Farisi joo, ssalaimi tana Yudea, napole re' tana Galilea.
43004004	Apa lan kalingkan-Na Puang Isa re' tana Galilea la nnola lakori tana Samaria.
43004005	-
43004006	Agi-agi tatte' sangpulo dua ratumi lako mesa' kota jio tana Samaria disanga Sikhar, siandah padangna Yakub to mangkamo natawan anakkana tonna anu' to disanga Yusuf. Den bubunna Yakub jio. Gaja bo'jo'i Puang Isa lumingka tangnga allo nacumadokko jio sa'dena joo bubun.
43004007	-
43004008	Nata'pa tarruh tama kota to anak gurun-Na nnalli kande. Ratumi mesa' to baine to-Samaria la mewai. Nakua Puang Isa ngkuanni, "Ee indo', wa'dingraka mubenna' wai la kuiso'."
43004009	Jangngahhi joo baine, sanga to-Yahudi na to-Samaria te'da nasisumuan. Iamo joo nakua kumua, "Oo, na to-Yahudiki', na to-Samariana', antapeta'daina' wai diiso'."
43004010	Mebalimi Puang Isa nakua, "Te'da muissenni to barakka'-Na Puang Allataala na te'da too muissen kumua indara' tee mpeta'daiko wai diiso'. Ia ke la muissenni, iko pole'ra la mpeta'da wai lako Aku', angkubenko wai mangpatuo."
43004011	Nakua joo baine ngkuanni, "Ee Puang, napole umbo la tanii nnampa'i joo wai mangpatuo, na te'da siok taampui, anna liwa' mandalan tee bubun.
43004012	Ia tee bubun natawankan tojoloki' Yakub tonna anu'. Na moi ia wai lan toda mai ntee bubun naiso' sola anakkana na patuoanna. Tasangaraka la'bi majaoki' na ia joo tojoloki' Yakub?"
43004013	Mebalimi Puang Isa nakua, "Ia to tonniso'i tee wai bubun, la mawakke unapa ia.
43004014	Apa ia to tonniso'i to wai la kupangben, te'da lalomo nalamawakke. Sanga ia joo wai la kubenni la menjaji susi kalimbuah tangmate lan kalena na lolong messun mbenni katuoan melo te'da cappa'na."
43004015	Nakua joo baine ngkuanni, "Ee Puang, tabenna' tuu wai, nate'damo kumawakke, nadanggi' kuratu punala ssiok wai ntee."
43004016	Nakua Puang Isa ngkuanni, "Malemoko ntambaii to balimmu muratu ssolanni ntee."
43004017	Mebalii nakua, "Te'da aku' balingku'." Nakua Puang Isa, "Tongan tuu kadammu kumua te'da balimmu.
43004018	Pellimamoko botting, na ia to muane musolan tee too, tangngia balimmu. Jaji tongan to kadammu."
43004019	Nakua joo baine ngkuanni, "Ee Puang, kukanassamo tee too, kumua nabiki'.
43004020	Ia to tojoloki' ssompa Puang Allataala jao ntee buntu, apa mikua kamu' to to-Yahudi jaori kota Yerusalem to nanii tau massompa."
43004021	Nakua Puang Isa ngkuanni, "Ee indo', katappa'ina', la den wattunna ia to tau ssompa Ambe' te'da na jao manda ntee buntu, te'da too na jao manda kota Yerusalem.
43004022	Kamu' to to-Samaria ssompa apa te'da miissenni, na ia to kami' to-Yahudi ssompakan to apa kiissen, nasaba' ia to Tomangpasalama' pole jiori mai to-Yahudi.
43004023	Apa nadete'mi wattunna, na wattunnamo tee too to kumua, pangpatuju pole jio mai Roh Allataala lako tau anna te'da nasala ke ssompai Ambe', sanga iamo to susi joo napumasannang.
43004024	Kuasan-Na mandara Roh Allataala nawa'ding tau ssompa Puang Allataala situru' katonganan-Na, nasaba' Roh to Puang Allataala."
43004025	Nakuamo joo baine lako Puang Isa, "Kuissen kumua la ratui to Raja Mangpasalama' to disanga Almaseh. Na ia ke ratumi, Iamo mpamanassan ngasanki' to sininna apa."
43004026	Nakua Puang Isa ngkuanni, "Na Aku'mo tee to musipangkadan."
43004027	Ia joo wattu ratumi to anak gurun-Na pole nnalli kande, nasijangngaran ngkitai to Puang Isa sipangkada joo baine. Apa te'da bangngi moi mesa' mekutana lako joo baine kumua, "Apara parallummi indo'," ba'tu mekutana lako Puang Isa kumua, "Ciapari tasipangkada joo baine?"
43004028	Napatorroi busunna joo baine, napole lako kota mpauanni to tau jio
43004029	nakua, "Male kamu' ngkitai, den tau ntuu jio. Naissen ngasan sininna to apa mangkamo kupugauk. Ba'tu tangngiamora Ia joo to Raja Mangpasalama'?"
43004030	Messunmi tee lako tau lan mai kota namale lako to nanii Puang Isa.
43004031	Ia joo wattu natambaimi anak gurun-Na to Puang Isa nakua, "Ee Guru, takumandemo!"
43004032	Apa mebalii Puang Isa nakua, "Den kande-Ku' to te'da miissenni."
43004033	Mangpamulami to anak gurun-Na sikutana-tana nakua, "Denraka tau mbawanni kinande?"
43004034	Nakua omo Puang Isa, "Ia to kande-Ku', iamo to nturu' pakkaeloran-Na Puang Allataala angkumangkai tooi to jaman nasuanna'.
43004035	Mikua patang bulanpi namane' peparean. Apa kukuan kamu': Kitari, siririanmo to uma, sadia la dipeparei.
43004036	Ia to tomepare mangpamulami ntarima bassena anna wa'ding pada masannang to tomantanan sola to tomepare. Ia to apa napeparei, iamo to tontarima katuoan melo te'da cappa'na.
43004037	Tongan tee sambenan kada to kumua, 'Laen to tomantanan na laen to tomepare.'
43004038	Kusua kamu' male mpeparei joo uma to tangmikabo'jo'i, tolaen mangjama jio, na kamu' ntarimai to assele'na."
43004039	Buda to-Samaria lan joo kota memmatappa' lako Puang Isa, nasaba' kadanna joo baine kumua, "Napauan ngasanna' sininna to apa mangkamo kupugauk."
43004040	Ia tonna sitammumo tuu lako to-Samaria na Puang Isa, napeta'dai anna torropa sola. Jaji torro unapi jio duang bongi.
43004041	La'bi budapa to tau matappa', nasaba' pangngajah-Na.
43004042	Nakua tuu lako tau ngkuanni joo baine, "Matappa'mokan tee too, tangngia ia manda to kadammu lako kami', apa kisa'dingmo kami' to pangngajah-Na, na kiissen kumua Iamo mpasalama' tolino."
43004043	Duang bongii torro Puang Isa jio tana Samaria, namane' mpatarruh kalingkan-Na re' tana Galilea.
43004044	Den ia napaui Puang Isa nakua, "Te'dapa ia naden nabi dikasiri' jio kampongna."
43004045	Ia tonna ratumo re' tana Galilea, masannangngi to tau jio ntarimai, sanga jaoi kota Yerusalem sola ngasan tonna pangramean Paskah anna kita ngasanni to apa napugauk Puang Isa.
43004046	Pole pole'mi Puang Isa lako kota Kana jio tana Galilea, to nanii mpupennanggoro' wai. Den mesa' tomangparenta jio kota Kapernaum sikandoppi' kota Kana masaki anakkana.
43004047	Ia tonna sa'dingmi joo tomangparenta kumua ratu pole'mi Puang Isa jio mai tana Yudea, malemi mpessitammuii nameta'da tulung, namale do' kota Kapernaum mpamalagahhi joo anakkana to la mate mandamo.
43004048	Nakua Puang Isa ngkuanni joo tomangparenta, "Ia ke te'da mikita tanda mejangngaran, te'da mimatappa'."
43004049	Mebalii joo tomangparenta nakua, "Oo Puang, madoi'ki' dikka' male ta'bulu' te'da unapa namate joo anakkaku'."
43004050	Nakuamo Puang Isa lako, "Polemoko, malagahmi to anakkamu." Nakatappa'i joo tau to kadan-Na Puang Isa, napole.
43004051	Mangtangnga lalanmi pole lako bolana, natammuimi kaunanna napauanni nakua, "Malagahmi to anakkata'."
43004052	Mekutanai joo tomangparenta nakua, "Tatte' pirara namammula te'da namakula' kalena?" Mebalii nakua, "Sangbo' agi-agi tatte' mesa'."
43004053	Naingaranmi ambe'na kumua iamo joo wattu nakuanni Puang Isa kumua, "Malagahmi to anakkamu." Memmatappa'mi sintong repokkona.
43004054	Iamo joo tanda mejangngaran mangpenduan napugauk Puang Isa jio tana Galilea, mangkanna pole jio mai tana Yudea.
43005001	Mangkai joo, den pangrameanna to-Yahudi, namale Puang Isa de' kota Yerusalem.
43005002	Den mesa' kollang jao kota Yerusalem sikandoppi' babangan to disanga Babangan bembala', den lima lalan dideai ngguririkkii. (Ia joo kollang lan basa Ibrani disanga Betesda.)
43005003	Buda tomasessa simammasan jio ntuu joo lalan, susinna tomasaki, tobuta, tokeppang na tokupi'. [Pada ntajanni umbo wattu na tigonggang joo wai jiong kollang.
43005004	Sanga sipissen-pissen namellao do' to malaeka'-Na Puang nagonggangngi to wainna. Na ia to tokaminang jolo mendo', ke tigonggangmi, malagahhi jio mai sakinna.]
43005005	Den mesa' muane jio tallung pulomo karua taunna kupi'.
43005006	Mamma' bangngi jio, nakitai Puang Isa na naissen kumua liwa'mo masainna kupi'. Nakutanaii Puang Isa nakua, "Madoangrokoka malagah?"
43005007	Mebalii joo tokupi' nakua, "Ie' Puang, te'da dikka' tompado'na' kollang, ke tigonggangngi to wainna. Mane' la malena' lako, najoloimo' tau."
43005008	Nakuamo Puang Isa ngkuanni, "Ke'dehmoko, angka'i tuu ampahmu, mulumingka."
43005009	Ia bang unamo joo wattu ta'pa ke'dehmi, naangka'i to ampahna, nalumingka. Ia joo jaji tonna Allo Katorroan.
43005010	Iamo joo na ia to pekaamberan to-Yahudi ngkuanni joo to te'damo nakupi', "Allo Katorroan tee allo, te'da muwa'ding mpassan ampahmu."
43005011	Apa mebalii nakua, "Ia to tompalumingkana' nena' ssuana' nakua, 'Angka'i ampahmu mulumingka.' "
43005012	Nakutanai pole'i nakua, "Indara joo tongkuanko angka'i ampahmu mulumingka?"
43005013	Apa te'da naissenni inda tompalumingkai, nasaba' ta'pa menta'dei Puang Isa mentama tangnga-tangngana tobuda.
43005014	Ia tonna sitammu pole' omo lan Bola Puang Allataala nakuamo Puang Isa, "Malagahmoko tuu too, danggi'mo mupugauk pole' dosa anna danggi' mumasessa pole' to la'bi mabanda'."
43005015	Messunmi joo tau namale mpauanni to pekaamberan to-Yahudi nakua, "Puang Isa to mpalumingkana'."
43005016	Iamo joo na ia to pekaamberan to-Yahudi nnangah lalan la mpakario-rio Puang Isa, nasaba' napugaukki joo tonna Allo Katorroan.
43005017	Apa nakua Puang Isa ngkuanni, "Ratu lako too allo mangjama tarruh to Ambe'-Ku', jaji moi Aku' mangjama tarruh todana'."
43005018	Iamo tee to kada gaja mpamasumanga' pekaamberan to-Yahudi nnangah lalan la mbuno Puang Isa. Te'da na ia manda to ntengkai atoran Allo Katorroan, apa ia toomo to nakua, "Ambe'-Ku' to Puang Allataala." Nasaba' ia ke susii joo, mpapadai kalena Puang Allataala.
43005019	Napebalii Puang Isa joo pekaamberan to-Yahudi nakua, "La miingaran tee kadang-Ku' kumua, ia tee Aku' Anak Allataala, te'da kuwa'ding mpugauk apa situru' pakkaeloran-Ku', ke te'da na Ambe'-Ku' kukita mpugaukki. Sanga apa to napugauk Ambe'-Ku', ia todamo kupugauk.
43005020	Napakitan ngasanna' sininna to apa napugauk Ambe', sanga napakamoja'na'. Na la napakitan pole'pa' tanda mejangngaran to la'bi matonggo ammijangngah.
43005021	Susi to Ambe'-Ku' mpatuo tomate, nabenni katuoan melo te'da cappa'na, susi todami Aku' Anak mpangben katuoan melo te'da cappa'na lako ia to tokukadoangngi.
43005022	Moi mesa' tau te'da ia nara'tah Ambe' to kara-karana, apa sininna kuasa rra'tah kara-kara napangben ngasanmo lako Aku' Anak.
43005023	Napugaukki Ambe' susi joo, nakua nakasiri'na' sininna tau, susi tau ngkasiri' Ambe'-Ku'. Ia to tocia' ngkasiri'na', te'da toda nakasiri'i Ambe'-Ku' to ssuana'.
43005024	La miingaran tee kadang-Ku' kumua, ia to tompesa'dingngi to kadang-Ku', namatappa' lako to tossuana', iamo tonnampui katuoan melo te'da cappa'na. Te'damo ia naladisessa. La'pahmi jio mai kamatean, anna nnampa' katuoan melo te'da cappa'na.
43005025	La miingaran kumua, la nadete'mi wattunna, na sitonganna wattunnami tee too, kumua ia to tomate la ssa'ding gamarang-Ku', tee Aku' Anak Allataala, na ia to tossa'dingngi la tuo pole'.
43005026	Susi Ambe'-Ku' makuasa mpatuo pole' tomate, susi toda Aku' naben kuasa mpatuo tomate.
43005027	Mangka toomo mpangben kuasa lako Aku' la rra'tah kara-karana tolino, nasaba' Aku'mo Anak Mentolino.
43005028	Danggi' mijangngah ssa'dingngi tee, nasaba' la nadete'mi wattunna kumua sininna to tomatemo ssa'ding gamarang-Ku'.
43005029	Na ia to tomelo panggaukanna la messun lan mai lamunan anna tuo melo te'da cappa'na, apa ia to togaja' panggaukanna la messun too lan mai lamunan anna disessa."
43005030	Mpatarruhhi kadan-Na Puang Isa nakua, "Te'da kuwa'ding mpugauk apa situru' pakkaeloran-Ku'. Rra'tahna' kara-karana tolino susi to naparentanna' Ambe'. Maruruh to pangra'tah-Ku', nasaba' te'da naeloh-Ku', apa pakkaeloran-Na Ambe' to ssuana'.
43005031	Ia ke la Aku' bang mpaui kumua, 'Ambe' to ssuana'', te'da mikatappa'ii to apa kupau.
43005032	Apa den Ambe'-Ku' mpaui kumua, 'Kusuako', na kuissen kumua tongan to napau.
43005033	Na mangkamo kamu' ssua tau lako Nabi Yahya. Na tonganmo joo kadanna mpauna'.
43005034	Apa sitonganna te'da kuparallu natonganan tolino, apa kupangngingaran kamu' tee kukua ammidipasalama'.
43005035	Ia to Nabi Yahya susi palita dukku mangngarrang. Na ia joo kadanna susi arrang, apa cingga'tu'ra kamu' masannang ntarimai.
43005036	Apa den ia la'bi matonggo ntongananna' na ia to kadanna Nabi Yahya. Iamo to jaman napangparentan Ambe' lako Aku' la kumangkai, ia toomo ssa'bii kumua Ambe'-Ku' to ssuana'.
43005037	Na denpa ia to la'bi matonggo, iamo to Ambe'-Ku' to ssuana', Iamo ntongananna'. Te'dapa misa'dingngi gamaran-Na, ba'tu ngkitai lindo-Na.
43005038	Te'da mikatappa'i to kadan-Na Puang Allataala, nasaba' cia' kamu' ngkatappa'ina' tee Aku' to nasua.
43005039	Mpelajahhi kamu' issina Sura' Allataala, nasaba' misangai kumua iamo joo mipugauk ammiampa' katuoan melo te'da cappa'na. Na moi Sura' Allataala, Aku' bang una to napau,
43005040	apa cia' kamu' ratu lako kale-Ku', ammiampa' katuoan melo te'da cappa'na.
43005041	Te'da kuparallu nakasiri' tolino.
43005042	Kuissen kamu' kumua te'da mipakamoja' Puang Allataala.
43005043	Ratuna' napakuasa Ambe'-Ku', apa cia' kamu' ntarimana'. Apa mitarima ke den tau laen ratu mpukuasa kuasanna.
43005044	Umbo la mikua matappa' lako Aku', ke nnangahra kamu' kadipujian jio mai padammi tolino, na te'da miangahhi to kadipujian pole jio mai Puang Allataala te'da susinna.
43005045	Danggi' misangai kumua la kupasala kamu' jio olo-Na Ambe'. Ia to la mpasala kamu', Nabi Musara to misanga la ntulung kamu'.
43005046	Ia ke la matappa' tongan kamu' lako Nabi Musa, tantu la matappa' too kamu' lako Aku', sanga Aku'ra to napau Nabi Musa lan sura'na.
43005047	Apa ia ke te'da mikatappa'ii to apa napau Nabi Musa, te'da too mikatappa'ii to apa kupau."
43006001	Mangkai joo malemi Puang Isa lian sambali'na Tasik Galilea to disanga too Tasik Tiberias.
43006002	Gaja buda tau mpeundii, sanga nakitamo to tanda mejangngaran napaden ke mpamalagahhi tomasaki.
43006003	Anna endek de' buntu-buntu Puang Isa, nacumadokko jao sola anak gurun-Na.
43006004	Ia joo wattu madoi'mo nadete' to pangrameanna to-Yahudi disanga pangramean Paskah.
43006005	Mengkita mengguririkmi Puang Isa nasiassa'-assa' bangmi to tau ratu lako Ia, mangkadami lako Filipus nakua, "Umbomo la dinii nnalli kande nawa'ding kumande ngasan tee tau?"
43006006	Sitonganna naissenmo Puang Isa to apa la napugauk, apa naanggai'ra mangkada susi joo, nasaba' madoangngi nnuji kamatapparanna Filipus.
43006007	Mebalii Filipus nakua, "Na moi dua ratuh dinar diallian roti tee tau pada budanna, te'dapa nalaganna' moi naditawai sisangti'pekra."
43006008	Den mesa' anak gurun-Na Puang Isa disanga Andreas, sile'tona Simon Petrus, mangkada nakua,
43006009	"Inde' to pea muane mbawa lima roti na dua bale, apa la siagiraka nakande tee tau pada budanna?"
43006010	Nakua Puang Isa, "Suai tuu mati' tau nacumadokko." Jaji cumadokkomi joo tobuda mpennampah reu, sanga buda reu jio. Agi-agi den limang sa'bu tau ke muane manda dibilang.
43006011	Naalai Puang Isa joo roti, namangkurru sumanga' lako Puang Allataala. Mangkai joo natawa-tawanmi tobuda joo roti, namane' ntawa-tawan tooi joo bale, nakumande to tau sabarahna.
43006012	Ia tonna barahmo to tau, nakuamo Puang Isa lako anak gurun-Na, "Rempunni to torrona, danggi' nasajang."
43006013	Napasirempunni naden sangpulo dua baku' ponno to torrona joo lima roti nakande tobuda.
43006014	Ia tonna kitami tobuda joo tanda mejangngaran napaden Puang Isa, nakuamo, "Ia tonganmo tee to nabi napau Puang Allataala tonna anu' la ratu tama lino."
43006015	Naissen Puang Isa kumua la ratui joo tobuda la mparukui menjaji rajana. Iamo joo namale messarak de' buntu.
43006016	Ia tonna la bongimo malemi do' randan tasik to anak gurun-Na Puang Isa.
43006017	Malillinmi na te'da unapa naratu to Puang Isa lako to nanii anak gurun-Na, iamo joo naendek de' lopi to anak gurun-Na, nalamban mangnguju lian kota Kapernaum.
43006018	Mangpamulami to bombang, sanga mangngiri'mi to angin bara'.
43006019	Agimo lima iarika annan kilo nanii manglopi, mane'ri ngkitai to Puang Isa lumingka jao wai mpendete'i to lopinna, anna silajatan to anak gurun-Na.
43006020	Apa nakua Puang Isa ngkuanni, "Ee, danggi' mimalaja'! Aku' tee."
43006021	Ia tonna sa'dingmi anak gurun-Na to gamaran-Na, masannangmi ntarimai napaendekki de' lopi, nata'pa ratumo lako randan tasik to napangngujui.
43006022	Masawanna joo too, naissenmi tobuda to torropa sambali'na tasik kumua mesa'ra to lopi jio, namalemi napake anak gurun-Na Puang Isa, apa te'da namale Puang Isa.
43006023	Apa ia joo wattu denmi ba'tu pira-pira lopi ratu jio mai kota Tiberias nakenden sikandoppi' to nanii mangka ngkurru sumanga' roti Puang Isa nakande tobuda.
43006024	Ia tonna kitami tobuda kumua te'damo Puang Isa jio, na moi toda anak gurun-Na, endek todami de' joo lopi namale lako kota Kapernaum nnangah Puang Isa.
43006025	Ia tonna ampa'mi tobuda to Puang Isa jio sambali'na tasik, mekutanami lako nakua, "Oo Guru, piranra taratu inde'?"
43006026	Mebalimi Puang Isa nakua, "La miingaran tee kadang-Ku' kumua, iara miangahna', sanga barahmo kamu' mangka ngkande roti, tangngia nasaba' miissenni apa battuananna joo tanda mejangngaran kupugauk.
43006027	Danggi' mimangjama nnangahhi to kande la cappu' ba'tu buruk. Apa iara miangah to kande te'da nalaburuk, to la mben kamu' katuoan melo te'da cappa'na. Ia joo kande, iamo to la kuben kamu' Aku', Anak Mentolino, sanga mangka napangpeissenan Ambe'-Ku' Puang Allataala kumua natarimana'."
43006028	Mekutana omi lako Puang Isa nakua, "Apara nakadoangngi Puang Allataala la kipugauk?"
43006029	Mebalii Puang Isa nakua, "Iamo tee to nakadoangngi Puang Allataala jio mai kalemi: la matappa' kamu' lako kale-Ku' kumua Aku'mo to nasua Puang Allataala."
43006030	Mekutana pole' omi lako Puang Isa nakua, "Ia ke susii tuu, tanda apara tapugauk kikitai, angkiwa'ding ngkatappa'iki'? Apara la tapugauk?
43006031	Ia to tojolota' mangka ngkande kande disanga manna jio padang pallawangan, susi to diuki' lan Sura' Allataala kumua, 'Nabenni kande jao mai suruga nakandei.' "
43006032	Nakua Puang Isa ngkuanni, "La miingaran tee kadang-Ku' kumua, tangngia Nabi Musa tonna anu' to mben kamu' kande jao mai suruga, apa Ambe'-Ku' Ia to mben kamu' kande tongan jao mai suruga.
43006033	Na ia to kande napangben Puang Allataala, Aku'mo to mellao jao mai suruga, na mpangben katuoan melo te'da cappa'na lako tolino."
43006034	Nakua omo tuu lako tau ngkuanni, "Oo Puang, taben punalakan joo kande."
43006035	Nakua omo Puang Isa, "Aku'mo kande to mben katuoan tolino. Ia to toratu lako Aku', te'da tarruhmo nalatangbarah. Ia to tomatappa' lako Aku', te'da tarruh toomo nalamawakke.
43006036	Apa mangkamo kamu' kukuan, 'Moi mikitamo, te'da mimatappa'.'
43006037	Sininna to tonapangben Ambe' lako Aku', iamo la ratu lako kale-Ku'. Na moi inda ke ratumi, te'da kutanglantarimai.
43006038	Sanga mellaona' jao mai suruga, tangngia kumua pakkaeloran-Ku' la kupugauk, apa pakkaeloran-Na Ambe'-Ku' to ssuana'.
43006039	Iamo tee pakkaeloran-Na to Ambe' to kumua sininna to tau nabenmo', moi mesa' te'da nalamasolang, apa la kupatuo pole' ke Kiama'mi lino.
43006040	Na pakkaeloran-Na too, to kumua ia to tonnissenmi kumua Aku'mo Anak Allataala nakatappa'ina', la ntarima katuoan melo te'da cappa'na, na la kupatuo pole' ke Kiama'mi lino."
43006041	Sipangnuku-nukuanni to to-Yahudi lako Puang Isa, sanga ia to nakua, "Aku'mo kande to mangka mellao jao mai suruga."
43006042	Pada nakuamo, "Ah, Iamo Puang Isa to anakkana Yusuf. Kiissen to tomatuan-Na! Matumbai nawa'ding kumua, 'Mellaona' jao mai suruga?' "
43006043	Nakua Puang Isa ngkuanni, "Danggi' misipangnuku-nukuan.
43006044	Moi mesa' tau te'da ngkullei ratu lako Aku', ke te'da na Ambe'-Ku' to ssuana' mpupembalikki to penawanna. Na ia to toratu lako Aku', la kupatuo pole' ke Kiama'mi lino.
43006045	Den diuki' lan sura'na nabi kumua, 'La napaggurui Puang Allataala sininna joo tau.' Iamo joo ia to tompesa'dingngi Ambe', la ratu lako Aku'.
43006046	Ia joo tangngia battuananna kumua denmo tau mangka ngkita Ambe'-Ku', saliwanna mane' Aku' mandara, to pole jio mai Puang Allataala.
43006047	La miingaran tee kadang-Ku' kumua, ia to tomatappa' nnampuimo katuoan melo te'da cappa'na.
43006048	Aku'mo kande to mpatuo tau.
43006049	Mangkamo to tojolomi ngkande kande disanga manna tonna anu' jio padang pallawangan, namate unai.
43006050	Apa te'da nasusi joo to kande mellao jao mai suruga. Ia to tongkandei joo kande, te'damo nalamate.
43006051	Aku'mo kande to mellao jao mai suruga, kande to naputuo tau. Ia to tongkandei tee kande, la tuo tarruhhi. Ia to kande la kuben tau lan lino naputuoi, iamo tee batang kale-Ku'."
43006052	Ia tonna sa'dingngi to-Yahudi joo kadan-Na, napada ia sipekka nakua, "Umbo nakua tee tau wa'ding la mbenki' batang kale-Na takande?"
43006053	Iamo joo nakua Puang Isa ngkuanni, "La mikatappa'i kumua, ia ke te'da mikandei to batang kale-Ku' na te'da miiso'i to rara-Ku' Aku', Anak Mentolino, te'da miampui katuoan tongan.
43006054	Ia to tongkande batang kale-Ku' sola tonniso' rara-Ku', iamo to nnampui katuoan melo te'da cappa'na na la kupatuo pole' ke Kiama'mi lino.
43006055	Nasaba' ia to batang kale-Ku', iamo kande tongan, na ia to rara-Ku', iamo apa diiso' tongan.
43006056	Na ia to tongkande batang kale-Ku' na nniso' rara-Ku', da'tanni memmesa' sola Aku' na Aku' toda memmesa' sola ia.
43006057	Ia to Ambe'-Ku' to ssuana', Iamo naputuo tau. Susi Aku' tuo jio mai kale-Na, susi toomi to tongkande batang kale-Ku', la tuo jioi mai kale-Ku'.
43006058	Mangkamo nakande tojolomi to kande disanga manna, namate unai. Apa ia to tongkandei tee kande kubenni, te'damo nalamate, apa la tuo tarruhmo, sanga Aku'mo tee to kande mellao jao mai suruga."
43006059	Ia ngasanmo tee napau Puang Isa tonna mangngajahhi lan bola passambajangan jio kota Kapernaum.
43006060	Ia tonna mangkamo to tobuda ssa'dingngi joo kadan-Na Puang Isa, budai to tonturu'i kumua, "Ah, gaja sussa tee pangngajah, na indara ia la ntarimai!"
43006061	Naissen Puang Isa kumua sipangnuku-nukuanni tuu lako tau nakuanni, "Misa'dinganraka tee kadang-Ku'?
43006062	Na umbomo susi jajinna ke mikitana' Aku', Anak Mentolino, endek pole' de' ngenan jolo-Ku'!
43006063	Roh Allataala to naputuo tau. Te'da lalo pakullena to tolino. Ia tee kada kupauan kamu', iamo kadan-Na Roh Allataala to mpangben katuoan.
43006064	Apa den unapa kamu' to te'dapa mimatappa'." Naissen jolomo Puang Isa kumua indara to la cia' ngkatappa'ii, sola indara to la mpangpejokkoanni.
43006065	Nakua Puang Isa, "Iamo joo mangkamo kamu' kukuan, 'Moi mesa' tau te'da nakullei ratu lako Aku', ke te'da napuelohhi Ambe'-Ku'.' "
43006066	Mammula joo wattu buda tau mboko'i pole'i, na cia'mo nturu'i.
43006067	Mekutanami Puang Isa lako to sangpulo dua anak gurun-Na nakua, "La male todamora kamu'ka ssalaina'?"
43006068	Mebalimi Simon Petrus nakua, "Oo Puang, inda opara la kinii male? Na Kita' mandara to mpau kada mpangben katuoan melo te'da cappa'na.
43006069	Matappa'mokan na kiissenmo kumua Kita'mo to pesua mattantun-Na Puang Allataala."
43006070	Mebalimi Puang Isa nakua, "Aku'ra to mpilei kamu' tee tau sangpulo dua. Apa den mesa' tonatamai setang lan tangnga-tangngami."
43006071	Ia to nasanga Puang Isa, iamo joo Yudas anakkana Simon Iskariot. Sanga moi na ia joo Yudas sala mesa'na jio mai to sangpulo dua anak gurun-Na, apa iamo la mpangpejokkoanni.
43007001	Mangkai joo, malemi Puang Isa ngguririkki tana Galilea. Cia'mi pole lako tana Yudea, sanga ia to pekaamberan to-Yahudi jio nnangah bangmo lalan madoang la mbunoi.
43007002	Ia joo wattu madoi'mo to pangramean to-Yahudi disanga pangramean Pondo' Daun.
43007003	Iamo joo nakua to sile'to-Na ngkuanni, "Salaimi tee tana Galilea, mupolemo sau' tana Yudea, nakita tooi to tonturu'ko to tanda mejangngaran mupugauk.
43007004	Te'da ia nabuniananni tau to apa napugauk, ke madoangngi mentokaissenan. Jaji ia ke mpugaukko tanda mejangngaran, mpangpekitanroko kale-Mu lako tobuda!"
43007005	Iamo namangkada susi joo to sile'to-Na, sanga moi ia te'da toda nakatappa'ii.
43007006	Nakua Puang Isa ngkuanni, "Te'dapa nadete'i wattung-Ku'. Ia ke kamu', sininna wattu wa'ding ngasan minii male.
43007007	Te'da apa napusaba' tee tolino la ngkaba'ci kamu'. Apa ia ke Aku' nakaba'cimo', nasaba' tuli kukuanni kumua gaja' panggaukanna.
43007008	Jolomo kamu' male lako joo pangramean, te'da kulamale, sanga te'dapa nadete'i wattung-Ku'."
43007009	Susimi joo kadan-Na Puang Isa lako sile'to-Na, natorropa Ia jio tana Galilea.
43007010	Ia tonna laba'mo to sile'to-Na male lako pangramean, mane'ri undi Puang Isa, apa te'da naissenni tau.
43007011	Padai masainna jio pangramean, naangah tarruhhi pekaamberan to-Yahudi nakua, "Umbomira Ia?"
43007012	Buda tau ncurita buni bangngi. Den to mpau meloi nakua, "Tomelo Ia." Den too to mpau tangmeloi nakua, "Te'da na tomelo, tompalao sala tobuda."
43007013	Apa te'da tau barani mpaui to tonganna, sanga malaja'i lako pekaamberan to-Yahudi.
43007014	Ia tonna pirang-pirang allomo joo pangramean, malemi Puang Isa lako rante Bola Puang Allataala namangngajahhi.
43007015	Sijangngaranmi to pekaamberan to-Yahudi namangkada kumua, "Ciapari na gaja macca Ia tee tau, na te'da namassikola?"
43007016	Mebalimi Puang Isa nakua, "Ia tee pangngajaran kuajaran kamu', pangngajaran pole jio mai Puang Allataala to ssuana', tangngia pangngajaran-Ku'.
43007017	Ia ke den tau madoang nturu' pakkaeloran-Na Puang Allataala, la naissen kumua pole umbora tee pangngajaran-Ku'. La naissen kumua pole jioraka mai Puang Allataala, iarika pangngajaran-Ku' Aku'.
43007018	Na ia to tompangpangngajaran ia kamaccanna, iamo to nnangaranra kadipujian kalena. Apa ia to tonnangaran kadipujian to tossuai, iamo to maruruh penawa, to te'da namangnguraga.
43007019	Mangkamo kamu' naben Nabi Musa to atoran-Na Puang Allataala tonna anu'! Apa te'da bang kamu' nturu'i joo atoran-Na. Ciapari milambunona'?"
43007020	Mebalimi to tobuda nakua, "Ah, tonatamaiki' setang! Indara la mbunoki'?"
43007021	Nakua omo Puang Isa ngkuanni, "Mane' mesa'ra tanda mejangngaran kupugauk tonna Allo Katorroan, ammisijangngaranmo.
43007022	Napattantumo Nabi Musa kumua parallu misunna' ngasan to anakkami. Sitonganna ia joo atoran te'da napole jio mai Nabi Musa, apa pole jiora mai tojolota' tonna te'dapa najaji Nabi Musa. Na massunna' too kamu' ke Allo Katorroanni,
43007023	ammikua danggi' mitengkai atoranna Nabi Musa. Ia ke susii joo ciapari mikagallina', ke mpamalagahna' mesa' tau ke Allo Katorroan?
43007024	Danggi' na ia manda to nakita matammi mira'tah, apa la mangra'tah kamu' situru' katonganan."
43007025	Ba'tu pira-pira to to-Yerusalem mangkada kumua, "Tangngiaraka tee to todiangah bang la dibuno?
43007026	Te'da bangmo kada nabuni jio olona tobuda, na te'da bang pekaamberanta' mpebalii. Naissen tonganmiraka kumua Iamo Raja Mangpasalama'?
43007027	Apa ia ke ratui to Raja Mangpasalama', moi mesa' tau te'da nnissenni kumua topole umbora Ia. Na Ia tee tau taissen to nanii ratu."
43007028	Ia tonna mangngajahhi Puang Isa jio rante Bola Puang Allataala, naandongngi gamaran-Na nakua, "Mipikkiri' kumua miissen indana' tee, na topole umbona'. Apa ia to karatuan-Ku' te'da naeloh-Ku', apa nasuana' Puang Allataala to sipato' dikatappa'i, na Iamo te'da miissenni.
43007029	Kuissen Aku', nasaba' topole jiona' mai kale-Na, na Iamo ssuana' ratu."
43007030	Ia joo wattu den tau pada nnangah lalan la njokkoi, apa moi mesa' tau te'da barani njokkoi, nasaba' te'dapa nadete'i wattunna.
43007031	Apa buda too tau matappa' lako Puang Isa nakua, "Manassa kumua nang Raja Mangpasalama' Ia, sanga la'bi buda tanda mejangngaran napugauk na ia to tau laen."
43007032	Nasa'dingngi to-Farisi to tobuda ncurita membuni Puang Isa. Iamo joo namesa' kada sola kapala imang ssuai to ba'tu pira-pira pangjagana Bola Puang Allataala la njokkoi.
43007033	Ia joo wattu nakua Puang Isa lako tobuda, "Cingga'tu'mora nate'damo tasola, sanga la polemo' lako to tossuana' ratu.
43007034	La miangahna', apa te'da mikullei nnampa'na', nasaba' te'da mikullei ratu lako to kunii."
43007035	Sipangkada-kadai joo pekaamberan to-Yahudi nakua, "La male umborika ia tee tau, nate'damo tawa'ding ssitammuanni? La malerika lako to-Yahudi to torro jio tangnga-tangngana to-Yunani naajahhi to to-Yunani jio?
43007036	Apara battuananna tee kada napau kumua, 'La miangahna', apa te'da mikullei nnampa'na', nasaba' te'da mikullei ratu lako to kunii?' "
43007037	Ia tonna allo cappa'namo joo pangramean Pondo' Daun, ia toomo allo kaminang parallu, ke'dehmi Puang Isa mangkada mpematonggoi gamaran-Na nakua, "Ia to tomawakke, la ratui lako Aku', namangngiso'.
43007038	Ia to tomatappa' lako Aku' la susii to diuki' lan Sura' Allataala kumua, 'La nanii lolong wai katuoan.' "
43007039	(Ia to nasanga wai katuoan, iamo to Roh Allataala, to la natarima tomatappa' lako kale-Na. Ia joo wattu ia to Roh Allataala te'dapa nadipangben, nasaba' te'dapa nadiangka' to Puang Isa de' suruga.)
43007040	Buda tau ssa'dingngi joo kadan-Na Puang Isa, naden to kumua, "Ia tonganmo tee to nabi nasanga Puang Allataala tonna anu' la ratu."
43007041	Den too to kumua, "Iamo tee Raja Mangpasalama'!" Apa den toopa to kumua, "Wah te'da nalapole lan mai tana Galilea to Raja Mangpasalama'!
43007042	Nasaba' diuki' lan Sura' Allataala kumua, Ia to Raja Mangpasalama' bati'na Raja Daud, na todijajian jio kota Betlehem, to kotana too Raja Daud."
43007043	Susimi joo nasipekkaimi tobuda to Puang Isa.
43007044	Ba'tu pira-pira to tau madoang njokkoi, apa moi mesa' tau te'da barani.
43007045	Ia to pangjagana Bola Puang Allataala, to nasua kapala imang sola to-Farisi njokko Puang Isa, polemi, nakutanaii nakua, "Ciapari na te'da misolanni Puang Isa jio mai?"
43007046	Mebalimi nakua, "Te'da kijokkoi, sanga te'dapa kisa'ding mesa' tau susi maccana mangkada!"
43007047	Nakua to to-Farisi, "Napalao sala todamora kamu'ka?
43007048	Te'da ia to pekaamberanta' ba'tu to-Farisi matappa' lako kale-Na.
43007049	Apa ia tee tobuda ngkatappa'ii, nasaba' te'da naissenni to atoranna Nabi Musa. La ditampakkimi ia ropu!"
43007050	Den mesa' to-Farisi jio disanga Nikodemus, to denmo naratu bongi lako Puang Isa. Mangkadai lako padanna to-Farisi,
43007051	nakua, "Situru' atoranta', te'da tawa'ding ssessa tau, ke te'dapi tasa'dingngi iarika taissenni to apa napugauk."
43007052	Mebalimi joo solana nakua, "To-Galilea todarokoka? La muparessai to Sura' Allataala, muissenni kumua te'da ia nabi pole lan mai tana Galilea." [
43007053	Mangkai joo too, pada polemi lako bolana.
43008001	Male todami Puang Isa de' buntu Zaitun.
43008002	Ia tonna makale'mo, male pole'i lako rante Bola Puang Allataala na buda tau ratu sirempun. Nacumadokko Puang Isa napamulai nnajahhi tobuda.
43008003	Ia joo wattu, ratumi to guru agama sola to-Farisi ssolan mesa' baine, to naampa' manggauk sala. Nasuai ke'deh lan tangnga tobuda,
43008004	namane' mpaui lako Puang Isa nakua, "Oo Guru, ia tee baine kiampa' tonna manggauk sala.
43008005	Den diuki' lan sura'na Nabi Musa kumua, 'Ia to baine susi tee, la disilekko'i batu samatena.' Na ia tee too Guru, matumbai kita' to passangan-Ta'?"
43008006	Naanggai' mekutana susi joo la ncobai to Puang Isa dikua nawa'ding mpasalai. Apa cukku bangngi Puang Isa, na mpangngukiran jarin-Na do' litak.
43008007	Apa ia tonna dikutanai tarruh bang, ke'dehmi, namane' mpebalii nakua, "Indara kamu' to te'da namadosa, iamo jolo' la llekko'i batu tee baine."
43008008	Namane' cukku pole' mangnguki' do' litak.
43008009	Ia tonna mangkamo ssa'ding kadan-Na Puang Isa, malai simesa'-mesa'mi tuu lako tau pamula jio mai to kaminang matuanna, naarannai Puang Isa mandamo torro jio sola joo baine.
43008010	Anna ke'deh Puang Isa ngkuanni joo baine, "Oo, umbo ngasanmira? Te'da bangrika ssessako?"
43008011	Mebalimi joo baine nakua, "Te'da Puang." Nakua omo Puang Isa, "Melomi, moi Aku' te'da too angkulassessako. Malemoko. Mammula tee too, danggi' o mupugauk dosa."]
43008012	Mangkada pole' omi Puang Isa lako tobuda nakua, "Aku'mo arrang to nnarrangngi penawanna tolino. Ia to tonturu'na', te'da nalalumingka lan kamalillinan, apa la nnampui arrang to mbenni katuoan."
43008013	Nakua to to-Farisi ngkuanni, "Te'da natongan to kadan-Ta', sanga ssa'biki' kale-Ta'."
43008014	Mebalimi nakua, "Moi kusa'bii kale-Ku', tongan to kadang-Ku', nasaba' kuissen to kunii ratu, kuissen too to la kunii male. Nate'da miissenni to kunii ratu, ba'tu la kunii male.
43008015	Ia ammira'tah kara-karana tau, mangra'tah tolino unamo kamu'. Apa ia ke Aku' te'da tau kura'tah kara-karana, moi mesa'.
43008016	Apa ia ke la Aku' mangra'tah, maruruh to pangra'tah-Ku', sanga te'da na Aku' manda mangra'tah, apa solana' Ambe' to ssuana'.
43008017	Den diuki' lan sura'na Nabi Musa, kumua, 'Ianna den dua tompangben kasa'bian sangrupa, wa'ding ditarima joo kasa'bianna.'
43008018	Na dua ia to sa'bing-Ku', Aku' sola Ambe' to ssuana'."
43008019	Nakua joo to-Farisi ngkuanni, "Umbori nanii joo ambe'-Ta'?" Mebalii Puang Isa nakua, "Te'da miissenna', sola Ambe'-Ku'. Ia ke la miissenna', tantu miissen toomi to Ambe'-Ku'."
43008020	Ia tee kada napau Puang Isa tonna mangngajahhi jio rante Bola Puang Allataala sikandoppi' patti doi' sudakka. Apa moi mesa' tau te'da njokkoi, nasaba' te'dapa nadete'i wattunna.
43008021	Nakua pole' omo Puang Isa lako tobuda, "La malena' ammilannangahna', apa la mate tangdidampangan kamu'. Na ia to la kunii male, te'da mikullei ratu lako."
43008022	Ia tonna sa'dingngi pekaamberan to-Yahudi, sipangkadai nakua, "Oo, mbai la mbunoi kalena, sanga nakua kumua, 'Te'da kamu' ngkullei ratu lako to la kunii male.' "
43008023	Nakua omo Puang Isa, "Topole jiong kamu' mai, na topole jaona' mai. Tojio kamu' mai lino, na Aku' te'da kutopole jio mai lino.
43008024	Iamo joo kukuan kamu' kumua, la mate tangdidampangan kamu'. Na la mate tangdidampangan kamu', nasaba' te'da mikatappa'i to kadang-Ku' mpamanassai kumua, 'Aku'mo to disanga D|scENNA'|r.' "
43008025	Mekutanai nakua, "Indariki' sitonganna?" Mebalimi Puang Isa nakua, "Te'da bua'na la ssipangkadan kamu'.
43008026	Budapa to wa'ding la kupau mpasala kamu', apa te'da kupugaukki. Apa ia to tossuana', wa'ding dikatappa'i, na ia to apa kusa'ding jio mai kale-Na, ia toomo kupau lako kamu' tolino."
43008027	Te'da naissenni to tau kumua Ambe'-Na to napau Puang Isa.
43008028	Iamo joo nakua pole' Puang Isa ngkuanni, "Ia ke mipampangmo' jao kaju sitamben tee Aku', Anak Mentolino, mane'ra kamu' nnissenni kumua, Aku'mo tee to disanga 'DENNA''. Mane' toori miissen kumua, te'da kupugaukki to apa situru' pakkaeloran-Ku', apa ia manda to naajaranna' Ambe'-Ku'.
43008029	Na iamo joo Ambe'-Ku' to ssuana', nasolan bangna'. Te'da nasalaina', nasaba' tuli kupugauk to napumasannang."
43008030	Ia tonna mangkamo mpau ngasanni joo, buda to-Yahudi matappa' lako kale-Na.
43008031	Nakua Puang Isa ngkuanni to tomatappa'mo lako kale-Na, "Ia ke mituru'mi to pangngajah-Ku', tongannamo kamu' anak gurung-Ku',
43008032	na la miissen to Puang Allataala, na Iamo la lla'paran kamu'."
43008033	Mebalimi joo tau nakua, "Bati'nakan Nabi Ibrahim. Te'dapa kami' naden tau mpukaunankan. Na apara tuu tasanga kumua, la dila'parankan?"
43008034	Nakua Puang Isa ngkuanni, "La miingaran tee kadang-Ku' kumua, ia to tompugauk dosa, iamo tonapukaunan kuasa dosa.
43008035	Na ia to kaunan te'da mari'pih tarruh lan bolana puangna. Apa ia joo anakkana joo puang la mari'pih tarruh ia lan bolana ambe'na.
43008036	Jaji, ia ke kula'paran kamu' jio mai dosami, mane'ra kamu' la'pah tongan, sanga Aku'mo Anak Allataala.
43008037	Kuissen kumua bati'na kamu' Nabi Ibrahim, apa den tau lan tangnga-tangngami nnangah lalan la mbunona', nasaba' cia'i ntarimai to pangngajah-Ku'.
43008038	Ia to apa kukita jio Ambe'-Ku', iamo kupauan kamu'. Na ia todamo mipugauk to naajaran kamu' ambe'mi."
43008039	Mebalimi joo tau nakua, "Nabi Ibrahim to ambe'ki'!" Nakua Puang Isa, "Ia ke la anakkana tongan kamu' Nabi Ibrahim, tantu ia toomo la mipugauk to napugauk.
43008040	Kupauan kamu' katonganan to kusa'ding jio mai Puang Allataala. Apa ia to mipugauk, nnangah ora kamu' lalan la mbunona', na ia to panggaukan susi joo, te'da napugaukki Nabi Ibrahim.
43008041	Panggaukanna kamu' ambe'mi mipugauk." Mebalimi nakua, "Tangngiakan to dijajian jio mai panggaukan sala. Mesa'ra ambe'ki', Puang Allataala manda."
43008042	Nakua omo Puang Isa, "Ia ke la Puang Allataala Ambe'mi, la mipakamoja'na', nasaba' pole jiona' mai Puang Allataala. Na ratuna' te'da naeloh-Ku', apa Ia ssuana'.
43008043	Manassa iamo nate'da mipahangngi to buangan kadang-Ku', nasaba' cia' kamu' mpesa'dingngi pangngajaran-Ku'.
43008044	Ballisi' kamu' to ambe'mi. Iamo mimadoang bang mpugaukki to pangkabudaianna Ballisi'. Mammula jiona mai topabuno ia. Te'da lalo ia nampau katonganan, sanga te'da katonganan naampui. Ia ke mangnguragai, sipato'namo, sanga iamo garonto'na sininna pangnguraga.
43008045	Jaji iamo nate'da mikatappa'ina' ke kupauan kamu' katonganan.
43008046	Te'da bang kamu' ngkullei mpamanassai kumua den dosa jio kale-Ku'. Na ia ke mpauna' katonganan, ciapari na te'da mimatappa'?
43008047	Ia to topole jio mai Puang Allataala nakabudai mpesa'dingngi kadan-Na Puang Allataala. Apa ia to kamu' cia' kamu' mpesa'dingngii, sanga te'da mipole jio mai Puang Allataala."
43008048	Mebalimi to to-Yahudi nakua, "To-Samariaki'. Natamaiki' setang."
43008049	Mebalii Puang Isa nakua, "Te'da natamaina' setang, apa ngkasiri'ra' Ambe'-Ku'. Na ia ke kamu' te'da miangga'na'.
43008050	Tangngia Aku' nnangaran kadipujian kale-Ku', apa Puang Allataalara to mpujina'. Na tongan to kanapujian-Ku'.
43008051	La mikatappa'i kumua, ia to tonturu' kadang-Ku', te'da tarruhmo nalasikita kamatean."
43008052	Nakua to to-Yahudi ngkuan Puang Isa, "Oh, kiissenmi tee too kumua natamai tonganmiki' setang, nasaba' mangkami mate Nabi Ibrahim, mate toomi to sininna nabi, antakumua, 'Ia to tonturu' kadang-Ku', te'da tarruhmo nalasikita kamatean.'
43008053	Ia to tojoloki' Nabi Ibrahim mangkamo mate, sola to sininna nabi mangka toomo mate. Indara tapapadanni to kale-Ta'? Te'da antalala'bi matonggo na ia to Nabi Ibrahim!"
43008054	Mebalimi Puang Isa nakua, "Ia ke la kupakala'bihhi to kale-Ku', moi ci'di' te'da bua'na. Apa Ambe'-Ku'ra mpakala'bihna'! Ia toomo misanga Puangmi.
43008055	Te'da kamu' miissenni na kuissen Aku'. Na ia ke la kukua te'da kuissenni, pangnguragana' susi kamu'. Apa kuissen Aku', na kuturu' to kadan-Na.
43008056	Ia to tojolota' Nabi Ibrahim gaja sannang la ngkita allo karatuan-Ku'. Nakitamo tee too namasannangmo."
43008057	Nakua omo to to-Yahudi ngkuanni, "Te'dapa na limang pulo taun umuru'-Ta', antakua takitamo to Nabi Ibrahim?"
43008058	Mebalii Puang Isa nakua, "La mikatappa'i kumua, te'dapa nadijajian Nabi Ibrahim, na den memanmo'."
43008059	Ia tonna sa'dingngi to-Yahudi joo kadan-Na, pada nnalai batu la nalekkosanni samate-Na, apa membunii Puang Isa, namane' male ssalai Bola Puang Allataala.
43009001	Ia tonna liu lalan Puang Isa, ngkitai tobuta simula jajinna.
43009002	Mekutanami to anak gurun-Na nakua, "Oo Guru, ciapari nabuta tee tau dijajian, iaraka madosa ba'tu tomatuannaraka mpugauk dosa?"
43009003	Mebalimi nakua, "Te'da na dosana tee tobuta ba'tu tomatuanna, apa dikua anna dipapajan to kuasan-Na Puang Allataala.
43009004	Ianna allo unapa, la tajamai to jaman-Na to tossuana'. Ia ke bongimi, moi mesa' tau te'damo ngkullei mangjama.
43009005	Padana' masainna lan lino, Aku'mo arrangna tolino."
43009006	Ia tonna mangkamo Puang Isa mpau ngasanni joo, mangcikkudumi do' litak, napasiraui litak anna mellombu, namane' mpapa'dii to matanna joo tobuta.
43009007	Mangkai joo nakuanmi, "Malemoko mendau' jiong kollang Siloam." (Siloam, battuananna disua.) Malemi mendau', na ia tonna polemo, pakitami.
43009008	Ia to bali bolana sola tobiasa ngkitai joo tobuta meta'da-ta'da silelei mekutana nakua, "Indara joo tau ntuu jio? Tangngiaraka joo tau to biasa meta'da-ta'da?"
43009009	Den to kumua, "Tongan, iamo tee." Den too to kumua, "Tangngia, apa susiri." Kale-kalena mangkada nakua, "Tongan, aku'mo."
43009010	Nakua joo tau ngkuanni, "Matumbai muwa'dingmo pakita?"
43009011	Mebalimi joo tomangka buta nakua, "Ia to disanga Puang Isa mpupellombui to litak ci'di', napapa'dii to matangku', namane' ngkuanna', 'Malemoko mendau' jiong kollang Siloam.' Angkumale, na ia tongkumangkamo mendau', pakitamo'."
43009012	Mekutanami joo tau ngkuanni, "Umbomira Ia?" Mebalimi joo tomangka buta nakua, "Te'damo kuissenni."
43009013	Malemi joo tau ssolanni joo tomangka buta lako to-Farisi,
43009014	nasaba' Allo Katorroan tonna pupellombui Puang Isa to litak, la napake mpapakitai joo tobuta.
43009015	Nakutanaimi to-Farisi joo to mangka buta nakua, "Matumbari muwa'dingmo pakita." Mebalii nakua, "Puang Isa mpapa'dii lombu to matangku', kumane' mendau' na wa'dingmo' pakita."
43009016	Ba'tu pira-pira to to-Farisi mangkada nakua, "Tangngia topole jio mai Puang Allataala joo, nasaba' te'da naturu'i to atoran Allo Katorroan." Nakua to laenna, "Te'da ia to tomadosa la mpugauk tanda mejangngaran susi joo." Susimi joo sipekkami to to-Farisi.
43009017	Mekutana pole' omi to to-Farisi lako joo to mangka buta nakua, "Na ia ke iko, apa la musanganni joo tau, nasaba' mangkamoko napapakita?" Mebalii nakua, "Oo, nabi Ia."
43009018	Apa ia to pekaamberan to-Yahudi, te'da namatappa' kumua, ia joo tau mangka buta anna pakitamo tee too. Iamo joo nasuai to tomatuanna ratu,
43009019	nakutanaii nakua, "Iamoraka tee to anakkami misanga kumua buta tonna dijajian? Matumbari nawa'dingmo pakita tee too?"
43009020	Mebalimi to tomatuanna nakua, "Ie', iamo anakkaki' tee. Buta simula jajinna.
43009021	Apa matumbai nawa'dingmo pakita tee too, te'da kiissenni. Na inda mpapakitai, te'da too kami' kiissenni. Takutanai bangmi, sanga matonggomo ia. Wa'dingmo mpebalian kalena."
43009022	Naanggai' to tomatuanna mangkada susi joo, sanga malaja'i lako pekaamberan to-Yahudi. Mangkamo nasituru'i kumua, ia to tonnakui kumua Raja Mangpasalama' to Puang Isa, la dipassala, na te'damo nadieloran mentama bola passambajangan.
43009023	Iamo joo nakumua to tomatuanna, "Takutanai bangmi, sanga matonggomo ia."
43009024	Natambai pole' omi pekaamberan to-Yahudi joo tomangka buta nakuanni, "Massapahko lako Puang Allataala kumua la mupau to tonganna. Kiissen kumua tomadosa joo tau."
43009025	Mebalii nakua, "Tomadosaraka joo tau ba'tu te'daraka, te'da kuissenni. Apa ia mandara kuissen kumua mangkana' buta, na pakitamo' tee too."
43009026	Nakutanai pole' omi nakua, "Apara napugauk lako kalemu? Matumba carana mpapakitako?"
43009027	Mebalii nakua, "Wah! Mangkamo' mpauanki' tacia' mpesa'dingngii! Ciapari tamadoang pole' omo mpesa'dingngii? Mbai madoang todaki' menjaji anak gurun-Na?"
43009028	Nakada-kadaii pekaamberan to-Yahudi nakua, "Iko-iko to anak gurun-Na, apa ia to kami', anak gurunnakan kami' Nabi Musa.
43009029	Kiissen kumua mangkamo Puang Allataala mangkada lako Nabi Musa tonna anu', apa ia joo tau, te'da kami' kiissenni kumua topole umbora ia."
43009030	Mebalimi joo tomangka buta nakua, "Liwa' ia mejangngaranna, ke te'dai taissenni kumua topole umbora ia, na mangkamo' napapakita.
43009031	Taissen kumua te'da napesa'dingngii Puang Allataala to tompugauk dosa, apa iara napesa'dingngi to tossompai sola mpugauk pakkaeloran-Na.
43009032	Mellao jiona mai ratu lako too allo, te'dapa ia disa'ding kumua den tau mpapakita tobuta simula jajinna.
43009033	Ia ke te'da na topole jio mai Puang Allataala joo tau, te'da nakullei mpugauk apa-apa."
43009034	Mebalimi to pekaamberan to-Yahudi nakua, "Apa iko! Iko tuu ponno dosa simula jajimmu, na iko pole' la nnajahhikan!" Mammula joo wattu te'dami nadieloran mentama bola passambajangan.
43009035	Nasa'dingngi Puang Isa kumua, te'damo naeloranni tau mentama bola passambajangan joo tomangka buta, naampa'i nakutanaii nakua, "Matappa'rokoka lako Anak Mentolino?"
43009036	Mebalimi joo tomangka buta nakua, "Indara ia joo Puang? Tatulungna' tapauanna' kumatappa' lako kale-Na."
43009037	Nakua Puang Isa, "Te'da mukita mandai. Aku'mo tee musipangkadan."
43009038	Nakuamo, "Matappa'mo' Puang." Nasuju' jio olo-Na Puang Isa ssompai.
43009039	Nakua Puang Isa, "Ratuna' tama lino la rra'tah kara-karana tolino, anna ia to tobuta la pakitai, na ia to topakita, la membutai."
43009040	Ba'tu pira-pira to to-Farisi jio ssa'dingngi joo kadan-Na Puang Isa namekutana nakua, "Iaraka to battuananna tuu kadan-Ta' kumua buta todakan?"
43009041	Mebalimi Puang Isa nakua, "Ia ke la susi kamu' tobuta to te'da naissen pangngajaran tongan, te'da mimadosa. Apa mikua kumua, 'Pakitakan', iamo joo mida'tanpa madosa."
43010001	Mangngajahhimi Puang Isa nakua, "La miingaran tee kadang-Ku' kumua, ia ke denni tomentama bala bembala', na te'da nannola babangan, apa nteke'ri rompo, iamo taboko na parampo'.
43010002	Apa ianna tomangrewa nnola babangan ia.
43010003	Ia joo tomangngampa babangan natimbakanni, namentama joo tomangrewa. Ia to bembala'na mpesa'dingngi to gamaranna, ke natambai simesa'-mesa'i to sanganna, nasolanni messun.
43010004	Ia ke napasunmi joo bembala'na, jolomi lako lumingka joo tomangrewana, naundi to bembala'na nasaba' napegamarai to gamaranna.
43010005	Cia'i meundi lako tolaen, apa la palairi, sanga te'da napegamarai."
43010006	Nacuritanni Puang Isa tuu lako tau tee pangpasusian, apa te'da naissenni to battuananna.
43010007	Iamo joo nakua pole' Puang Isa, "La miingaran tee kadang-Ku' kumua, Aku'mo to susi babangan to naola bembala' mentama balana.
43010008	Sininna to toratu jolo na Aku', iamo taboko ba'tu parampo', apa te'da napesa'dingngii bembala' to gamaranna.
43010009	Aku'mo to susi babangan. Ia to tomentama bala na Aku' naola, la salama'i. Ia joo tau la susi to bembala' mentama messun balana nnampa' kande.
43010010	Ia to taboko raturi ia la boko, la pabuno na makkasolang. Apa ia tee Aku' ratuna' la mben katuoan tolino anna tuo tangkakurangan.
43010011	Aku'mo tomangrewa makanana'. Ia to tomangrewa makanana' mpangben sunga'-Na ssullei to bembala'-Na.
43010012	Ia to tomangrewa to kumande gajira, te'da nasusi tomangrewa to nnampuii joo bembala'. Ia ke nakitai to asu lampung ratu, la palaii ssalaii to bembala'. Nasa'makki asu lampung joo bembala' napasisarak-sarakki.
43010013	Palaii joo todipagajira, sanga doi'ra ia to naangah. Te'da na ia napuinawai to bembala'.
43010014	-
43010015	Aku'mo tomangrewa makanana'. Susi Ambe' nnissenna', na Aku' nnissen Ambe', susi toda Aku', kuissen ngasan to bembala'-Ku' na ia ngasan toda nnissenna', na mpangbenna' sunga'-Ku' ssulle bembala'-Ku'.
43010016	Den unapa bembala' laen, to bembala'-Ku' toda, apa te'da ia napole lan mai ntee bala. Na la kusolan toda, nasa'dingngi to gamarang-Ku', namangmesa sola ngasanni na mesa'ra tomangrewana.
43010017	Napakamoja'na' Ambe', sanga la mpangbenna' sunga'-Ku', angkutuo pole'.
43010018	Moi mesa' tau te'da nakullei nnalai sunga'-Ku' ke te'da kupuelohhi. Makuasana' mpangben sunga'-Ku', na makuasa toona' tuo pole'. Iamo tee to parenta kutarima jio mai Ambe'-Ku'."
43010019	Sipekka pole' omi to to-Yahudi ssa'dingngi joo kadan-Na Puang Isa.
43010020	Budai to kumua, "Natamaii setang na mamemi. Ammipesa'dingngi ori kamu'?"
43010021	Apa den too tolaen kumua, "Ia to tonatamai setang te'da ia namangkada susi tuu! Te'da nakullei to setang mpapakita tobuta."
43010022	Mangkai joo nadete'mi wattunna to pangramean dinii nningaranni to kadicerakanna Bola Puang Allataala jao kota Yerusalem. Na ia joo wattu, wattu kamacakketan.
43010023	Lumingka-mingkai Puang Isa jio rante pentionganan to disanga rante Sulaiman jio salean Bola Puang Allataala.
43010024	Naratu sirempun to pekaamberan to-Yahudi ngguririkki Puang Isa, nakutanaii nakua, "Piranpara masainki' la mangtangngah? Pauan pissenmokan manassana ke Kita'mo to Raja Mangpasalama'."
43010025	Mebalii Puang Isa nakua, "Mangkamo kamu' kupauan, micia' matappa'. Ia to panggaukan kupugauk mpake kuasan-Na Ambe'-Ku', iamo mpamanassana'.
43010026	Cia' kamu' matappa', sanga tangngia kamu' bembala'-Ku'.
43010027	Nasa'ding bembala'-Ku' to gamarang-Ku'. Na kuissenni, na undi ngasanmi lako Aku'.
43010028	Angkubenni katuoan melo te'da cappa'na, na te'da tarruhmo namasolang. Moi mesa' tau te'da ngkullei rrampai jio mai Aku'.
43010029	Ambe'-Ku' to kaminang makuasa. Iamo mangka mpangbenni joo bembala' lako Aku'. Moi mesa' tau te'da ngkullei rrampai jio mai Ambe'-Ku'.
43010030	Aku' na Ambe'-Ku', tomesa'kan."
43010031	Nnala pole' omi batu to to-Yahudi la nalekkosanni to Puang Isa.
43010032	Apa nakua Puang Isa ngkuanni, "Budamo to panggaukan melo mikita mangka kupugauk to nasuanna' Ambe'-Ku'. Panggaukan umbonnara to sipato' la minii lekko'na' batu?"
43010033	Mebalii to to-Yahudi nakua, "Te'da na ia to panggaukan melota' angkilalekko'ki', apa iara to ncapa'ki' Puang Allataala. Mesa'ki' tolino, tapapadai Puang Allataala to kale-Ta'."
43010034	Nakua Puang Isa, "Den diuki' lan Sura' Allataala kumua: Nakua Puang Allataala, 'Kamu'mo dipapada allataala.'
43010035	Miissen kumua te'damo nawa'ding dita'dei to diuki' lan Sura' Allataala. Jaji ia ke den diuki' lan Sura' Allataala kumua Puang Allataala ssangai allataala to tontarimai to kadan-Na,
43010036	matumbai misangana' ncapa' Puang Allataala, ke kukua 'Anak Allataalana''? Na Ambe' Ia mpileina' nasuana' tama lino.
43010037	Ia ke la te'dai kupugaukki to jaman nasuanna' Ambe', danggi' mikatappa'ina'.
43010038	Apa ia ke kupugaukmi joo jaman nasuanna', micia' ngkatappa'ina', ia bangmo joo jaman kupugauk mikatappa'i kumua jaman pole jio mai Puang Allataala. Na ia minii mpahang tonganni kumua Ambe' memmesa' sola Aku', na Aku' memmesa' sola Ambe'."
43010039	Nadadu' unapi to tau la njokko Puang Isa, apa mpella'paranni kalena.
43010040	Pole pole'i Puang Isa lian sambali'na Sa'dan Yordan. Natorro jio to nanii mangjio' Nabi Yahya tonna tee.
43010041	Ratu omi to tobuda lako Puang Isa. Nakua, "Te'da napugauk tanda mejangngaran Nabi Yahya, apa tongan ngasan to napau mpaui tee tau."
43010042	Buda tau sambali' matappa' lako Puang Isa.
43011001	-
43011002	Den tau disanga Lazarus to torro jio kota Betania sola sile'tona Maryam sola Marta. (Iamo tee Maryam, to baine ntua'i minynya'-minynya' busarungngu' aje-Na Puang Isa, na ia to lolongna napa'dii beluakkana.) Den pissen wattu namasaki joo Lazarus.
43011003	Ia joo sile'tona dua baine ngkiringanni kareba Puang Isa nakua, "Oo Puang, ia to totapakamoja', masakii."
43011004	Ia tonna sa'dingngi Puang Isa joo kareba nakua, "Ia tee saki te'da anna la mpumatei, apa la mpamanassari kamala'biran-Na Puang Allataala sola Aku', Anak Allataala."
43011005	Napakamoja' Puang Isa to Marta, Maryam sola Lazarus.
43011006	Apa ia tonna sa'dingngi kumua masakii to Lazarus, naanggai'pa torro duang bongi jio to nanii.
43011007	Mangkai joo, nakuanmi to anak gurun-Na, "Tapole pole' lako tana Yudea."
43011008	Mebalii to anak gurun-Na nakua, "Oo Guru, mane' mangkanna to to-Yahudi la llekko'ki'. Antalapole unapa kita' lako?"
43011009	Mebalii Puang Isa nakua, "Sangpulo dua jangna lan sangngallo. Ia to tolumingka ke alloi, te'da natitodo, nasaba' nakitai to arrangna lino.
43011010	Na ia ke lumingka bongii to tau, titodoi, nasaba' te'da nnarrangngii."
43011011	Susimi joo kadan-Na Puang Isa. Mangkai joo, nakuanmi to anak gurun-Na, "Mamma'mi sile'tota' Lazarus, apa la malena' mpami'cokki."
43011012	Nakua to anak gurun-Na, "Oo Puang, ia ke mamma' bang unari, la malagah ia."
43011013	Apa ia to nasanga Puang Isa mamma', battuananna mate. Na ia to napikkiri' anak gurun-Na, mamma' tongan.
43011014	Iamo joo napau manassa pissenni Puang Isa kumua, "Matemi Lazarus.
43011015	Apa masannangna' na te'da kuratu joo wattu, sanga la'bi melo lako kamu', ammiwa'ding matappa'. Tamalemo tee too lako Lazarus."
43011016	Ia to Tomas (to disanga too Rendu), ngkuan padanna anak gurun-Na Puang Isa, "Tamale ssolanni tapada-pada mate."
43011017	Ia tonna ratumo lako kota Betania Puang Isa, tallung bongimi Lazarus lan liang.
43011018	Ia to kota Betania sikandoppi' kota Yerusalem, agi-agi tallu kilo paralla'na.
43011019	Buda to-Yahudi ratu la mpakatana Marta sola Maryam, sanga ia joo kamateanna sile'tona.
43011020	Ia tonna sa'dingmi Marta kumua ratumi Puang Isa, malemi ntammuii. Apa ia to Maryam, torroi jio bola.
43011021	Nakua Marta ngkuan Puang Isa, "Oo Puang ia ke la inde'ki' joo wattu, te'da nalamate to sile'toku'.
43011022	Moi nasusi joo kuissen kumua sininna to apa tapeta'da lako Puang Allataala, la nabenki'."
43011023	Nakua Puang Isa ngkuan Marta, "La tuo pole' to sile'tomu."
43011024	Mebalii Marta nakua, "Kuissen kumua la tuo pole', ke dipatuomi to tomate ke Kiama'mi lino."
43011025	Nakua Puang Isa, "Aku'mo mpangben katuoan sola mpatuo pole' tomate. Ia to tomatappa' lako Aku', la tuo pole', moi namatemo.
43011026	Na ia to totuopa namatappa' lako Aku', te'da tarruhmo nalamate. Mukatappa'iraka joo?"
43011027	Mebalii Marta nakua, "Oo Puang, matappa'na' kumua Kita'mo Anak Allataala, Raja Mangpasalama' to napau Puang Allataala tonna anu' la ratu tama lino."
43011028	Ia tonna mangkamo Marta mangkada susi joo, malemi nasipangkada buni Maryam sile'tona nakua, "Denni Guru jio, naangahko."
43011029	Nasa'dingna Maryam joo, ta'pa naparri-parrimi male sitammu Puang Isa.
43011030	Apa ia joo wattu te'dapa naratu tama kota to Puang Isa. Jio unapi to nanii Marta ntammuii.
43011031	Ia to to-Yahudi nasolan Maryam jio bola la mpakatanai, ngkita Maryam ta'pa ke'deh male, naundi toda messun, nasaba' nasangai kumua la malei lako liang nambating jio.
43011032	Ratunna Maryam lako to nanii Puang Isa, nakitai, nata'pa suju' ratu do' litak jio to' aje-Na nakuanni, "Oo Puang, ia ke la inde'ki' joo wattu, te'da nalamate to sile'toku'."
43011033	Ia tonna kitami Puang Isa to Maryam mbating sola to to-Yahudi nasolan ratu, massemi penawan-Na namaranna'.
43011034	Mekutanai Puang Isa ngkutanaii joo to-Yahudi nakua, "Umbora minii llamunni?" Mebalii nakua, "Tamalemo ngkitai."
43011035	Nakumarrak to Puang Isa.
43011036	Nakua joo to-Yahudi, "Kitari, liwa' ia napakamoja' to Lazarus!"
43011037	Apa ba'tu pira-pira to tau nakua, "Na ia mpapakita tobuta, te'daraka nakullei mpamalagahhi to Lazarus nadanggi' namate?"
43011038	Maranna' pole'i Puang Isa, namale lako liang. Liwa' tonggo joo liang, naditungu'i batu to babana.
43011039	Nakua Puang Isa, "Palelei tuu batu!" Nakua Marta sile'tona joo tomate Lazarus, "Oo Puang, gaja baumo, nasaba' tallung bongimo mangkanna mate."
43011040	Mebalii Puang Isa nakua, "Mangkako kupauan kumua la mukita to kamala'biran-Na Puang Allataala, ke matappa'ko!"
43011041	Napalelei tau joo batu, namentingngara Puang Isa de' langi', namane' kumua, "Oo Ambe', mangkurru sumanga'na' mati', sanga mipesa'dingngimo'.
43011042	Kuissen kumua tuli mipesa'dingngina', apa iara kumangkada susi tee, kukua anna matappa' tee tobuda inde' kusolan, kumua Ambe' tonganmo to ssuana'."
43011043	Ia tonna mangkamo mangkada susi joo, nnandongmi gamaran-Na nakua, "Oo Lazarus, messunko mai!"
43011044	Ta'pa messunmi joo to mangka mate. Ia to ajena sola limanna diba'ba' unapa pebalun na ia to lindona diba'ba' toopa. Nakua Puang Isa ngkuanni joo tau, "Bukaii to pebalunna, ake'mo namale lumingka."
43011045	Buda to-Yahudi ratu mpakatana Maryam memmatappa' lako Puang Isa tonna kitami to apa napugauk.
43011046	Apa den ba'tu pira-pira to solana male lako to-Farisi, napauanni apa to mangka napugauk Puang Isa.
43011047	Iamo joo na ia to kapala imang, sola to-Farisi mpangpesuanni nasirempun to padanna Pangbicara Agama, nasipangkadai nakua, "Apamora la tapugauk? Nasaba' ia joo tau gaja budamo tanda mejangngaran mangka napugauk!
43011048	Na ia ke tapupangngelohna bangngi susi joo, la matappa' ngasan to tobuda lako kale-Na. Katampakanna, ratu to tomangparenta to-Roma rro'pokanni to Bola Puang Allataala sola ssa'buii bangsata'."
43011049	Den mesa' tau disanga Kayafas, iamo Imang Lompo joo taun, mangkada ngkuanni tuu lako solana, "Te'da kamu' apa miissen!
43011050	Te'da miissenni kumua la'bi tapumelo, ke mesa'i tau mate ssullei tee bangsata' danggi' nasabu'."
43011051	Napaui Kayafas susi joo, sanga iamo Imang Lompo joo taun. Napau joloi kumua la mate to Puang Isa ssulle to-Yahudi. Mangkadai susi joo apa tangngia pikkirisanna.
43011052	Nate'da na to-Yahudi manda la nasulle, apa la napasirempun too napangmesai to taun-Na Puang Allataala to sisarak-sarakmo.
43011053	Mangpamulami joo wattu mesa' kadai to pekaamberan to-Yahudi la mbunoi to Puang Isa.
43011054	Iamo joo na te'damo napangpekitan kalena Puang Isa lako tobuda jio tana Yudea. Mellelemi lako kota disanga Efraim sikandoppi' padang pallawangan, natorro jio sola anak gurun-Na.
43011055	Na ia joo wattu madoi'mo to pangrameanna to-Yahudi disanga pangramean Paskah. Na buda tau jio mai kampong malemo de' kota Yerusalem mpemaceroi kalena situru' atoran agamanna, namane' wa'ding mang-Paskah.
43011056	Pada nnangahmi Puang Isa. Ia tonna sirempunmo jio rante Bola Puang Allataala, sipangkada-kadami nakua, "Umbo kamu' susi pangngampa'mi? Te'daraka nalaratu inde' pangramean?"
43011057	Ia to kapala imang sola to-Farisi, mangkamo mpau parenta kumua, "Ia to tonnissenni to nanii torro Puang Isa, la napau nadijokko."
43012001	Annanpa allona namane' pangramean Paskah, ratumi Puang Isa jio kota Betania to nanii torro Lazarus, to mangka napatuo pole' Puang Isa jio mai kamateanna.
43012002	Ditambaii to Puang Isa kumande jio, na Marta mangpasadia kande. Ia to nasolan Puang Isa cumadokko kumande, den todai Lazarus.
43012003	Ratumi Maryam mbawa minynya'-minynya' gaja suli' allinna to disanga narwastu agi-agi sitangnga litere'. Natua'i lako aje-Na Puang Isa namane' mpa'dii beluakkana. Silele lan bola to baunna, sanga liwa' busarungngu'na.
43012004	Apa den mesa' anak gurun-Na Puang Isa disanga Yudas Iskariot, iamo to la mpangpejokkoanni, mangkadai nakua,
43012005	"Ciapari ia joo minynya'-minynya' nate'da nadibaluk tallu ratuh dinar, na ia to allinna diben tokaasi-asi?"
43012006	Tangngia tokaasi-asi natangngaran Yudas namangkada susi joo, apa madoangri mbokoi. Biasamo mboko doi' kasirempunan dianna lan sepu', sanga ia nnannai.
43012007	Nakua Puang Isa, "Eloranni tuu baine! Napugaukki susi joo, la mpasadiai to kadilamunan-Ku'.
43012008	Ia to tokaasi-asi, la den bang ia lan tangnga-tangngami, apa ia tee Aku' te'da kutorro tarruh lan tangnga-tangngami."
43012009	Buda to-Yahudi ssa'dingngi kumua jioi kota Betania to Puang Isa, iamo joo namale lako la ssitammuanni. Te'da na Puang Isa manda naparallui namale lako, apa male tooi ngkita Lazarus, to mangka napatuo pole' jio mai kamatean.
43012010	Na ia to kapala imang madoang too la mbuno Lazarus,
43012011	sanga ia mpusaba'i nate'da namenturu' lako kapala imang to tobuda apa matappa' lakori Puang Isa.
43012012	Ia tonna masawannamo, buda tau jio kota Yerusalem ssa'dingngi kumua mangtangnga lalanmi Puang Isa mangnguju lako kota. Ia joo wattu gaja budamo tau ratu sirempun la mpamaroahhi to pangramean Paskah jio kota Yerusalem.
43012013	Pada nnalami daun kaju palem jio mai garonto'na namale ntammui to Puang Isa. Nametamba-tamba nakua, "Pakala'bihhi Puang Allataala! Dibarakka'i to toratu mpusanga sangan-Na Puang, rajana to-Israel!"
43012014	Nnalai keledai lundara to Puang Isa, nasakeii susi to diuki' lan Sura' Allataala kumua,
43012015	"Ee kamu' to-Yerusalem, danggi' malaja'! Kitai, ratumi to Rajami, ssakei keledai lundara."
43012016	Ia joo wattu te'dapa napahangngi to anak gurun-Na Puang Isa joo apa napugauk tau. Apa mangkamira dipakala'bih to Puang Isa tonna dipatuo pole'mo jio mai kamatean, namane' nningaranni kumua, mangkami diuki' lan Sura' Allataala joo napugauk tau lako Puang Isa.
43012017	Buda tau to nasolan Puang Isa tonna tambaii to Lazarus messun lan mai liang anna patuo pole'i jio mai kamatean, male bang mpangpeissenanni joo kareba.
43012018	Iamo joo namale to tobuda ntammui Puang Isa, sanga nasa'dingmo kumua mangkami napugauk joo tanda mejangngaran.
43012019	Sipangkada-kadami to to-Farisi nakua, "Te'damo apa wa'ding tapugauk. Kita bangmi, sininna tau menturu' ngasanmi lako."
43012020	Ia tuu lako tomale de' kota Yerusalem la massambajang ke pangramean Paskah, den too ba'tu pira-pira to-Yunani.
43012021	Malei to to-Yunani lako Filipus nakuanni, "Oo mane, ia ke wa'dingngi, madoangkan la sitammu Puang Isa." (Ia to Filipus to-Betsaida jio tana Galilea.)
43012022	Iamo joo namale Filipus mpauanni Andreas, namane' male sola dua mpauanni Puang Isa.
43012023	Nakua Puang Isa ngkuanni, "Nadete'mi wattung-Ku' tee Aku', Anak Mentolino, la dipakala'bih.
43012024	La miingaran tee kadang-Ku' kumua, wa'dingna' dipasangrapang banne. Ia ke te'da naditanan do' litak namate, la da'tan bangngi sanglise'. Apa ia joo sanglise' banne ke ditananni namate, mane'ri membuda buanna.
43012025	Ia to tonturu' bang pakkeloran penawanna, te'da nalannampa' katuoan melo te'da cappa'na. Apa ia to tote'da naturu' bang pakkeloran penawanna lan tee lino, iamo la nnampa' katuoan melo te'da cappa'na.
43012026	Inda-inda kamu' to madoang mpangjamanna', la undii lako Aku', anna umbo-umbo kunii male, jio todai. Ia to tompangjamanna' la naangga' Ambe'-Ku'."
43012027	Nakua Puang Isa, "Gaja liah penawang-Ku'. Apara to la kupau tee too? La kukuaraka, 'Oo Ambe', pasalama'na' jio mai tee kamaparrisan'? Te'da, sanga iamo joo nasuanna' Ambe'-Ku', angkuratu.
43012028	Oo Ambe' pakala'bihmi sangam-Mi!" Ia tonna mangka mpaui susi joo, den gamara jao mai suruga nakua, "Kupakala'bihmo, na la kupakala'bih unapa!"
43012029	Ia to tobuda jio to ssa'dingngi joo gamara sipangkada-kadai nakua, "Oo, oni galugu!" Apa den to kumua, "Tangngia! Den malaeka' ssipangkadanni!"
43012030	Mangkadai Puang Isa ngkuanni joo tobuda, "Ia joo gamara misa'ding tangngia kaparalluan-Ku', apa kaparalluanmi.
43012031	Nadete'mi wattunna la dira'tah kara-karana tolino. Ia tee too la dica'beanmo lako salean to Ballisi' to ngkuasaii tee lino.
43012032	Apa ia tee Aku', la dipamajaona' lan lino, na la kuparatu to sininna tau lako Aku'."
43012033	Iamo namangkada susi joo, sanga napangpeissenanni matumbai carana la mate.
43012034	Nakua to tobuda ngkuanni, "Menuru' to diuki' lan Sura' Allataala, ia to Raja Mangpasalama' la tuo te'da cappa'na. Matumbai takua kumua ia to Anak Mentolino la dipamajao lan lino? Indara pale' joo Anak Mentolino?"
43012035	Mebalimi Puang Isa nakua, "Cingga'tu'mora tee Aku' arrang ssolan kamu'. Jaji lumingkamo kamu' ke sola unapa kamu' tee arrang, danggi' mikalillinan. Ia to tolumingka lan kamalillinan, te'da naissenni umbora la nanii male.
43012036	Katappa'ii tee Aku' arrang ke sola unapiki', ammimenjaji anak arrang." Ia tonna mangkamo Puang Isa mangkada susi joo, mellelemi na te'damo napangpekitan kalena lako tobuda.
43012037	Moi nabudamo tanda mejangngaran napugauk Puang Isa jio olona tobuda, apa cia'i ngkatappa'i.
43012038	Susimi joo najaji to napau jolomo Nabi Yesaya kumua, "Oo Puang! Ci'di'ra tau ngkatappa'ii to kareba kipangpeissenan. Moi dipakitan tau to kuasan-Ta', te'da too nakatappa'i."
43012039	Iamo joo na te'da namatappa' to tobuda, nasaba' nakua toopa Nabi Yesaya, "Nakua Puang Allataala,
43012040	'Kupabutai to matanna, kupembattukki to penawanna, nadanggi' napakita matanna, nadanggi' napahangngi, nadanggi' namengkatoba' lako kale-Ku', anna danggi' kupamalagahhi.' "
43012041	Napau jolomo Nabi Yesaya susi joo mpau Puang Isa, sanga mangkamo nakita to kamala'biran-Na.
43012042	Moi nasusi joo, buda una pekaamberan to-Yahudi matappa' lako Puang Isa, apa te'da nabarani mpaui lako tau, sanga malaja'i tangnaeloran to-Farisi mentama bola passambajangan.
43012043	La'bi nakabudai to kadipujian pole jio mai tolino, na ia to kadipujian pole jio mai Puang Allataala.
43012044	Nnandongngii gamaran-Na Puang Isa nakua, "Ia to tomatappa' lako Aku', tangngia Aku' manda nakatappa'i, apa matappa' tooi lako Puang Allataala to ssuana'.
43012045	Na ia to tongkitana', nakita toomi to tossuana'.
43012046	Ratumo' tama lino susi arrang, dikua na ia to tomatappa' lako Aku', te'damo nalatorro lan kamalillinan.
43012047	Na ia to tossa'ding kadang-Ku', na te'da napugaukki, te'da na Aku' la ssessai, nasaba' te'da kuratu la ssessai to tolino, apa la kupasalama'ri.
43012048	Ia to tocia' ntarimana' sola tocia' mpesa'dingngi kadang-Ku', iamo joo kada kupangpeissenan la rra'tah kara-karana ke Kiama'mi lino.
43012049	Nasaba' tangngia pakkaeloran-Ku' kumangkada, apa ia to kupau, iamo to naparentanna' Ambe' to ssuana'.
43012050	Na kuissen kumua ia joo parenta-Na mpangben katuoan melo te'da cappa'na. Ia to apa kupangpeissenan susi to napauanna' Ambe'."
43013001	Sangngallopa na pangramean Paskah, naissenmi Puang Isa kumua nadete'mi wattunna la ssalai tee lino la pole pole'i lako Ambe'-Na. Napakamoja' to sininna tau lan lino to tonturu'mi, nada'tan la napakamoja' ratu lako kamatean-Na.
43013002	Ia tonna bongi nakumande Puang Isa sola anak gurun-Na, na ia to Ballisi' mangkai ssede Yudas anakkana Simon Iskariot anna la mpangpejokkoan Puang Isa.
43013003	Naissen Puang Isa kumua sininna kuasa napaben ngasanmo Ambe' lako kale-Na. Naissen too kumua topole jioi mai Puang Allataala, na la pole lako pole' tooi Ia Puang Allataala.
43013004	Iamo joo namengke'deh Puang Isa naalaii to baju lando-Na, na nnala kaen lenan sanglambah napusa'wakki,
43013005	namane' ntolloi to wai do' katoang, napamulai mbaseii to ajena anak gurun-Na, napemamaraii mpake kaen lenan to napessa'wak.
43013006	Ia tonna dete'mi to Simon Petrus la nabasei, nakuamo ngkuan Puang Isa, "Oo Puang, anna Kita' ora mbasei ajeku'?"
43013007	Mebalimi Puang Isa nakua, "Ia tee too te'dapa mupahangngi tee apa kupugauk, apa undinnapi mumane' mpahangngi."
43013008	Nakua Petrus ngkuan Puang Isa, "Oo Puang, danggi' lalo na Kita' mbaseanna' ajeku'!" Apa mebalii Puang Isa nakua, "Ia ke te'da kubasei ajemu, tangngiako taung-Ku'."
43013009	Nakua omo Simon Petrus ngkuanni, "Oo Puang, Ia ke susii tuu, danggi' na ajeku' manda, apa moi limangku' sola ulungku'."
43013010	Nakua omo Puang Isa, "Ia to tomangkamo menjio', maceromi ia. Te'damo naparallu la dipemaceroi pole', apa ajena mandamora. Maceromo kamu', apa te'dari mimacero ngasan."
43013011	Naissen Puang Isa to tolampangpejokkoanni, iamo joo nakua kumua, "Maceromo kamu', apa te'dari mimacero ngasan."
43013012	Ia tonna mangka ngasanmo mbaseii ajena anak gurun-Na, mpake pole'mi baju lando-Na, namale pole' cumadokko nakua ngkuan anak gurun-Na, "Mipahangraka to apa mane' mangka kupugauk lako kalemi?
43013013	Misangana' Guru sola Puang, na tongan joo, sanga Guruna' ku-Puang too.
43013014	Ia ke Aku' Gurummi sola Puangmi kubasean kamu' ajemi, moi kamu' parallu too sibasean ajemi.
43013015	Kupugaukki susi tee lako kalemi, ammipugauk todai lako padanta' tomatappa'.
43013016	La miingaran tee kadang-Ku' kumua, ia to mesa' kaunan te'da nala'bi matande na puangna, susi toda to todisua te'da nala'bi matande na ia to tossuai.
43013017	Miissen ngasanmo tee, na masannangmo kamu' ke mipugaukki.
43013018	Na ia tee apa mane' mangka kupau, te'da na kamu' ngasan kupauan. Kuissen ngasan to tau kupileimo. Apa la jaji to kada mangka diuki' lan Sura' Allataala kumua, 'Ia to tokusolan kumande, la nnewana'.'
43013019	Kupauan jolomo kamu' tee tonna te'dapa najaji, na ia ke jajimi dau, matappa'mo kamu' kumua, Aku'mo to disanga |scDenna'|r.
43013020	La miingaran tee kadang-Ku' kumua, ia tontarimai to tokusua, iamo to ntarimana'. Na ia tontarimana', ia toomo ntarimai to tossuana'."
43013021	Ia tonna mangkamo Puang Isa mpaui joo, liwa'mi maliah penawan-Na, anna kumua, "La miingaran tee kadang-Ku' kumua, den kamu' mesa' la mpangpejokkoanna'!"
43013022	Ta'pa sikita-kitai to anak gurun-Na, nasijangngaran, sanga te'da naissenni kumua indannara to nasanga.
43013023	Na ia to anak gurun-Na Puang Isa, to liwa' napakamoja', cumadokko jio sa'de-Na.
43013024	Nako'bi'i Simon Petrus kumua namekutana lako Puang Isa, indara ia joo nasanga.
43013025	Mpuperra'bai kalena lako Puang Isa namekutana lako nakua, "Oo Puang, indara ia?"
43013026	Mebalimi nakua, "Ia to la kucummuran roti do' mangko', kumane' mbenni." Mangkanna Puang Isa mangkada susi joo, nnalami roti nacummui do' mangko', nabenni Yudas anakkana Simon Iskariot.
43013027	Ia tonna mangka Yudas nnalai joo roti, natamaimi Ballisi'. Nakuamo Puang Isa ngkuanni, "Apa mukadoangngi mupugauk, pugaukmi madoi'!"
43013028	Moi mesa' tuu lako tonasolan cumadokko kumande te'da nnissenni, apa battuananna Puang Isa namangkada susi joo lako Yudas.
43013029	Den tossangari kumua, mbai nasuai Puang Isa male nnalli kaparalluan la dipake pangramean iarika nnalli apa-apa la diben tokaasi-asi, nasaba' Yudas ntoe sepu' doi'.
43013030	Ta'pa naalai Yudas joo roti naparri-parrii male. Bongimi joo wattu.
43013031	Ia tonna malemo Yudas, mangkadami Puang Isa nakua, "La dipakala'bihmo' tee too Aku', Anak Mentolino. Na dipakala'bih tooi to Puang Allataala, nasaba' Aku'.
43013032	Ia na dipakala'bih to Puang Allataala nasaba' Aku', napakala'bih toona' Puang Allataala. Na madoi'mo Puang Allataala mpakala'bihna'.
43013033	Oo anak-Ku' sola ngasan. Te'damo kumasai torro ssolan kamu'. La miangahna', apa susi to mangka kupauan pekaamberan to-Yahudi, na moi kamu' kupauan toomo kumua ia to kunii male, te'da mikullei ratu lako.
43013034	Kuben kamu' parenta baru kumua, la sipakamoja' kamu'. Susi Aku' mpakamoja' kamu', susi toda kamu' la sipakamoja'.
43013035	Ia ke sipakamoja'mo kamu', iamo nanii nnissen ngasanni tau kumua, kamu'mo tonturu'na'."
43013036	Mekutanai Simon Petrus lako Puang Isa nakua, "Oo Puang, umbora la tanii male?" Mebalii nakua, "Ia to la kunii male, te'dapa muwa'ding la male lako tee too. Apa keanu'ri mumane' undi lako Aku'."
43013037	Mekutana pole'i Petrus nakua, "Oo Puang ciapari na te'dapa kuwa'ding male sola Kita' tee too? Mpangbenna' sunga'ku' mpangngewaiki'."
43013038	Mebalii nakua, "Manassaraka kumua madoang tonganko mate mpangngewaina'? La muingaran tee kada kupauanko kumua, te'dapa nakekkua to manuk dau, mupentallunmo mpessakkannina'."
43014001	Nakua Puang Isa lako anak gurun-Na, "Danggi' mimausa'. Matappa' kamu' lako Puang Allataala, mimatappa' too lako Aku'.
43014002	Buda ngenan dinii mari'pih lan bola-Na Ambe'-Ku'. La malena' lako mpasadian kamu' ngenan. Na te'da kulamangkada susi joo lako kamu', ke te'dai natongan.
43014003	Ia ke mangkamo' male mpasadian kamu' ngenan, la ratu pole'na' kusolan kamu' lako, antatorro jio sola to kunii mari'pih.
43014004	Miissenmo to lalan lako to kunii mari'pih."
43014005	Nakua Tomas lako Puang Isa, "Oo Puang, te'da kiissenni umbo la tanii male. Na umbo kikua la nnissenni to lalan lako?"
43014006	Mebalimi Puang Isa nakua, "Aku'mo minii nnissen Puang Allataala sola nnampa' katuoan. Moi mesa' tau te'da nakullei ratu lako Ambe', ke te'dai kupuissenni.
43014007	La miissenmo to Ambe'-Ku', sanga miissenmo'. Ia tee too miissenmo to Ambe'-Ku', mikita toomo."
43014008	Nakua Filipus lako Puang Isa, "Oo Puang, tapakitankan joo Ambe' nasau penawangki'."
43014009	Mebalimi Puang Isa nakua, "Oo Filipus! Liwa'mo' masainna torro ssolan kamu', anna te'da unapa muissenna'! Ia to tomangkamo ngkitana', mangka toomo ngkita Ambe'. Matumbai mukua, 'Pakitankan joo Ambe''!
43014010	Te'daraka mumatappa' kumua Aku' memmesa' sola Ambe', na Ambe' memmesa' sola Aku'? Ia to apa kupauan kamu', te'da na Aku' bangra mpaui. Apa Ambe' to da'tan memmesa' sola Aku', Iamo mpugauk ngasanni to apa kupugauk.
43014011	Katappa'ina' kumua Aku' memmesa' sola Ambe', na Ambe' memmesa' sola Aku'. Ia ke cia' kamu' ngkatappa'ii to kadang-Ku', wa'ding kamu' matappa' lako Aku' nasaba' mikitamo to jaman mangka kupugauk.
43014012	La miingaran tee kadang-Ku' kumua, ia to tomatappa' lako Aku', la napugauk to apa mangkamo kupugauk. La'bi matonggo pole'pa ia to la napugauk, nasaba' malena' kutorro sola Ambe'-Ku'.
43014013	Na moi apa mipeta'da mpau sangang-Ku', la kuben kamu', anna dipakala'bih to Ambe', nasaba' Aku' tee Anak.
43014014	Moi apa mipeta'da lako Aku', la kuben kamu'."
43014015	Mpatarruhhi kadan-Na Puang Isa nakua, "Ia ke mipakamoja'na', la mituru' ngasan to parenta-Ku'.
43014016	-
43014017	La meta'dana' lako Ambe', naparatuan kamu' tomangpakatana, iamo to Roh Allataala, to la torro tarruhmo ssolan kamu'. Iamo la mpamanassan kamu' to pangngajaran tongan. Ia to tote'da namatappa', te'da nakullei ntarimai, nasaba' te'da nakitai na te'da too naissenni. Apa ia to kamu' miissen, sanga nasolan kamu', nalatorro lan penawammi.
43014018	Te'da kulassalai kamu' susi tobiung, apa la ratu unapa' lako kamu'.
43014019	Cingga'tu'mora na te'damo nakitana' tolino. Apa ia to kamu' la mikitana'. La tuo kamu', nasaba' tuona'.
43014020	Ia ke nadete'mi wattunna, la miissen kumua memmesa'na' sola Ambe'-Ku', na kamu' memmesa' sola Aku', na Aku' memmesa' sola kamu'.
43014021	Ia to tontarima parenta-Ku' napugaukki, iamo tompakamoja'na'. La napakamoja' Ambe'-Ku' to tompakamoja'na'. Moi Aku' mpakamoja' todai na kupangpekitan kale-Ku'."
43014022	Ia to Yudas (tangngia Yudas Iskariot) mekutana lako Puang Isa nakua, "Oo Puang, ciapari na kami' tapakitan kale-Ta', te'da na lako totangmatappa'?"
43014023	Mebalii Puang Isa nakua, "Ia to tompakamoja'na', la naturu' to pangngajah-Ku'. La napakamoja' Ambe'-Ku' joo tau. La ratuna' sola Ambe'-Ku' lako to tonturu' pangngajaran-Ku', angkitorro mari'pih sola.
43014024	Ia to tote'da napakamoja'na', te'da naturu'i to pangngajah-Ku'. Ia joo pangngajaran misa'ding, te'da napole jio mai Aku', apa pole jio mai Ambe' to ssuana'.
43014025	Kupauan ngasanmo kamu' tee, tontasola unapa.
43014026	Ia to Roh Allataala, to tomangpakatana, la nasua Ambe' ratu ssullena'. Iamo la nnajahhi kamu' to sininna apa napangngingaran pole' kamu' to apa mangkamo kupauan kamu'.
43014027	Kupatorroan kamu' to la mipumasannang, iamo to kamasannangan pole jio mai Aku'. Ia joo kamasannangan kuben kamu' te'da nasusi to naben kamu' tolino. Danggi' mimausa' ba'tu malaja'.
43014028	Misa'dingmo kukua, 'La malena', apa la ratu unapa' lako kalemi.' Ia ke mipakamoja'na', la masannang kamu' kumale lako Ambe', sanga la'bi makuasa ia to Ambe' na Aku'.
43014029	Kupauan jolomo kamu' tee, moi na te'dapa najaji, na ia ke jajimi keanu', mikatappa'imo'.
43014030	Te'damo nabuda bang la kupauan kamu', nasaba' wattunnami la ratu to Ballisi', to ngkuasai tee lino. Apa te'da nakuasaina'.
43014031	Apa la jaji ngasan susi joo, nasaba' parallu naissen tolino kumua mpakamoja'na' Ambe'. Iamo joo kupugaukki to sininna apa naparentanna'. Ikee, tamellele ntee."
43015001	Nakua omo Puang Isa, "Aku'mo garonto' anggoro' melo, na Ambe'-Ku' pangbara'bahna.
43015002	Ia to tangke-Ku' to te'da namembua, nasembangngi Ambe'. Na ia to den buanna naalai pira' to daunna, nabajaii anna la'bi buda buanna.
43015003	Nabajaimo kamu' pangngajah-Ku' to mangka kuajaran kamu'.
43015004	La da'tan kamu' memmesa' sola Aku', kumemmesa' sola kamu'! Susi to tangke anggoro' te'da nakullei membua, ke te'dai nale'ke' jio garonto'na, susi todamo kamu' te'da mikullei membua, ke te'dai mimemmesa' sola Aku'.
43015005	Aku'mo garonto' anggoro', na kamu'mo to tangkena. Ia to tomemmesa' sola Aku', na Aku' memmesa' sola ia, iamo la membua buda. Nasaba' ia ke te'da mimemmesa' sola Aku', te'da lalo mikullei mpugauk apa.
43015006	Ia to tote'da namemmesa' sola Aku', la dica'bean lako salean, namerrangko susi rangko anggoro' to disembangngi. Ia joo rangko dirempun nadisumpun.
43015007	Ia ke da'tan kamu' memmesa' sola Aku', miingaran tooi to pangngajaran-Ku', moi apa mipeta'da lako Ambe', la naben kamu'.
43015008	Na ia ke membua budamo kamu', iamo dinii mpakala'bih Ambe'-Ku'. Pajan toomi kumua kamu'mo to ntongan-tongannii nturu'na'.
43015009	Susi Ambe' mpakamoja'na', susi toda Aku' mpakamoja' kamu'. Jaji la da'tan kamu' memmesa' sola Aku', angkuda'tan mpakamoja' kamu'.
43015010	Ia ke mituru'i to pakkaeloran-Ku', la da'tanna' mpakamoja' kamu', susi Ambe' da'tan mpakamoja'na', sanga nturu'na' pakkaeloran-Na.
43015011	Kupauan ngasanmo kamu' tee, ammisamasannang-sannangna susi Aku'.
43015012	Iamo tee parenta-Ku' to kumua, la sipakamoja' kamu' padammi rupa tau, susi Aku' mpakamoja' kamu'.
43015013	Nate'damo ia pangpakamoja' la'bi matonggo, na ia to pangpakamoja'na mesa' tau tompangben sunga'na naputuoi soba'na.
43015014	Kusangamo kamu' soba'-Ku', ke mipugaukki to kuparentan kamu'.
43015015	Te'damo kusanga kamu' kaunan, nasaba' ia to kaunan te'da ia naissenni to apa la napugauk puangna. Apa ia to kamu' kusangamo kamu' soba'-Ku', sanga sininna to apa mangka kusa'ding jio mai Ambe'-Ku', mangka ngasanmo kamu' kupauan.
43015016	Tangngia kamu' mpileina', apa Aku'ri mpilei kamu', angkusua kamu' male ammimembua buda, to bua te'da nalamasolang. Na ia to apa mipeta'da lako Ambe' mpau sangang-Ku', la naben kamu'.
43015017	Iamo tee parenta-Ku' lako kamu' kumua, sipakamoja' kamu'."
43015018	Mangngajahhimi Puang Isa nakua, "Ia ke nakaba'ci kamu' totangmatappa', ingaranni kumua la'bi jolona' nakaba'ci na kamu'.
43015019	Ia ke la taunna kamu' totangmatappa', tantu nakabudai kamu'. Apa tangngiamo kamu' taunna, sanga mangkamo kamu' kupilei lan mai tangnga-tangngana totangmatappa', iamo nakaba'ci kamu'.
43015020	Ingaranni to apa mangkamo kupauan kamu', 'Ia to mesa' kaunan te'da nala'bi matande na puangna.' Jaji ia ke mangkamo' nasessa, moi kamu' la nasessa too. Na ia ke naturu'i to pangngajaran-Ku', la naturu' tooi to pangngajaranmi.
43015021	Na la nasessa kamu', sanga mituru'na' na te'da too naissenni to Ambe' to ssuana'.
43015022	Ia ke la te'dai kuratu nnajahhi tau, te'da nalamadosa. Apa ia tee too, te'damo nawa'ding mpessakkanni dosana.
43015023	Ia to tongkaba'cina', ia toomo ngkaba'ci Ambe'-Ku'.
43015024	Ia ke la te'dai kupugauk tanda mejangngaran lan tangnga-tangngana tobuda, to te'da napugaukki tau laen, te'da nalamadosa. Apa moi nakitamo to apa kupugauk, nakaba'cina', na moi Ambe'-Ku' nakaba'ci todami.
43015025	Apa nang la susimi ia joo anna jaji to diuki' lan sura'na Nabi Musa kumua, 'Nakaba'cina', moiraka nate'da kupugauk dosa.'
43015026	La kusua lako kalemi to tomangpakatana pole jio mai Ambe'. Iamo to Roh Allataala to la mpamanassai to pangngajaran tongan. Ia ke ratui, Ia mpangpeissenanna'.
43015027	Moi kamu' la mipangpeissenan toona', sanga sola bangmiki' jio mai pamulanna.
43016001	Kupauan ngasanmo kamu' joo, anna danggi' mika'tu rannu ammitangmatappa' pole'.
43016002	La diula'i kamu' lan mai bola passambajangan. La den too ia wattunna, na ia to tombuno kamu' nasangai kumua mpugaukki kameloan lako Puang Allataala.
43016003	Napugaukki susi joo lako kamu', nasaba' te'da naissenni to Ambe', na moi Aku' te'da too naissenna'.
43016004	Apa kupauanmo kamu' tee too, anna ia ke jajimi, la miingaran kumua mangka jolomo' mpauan kamu'." Mpatarruhhi kadan-Na Puang Isa nakua, "Sininna tee kupau te'dapa naden kupauan kamu' mellao jiona mai, sanga sola bang unapiki'.
43016005	Apa ia tee too, la polemo' lako tossuana'. Na moi mesa' te'da bang kamu' ngkutanaina' kumua, 'Umbora la tanii male?'
43016006	Na la memmasse penawammi tee too, nasaba' kupauanmo kamu' kumua, 'La polemo''.
43016007	Tongan tee kupauan kamu' kumua, 'La'bi den bua'na lako kamu' ke polena'', sanga ia ke la te'dai kupole, te'da nalaratu joo tomangpakatana. Apa ia ke polena', la kusuai ratu lako kalemi.
43016008	Na ia ke ratumi to Roh Allataala la napamanassai kumua sala to tolino. La napamanassai lako tolino apa to disanga dosa, pangsessa-Na Puang Allataala na kumua totangmadosana'.
43016009	La napamanassa kumua madosai to tolino, sanga te'da namatappa' lako Aku'.
43016010	La napamanassa too kumua totangmadosana', sanga polena' lako Ambe' natarimana', na te'damo milangkitana'.
43016011	La napamanassa too kumua la nasessami Puang Allataala to tolino, sanga disessami to Ballisi', to ngkuasai tee lino.
43016012	Budapa to la kupauan kamu', apa te'dapa mikullei mpahangngi.
43016013	Apa ianna ratumo joo Roh Allataala, Iamo la mpamanassai to katonganan-Na Puang Allataala, na Ia toomo mpatuju kamu' nnissenni to sininna pangngajaran tongan. Te'da namangkada situru' pakkaeloran-Na, apa sininna to nasa'ding jio mai Aku' iamo napau. Na la napauan too kamu' to apa la jaji keanu'.
43016014	La napakala'bihna', nasaba' ia to napauan kamu', natarima pole jio mai kale-Ku'.
43016015	Sininna to apa naampui Ambe', apang-Ku' too. Iamo kukua kumua ia to apa napauan kamu' Roh Allataala, pole jio mai kale-Ku'."
43016016	Mpatarruhhi kadan-Na Puang Isa nakua, "Cingga'tu'mora na te'damo mikitana', na cingga'tu' toomora ammikita pole'na'."
43016017	Ba'tu pira-pira to anak gurun-Na sikutana-tana nakua, "Apara battuananna joo nakuanki', 'Cingga'tu'mora na te'damo mikitana', na cingga'tu' toomora ammikita pole'na''? Na apa pole'pa battuananna joo nakua, 'La polena' lako Ambe''?"
43016018	Sikutana tarruhpa ia nakua, "Apara ia battuananna joo 'cingga'tu''? Te'da kita' taissenni apara ia joo napau!"
43016019	Naissen Puang Isa kumua madoangngi la ngkutanaii. Iamo joo nakua ngkuanni, "Kukua nena', 'Cingga'tu'mora na te'damo mikitana', na cingga'tu' toomora ammikita pole'na'.' Iamoraka joo misipangkadai?
43016020	La miingaran tee kadang-Ku' kumua, la kumarrak kamu', mimbating too, apa la marioi to totangmatappa'. La masussa penawammi, apa ia to kamasussanmi la nasullei kamasannangan.
43016021	Ia to kamasannanganmi susi to baine la keanak. Ia ke la keanakki, liwa' sussa na mapa'dik mangnguriwa'. Apa ianna kala'paranmo, ta'pa te'damo naingaranni to pa'dikkina nena', nasaba' gaja sannangngi njajian mesa' pea tama lino.
43016022	Susi toomo kamu'. Masussa penawammi tee too, apa la kusiamparan pole' kamu', ammimemmasannang. Na moi mesa' tau te'da ngkullei nnalai kamu' joo kamasannanganmi.
43016023	Na ia joo wattu te'damo ammilangkutanaina'. La miingaran tee kadang-Ku' kumua, moi apa mipeta'da lako Ambe' mpau sangang-Ku', la naben kamu'.
43016024	Naratu lako too allo, te'dapa mipeta'dai to apa lako Ambe' mpau sangang-Ku'. Peta'dai ammidiben, nasukku' to kamasannanganmi!"
43016025	Mpatarruhhi kadan-Na Puang Isa nakua, "Sininna tee kupauan kamu', kupakean ngasan pangpasusian. Apa la den wattunna nate'damo kupakeanni pangpasusian, apa kupau manassa bangmo lako kamu', mpamanassai to Ambe'.
43016026	Ia joo wattu la meta'da kamu' lako Ambe' mpau sangang-Ku'. Te'da naparallu Aku' la mpeta'dan kamu' lako Ambe',
43016027	sanga napakamoja'mo kamu' Ambe'. Napakamoja' kamu', nasaba' mipakamoja'na', mimatappa' too kumua topole jiona' mai Ambe'.
43016028	Topole jiona' mai Ambe', kumentama lino. Na ia tee too la kusalaimi tee lino, kupole pole' lako Ambe'."
43016029	Mangkadami to anak gurun-Na ngkuanni, "Oo Puang, mane'ri tapau manassa tee too. Te'damo tapake kada pangpasusian.
43016030	Mane' kiissenri kumua Kita' nnissenni to sininna apa. Taissen jolo to apa la nakutananki' tau. Iamo joo matappa'kan kumua topole jioki' mai Puang Allataala."
43016031	Napebalii Puang Isa nakua, "Jaji matappa'mora kamu'ka tee too?
43016032	La nadete'mi wattunna, na sitonganna wattunnami tee too, kumua la dipasisarak-sarak kamu'. Pada la pole kamu' lako bolami, ammisalaina' mesa-mesa. Apa sitonganna te'da kumesa-mesa, sanga den Ambe' kusolan.
43016033	Kupauan ngasanmo kamu' tee, ammiampa' kamasannangan nasaba' memmesa'mo kamu' sola Aku'. La maparri' kamu' dipakario-rio lan lino. Apa pemawatangngii penawammi, nasaba' mangkamo' ntaloi kuasanna lino."
43017001	Ia tonna mangkamo Puang Isa mpaui joo, mentingngarami de' langi' nakua, "Oo Ambe', nadete'mi wattunna. Pakala'bihmo' tee Aku' Anak, angkupakala'bih tooki'.
43017002	Tapakuasamo' ngkuasaii to sininna tolino, jaji kuasa toomo' mbenni katuoan melo te'da cappa'na to totapangbenmo lako Aku'.
43017003	Iamo tee to katuoan melo te'da cappa'na, ke naissen tonganmiki' tau kumua Kita'mo Puang Allataala tongan, anna issen toona' kumua Aku'mo Puang Isa Almaseh to mangka tasua.
43017004	Mangkamo' mpakala'bihki' lan tee lino, nasaba' mangkamo' njamai to jaman tasuanna'.
43017005	Oo Ambe'! Pakala'bihmo' tee too. Ben pole'mo' to kamala'biran kuampuimo tontasola unapa, tonna te'dapa nadipaden tee lino.
43017006	Kupangpeissenanmiki' lako sininna tau to mangkamo tabenna' lan tee lino. Ia tuu lako tau tabenna', taun-Ta', nanturu'mo kadan-Ta',
43017007	naissenmo tee too kumua sininna to apa tabenna' pole jio ngasan mai Ambe'.
43017008	Kupauanmo kadan-Ta' to mangka tapauanna', na natarimamo. Naissen toomo kumua tonganna' topole jio mai Ambe'. Nakatappa'imo kumua Kita'mo to mangka ssuana'.
43017009	Kupassambajanganmo tuu lako tau. Te'da kupassambajangan ngasanni to tolino, apa ia mandara to tomangkamo tabenna', sanga taun-Ta' tuu lako tau.
43017010	Sininna to taung-Ku' taun-Ta' too, na sininna to taun-Ta' taung-Ku' too. Na ia to kamala'biran-Ku' pajan lan tangnga-tangngana tuu lako taun-Ta'.
43017011	Na ia tee too la polemo' lako Ambe'. Te'damo kulatorro lan lino, apa lan unapi lino tuu lako taun-Ta'. Oo, Ambe' mala'bih! Kuasan-Ta', to mangka tabenna', nnampaii tuu lako taun-Ta', na memmesa' susi Ambe' na Aku'.
43017012	Ia tongkusola unapa, kuasan-Ta' kupake nnampaii. Kuampai melomo anna moi mesa' te'da namasolang, saliwanna to pura dipattantumo anna jaji to diuki' lan Sura' Allataala.
43017013	Na ia tee too la polemo' lako Ambe'. Kupau ngasanni tee tongkulan unapa lino, anna wa'ding liwa' masannang tuu lako taun-Ta' susi Aku' masannang.
43017014	Kupauanmi to kadan-Ta'. Iamo joo nakaba'cii totangmatappa', nasaba' tangngia taunna, susi Aku' tangngia toona' taunna.
43017015	Te'da kumeta'da kumua antaalaimi lan mai lino tuu lako taun-Ta', apa meta'dara' lako kale-Ta' antaampaii jio mai kuasanna togaja'.
43017016	Susi Aku' tangngiana' taunna totangmatappa', moi tuu lako taun-Ta' tangngia too taunna.
43017017	Dennaa upa' ia tuu lako taun-Ta' nturu' kadan-Ta' na mpangmesa lako mandai Puang Allataala to katuoanna. Katonganan to kadan-Ta'.
43017018	Susi Ambe' mangkamo ssuana' tama lino, susi toomi Aku' mangkamo ssuai tuu lako taun-Ta' male lako padanna rupa tau.
43017019	Mangkamo kuturu' to kadan-Ta' angkumpangben kale-Ku' susi karoba, anna pumeloi tuu lako taun-Ta'. Kupugaukki susi joo dikua anna ia tuu lako taun-Ta' nturu' toda kadan-Ta' na mpangben toda kalena lako kale-Ta' namenjaji tau mesan-Ta'.
43017020	Te'da na ia manda tee taun-Ta' kupassambajangan, apa kupassambajangan too to la matappa' lako Aku', ke napangpeissenanmi tuu lako taun-Ta' to Kareba Kasalamatan.
43017021	Oo Ambe', meta'dana' ke wa'dingngi anna memmesa' sola ngasanni susi Ambe' na Aku' memmesa', na Aku' memmesa' sola Ambe'. Dennaa upa' namemmesa' sola Ambe', anna matappa' to sininna tolino kumua Ambe' to ssuana'.
43017022	Mangkamo kuben kamala'biran to tabenna', anna memmesa' sola ngasan susi Ambe' na Aku' memmesa'.
43017023	Memmesa'mo' sola tuu lako taun-Ta', na Ambe' memmesa' sola Aku', anna mattongan-tongan memmesa'mo sola ngasan. Ia ke susii joo na la naissen tolino kumua tasuana', na issen tooi kumua tapakamoja'i tuu lako taun-Ta' susi Aku' tapakamoja'.
43017024	Oo Ambe', meta'dana' na ia tuu lako taun-Ta' to tabenna' la torro jio to kunii, anna kitai to kamala'biran-Ku'. Tabenmo' joo kamala'biran tonna te'dapa nadipaden tee lino, nasaba' tapakamoja'na'.
43017025	Oo Ambe' maruruh! Te'da naissenki' tolino, apa Aku' kuissenki', na naissen ngasan taun-Ta', kumua tasuana'.
43017026	Kupangpeissenanmiki' lako tuu lako taun-Ta', na la kupugauk tarruh susi joo, dikua naperasai to pangpakamoja'-Ta' lako Aku', susi Aku' mperasaii, angkumemmesa' sola tuu lako taun-Ta'."
43018001	Ia tonna mangkamo Puang Isa massambajang susi joo, lambanmi lian sambali'na Sa'dan Kidron sola anak gurun-Na. Den bara'bah ntuu jio nanii mentama sola ngasan.
43018002	Ia to Yudas, to la mpangpejokkoanni, naissen too joo bara'bah, nasaba' tuli sirempun Puang Isa sola anak gurun-Na jio.
43018003	Iamo joo, namale Yudas lako ntuu jio ssolan surudadu to-Roma sola ba'tu pira-pira pangjagana Bola Puang Allataala, to nasua kapala imang na to-Farisi. Mbawai pangbuno sola palita na sulo.
43018004	Naissen ngasan Puang Isa to apa la jaji lako kale-Na. Jaji malemi ngkandoppi'i tuu lako tau, namekutana nakua, "Indara miangah?"
43018005	Mebalimi tuu lako tau nakua, "Puang Isa to-Nazaret." Nakua Puang Isa, "Aku'mo tee." Ia to Yudas to mpangpejokkoanni ke'dehhi jio sola tuu lako tau.
43018006	Ia tonna mebali Puang Isa nakua, "Aku'mo tee." sorong boko' ngasanni nasisongkan do' litak.
43018007	Nakutanai pole'i Puang Isa nakua, "Indara miangah?" Mebalii nakua, "Puang Isa to-Nazaret."
43018008	Nakua Puang Isa, "Mangkamo kukua, Aku'mo tee. Ia ke Aku' to miangah, eloranni tee mai tau laen namale ia."
43018009	Mangkada susii joo, najaji to mangka napau jolomo nakua, "Oo Ambe' ia to tonabenna' Ambe', moi mesa' te'da namasolang."
43018010	Ia to Simon Petrus mbawa pa'dang, ta'pa nanonokki, napa'dangngii to kaunanna Imang Lompo, nata'tak to talinga kananna. Ia joo kaunan disanga Malkus.
43018011	Nakua Puang Isa ngkuanni to Petrus, "Pasibanuai tuu pa'dangmu! Nang la kuolanna tee kamaparrisan to napasadianmo' Ambe'."
43018012	Ia to surudadu Roma sola kamandangna na pangjaga to-Yahudi njokko Puang Isa napumpungngi.
43018013	Napangngoloi to Puang Isa jolo' lako Hanas, ambe' matuanna Kayafas. Na ia to Kayafas iamo Imang Lompo joo taun.
43018014	Iamo to mangka mpangngingaranni to pekaamberan to-Yahudi kumua, "La'bi melo ke mesa' tau mate ssullei to sininna bangsa."
43018015	Simon Petrus sola mesa' anak guru laen mpeundii Puang Isa. Ia joo solana Petrus naissen Imang Lompo. Iamo joo nawa'ding mentama rante bolana Imang Lompo sola Puang Isa,
43018016	apa ia to Petrus mangtajanni jio salean jio babangan. Na ia joo solana to naissen Imang Lompo, messun pole'i lan mai, nasipangkada to baine kaunan pangjaga babangan, namane' ssolanni to Petrus mentama.
43018017	Nakua joo baine kaunan pangjaga babangan lako Petrus, "Ee, tangngiko todaraka sala mesa'na anak gurun-Na joo tau?" Mebalii Petrus nakua, "Tangngiana'."
43018018	Macakke'mi joo wattu. Iamo joo, na ia to kaunan sola pangjaga mpadukku lalotin api dipendarang. Male todai Petrus lako ntuu jio, nake'deh mendarang sola tuu lako tau.
43018019	Mekutanai to Imang Lompo lako Puang Isa, mpekutananni to pangngajaran-Na sola anak gurun-Na.
43018020	Mebalimi Puang Isa nakua, "Tuli mangcurita maruruh bangna' jio olona tobuda. Tuli mangngajahhina' jio bola passambajangan sola jio Bola Puang Allataala to biasa nanii buda to-Yahudi sirempun. Te'dapa naden apa kupau membuni.
43018021	Na matumbai takutanaina'? Kutanai bangmi tuu mati' tau to mangka ssa'dingna' mangngajahhi. Nang la naissen ia to apa kupau."
43018022	Ia tonna mangkada Puang Isa susi joo, denmi mesa' pangjaga jio ntampelengngi, nakua ngkuan Puang Isa, "Liwa' baranimmu mangkada susi tuu lako Imang Lompo!"
43018023	Mebalimi Puang Isa nakua, "Ia ke denni sala to kupau, pauanna' umbonnara to sala. Apa ia ke tonganni to kupau, ciapari mutampelengna'?"
43018024	Napangpesuanni Hanas anna ia to Puang Isa to dipumpung unapa dipangngolo lako Kayafas to Imang Lompo joo taun.
43018025	Ke'deh unapi Simon Petrus mendarang ntuu jio, na den ba'tu pira-pira tau ngkuanni, "Ee, tangngiko todaraka sala mesa'na anak gurun-Na joo tau?" Apa messakkanni Petrus nakua, "Tangngia aku'!"
43018026	Den mesa' kaunanna Imang Lompo, sirapu to kaunan napa'dangngi Petrus talinganna, mangkada nakua, "Tangngikoraka to kukita nasolan lan joo bara'bah?"
43018027	Anna pessakkanni omi Petrus nakua, "Tangngia aku'!" Siampa' melo bang joo wattu, nata'pa kekkua to manuk.
43018028	Melambi' unapa nasolanni to Puang Isa jio mai bolana Imang Lompo Kayafas, male lako salassa' gubernur to dinii mangra'tah kara-kara. Apa te'da namentama salassa' gubernur to pekaamberan to-Yahudi, dikua danggi' nacarepa situru' atoran agama, nawa'ding kumande kande Paskah.
43018029	Iamo joo namale Gubernur Pilatus lako salean ngkutanaii nakua, "Apara miparapasanni tee tau?"
43018030	Mebalimi tuu lako tau nakua, "Ia ke la tangngia togaja', te'da kipangngoloi lako gubernur."
43018031	Nakua Gubernur Pilatus ngkuanni, "Alai mati' na kamu' rra'tahhi situru' ada'mi!" Apa nakua to to-Yahudi mebali, "Te'da kiwa'ding mbuno tau."
43018032	(Susimi ia joo anna jaji to kadan-Na Puang Isa mpaui to carana la mate.)
43018033	Mentama pole'mi salassa' Gubernur Pilatus natambai to Puang Isa, nakutanaii nakua, "Tongannaraka, Ikomo raja-Na to-Yahudi?"
43018034	Napebalimi nakua, "Ia tuu pekutananta', pekutananta' unaraka, ba'tu denmoraka tau ncuritana' lako kita'?"
43018035	Mebalimi Gubernur Pilatus nakua, "Oo to-Yahudira'ka? Bangsamu una sola kapala imang ratu ssolanko mangngolo lako aku'. Apara to mangka mupugauk?"
43018036	Mebalimi Puang Isa nakua, "Ia to kaparentan-Ku' te'da napole lan mai lino. Ia ke la pole lanni mai lino, nalamangngewa to taung-Ku', anna danggi' kudipangngolo lako pekaamberan to-Yahudi. Apa te'da meman napole lan mai lino to kaparentan-Ku'."
43018037	Mekutana omi Gubernur Pilatus lako Puang Isa nakua, "Ia ke susii joo, Rajarokoka?" Mebalii Puang Isa nakua, "Susi tuu tapaunna kumua Rajana'. Dijajianna' kumentama lino mesa'ra akkatta-Ku', iamo to la mpamanassa katonganan. Ia to topole jio mai katonganan, napesa'dingngina'."
43018038	Mekutana pole'i Gubernur Pilatus nakua, "Apara joo musanga katonganan?" Mangkai joo messun pole' omi Gubernur Pilatus, namangkada lako to-Yahudi nakua, "Moi mesa' kasalan-Na te'da kuampa'.
43018039	Apa situru' kabiasanmi, tuli lla'paranna' mesa' toditarungku ke pangramean Paskah. Mikadoangngimoraka ke Ia tee Raja to-Yahudi kula'paran?"
43018040	Mebalii siarrakan nakua, "Cia'kan. Danggi' na Ia, apa Barabasmo!" (Parampo' joo Barabas.)
43019001	Mangkai joo nasuami Gubernur Pilatus to surudadu rrambii to Puang Isa.
43019002	Ia to surudadu mpasongko'i mahkota, to ringe keduri dikabua'. Mangkai joo, napapakeimi baju lando makudara',
43019003	namempole-pole lako olo-Na ncapa'-capa'i nakua, "Salama' Raja to-Yahudi", namane' ntampelengngi.
43019004	Mangkai joo, messun unapi Gubernur Pilatus namangkada lako tobuda nakua, "Kitai! La kupangngoloi lako kamu', ammiissenni kumua moi mesa' kasalan-Na te'da kuampa'."
43019005	Messunmi Puang Isa mpake mahkota duri sola baju malando makudara'. Nakua Gubernur Pilatus ngkuan tobuda, "Kitari tuu tau!"
43019006	Simetamba-tambanni to kapala imang sola to pangjagana Bola Puang Allataala tonna kitami to Puang Isa nakua, "Pampangngi! Pampangngi!" Nakua Gubernur Pilatus, "Alami mipampangngi, sanga te'da lalo kasalan-Na kuampa'."
43019007	Nakua to to-Yahudi mebali, "Situru' atoranki', la dibuno Ia, nasaba' ssanga kalena Anak Allataala."
43019008	Mandongmi malaja' Gubernur Pilatus tonna sa'dingngi to tobuda mangkada susi joo.
43019009	Mentama pole'mi bola pangra'tasan kara-kara, nadisolan Puang Isa tama, nakutanai pole'i nakua, "Topole umboroko?" Apa cia'i Puang Isa mebali.
43019010	Iamo joo nakua Gubernur Pilatus, "Cia'rokoka ssipangkadanna'? La muissen kumua, kuasana' lla'paranko, kuasa toona' mpampangko!"
43019011	Mebalii Puang Isa nakua, "Ianna te'da nabenki' Puang Allataala joo kuasa, te'da lalo takullei ngkuasaina'. Iamo joo, na ia to tompangpejokkoanna', la'bi matonggo ia dosana na kita'."
43019012	Ia tonna sa'dingngi Gubernur Pilatus joo, nnangahmi lalan la lla'paran Puang Isa. Apa simetamba-tambanni to to-Yahudi nakua, "Ia ke tala'paranni, tangngiaki' soba'na Tomaraja Roma! Ia to tossanga kalena raja, iamo tonnewa Tomaraja!"
43019013	Ia tonna sa'dingngi Gubernur Pilatus joo kadanna, messunmi ssolanni to Puang Isa, namane' cumadokko jao cadokkoan pangra'tasan, jio ngenan disanga Sali Batu. (Lan basa Ibrani disanga Gabata.)
43019014	Cingga'tu'mora natatte' sangpulo dua tangnga allo joo wattu. Masawannapi nadete'i pangramean Paskah. Nakua Gubernur Pilatus ngkuanni to to-Yahudi, "Inde'mi Rajami."
43019015	Simetamba-tambanni nakua, "Bunoi, bunoi, pampangngi!" Nakutanaii Gubernur Pilatus nakua, "Madoangra kamu'ka ke aku' mpangpepampangan Rajami?" Mebalimi to kapala imang nakua, "Mesa-mesanna Tomaraja Roma rajaki'!"
43019016	Katampakanna napangbenmi Gubernur Pilatus to Puang Isa lako tuu lako tau anna pampangngi. Mangkai joo, malemi nasolan tuu lako tau to Puang Isa.
43019017	Na mpassan kaju sitamben-Na to Puang Isa, male lako buntu-buntu disanga 'Ulu Tau'. (Lan basa Ibrani disanga Golgota.)
43019018	Ntuumo jio dinii mpampangngi. Den toda dua tolaen nasolan Puang Isa dipampang, mesa' jio sa'de kairin-Na, na mesa' jio sa'de kanan-Na, na Puang Isa lan tangngana.
43019019	Mangkami massua Gubernur Pilatus nadipale'ke' tee pangnguki' jao kaju sitamben-Na Puang Isa: "Isa to-Nazaret, Raja to-Yahudi."
43019020	Buda to-Yahudi mbacai joo pangnguki', nasaba' te'da namambela jio mai kota to dinii mpampangngi. Ia joo pangnguki' diuki' lan basa Ibrani, basa Latin na basa Yunani.
43019021	Nakua to kapala imang ngkuan Gubernur Pilatus, "Danggi' tauki' 'Raja to-Yahudi', apa tauki'i, 'Nakua tee tau, Aku' Raja to-Yahudi.' "
43019022	Apa mebalii Gubernur Pilatus nakua, "Ia to mangka kuuki', te'damo nawa'ding disullei."
43019023	Ia tonna mangkamo napampang surudadu to Puang Isa, naalami to pakean-Na, natawa a'pa'i, sangtawa a'pa'na mesa' tau mputawai. Naala tooi to baju lando-Na. Ia joo baju te'da jai'na, mesa'ra tannun jao mai, sangkalae ratu do'.
43019024	Sipangkada-kadai joo surudadu nakua, "Danggi'mo talontok-lontokki tee baju. Taloterei bangmi, mpattantui kumua indannariki' nnampa'i." Susimi tee najaji to diuki' lan Sura' Allataala kumua, "Natawa-tawai to pakean-Ku', Naloterei tooi to baju lando-Ku'." Napugauk tongan joo surudadu susi joo.
43019025	Jio siandah kaju sitamben-Na Puang Isa, ke'dehhi indo-Na Puang Isa sola indoure-Na Puang Isa, na Maryam balinna Klopas sola Maryam Magdalena.
43019026	Ia tonna kitai Puang Isa to indo-Na ke'deh jio sola to anak gurun-Na napakamoja', mangkadami lako indo-Na nakua, "Oo indo', iamo tuu anakkami."
43019027	Namane' ngkuanni joo anak gurun-Na napakamoja', "Iamo tuu indomu." Mammula joo wattu natarimami to indo-Na Puang Isa, natorro jiomo bolana.
43019028	Ia tonna issenmi Puang Isa kumua mangka ngasanmi najama to nasuanni Ambe', mangkadami nakua, "Mawakkena'" anna jaji to diuki' lan Sura' Allataala.
43019029	Den busu jio ponno anggoro' macukka. Den tau ncummui to baraba batu tama joo anggoro', napalakoi cappa' sangtangke hisop, naulohhi lako timun-Na Puang Isa.
43019030	Nacuccu'i Puang Isa joo anggoro', namane' mangkada nakua, "Mangkami!" Namane' cukku, naka'tu sunga'-Na.
43019031	Ia tonna dipampang to Puang Isa, sangngallomora na Allo Katorroan. Cia'i to pekaamberan to-Yahudi, ke mendoke' unapi jao kaju sitamben to batang rabukkuna to todipampang nadete'i Allo Katorroan. Apa pole' opi na ia joo Allo Katorroan la'bi parallu na ia to Allo Katorroan laen. Iamo joo namale to to-Yahudi lako Gubernur Pilatus meta'da nadile'toan ajena to todipampang, namane' dipupellao to batang rabukkuna jao mai kaju sitamben.
43019032	Iamo joo namale to surudadu lle'toan jolo ajena joo dua tau to dipampang sola Puang Isa.
43019033	Ia tonna dete'i lako to Puang Isa, nakitai matemi, te'damo nale'toanni to aje-Na.
43019034	Apa mesa' to surudadu ntossokki doke to sa'de-Na, nata'pa messun to rara sola wai.
43019035	Ia to tongkitai joo apa jaji, iamo ncuritai, ammimatappa' toda. Na tongan joo kadanna, na naissen kumua tongan to napau.
43019036	Susimi joo najaji to diuki' lan Sura' Allataala kumua, "Moi mesa' bukun-Na te'da nadile'toan."
43019037	Den too diuki' lan Sura' Allataala kumua, "Nakitai to tomangka natossok."
43019038	Mangkai joo, ia to Yusuf to-Arimatea meta'da lako Gubernur Pilatus, naalai to batang rabukku-Na Puang Isa. (Ia tee Yusuf tonturu'mo Puang Isa, apa membuni-buni bangri, sanga malaja'i lako pekaamberan to-Yahudi.) Naeloranni Gubernur Pilatus, jaji malemi Yusuf nnalai joo batang rabukku-Na Puang Isa.
43019039	Ia to Nikodemus to denmo naratu bongi lako Puang Isa tonna tee, male todai sola Yusuf. Nabawai Nikodemus to minynya'-minynya' busarungngu', iamo to mur dipasirau gaharu, agi-agi tallung pulo kilo banda'na.
43019040	Malemi sola dua nnalai joo batang rabukku-Na Puang Isa, nabalunni kaen lenan, naguguhhii joo minynya'-minynya' busarungngu' situru' ada'na to-Yahudi.
43019041	Den sanglimbo bara'bah jio to dinii mpampang Puang Isa. Na den liang baru lan ntuu joo bara'bah, to te'da bangpa nadipatamai tomate.
43019042	Napatama jiomi ntuu joo liang to batang rabukku-Na Puang Isa, sanga mandoppi'i, na cingga'tu'mora na Allo Katorroan.
43020001	Ia tonna marimu-rimu unapa joo allo Aha', malemi Maryam Magdalena lako liang-Na Puang Isa. Nakitami to batu petungu' liang tigesu'mo jio mai ba'ba liang.
43020002	Ta'pa kinjara'mi male nnangah Simon Petrus sola to anak gurun-Na to napakamoja' Puang Isa, napauanni kumua, "Mangkai naala tau to Puang lan mai liang, na te'da kiissenni umbo napanii."
43020003	Malemi Simon Petrus lako liang sola joo anak guru laen.
43020004	Sikinjarasan bangmi sola dua, apa dicau' malassii Petrus kinjara' anna la'bi madoi' ia ratu lako liang joo solana.
43020005	Cukkumi mangpenunu tama liang, nakitai to pebalun lan, apa te'da natarruh tama.
43020006	Undi ia to Simon Petrus ratu, anna tarruh mentama ntuu joo liang. Nakitai to kaen pebalun torro melo bangmo jio,
43020007	apa ia to kaen peputu' ulun-Na Puang Isa torro leko'mi tilulun unapa.
43020008	Ia to anak guru laen, to jolo ratu, mentama todai ngkitai, namatappa'.
43020009	(Ratu lako joo wattu, te'dapa napahangngi to apa diuki' lan Sura' Allataala kumua, "La tuo pole'i jio mai kamatean.")
43020010	Mangkai joo, polemi sola dua lako to nanii torro.
43020011	Ke'dehhi Maryam Magdalena jio ba'ba liang, nakumillak. Ia tonna kumillak, mellingi'i tama liang,
43020012	nakitai den dua malaeka' mangpakean mabusa cumadokko jio to mangka dinii mbujuh batang rabukku-Na Puang Isa. Mesa' jio ngenan ulun-Na na mesa' jio ngenan aje-Na.
43020013	Mekutanai joo malaeka' nakua, "Oo indo', ciapari mikumillak?" Mebalii Maryam Magdalena nakua, "Mangkai naala tau to Puangku', na te'da kuissenni umbo napanii."
43020014	Ia tonna mangkamo mangkada susi joo, messailemi lako boko'na nakitai to Puang Isa ke'deh jio. Apa te'da naissenni kumua Puang Isa joo.
43020015	Mekutanai Puang Isa ngkutanaii, "Ee baine, ciapari mukumillak? Indara muangah?" Nasangai Maryam to pangbara'bah, iamo joo nakuanni, "Oo ambe', ia ke kita' mpalelei, tulungna' tapauanna' umbo tapanii, kumale nnalai."
43020016	Mangkadai Puang Isa nakua, "Oo Maryam!" Messaile Maryam lako Puang Isa, namangkada lan basa Ibrani nakua, "Rabuni" (battuananna guru).
43020017	Nakua Puang Isa ngkuanni, "Danggi' kaka'na', nasaba' te'dapa kumale de' Ambe'. Apa malemoko lako sile'to-Ku', mupauanni kumua la polemo' de' Ambe'-Ku', na Ambe'na too, Puang-Ku' na Puangna."
43020018	Ta'pa malemi Maryam mpauanni to anak gurun-Na Puang Isa nakua, "Mangkamo' ngkita Puang." Nacuritanni to apa mangka napauanni Puang Isa.
43020019	Ia tonna bongimo, allo Aha' ia bang unamo joo, nasirempun to anak gurun-Na Puang Isa lan bola dilacak, nasaba' malaja'i lako pekaamberan to-Yahudi. Ta'pa ratui Puang Isa ke'deh lan tangnga-tangngana, namangkada nakua, "Salama' kamu', mimasannang!"
43020020	Ia tonna mangka mangkada susi joo, mpangpekitanmi liman-Na sola sa'de-Na. Gaja sannangngi sola ngasan ngkita Puang.
43020021	Nadadu' pole'i Puang Isa mangkada nakua, "Salama' kamu', mimasannang. Susi Ambe' ssuana', susi toomi Aku' ssua kamu'."
43020022	Namane' mpupessue penawan-Na lako anak gurun-Na nakua, "Tarimai to Roh Allataala.
43020023	Ia ke midampanganni to tau, nadampangan todai Puang Allataala. Na ia ke te'da midampanganni, te'da toda nadampanganni Puang Allataala."
43020024	Den mesa' anak gurun-Na Puang Isa disanga Tomas (to disanga too Rendu). Te'da na jio sola solana, tonna ratu Puang Isa mpangpekitan kalena.
43020025	Nakua solana ngkuanni, "Mangkamokan ngkita Puang!" Apa mebalii nakua, "Ianna te'dapa kukitai na te'da toopa kukaka'i to lalan paku jio liman-Na na te'dapa kukaka'i to lalan doke jio sa'de-Na, te'dapa kumatappa'."
43020026	Sangminggu mangkanna joo, sirempun pole' omi to anak gurun-Na ntuu joo bola, najio todai Tomas. Dilacak ngasanni to ba'ba, apa ta'pa ratui Puang Isa, nake'deh lan tangnga-tangngana. Namangkada nakua, "Salama' kamu', mimasannang."
43020027	Namane' ngkuanni to Tomas, "Kitai limang-Ku'! Panteei tuu jarimmu, muulohhi tuu limammu, mukaka'i tee sa'de-Ku'. Danggi' mubata unapa, apa matappa'moko!"
43020028	Nakua Tomas lako Puang Isa, "Oo Puangku'! Oo Puang Allataala to kusompa!"
43020029	Apa nakua Puang Isa ngkuanni, "Matappa'moko tee too, nasaba' mukitamo'. Masannang to tomatappa', moi te'da nakitana'!"
43020030	Budapa tanda mejangngaran laen to napugauk Puang Isa jio olona anak gurun-Na, apa te'da nadiuki' lan tee sura'.
43020031	Ia ngasan tee diuki', ammimatappa' kumua Raja Mangpasalama' na Anak Allataala to Puang Isa, ammiampa' katuoan melo te'da cappa'na, sanga matappa' kamu'.
43021001	Mangkai joo mpangpekitan pole' omi kalena Puang Isa lako anak gurun-Na jio randan Tasik Tiberias. Susi tee jajinna:
43021002	Den sangbongi nasirempun to Simon Petrus, Tomas (to disanga too Rendu), Natanael to-Kana jio tana Galilea, anakkana Zebedeus, na denpa dua anak gurun-Na laen.
43021003	Nakua Simon Petrus lako solana, "La malena' mebale." Nakua toda to solana, "La male todakan." Male ngasanmi manglopi, apa siupuh bongi te'da bang apa naampa'.
43021004	Ia tonna mane' ollong allo, ke'dehmi Puang Isa jio randan tasik, apa te'da naissenni anak gurun-Na kumua Puang Isa joo.
43021005	Nakua Puang Isa ngkuanni, "Oo pea, denraka balemi?" Mebalii nakua, "Te'da Kita'!"
43021006	Nakua omo Puang Isa ngkuanni, "Pembuangan lakoi sa'de kananna lopi tuu jalami, ammiwa'ding nnampa' bale." Napembuanganmi joo jalana, na tangnakullemi rrui' pole'i, sanga liwa' buda bale lan.
43021007	Ia to anak guru napakamoja' Puang Isa ngkuan Petrus, "Puang joo!" Ia tonna sa'dingngi Simon Petrus, ta'pa mpakei bajunna sanga te'da namebaju, namella'bu do' tasik.
43021008	Ia to anak gurun-Na pira' undimi manglopi lako gantanan, narui' bangngi joo jalana ponno bale, nasaba' te'da namambela jio mai gantanan, denra agi-agi saratuh metere'.
43021009	Ia tonna ratumo lako gantanan, nakitai denmo kuaro jio nanii ntunu bale sola roti.
43021010	Nakua Puang Isa ngkuanni to anak gurun-Na, "Bawai kee mai pira' tuu bale mane' miala."
43021011	Endekki de' lopi Simon Petrus, narui'i joo jala lako gantanan. Ponno bale joo jala, na simatonggo, den saratuh limang pulo tallu. Apa moi nabuda susi joo, te'da naca'ce to jalana.
43021012	Nakua Puang Isa ngkuanni to anak gurun-Na, "Takumandemo!" Te'da bangngi moi mesa' barani mekutana kumua, "Indariki'?" sanga naissenmi kumua Puang Ia.
43021013	Namane' ngkandoppi'i Puang Isa to anak gurun-Na, naalai to roti, natawa-tawanni. Napasusi tooi joo bale.
43021014	Iamo tee mangpentallunna Puang Isa mpangpekitan kalena lako anak gurun-Na mangkanna tuo pole' jio mai kamatean.
43021015	Ia tonna mangkamo kumande, nakuamo Puang Isa ngkuan Simon Petrus, "Simon anakkana Yona, la'bi mupakamoja'ra'ka na ia tee mai tau to mpakamoja' todana'?" Mebalii Petrus nakua, "Ie', Puang. Taissen kumua kupakamoja'ki'." Nakua Puang Isa ngkuanni, "Rewai to anak bembala'-Ku'."
43021016	Mangpenduanna Puang Isa ngkutanaii nakua, "Simon anakkana Yona, mupakamoja'ra'ka?" Mebalii Petrus nakua, "Ie', Puang. Taissen kumua kupakamoja'ki'." Nakua Puang Isa ngkuanni, "Rewai to bembala'-Ku'."
43021017	Mangpentallunna Puang Isa ngkutanaii nakua, "Simon anakkana Yona, mupakamoja'ra'ka?" Memmassei penawanna Petrus, nasaba' pentallunmi nakutanai Puang Isa. Mebali omi Petrus nakua, "Oo Puang. Kita' nnissenni to sininna apa. Taissen kumua kupakamoja'ki'!" Nakua Puang Isa ngkuanni, "Rewai to bembala'-Ku'.
43021018	La muingaran tee kadang-Ku' kumua, ia ke malolle' unapoko, messa'wakko mumale umbo-umbo mukadoangngi. Apa ia ke matuamoko, la mpangbenko limammu, napumpungngi tau laen, nasolanko male lako to tangmukabudainna."
43021019	Mangkadai susi joo Puang Isa mpangpeissenanni umbo nakua carana to kamateanna Petrus anna pumala'bihhi Puang Allataala. Mangkai joo, nakuamo Puang Isa ngkuan Petrus, "Undiko nturu'na'!"
43021020	Ia tonna messaile Petrus lako boko'na, nakitai jio to solana anak guru to napakamoja' Puang Isa. Iamo to cumadokko ngkandoppi' Puang Isa tonna kumande, namekutana kumua, "Oo Puang, indara ia to la mpangpejokkoanki'?"
43021021	Nakitai Petrus namekutana lako Puang Isa nakua, "Oo Puang, la matumba ia tee solaku'?"
43021022	Mebalimi Puang Isa nakua, "Ia ke la madoangna', moi ia tuopa kuratu pole' keanu', tangngia iko issenmu. Apa ia to iko, undiko nturu'na'!"
43021023	Lelemi to kareba lan tangnga-tangngana anak gurun-Na kumua ia joo anak gurun-Na napakamoja' te'damo ia nalamate. Na te'da ia nakumua susi joo Puang Isa, apa nakuara, "Ia ke la madoangna', na moi ia tuopa kuratu pole' keanu', tangngia iko issenmu."
43021024	Iamo tee to anak gurun-Na mpangpeissenanni to sininna tee kajajian, na ia toomo mangka nnuki'i. Na taissen kumua tongan ngasan to apa napau.
43021025	Budapa laenna to napugauk Puang Isa. Na ia ke la diuki' simesa'-mesa'i, kusanga ia to sura' dinii nnuki'i te'da nalasiagi tee lino.
44001001	Ee, tokupusile'to Teofilus! Mangkamo kupamanassa lan sura' joloku' sininna to napugauk na napangpangngajaran too Puang Isa mellao jio mai mammulanna mangjama,
44001002	-
44001003	ratu lako kadiangkasanna de' suruga. Ia tonna tuo pole'mo jio mai kamatean, patang pulopa allona nanii pempiran-piran mpangpekitan kalena lako rasulu', na budapa to tanda mpamanassai kumua tuo pole' tonganmi. Ia joo wattu pangpatujun-Na Roh Allataala anna ajahhii to rasulu' mangka napilei. Naajahhi matumbai to akkatta-Na Puang Allataala la mpasalama' na mparenta taun-Na susi Raja.
44001004	Ia tonna kumande sola rasulu'-Na, nakuanni susi tee, "Danggi' misalai kota Yerusalem! Mangtajan bang kamu' inde' jolo' sanggenna naben kamu' Ambe' to apa pura nabasse, susi to kupauan kamu'.
44001005	Ianna Nabi Yahya mangjio' wai, apa ianna kamu', ba'tu pirang-pirang allomora midijio' Roh Allataala."
44001006	Ia tonna sola unapa nakutanaii rasulu', nakua, "Oo Puang, iamoraka tee wattu tanii menjaji raja nnendekan pole'i to kaparentanna Israel?"
44001007	Napebalii Puang Isa nakua, "Ambe' Ia to mpattantui to wattunna na allona. Te'da naparallu miissen joo, sanga Ambe' Ia mpuissenni.
44001008	Apa la diben kamu' kuasa ke diparatuimo kamu' Roh Allataala, ammilampangpeissenanna' la jio kota Yerusalem, la lan lili'na tana Yudea na Samaria, ratu lako randan langi'."
44001009	Ia tonna mangkamo mpaui joo, tiangka'mi de' suruga nakita rasulu', nabombonni saleu' na te'damo nakitai.
44001010	Ia tonna da'tanpa mentingngara de' langi', tonna dipaendek Puang Isa de', tangdikalannai naden dua tau ke'deh jio sa'dena mangpakean mabuccang,
44001011	nakuanni, "Ee, kamu' to-Galilea, mangngapa kamu' sijenjenan bang ntuu mentingngara de' langi'? Ia to Puang Isa mikita tiangka' lan mai tangnga-tangngami de' suruga, la ratu unapa susi bang una to mikita nena'."
44001012	Ia tonna mangkamo joo, polemi to rasulu' jao mai Buntu Zaitun de' kota Yerusalem. Ia joo buntu agi-agi mesa' kilo belana jio mai kota Yerusalem.
44001013	Ia tonna mentamamo kota, endekmi de' kamara' jaonan to nanii torro unamo Petrus sola Yahya, Yakub sola Andreas, Filipus sola Tomas, Bartolomeus sola Matius, Yakub anakkana Alfeus, Simon tobarani sola Yudas anakkana Yakub.
44001014	Sangnginawa bangngi sola ngasan sirempun massambajang sola ba'tu pira-pira baine na Maryam indo-Na Puang Isa na sile'to-Na.
44001015	Den pissen wattu, tonna sirempun agi-agi saratuh duang pulo tomatappa', ke'dehmi Petrus mangkada nakua,
44001016	"Ee, todipusile'to! Ia to diuki' lan Sura' Allataala, nang la jajinna ia. Ia tonna anu' Raja Daud napake Roh Allataala mpaui to Yudas to male mpangpejillokan Puang Isa na dijokko.
44001017	Pada dipileiki' sola Yudas tonna tee la mangjama sola."
44001018	(Mangkamo ia nnalli padang, mpake doi' tanghallala' jio mai panggaukan gaja'na anna tipalumbang natiba'tu to ba'tangna anna tilalu ngasan lan mai to tambukkuna.
44001019	Naissen ngasan to-Yerusalem joo. Iamo joo nasangaii tau lan basana, 'Akeldama', battuananna Padang Rara.)
44001020	Nakua Petrus, "Den diuki' lan Sura' Pangpujian kumua, 'Ma'namo namakarorrong to bolana. Moi mesa' danggi' naden tau torro lan.' Den too diuki' susi tee, 'Ma'namo nadiben tau leko' to jamanna.'
44001021	-
44001022	Iamo joo la denpi ia mesa' tau dirangngananki' menjaji sa'bi kumua tuo pole'mi to Puang Isa jio mai kamatean. Ia joo tau la dipilei jio mai to tasolanmo tontaturu' Puang Isa male lako male jio mai, mammula mangkanna najio' Nabi Yahya, ratu lako tonna tiangka' Puang Isa de' suruga lan mai tangnga-tangngata'."
44001023	Denmi dua tau nasitujui tosirempun, iamo to Yusuf na Matias. Ia to Yusuf disanga too Barsabas ba'tu Yustus.
44001024	Massambajangngi sola ngasan nakua, "Oo Puang, taissen ngasan to lan penawanna tau, pakitanmokan indannai tee tau sola dua to mangkamo tapilei,
44001025	la ntoe pangjaman rasulu' ssulle Yudas to mboko'i Puang Isa anna male lako to sipato'na unamo nanii."
44001026	Nalotereimi nakannai to Matias, nadiangka' menjaji rasulu' sola to sangpulo mesapa rasulu' laen.
44002001	Ia tonna pangramean Pentakostamo, sirempun ngasanmi to tomatappa'.
44002002	Ta'pa ssa'dingmi oni jao mai langi', susi oni angin bara' mangngumbuk, lumbun lan joo bola nanii sirempun.
44002003	Ngkitami susi api dukku mangrupa lila mangngulala' nta'pai simesa'-mesa'i.
44002004	Nakuasai ngasanmi Roh Allataala namangkada mpake mangrupa-rupa basa to silaen-laenan. Pada mangpaui situru' apa to napatujuanni Roh Allataala la napau.
44002005	Ia joo wattu budamo to-Yahudi ratu jio mai mangrupa-rupa tondok lan lili'na lino la ssompa Puang Allataala jao kota Yerusalem.
44002006	Ia tonna sa'dingmi joo oni, gaja buda tau ratu ntalimbungngi. Sijangngaran ngasan ssa'dingngi tuu lako tomatappa' mangkada mpake basana sola ngasanni.
44002007	Liwa'i takkajanna' nakua, "Oo, tangto-Galilea ngasanraka tee mangkada?
44002008	Matumbai ia antapada ssa'dingngi mangkada mpubasa basata', basa jio mai tondokkota',
44002009	kita' to-Partia, Media, Elam, Mesopotamia, Yudea na Kapadokia, to jio mai Pontus na Asia,
44002010	Frigia na Pamfilia, Mesir na to jio mai Libia sikandoppi'na Kirene, na denki' to ratu jio mai kota Roma.
44002011	Denki' to-Yahudi, na den tooki' to bangsa tangngia to-Yahudi apa mangngagama to-Yahudimiki'. Denki' to jio mai tana Kreta na den tooki' to jio mai tana Arab. Tasa'ding sola ngasan mangkada mpake basata' mpaui to apa mejangngaran napugauk Puang Allataala."
44002012	Sijangngaranni napussak ntangngahhi joo apa jaji, napada sikutana nakua, "Apara ia battuananna tee?"
44002013	Apa den too to mpelle'ri nakua, "Aa, mipesa'dingngi ori tuu mati', na tomalango nniso' anggoro'."
44002014	Ke'dehmi Petrus sola joo sangpulo mesa rasulu' laen, naandongngii mangkada mpangpeissenanni lako tobuda nakua, "Ee, kamu' to kupusile'to, la kamu' to-Yahudi na kamu' sola ngasan to ntorroi kota Yerusalem! Pesa'dingngi meloi tee kadangku'.
44002015	Te'da namalango tee tau susi to passanganmi, sanga mane' tatte' kasera tuka' allo.
44002016	Apa ia tee apa mikita sola misa'ding, mangkamo napau Nabi Yoel tonna anu',
44002017	'Nakua Puang Allataala: Sininna rupa tau la kuparatuan ngasan Roh-Ku', ke tampakkanami lino. Ia to anakkami la muane la baine la mpauan kamu' apa to mangka kupauanni. Ia to tokallolomi la ngkita apa to kupakitanni. Ia to tomatuammi la mangtindo mputindo tindo la kubenni.
44002018	Ia joo wattu la kuparatuanni Roh-Ku' to taung-Ku' la muane la baine la mpangpeissenanni to apa mangka kupauanni.
44002019	La mpadenna' buda apa mejangngaran jao langi', na apa liwa' makalaen-laen lan tee lino, susi rara, api, saleu' na rambu.
44002020	La memmapattang to allo, na memmalellang to bulan susi rara ke la nadete'mi allo-Na Puang, allo matonggo na mala'bih.
44002021	Ia joo wattu, ia to tometa'da tulung lako Puang la dipasalama'.' "
44002022	Mpatarruhmi kadanna Petrus nakua, "Ee, tokupusile'to to-Israel! Pesa'dingngii tee kadangku'. Ia joo Puang Isa to-Nazaret mangkamo napilei naangka'i Puang Allataala menjaji Raja Mangpasalama' lako kalemi. Manassa joo, nasaba' nabenmo kuasa mpugauk tanda mejangngaran na tanda to te'da susinna lan tangnga-tangngami susi to miissenmo kamu'.
44002023	Mangkamo napangben Puang Allataala lako kalemi ammipangpebunoanni lako togaja' napampangngi. Apa sitonganna ia joo situru'mo akkatta-Na Puang Allataala mellao jiona mai.
44002024	Apa napatuo pole'mi Puang Allataala jio mai kamatean. Nala'paranmo Puang Allataala, moi naamma'i kamatean, sanga te'da lalo nakullei to kamatean la ntaloi tarruhhi.
44002025	Den napau joloi Raja Daud tonna anu' to Puang Isa nakua, 'Tuli kukita lindo to Puang jio oloku', jio bang sa'deku' ssolanna', dikua anna te'da kutiapa-apa.
44002026	Iamo joo gaja sannang penawangku', angkumakkelong mpukelong pangpujian, anna ia tee batang kaleku', parannu mangtajan lan lamunan.
44002027	Nasaba' te'da taeloranna' torro lan lino tomate, na te'da too taeloran batang kaleku' la buruk lan lamunan, sanga Aku'mo kaunan-Ta' to mangka tapilei.
44002028	Mangkamo' tapakitan to lalan mangnguju lako katuoan tongan. Liwa'na' mario nasaba' da'tanna' taampai.' "
44002029	Mpatarruhpa kadanna Petrus nakua, "Ee, todipusile'to, baranina' mpau maruruh bangngi lako kamu' to Raja Daud tojolota', kumua mangkami mate na mangka toomi dilamun. Den unapa to lamunanna takita ratu lako too allo.
44002030	Apa naissenmo, sanga mesa'i nabi, to apa la jaji keanu'. Na mangkamo nabasse Puang Allataala kumua, 'La kuangka'i to bati'mu menjaji raja ssulleko.'
44002031	Iamo joo napau joloi Raja Daud kumua ia to Raja Mangpasalama' la tuo pole'. Nakua, 'Te'da nadieloran torro lan lino tomate, na te'da too nalaburuk to batang kale-Na lan lamunan.'
44002032	Ia joo Puang Isa iamora napatuo pole' Puang Allataala jio mai kamatean. Na iamora joo to mangka kikita kipangpeissenanni sola ngasan.
44002033	Ia tonna pamatandei Puang Allataala napajioi sa'de kanan-Na, nabenni Roh Allataala to Puang Isa susi to dipau jolo, na Iamo mparatuankan joo Roh, susi tee misa'ding sola mikita too.
44002034	Te'da ia na Raja Daud to mende' suruga, apa nakuara ia mangkada: Nakua Puang Allataala mangkada lako Puangku', 'Cumadokkoko ntee sa'de kanan-Ku',
44002035	angkupupentalo ngasanni to ewalim-Mu mukuasaii.' "
44002036	Mpatarruh omi kadanna Petrus nakua, "Iamo joo naparallu kamu' to-Israel nnissen tonganni kumua ia to Puang Isa mangka mipampang, Iamo napilei Puang Allataala menjaji Puang na menjaji too Raja Mangpasalama'."
44002037	Masussami penawanna to tobuda tonna sa'dingngi, anna kutanaii to Petrus sola to rasulu' laenna nakua, "Ee, todipusile'to, ianna susi joo naapamo la kipugauk?"
44002038	Napebalii Petrus nakua, "Mengkatoba' kamu' jio mai dosami, ammipada mpangben kalemi dijio' mpau sangan-Na Puang Isa Almaseh anna dampangan kamu' Puang Allataala, naben too kamu' Roh Allataala.
44002039	Jajii susi joo, sanga kamu' napatujui joo basse-Na Puang Allataala sola bati'mi sola sininna to tomambela, to napilei Puang Allataala."
44002040	Susimi joo napamanassanni Petrus, na budapa to kada laen nanii Petrus mpangngingaranni to tobuda nakua, "Mengkatoba' kamu'! Danggi' mituru' togaja' to tuo tee wattu, dikua danggi' nakanna kamu' pangsessa jio mai Puang Allataala."
44002041	Buda tau ngkatappa'ii to pangngajahna Petrus anna dijio'. Kerangngan omi budanna to tomatappa' joo allo agi-agi tallung sa'bu.
44002042	Nalundukki tarruh melajah lako rasulu' to tau. Na tuli sirempun too kumande sola, mpugauk Kakumandean Macero na massambajang.
44002043	Liwa' buda tanda mejangngaran napugauk rasulu', anna jangngah to tobuda na malaja' too.
44002044	Sangnginawa tarruhhi sola ngasan to tomatappa', na ia to apa naampui napuapai sola ngasan.
44002045	Ianna den mbaluk apanna ba'tu ewananna, natawa-tawanni solana to allinna situru' kaparalluanna simesa'-mesa' tau.
44002046	Allo-allo tuli sangnginawa llundukki kasirempunan lan Bola Puang Allataala. Napasilele to bolana nanii sirempun mesa' penawa sipakario-rio kumande na ngkande roti mpengngingaranni kamatean-Na Puang Isa,
44002047	na mpakala'bih Puang Allataala. Napumasannang ngasan tau. Allo-alloi tuli napakerangnganni Puang Allataala to todipasalama'.
44003001	Den pissen wattu tonna wattu passambajanganmo tatte' tallu soloh allo, namale Petrus sola Yahya lako Bola Puang Allataala.
44003002	Den mesa' muane kupi' mammula jajinna, jio bang sikandoppi' babangan to disanga Babangan Ballo. Allo-allo tuli nabawa tau lako la meta'da-ta'da lako to tau mentama Bola Puang Allataala.
44003003	Ia tonna kitai to Petrus sola Yahya mentama Bola Puang Allataala, mengkamase-masei lako rrannuan sudakka.
44003004	Apa nakaje'jekki Petrus sola Yahya nakuanni, "Ee, kitakan!"
44003005	Nakaje'jekmi, sanga nasangai kumua la den apa nabenni.
44003006	Apa nakua Petrus, "Ee, mane! Te'da doi' kuampui, apa ia to kuampui la kubenko. Kupaui sangan-Na Puang Isa Almaseh to-Nazaret, 'Lumingkako!' "
44003007	Natoei Petrus to lima kananna napake'dehhi. Ta'pa memmawatang to ajena sola panglesoanna.
44003008	Ke'dehmi anna male lako male jio mai, namane' mentama rante Bola Puang Allataala sola Petrus na Yahya. Ia tonna lumingkamo mella'bu-la'bu too mpakala'bih Puang Allataala.
44003009	-
44003010	Jangngah ngasan to tau jio ngkitai lumingka sola mpakala'bih too Puang Allataala. Takkajanna'i, sanga naissen sola ngasan kumua ia joo tau to mengkamase-mase bang nabiasa cumadokko jio Babangan Ballo.
44003011	Meundii joo tau lako Petrus sola Yahya. Ia tonna ratu sola tallu lako rante pentionganan disanga "Rante Sulaiman", siratuan ngasanmi to tau jangngah ntalimbungngi.
44003012	Ia tonna kitai Petrus to tobuda nakuamo, "Ee, to-Israel, matumbari mijangngahra? Matumbari mikaje'jek tarruh bangkan? Misangaraka kumua kapakulleanki'ra ba'tu kamenturusanki' lako Puang Allataala anna wa'ding lumingka tee tau?
44003013	Ia to Puang Allataala nasompa tojolota' Nabi Ibrahim, Ishak na Yakub, Iamo mangka mpakala'bih Puang Isa, kaunan-Na. Iamo joo Puang Isa to mipangngolo lako tomangparenta, micia' too ntarimai tonna la lla'paranni Pilatus.
44003014	Moi na pesua mattantun-Na Puang Allataala to te'da nakasalan, apa cia' kamu' ntarimai ammipeta'dai lako Pilatus la la'paranni joo to mbuno tau.
44003015	Mangka mipangpebunoan, nasitonganna Iamo garonto'na katuoanna sininna tau. Apa napatuo pole'mi Puang Allataala jio mai kamatean, na kiissen kumua tongan joo, nasaba' kikita kami'.
44003016	Iamo mpalumingkai nasaba' kamatapparannamora lako Puang Isa, anna kuasan-Na mpemawatangngi pole'i to ajena tee tau miissen jolona kupi'. Ia joo kamatapparan mpamalekei jio olomi sola ngasan.
44003017	Ee, todipusile'to, kamu'mo sola torroan pekaamberanmi mpangpebunoan Puang Isa. Kuissen kumua ia mipugaukki susi joo, sanga te'da mipahangngi.
44003018	Apa moi nasusi joo, jajimi to apa pura napasan Puang Allataala to napau sininna nabin-Na tonna anu', kumua ia to Raja Mangpasalama' la gaja parri'.
44003019	Ee todipusile'to! Iamo joo la mpenassanni kamu' dosami mimengkatoba', mimenturu' lako Puang Allataala anna dita'dei to dosami,
44003020	ammiperasai kamasannangan. La nasua Puang Allataala to Puang Isa, to pura napileimo tonna anu', ratu lako kamu', menjaji Raja Mangpasalama'mi.
44003021	La torroi jao suruga sanggenna nabarui Puang Allataala to pangpajajinna, susi to napasan nabin-Na tonna anu'.
44003022	Denmo napaui Nabi Musa kumua, 'La napadenan kamu' Puang Allataala mesa' nabi susi tee aku', napilei lan mai rapummi. Pesa'dingngi to apa la napauan kamu'.
44003023	Ia to tau te'da napesa'dingngii to apa napau joo nabi, la disarakki jio mai umma'-Na Puang Allataala na disabu'i.'
44003024	Sininna nabi mellao jio mai Nabi Samuel napangpeissenan ngasanmo apa to la jaji tee too.
44003025	Kamu'mo bati'na joo nabi. Na ia to basse-Na, napaden Puang Allataala lako tojolomi, dipatuju lako kamu'. Ia tonna paui Puang Allataala to basse-Na lako Nabi Ibrahim, nakua kumua, 'La kubarakka'i to sininna bangsa lan tee lino, sanga bati'mu.'
44003026	Iamo joo napatuo pole'i Puang Allataala to Puang Isa, kaunan-Na, nasuai male lako kamu' jolo', dikua nabarakka'i kamu', napupengkatoba' kamu', ammipada mpatorroi to panggaukan gaja'mi."
44004001	Ia tonna mangkada unapa Petrus sola Yahya lako tobuda, siratuanni to imang sola kapala pangjagana Bola Puang Allataala na to-Saduki.
44004002	Mabirihhi lako Petrus sola Yahya, sanga ia to nnajahhii tobuda kumua, tuo pole'mi to Puang Isa jio mai kamatean. Na iamo joo mpamanassai kumua la tuo pole' to tomate.
44004003	Najokkoi joo rasulu' sola duai, napatamai pangtarungkuan. Dipallan bangmi sola dua ratu lako masawanna, nasaba' bongimi.
44004004	Apa ia to mangka mpesa'dingngi pangngajahna rasulu', budai to matappa'. Kerangngan pole'mi to tomatappa' namenjaji agi-agi limang sa'bu muane.
44004005	Ia tonna masawanna, sirempunmi jio kota Yerusalem to pekaamberan agama, pekaamberan to-Yahudi, na guru agama.
44004006	Jio tooi to Imang Lompo disanga Hanas. Na denpa Kayafas, Yahya sola Aleksander na sininna rapu laenna Imang Lompo.
44004007	Ia tonna dibawamo Petrus sola Yahya lako kasirempunan, nakutanaimi nakua, "Umbo mikua mpamalekei joo tokupi'? Indara kuasa, ba'tu kamawatangan pole umbora mipake mpamalekei?"
44004008	Kuasan-Na Roh Allataala, namebali Petrus nakua, "Ie', kita' pekaamberan agama sola pekaamberan to-Yahudi!
44004009	Iamo kidiparessa tee allo sanga mpugaukkan kameloan, ntulung mesa' tokupi', na madoang tooki' nnissenni umbo kikua mpamalekei joo tau.
44004010	Parallu taissen sola sininna to-Israel kumua ia tee tau maleke ke'deh jio olota', sanga kuasan-Na Puang Isa Almaseh to-Nazaret. Iamo to mangka tabuno tontapangpepampanganni jao kaju sitamben, apa napatuo pole'mi Puang Allataala jio mai kamatean.
44004011	Puang Isamo to nasanga tee aya' lan Sura' Allataala kumua, 'Ia to batu mica'bean to kamu' pande bola, menjajimo batu ariri petuo.'
44004012	Puang Isa mandara mpasalama' tau. Sanga sininna to narande tana nasambo langi' te'da tau laen to naben kuasa Puang Allataala la mangpasalama'."
44004013	Jangngah tomparessa Rasulu' Petrus sola Yahya, sanga naissen kumua tobiasa bangri na te'da too sikolana, apa matumbai nabarani mebali susi joo. Naissen kumua tonturu' Puang Isa.
44004014	Na te'damo apa napau, sanga jioi joo to mangka dipamaleke ke'deh jio sa'dena Petrus sola Yahya.
44004015	Nasuami messun lan mai bola pangra'tasan kara-kara, namane' mbicara pole'i,
44004016	nakua, "Apara la tagaukanni tee tau? Naissen ngasanmo to-Yerusalem kumua mejangngaran tongan ia to apa napugauk. Na tangdiissen mpessakkannii.
44004017	Apa dikua danggi' nasabuda-budanna tau nnissenni tee, melo ke taanggaii, anna moi mesa' tau te'da lalo nanii ncuritai joo tau disanga Puang Isa."
44004018	Natambai pole' omi to Petrus sola Yahya mentama, nakuanni, "Te'damo miwa'ding mpangpangngajaranni joo tau misanga Puang Isa."
44004019	Apa napebalii nakua, "Tapikkiri' bangmi, umbonna to nakabudai Puang Allataala, nturu'raka parentata' iarika nturu' parenta-Na.
44004020	Ia ke kami', te'da kilantorroii mpaui apa to mangkamo kikita sola kisa'ding."
44004021	Apa te'da lalan la nanii to pangbicara la ncallai to Petrus sola Yahya, nasaba' sininna tau mpakala'bih Puang Allataala sanga ia joo kajajian mejangngaran. Iamo joo naanggai bangri, namane' lla'paranni.
44004022	La'bimi patang pulo taunna joo todipamaleke.
44004023	Ia tonna dila'paranmo, male pole'mi Petrus sola Yahya lako solana, nacuritan ngasanni to pura napauanni kapala imang sola pekaamberan to-Yahudi.
44004024	Ia tonna mangkamo solana ssa'dingngi, mpamesa'i penawa namassambajang lako Puang Allataala nakua, "Oo Puang, kita'mo to mpaden langi', lino na tasik sola sininna issinna.
44004025	Pangpatujun-Na Roh Allataala namangkada kaunan-Ta' Raja Daud tojoloki' mpau kadan-Ta' kumua, 'Matumbari namabirih to bangsa tangngia to-Yahudi? Matumbari namangtangngah tangkebattuan, sininna rupa tau?
44004026	Sininna raja lan lino mangngatta la parari, na sininna kapala sirempun nnewa Puang Allataala sola Raja Mangpasalama' to napilei.' "
44004027	Mpatarruhmi kadanna nakua, "Oo Puang, tongan to kadan-Ta', nasaba' denmo nasirempun Raja Herodes na Gubernur Pontius Pilatus lan tee kota sola bangsa tangngia to-Yahudi na to-Yahudi nnewa Puang Isa kaunan-Ta'. Ia to kaunan mattantun-Ta' mangkamo taangka' menjaji Raja Mangpasalama'.
44004028	Mesa' penawai la mbuno Puang Isa. Apa sitonganna ia to kadibunoanna, tapattantu jolomo la jaji situru' kuasan-Ta' na pakkaeloran-Ta'.
44004029	Oo, Puang! Takitari, nagarra'-garra'mokan. Tatulungkan kimawatang angkibarani mpangpeissenan kadan-Ta'.
44004030	Papajanmi to kuasan-Ta', angkiwa'ding mpamalagah tomasaki, sola mpugauk tanda mejangngaran mpake kuasan-Na Puang Isa, kaunan mattantun-Ta'."
44004031	Ia tonna mangkamo massambajang, tirogemi to nanii, anna kuasai ngasanni Roh Allataala, nabarani mpangpeissenan kadan-Na Puang Allataala.
44004032	Ia to tomatappa' mesa' penawa bang. Moi mesa' te'da ssangai kumua ia to apa naampui, apa mesanna. Padami to apa naampui, napuapai sola ngasan.
44004033	Ia to rasulu', matongko ke mangkadai, mpangpeissenanni kumua tuo pole'mi to Puang Isa, nabarakka'i ngasanni Puang Allataala to tomatappa'.
44004034	Moi mesa' te'dai kasumpuan. Sanga ia to tonnampui padang ba'tu bola, nabalukki, na ia to allinna
44004035	napangbenni lako rasulu' anna tawa-tawanni ia to tomparalluii.
44004036	-
44004037	Susi toomi napugauk Yusuf to-Siprus. Mbalukki padangna, nabenni rasulu' to allinna. Ia joo Yusuf bati'na Lewi na ia to rasulu' ssanga tooi Barnabas (battuananna tomangpakatana).
44005001	Apa den mesa' muane disanga Ananias na bainena disanga Safira mbaluk toda ia padangna.
44005002	Sesena joo alli padangna napatorro na sesena naben rasulu'. Ia joo nasitujui sola bainena.
44005003	Nakuanni Petrus, "Ee, Ananias, ammueloran bang ora kalemu nakuasai Ballisi', ammuuragara Roh Allataala, ssarakan buni kalemu sesena alli padangmu?
44005004	Ia joo padang, apammu iko tonna te'dapa mubalukki. Na ia to allinna tommumangka mbalukki, apammu too iko. Jaji anna mase ora penawammu male manggauk susi joo? Tangngia iko tolino muuraga apa Puang Allataala Ia!"
44005005	Ia tonna mangka ssa'dingngi joo kada, ta'pa tipessambakmi Ananias namate. Padami to tossa'dingngi joo, memmalaja' ngasan.
44005006	Siratuanmi to tokallolo nabalunni to batang rabukkuna, nabullei lako salean, natarruh male llamunni.
44005007	Mbai tallung jang mangkanna ratumi to bainena. Te'da naissenni to apa mane' mangka jaji.
44005008	Nakuanni Petrus, "Pauanna' sitonganna, pada tonganmoraka tee allinna to padang mubaluk sola muanemu?" Napebalii bainena nakua, "Tongan, padamo tuu allinna."
44005009	Nakuanni Petrus, "Ciapari musikangkolo'ra muanemu ncoba mpamagalli Roh Allataala? Den tau ke'deh jio ba'ba mane' pole llamun muanemu na ia bang unamo la male pole' o mbulleko lako salean."
44005010	Ta'pa tipessambak bang unami joo bainena jio olona Petrus namate. Na ia tonna mentama to tokallolo, nakitai matemo. Nabullemi lako salean to batang rabukkuna, namane' male llamunni napasiandah muanena.
44005011	Gaja lanjang ngasan to tomatappa' sola to tau laen to ssa'dingngi joo.
44005012	Ia to rasulu' mpugauk mangrupa-rupa tanda mejangngaran lan tangnga-tangngana tobuda. Tuli mesa' penawai to tomatappa' sirempun jio rantena Sulaiman jio Bola Puang Allataala.
44005013	Te'da tosalean barani ratu rraui, apa gaja naangga' tobuda to tomatappa'.
44005014	Samasai-sainna sakerangngan-rangnganna to tomatappa' lako Puang la muane la baine.
44005015	Susimi joo, to tanda mejangngaran napugauk rasulu', arannai ia to tomasaki dikolong lako randan lalan nadipajao katindoan iarika ampah, dikua na moi bajo-bajona bangra Petrus ngkannai ke nnola jioi, wa'ding napumalagah tomasaki.
44005016	Buda tau siratuan jio mai mengguririkkina kota Yerusalem mbawa tomasaki sola to natamai setang, nadipamalagah ngasan, nadipasun too to setang jio mai kalena.
44005017	Katampakanna magajinawai joo Imang Lompo sola taunna, iamo to torroan to-Saduki,
44005018	najokkoi to rasulu', napatamai pangtarungkuan.
44005019	Apa ia tonna bonginna, den malaeka'-Na Puang ntimbakanni joo ba'ba pangtarungkuan, napasunni to rasulu'. Nakua joo malaeka' ngkuanni,
44005020	"Ee, male kamu' tama Bola Puang Allataala ammipangpeissenanni to katuoan baru lako tobuda!"
44005021	Naturu'i joo kadanna, na masawanna melambi' mentamami Bola Puang Allataala mangngajahhi. Ia joo wattu ia to Imang Lompo sola taunna mpangpesuanni nasirempun to Pangbicara Agama, iamo to sininna pekaamberan agama sola pekaamberan to-Israel. Napangpesuanni to rasulu' nadipasun lan mai pangtarungkuan, nadibawa ratu mangngolo.
44005022	Apa ia tonna ratu lako pangtarungkuan to todisua, te'damo naampa'i to rasulu' lan. Jaji polei mpaui lako to tossuai, nakua,
44005023	"Ia tongkiratumo lako pangtarungkuan, tikunci melo to ba'ba na jio bang unai to pangjaga mangngampa. Apa ia tongkitimbakkii to ba'ba, moi mesa' te'damo tau lan kikita."
44005024	Ia tonna sa'dingngi kapala pangjagana Bola Puang Allataala sola kapala imang joo kadanna, pussakmi ntangngahhi kumua ba'tu la apamo jaji lako to rasulu'.
44005025	Apa den mesa' tau ratu mpaui nakua, "Oo! Ia to totapatama pangtarungkuan nnajahhi tobuda lan Bola Puang Allataala tee too."
44005026	Ta'pa malei joo kapala pangjagana Bola Puang Allataala sola taunna njokko pole'i joo rasulu'. Apa te'damo naewa karrahhi, sanga malaja'i lako tobuda, iamo ke nasilekko'i batu.
44005027	Nasolanni kapala pangjaga sola taunna joo rasulu' lako kasirempunan Pangbicara Agama, naparessai Imang Lompo.
44005028	Nakuanni, "Ee, kusanga mangkamo kamu' kianggai kumua danggi' lalo mipangpangngajaranni to Puang Isa. Ammipugauk pole' omi joo? Kannori mipatitaleh to pangngajaranmi lan lili'na kota Yerusalem, ammilantanda omokan kumua kami' ntumangngi namate joo tau."
44005029	Apa napebalii Petrus sola padanna rasulu' nakua, "Kila'biran kami' nturu' Puang Allataala na ia to nturu' tolino!
44005030	Ia to Puang Allataala nasompa tojolota', Iamo mpatuo pole'i jio mai kamatean to Puang Isa to mangka mipangpepampangan jao kaju sitamben.
44005031	Napamatande napajioi sa'de kanan-Na, namenjaji Raja Mangpasalama', dikua anna den wattunna to bangsa Israel namengkatoba' jio mai dosana na didampangan.
44005032	Kami'mo tee to mangka ngkitai kipangpeissenanni lako kamu' sola Roh Allataala, to nasua lako to tonturu' parenta-Na."
44005033	Gaja pallai tuu lako Pangbicara Agama tonna sa'dingngi joo, namadoang la mbunoi to rasulu'.
44005034	Apa den mesa' to-Farisi Pangbicara Agama, disanga Gamaliel. Ia tee Gamaliel guru agama nakasiri' ngasan tau. Ke'dehhi ssua tau mbawai joo rasulu' lako salean jolo',
44005035	namane' mangkada nakua, "Ee, tokupusile'to to-Israel! Tangngah meloi apa to la mipugauk lako tee tau.
44005036	Nasaba' den tau tonna tee disanga Teudas, ssanga kalena iamo mattujunna, na mbai den pata ratuh tau nturu'i. Apa dibunoi, nasisarak-sarak ngasan to taunna, te'damo najaji to akkattana.
44005037	Mangkai joo, tonna dipugauk mbilang tau, den omi Yudas to-Galilea. Buda tau nasolan turu'i nnewa tomangparenta. Apa dibuno tooi, nasisarak-sarak too to tonturu'i.
44005038	Jaji, ianna aku', danggi' lalo mipatumba-tumbai tee tau, la'paran bangmi ia. Sanga ia ke ia to akkattana sola panggaukanna pole jio mai tolino, nang la mangnganggean ia.
44005039	Apa ia ke pole jioi mai Puang Allataala, te'da mikullei la ntaloii. Wa'ding pajan undinna kumua tonnewara kamu' Puang Allataala." Natarima tuu lako Pangbicara Agama joo pangpangngingaranna Gamaliel.
44005040	Napangpesuanni to rasulu' ratu, napekajui, namane' ngkuanni, "Te'damo miwa'ding mpangpangngajaranni to misanga Puang Isa." Mangkai joo dila'paranmi.
44005041	Masannang to rasulu' messun lan mai joo kasirempunan Pangbicara Agama, sanga narekenmo Puang Allataala sipato' dipakario-rio, nasaba' kamatapparanna lako Puang Isa.
44005042	Allo-allo te'da ka'tunna mangngajahhi, la lan Bola Puang Allataala, la lan bolana tau, napangpeissenanni to Kareba Kasalamatan kumua Raja Mangpasalama' to Puang Isa to pura dipau tonna anu'.
44006001	Samasai-sainna sakerangngan-rangnganna to tomatappa' lako Puang Isa. Ia joo wattu ia to to-Yahudi mangbasa Yunani mangnuku-nuku lako to-Yahudi mangbasa Yahudi unamo, nakua, "Ia to solaki' baine to te'damo muanena, te'da nadiingaran ke ditawanni kandena to tau keallo-keallo."
44006002	Iamo joo na ia to sangpulo dua rasulu' rrempun ngasanni to tomatappa' nakuanni, "Te'da namelo ke kitorroii mpangpeissenan kadan-Na Puang Allataala passalan la nnurusu' kande.
44006003	Jaji melo ke mpilei kamu' pitu tau lan mai tangnga-tangngami to todikasiri', tomelo pangtangngaranna nakuasai too Roh Allataala. Iamo la kiangka' nnurusu'i tee,
44006004	angkiwa'ding tongan-tongan massambajang sola mpangpeissenan kadan-Na Puang Allataala."
44006005	Nasitujui ngasan tomatappa' joo kadanna rasulu', napileii to Stefanus, mesa' tomatappa' tongan lako Puang Isa, nakuasai too Roh Allataala. Ia to laenna dipileii Filipus, Prokhorus, Nikanor, Timon, Parmenas na Nikolaus to-Antiokhia. Ia to Nikolaus tangngia to-Yahudi, apa mangngagama to-Yahudimo.
44006006	Disua ngasanni male lako rasulu', napassambajanganni, napalullungngi pala'na mbarakka'ii.
44006007	Susii joo laoanna nasatitaleh-talehna to kadan-Na Puang Allataala na sakerangngan-rangnganna too to tomatappa' lako Puang Isa jio kota Yerusalem. Na moi imang buda too memmatappa'.
44006008	Ia to Stefanus nabarakka'i Puang Allataala anna benni kuasa mpugauk tanda mejangngaran lan tangnga-tangngana tobuda.
44006009	Apa den duang torroan to-Yahudi nnewalii. Ia to sangtorroan, ba'tu pira-pira to-Kirene sola to-Aleksandria jio mai bola passambajangan to-Yahudi to jolona kaunan. Ia to sangtorroanpa to-Kilikia na to-Asia. Sipekkai Stefanus joo tau sola ngasan,
44006010	apa te'da nakullei ncau' kadai, sanga Roh Allataala mbenni kamaccan mangkada.
44006011	Iamo joo namale nnarak ba'tu pira-pira tau nabenni apa anna mangkada kumua, "Denmo kisa'dingngi tee tau ntampakki ropu Nabi Musa na Puang Allataala."
44006012	Susimi joo rrasi tobuda, pekaamberan to-Yahudi sola guru agama, namale njokkoi to Stefanus, namane' mbawai lako kasirempunan Pangbicara Agama nadipangngolo.
44006013	Napangngolo too to sa'bi tangtongan to mpaui kumua, "Ia tee tau tuli ncocco Bola Puang Allataala sola atoranna Nabi Musa.
44006014	Denmo kisa'dingngi mangkada nakua, 'Ia joo Puang Isa to-Nazaret la naro'pokan tee Bola Puang Allataala, na sininna to ada' tamanah jio mai Nabi Musa la nasullei.' "
44006015	Mengkita lako ngasan Stefanus sininna to tau lan joo kasirempunan Pangbicara Agama. Ia to lindona susi bang lindo malaeka' dikita.
44007001	Nakutanaii Imang Lompo to Stefanus nakua, "Tonganraka to napau tuu mati' tau?"
44007002	Napebalii Stefanus nakua, "Tabe' lako to tomala'bihku' sola ngasan, pekaamberan agama, pekaamberan to-Yahudi na guru agama! Tapesa'dingngi meloi! Ia tonna torro jio unapa tana Mesopotamia to tojolota' Nabi Ibrahim, te'dapa namellele lako kota Haran, ratui to mala'bih, Puang Allataala,
44007003	ngkuanni, 'Messarakko lan mai tondokkomu sola rapummu, mumale lako tondok to la kupakitanko.'
44007004	Messunmi Nabi Ibrahim lan mai tondok to-Kasdim na mellele lako kota Haran. Ia tonna mangkamo mate ambe'na, nasuami Puang Allataala mellele tama tee tondok, tee tatorroi too.
44007005	Ia joo wattu te'da nabenni Puang Allataala tee tondok lako Nabi Ibrahim la napumanah, moi sangjangkan te'da too nabenni. Apa napangngakui Puang Allataala kumua la naben Nabi Ibrahim napuapai ratu lako bati'na. Ia joo wattu te'dapa anakkana Nabi Ibrahim.
44007006	Apa nakuanmo ia Puang Allataala kumua, 'La mentoratui to bati'mu jio tondokkona tau, na la napukaunan sola nasessai pata ratuh taun masainna.
44007007	Apa la messunni lan mai joo tondok anna sompana' ntee, ke kusessai joo bangsa mpukaunanni.'
44007008	Susimi joo napangngakui Puang Allataala anna suai to Nabi Ibrahim disunna' menjaji tandana joo pangngakuan. Ia tonna jajimo to anakkana disanga Ishak, nasunna'i tonna umuru' karuamo allona. Susi toomi Ishak ssunna' anakkana to disanga Yakub, na Yakub ssunna' ngasanni to sangpulo dua anakkana, iamo tojolota' kita' bangsa Yahudi.
44007009	Apa masere atii to tojolota' lako mesa' sile'tona disanga Yusuf, anna balukki nadipukaunan jio tana Mesir. Apa tuli naampaii Puang Allataala,
44007010	anna tulungngi ke masussai. Nabenni barakka' sola kamaccan tonna mangngolo lako Firaun, Raja Mesir, anna angka'i menjaji gubernur jio, napakuasa tooi lan salassa'na.
44007011	Den pissen napealloan la'da' lan lili'na tana Mesir sola Kanaan anna liwa' parri' to tau, te'damo nanii nnampa' kande to tojolota'.
44007012	Apa ia tonna issenni Yakub kumua den gose' jio tana Mesir, nasuami male lako to anakkana, iamo tojolota'. Iamo joo bungah kamaleanna lako.
44007013	Ia tonna mangpenduannamo male lako, mane'ri mpangpeissenan kalena Yusuf lako sile'tona. Mane' toori joo naissenni Raja Mesir to rapunna Yusuf.
44007014	Mangkai joo napepasanni Yusuf to ambe'na disanga Yakub napeta'dai namellele ngasan sola rapunna lako tana Mesir -- pitung puloi lima sola ngasan.
44007015	Mellelemi Yakub sola rapunna lako tana Mesir na jio nanii mate sola to tojolota'.
44007016	Ia to batang rabukkuna dibawa pole lako kota Sikhem, nadilamun jio lamunan mangka naalli doi' pera' Nabi Ibrahim lako bati'na Hemor jio kota Sikhem.
44007017	Ia tonna la ndete'mi wattunna Puang Allataala mpugauk pangngakuan-Na lako Nabi Ibrahim, sabuda-budannami to bangsata' jio tana Mesir,
44007018	arannai den raja laen mangparenta jio, na te'da naissenni to Yusuf.
44007019	Nacapa'-capa' to bangsata', na gaja parrang lako tojolota'. Naparuku nca'beanni to peana ke mane' jajii, nakua danggi' namembuda.
44007020	Iamo joo wattu najaji Nabi Musa. Malolo situru' pengkitan-Na Puang Allataala. Tallung bulan masainna ditaranak lan bolana ambe'na.
44007021	Na ia tonna dica'bean, naalai anakdara anakkana Firaun nataranakki susi anak tonganna.
44007022	Sininna kamaccanna bangsa Mesir diajaranni, arannai pacau' la lan buangan kada la lan sipa'na.
44007023	Ia tonna patang pulomi taunna to Nabi Musa, mamali'mi la male ssikitan to-Israel bangsana.
44007024	Ngkitai mesa' solana nasessa to-Mesir, napessangkaii joo solana, nabunoi joo to-Mesir.
44007025	Nasanga napahang bangsana kumua iamo nasua Puang Allataala la'paranni. Apa sitonganna te'da napahangngi.
44007026	Masawanna ngkita omi dua tau pada to-Israel sibobo', naalla'ii la mpasipemeloanni, nakuanni, 'Ee mane, to sile'to kamu' tee. Ammisipasusira kamu'?'
44007027	Apa ia joo tosala lako solana, naturrunni to Nabi Musa nakuanni, 'Indara nnangka'ko kapala ba'tu tombicara kara-karaki'?
44007028	La mubuno toora'ka susi to-Mesir mubuno sangbo'?'
44007029	Ia tonna sa'dingngi Nabi Musa to kadanna, ta'pa malaii lako tana Midian, natorro jio. Jio nanii jaji to anakkana dua.
44007030	Patang pulo taun mangkanna joo den mesa' malaeka' ratu lako Nabi Musa jio padang pallawangan sikandoppi' Buntu Sinai. Nampangpekitan kalena susi dukku api messun lan mai pangngala duri.
44007031	Jangngahhi ngkitai joo, namadoang ngkanassai. Iamo joo namale ngkandoppi'i, na ssa'ding gamaran-Na Puang Allataala kumua,
44007032	'Aku'mo Puang Allataala to nasompa tojolomu, Nabi Ibrahim, Ishak na Yakub.' Mbe'behhi Nabi Musa, sanga malaja'i, na te'damo nabarani ngkitai.
44007033	Mangkada pole' omi Puang Allataala nakua, 'Alaii sandala'mu, nasaba' ia tuu munii ke'deh, iamo tana nanii Puang!
44007034	Kukitamo kamapa'dikanna umma'-Ku' jio tana Mesir. Kusa'ding toomo to sarrona angkumellao la la'paranni. Jaji, la kusuako pole lako tana Mesir!'
44007035	Ia tee Nabi Musa to te'da natarimai bangsa Israel tonna kuanni, 'Indara nnangka'ko kapala ba'tu tomangra'tahki'?' Na ia to malaeka' mpangpekitan kalena lako Nabi Musa lan pangngala-ala duri dukku, iamo nasua Puang Allataala nnangka'i kapala nasua male lla'bak umma'-Na.
44007036	Iamo mpasun bangsa Israel jio mai tana Mesir mpake mangrupa-rupa tanda mejangngaran la jio tana Mesir, la jio Tasik Malea, na jio padang pallawangan patang pulo taun masainna.
44007037	Ia toomo mpauanni to bangsa Israel kumua, 'La napadenan kamu' Puang Allataala mesa' nabi susi tee aku', napilei lan mai rapummi.'
44007038	Nabi Musamo to lan tangnga-tangngana to-Israel jio padang pallawangan mpangpeissenanni lako tojolota' to apa napauanni malaeka' jao Buntu Sinai. Iamo ntarimai to kada diputuo pole jio mai Puang Allataala to disimanahhi ratu lako kita'.
44007039	Moi nasusi joo cia'i to tojolota' nturu'i. Te'da natarimai, apa madoangri ia pole pole' lako tana Mesir.
44007040	Nakuanni to imang Harun, 'Garagankan kami' tau-tau dewata, na ia njoloankan. Sanga te'damo kami' kiissenni apa to jaji lako Nabi Musa, to mangka ssolankan messun jio mai tana Mesir!'
44007041	Iamo joo wattu nanggaraga tau-tau dewata susi anak sapin, namane' mpaden pangramean karoba ssompai joo tau-tau dewata panggaraganna.
44007042	Jaji napemboko'imi Puang Allataala napupangngelohna bangngi ssompa bintuin jao langi' susi to diuki' lan sura' nabi kumua, 'Ee to-Israel! Denmoraka mipangkaroban karoba panggere' sola karoba laen lako Aku' lan joo patang pulo taun masainna jio padang pallawangan?
44007043	Te'da bangpa, apa malera kamu' mbulle-bulle tenda tau-tau dewata Molokh sola bintuin dewatammi to disanga Refan. Iamo to tau-tau dewata migaraga la misompa. Iamo joo kulampali' kamu' mambela sambali' kota Babel.' "
44007044	Mpatarruhhi kadanna Stefanus nakua, "Ia tonna jio unapa padang pallawangan to tojolota', napangpeparentanni Puang Allataala lako Nabi Musa na nggaraga tenda, susi to apa mangka napakitanni. Ia joo tenda menjaji tanda kumua Ia to Puang Allataala mari'pih lan tangnga-tangngana tolino. Jaji tuli nabawa melakoi jio padang pallawangan.
44007045	Sitarruhna nabawa tooi, tonna solanni Yosua male parari mpassialaii tee tondokkota' jio mai kuasanna bangsa laen to naula'i Puang Allataala jio mai olona. Ia joo tenda jioi tangnga-tangngana to-Israel ratu lako kaparentanna Raja Daud.
44007046	Masannang penawan-Na Puang Allataala lako Raja Daud. Iamo joo napeta'dai Raja Daud lako Puang Allataala to nasompa Yakub tonna anu' nakua, 'Oo Puang, taeloranna' kugaraganki' bola.'
44007047	Apa Sulaimanra mpake'deh Bola Puang Allataala.
44007048	Apa te'da ia natorro lan bola panggaraga tolino to Puang Allataala makuasa, nasaba' den diuki' lan sura' nabi nakua Puang Allataala kumua,
44007049	-
44007050	'Langi' iamo kunii cumadokko mangparenta, na lino iamo pelleseang-Ku'. Bola apara to la migaraganna'? Umbora to kunii torro? Apa tang-Aku'raka mpadenni to sininna apa den?' Susimi joo kadan-Na Puang Allataala."
44007051	Mpatarruhhi kadanna Stefanus nakua lako tuu lako Pangbicara Agama, "Ie' kita', antatakkaliwa'ra membattuk tagaja sussa menturu' lako Puang Allataala! Gaja taru to talinganta' mpesa'dingngi kadan-Na! Pada bangki' tojolota' tuli nnewa Roh Allataala!
44007052	Denraka to nabi tangnasessa? Buda nabi nasua Puang Allataala tonna anu' mpaui to karatuanna Tomalampu'-Na apa nabunoi tojolomi. Na mangten tooki' too allo tapangpejokkoanni antapangpebunoanni.
44007053	Mangka toomiki' naparatuan malaeka' to atoranna Nabi Musa apa te'da taturu'i!"
44007054	Ia tonna sa'dingngi tuu lako Pangbicara Agama sininna to napau Stefanus, gaja pallami nasunggarigi'.
44007055	Apa ia to Stefanus nakuasai Roh Allataala, namentingngara de' langi' nangkita kamala'biran-Na Puang Allataala na Puang Isa ke'deh jio sa'de kanan-Na.
44007056	Mangkadai nakua, "Wah, ngkitana' langi' titimbak na pajan to Anak Mentolino ke'deh jio sa'de kanan-Na Puang Allataala!"
44007057	Pada ntampunni talinganna, napissennii mearrak naluruii to Stefanus.
44007058	Nagararakki lako salean kota, namane' rrura batui. Ia to sa'bi tangtongan mpangpeampan pakeanna lako mesa' tokallolo disanga Saulus.
44007059	Da'tan bang unapi dirura batu to Stefanus, namassambajang nakua, "Oo Puang Isa, tarimai to sunga'ku'!"
44007060	Namane' mengguntu' naandongngii mangkada nakua, "Oo Puang, danggi' dikka' tapapassannii to dosana tee tau!" Mangkanna mangkada susi joo, matemi.
44008001	Napusannang Saulus joo kadibunoanna Stefanus.
44008002	Ia to tonturu' Puang Allataala malei llamunni to batang rabukkuna Stefanus, namasse penawanna nabatingngii.
44008003	Apa ia to Saulus madoang tarruh bang la ssabu'i joo jamaa. Iamo joo namale llelei bola, narui' simesa'i lan mai la muane la baine, napangpetarungkuanni.
44008004	Ia to tomatappa' sisarak-sarak male llelei sininna kampong mpangpeissenan Kareba Kasalamatan jio mai Puang Allataala.
44008005	Ia to Filipus male lakoi mesa' kota jio tana Samaria, mpangpeissenanni lako to tau jio, kumua Raja Mangpasalama' to Puang Isa, to pura napau Puang Allataala.
44008006	Den too tanda mejangngaran napugauk. Ia tonna sa'dingngi to-Samaria nakita tooi to tanda mejangngaran napugauk, natarimai to pangngajaranna.
44008007	Buda tau nanii messun setang. Na ia tonna messunmo, melallak-lallak to tau. Buda too tokupi' sola tokeppang dipamaleke.
44008008	Gaja sannang to tau jio.
44008009	Den mesa' muane jio disanga Simon, masaimo mpatakkajanna' to-Samaria, sanga macca massando. Ssanga kalena kumua ia manda tau.
44008010	Sininna tau jio la tokaissenan, la tobiasa ngkabudaii, nakua, "Ia to dewata disanga Kaminang Matonggo mentolino menjaji Simon."
44008011	Gaja sainmo mpatakkajanna' tau massando, natarimai tau to pangngajaranna.
44008012	Apa ia tonna ratu Filipus jio, naajahhii kumua Raja Mangpasalama' to Puang Isa. Naajahhi tooi kumua parallui ngkatappa'i Puang Isa anna menjaji taun-Na Puang Allataala lan kaparentan-Na. Nakatappa'ii, napangpejioran kalena la muane la baine.
44008013	Moi Simon memmatappa' todai, na ia tonna mangka dijio' ta'pa malei nturu' Filipus. Takkajanna'i ngkitai to tanda mejangngaran.
44008014	Ia tonna sa'dingngi rasulu' jao kota Yerusalem kumua ntarimamo kadan-Na Puang Allataala to to-Samaria, nasuami to Petrus sola Yahya male re'.
44008015	Ia tonna ratumo sola dua, napassambajanganni dikua anna tarima Roh Allataala,
44008016	sanga moi mesa' te'da bangpi to ntarima Roh Allataala. Mane' dijio' bangri mpau sangan-Na Puang Isa.
44008017	Napalullungngi pala'na Petrus sola Yahya to to-Samaria, namane' ntarima Roh Allataala.
44008018	Ia tonna kitami Simon kumua ia to tau diben Roh Allataala, sanga napalullungngi pala'na rasulu', ta'pa la nabenni doi' to Petrus sola Yahya,
44008019	nakuanni, "Ben todana' tuu kuasa anna inda bangmo kupalullungngi pala'ku', iami la ntarima Roh Allataala."
44008020	Apa napebalii Petrus nakua, "Ee, masolangko sola tuu doi'mu! Sanga musangai iko wa'ding dialli doi' to pangkamasean-Na Puang Allataala.
44008021	Te'da iko musipato' nturu'i tee jamanki', sanga te'da iko mumalampu' lako Puang Allataala.
44008022	Iamo joo, mengkatoba'ko jio mai kagajatanmu, mumassambajang lako Puang anna dampanganko, nasaba' mangkako mangtangngah gaja'!
44008023	Sanga kuissen sigaru bang to bitokkomu lan anna napukaunanko kagajatan."
44008024	Napebalii Simon nakua, "Tulungna' dikka', mipassambajanganna' lako Puang, anna moi mesa' to mipaunna, te'da la jaji lako kaleku'."
44008025	Ia tonna mangkamo sola dua mpangpeissenan kadan-Na Puang Allataala, polemi de' kota Yerusalem. Ia tonna polemo, buda kampong jio tana Samaria nanii mpangpeissenan Kareba Kasalamatan.
44008026	Den malaeka'-Na Puang mangkada lako Filipus nakua, "Ke'dehmoko mumale ntuu sau' lalan jao mai kota Yerusalem male do' Gaza." Makarorrong joo lalan.
44008027	-
44008028	Ta'pa male bang unami Filipus. Ia joo wattu den mesa' to-Etiopia pole massambajang jao mai kota Yerusalem. Ia joo tau tomapangka', ia nnissenan sininna ewananna Raja Kandake, raja baine jio tana Etiopia. Mangnguju lakoi tondokkona, na mbaca sura'na Nabi Yesaya jao karetana.
44008029	Mangkadami to Roh Allataala lako Filipus nakua, "Maleko ngkandoppi'i joo kareta."
44008030	Kinjara'mi ngkandoppi'i nasa'dingngi joo tau mbaca sura'na Nabi Yesaya. Nakutanaii nakua, "Tapahangraka apara tuu tabaca?"
44008031	Nakua joo tau mebali, "Umbo la kukua mpahangngi, ke te'dai tau mpapahangngina'?" Nasuai to Filipus namende' kareta nacumadokko sola.
44008032	Ia to aya' nabaca kumua, "Dipasusi bembala' dirui' lako ngenan panggeresan. Tangmangngapa susi anak bembala', ke digoncingngii to bulunna, susi toomi joo tangtiku'bi' timun-Na mpau kada sangbuku.
44008033	Te'da tau ngkasiri'i na tangngia bang gauk to digaukanni. Moi mesa' tau te'da wa'ding la mpaui kumua den bati'na, sanga madoi'i dialai sunga'na lan mai tee lino."
44008034	Nakua joo tomapangka' lako Filipus, "La kukutanaiko, indannara to nasanga tee nabi? Kale kalenaraka, ba'tu tau laenraka?"
44008035	Mangpamulami Filipus mangkada, mpauanni karebanna Puang Isa mammula lan mai joo aya'.
44008036	Mpatarruhhi kalingkanna na dete' wai, nakua, "Inde'mi to wai, denparaka halanganna ke dijio'na'?" [
44008037	Napebalii Filipus nakua, "Wa'dingmiki' dijio', ke lantuk tongan penawanta' ngkatappa'i Puang Isa." Nakua mebali, "Kukatappa'i kumua Anak Allataala to Puang Isa Almaseh."]
44008038	Nasuami to tompamale kareta napakendenni, namane' mendo' wai sola dua, najio'i Filipus.
44008039	Ia tonna endekmo jiong mai wai, ta'pa ratumi Roh Allataala nnalai to Filipus nabawai, anna ia joo tomapangka' te'damo nakitai. Masannangngi mpatarruh kalingkanna.
44008040	Apa ia joo Filipus jioi pale' ia kota Asdod. Na ia tonna mpatarruh kalingkanna, mpangpeissenan Kareba Kasalamatan lan sininna kota ratu lako kota Kaisarea.
44009001	Ia joo wattu mapalla tarruh bang penawanna Saulus madoang la mbunoi to tomatappa' lako Puang Isa. Na male lako Imang Lompo,
44009002	mpeta'da sura' kuasa nabawa lako kapala bola passambajangan to-Yahudi jio kota Damsyik, dikua ianna ampa' to tonturu' pangngajaran-Na Puang Isa jio la muane la baine, wa'dingngi najokko nabawai lako kota Yerusalem.
44009003	Malemi lako kota Damsyik. Ia tonna mandoppi'mo lako kota, ta'pa denmi arrang pole jao mai langi' nnarrangngii mengguririkkina.
44009004	Tipessambakki do' padang na den gamara nasa'ding metamba nakua, "Ee Saulus! Ee Saulus! Matumbai musessa tarruh bangna'?"
44009005	Nakutanaimi Saulus nakua, "Ie', indariki' kita' Puang?" Napebalii nakua, "Aku'mo Puang Isa to musessa.
44009006	Apa ke'dehmoko tee too ammumale lako joo kota. Jiopa mudipauan apa to sipato' la mupugauk."
44009007	Sabakan to tau nasolan Saulus natangnnissenmi mangkada, sanga ia joo gamara nasa'ding, na moi mesa' te'da bangra tau nakita.
44009008	Ke'dehmi Saulus nampami'cik matanna, apa tangpakitami. Jaji natoe bangmira tau to limanna, nasolanni male lako kota Damsyik.
44009009	Tallung allo masainna tangpakita, tangkumande tangngapa.
44009010	Den mesa' tomatappa' lako Puang Isa jio kota Damsyik disanga Ananias. Den pissen nangkita pengkita. Lan joo pengkitanna nasa'ding to petamba-Na Puang ngkuanni, "Ee Ananias!" Napebalii nakua, "Ie', inde'na' kita' Puang."
44009011	Nakuanni Puang, "Ee, malemoko tee too lako bolana Yudas jio to disanga Lalan Maruruh! Pekutananni jio to disanga Saulus to-Tarsus. Massambajangngi too,
44009012	na nakitamoko lan pengkitanna, ratu mpendete'i la mpalullungngi pala'mu, dikua anna wa'ding pakita pole'."
44009013	Napebalii Ananias nakua, "Oo, Puang! Tuli kusa'ding napau tobuda kumua ia joo tau takkaliwa' to pangsessana lako taun-Ta' jio kota Yerusalem.
44009014	Na ia tee karatuanna inde' tee too, napakuasa kapala imang la njokko sininna tossompaki'."
44009015	Apa nakua Puang ngkuanni, "Male bangmoko! Nasaba' mangkamo kupilei la mpangjamanna', dikua napangpeissenanna' lako bangsa tangngia to-Yahudi, lako raja, na lako too to-Yahudi.
44009016	Na Aku' kalena la mpakitanni sininna kamaparrisan to la naperasai nasaba' Aku'."
44009017	Malemi Ananias lako ntuu joo bola, napalullungngi pala'na to Saulus, nakua, "Ee, tokupusile'to Saulus! Ia to Puang Isa, mukita jio tangnga lalan tommumangnguju jio mai, ssuana' ratu, dikua ammuwa'ding pakita pole', nakuasai tooko Roh Allataala."
44009018	Ia bang unamo joo, naden susi sissik bale tikalopak jio mai matanna Saulus anna pakita pole'. Ta'pa ke'dehmi nadijio'.
44009019	Mangkanna kumande, memmawatang pole'mi.
44009020	Tarruh bang unami llelei bola passambajangan to-Yahudi mpangpeissenanni kumua Anak Allataala to Puang Isa.
44009021	Sininna to tau ssa'dingngi joo jangngah nakua, "Oo, apa tangngiamoraka tinde' to la ssabu'i sininna tomatappa' lako Puang Isa jio kota Yerusalem? Apa tangngiamoraka naakkattai naratu inde' la mangjokko na pangngoloi lako kapala imang?"
44009022	Apa samasai-sainna Paulus mpangpeissenan Kareba Kasalamatan sabuda-budanna tooi tau matappa'. Na ia tonna pamanassai kumua Raja Mangpasalama' to Puang Isa, mempussakmi to to-Yahudi torro jio kota Damsyik.
44009023	Ia tonna ba'tu pirang-pirang allomo, mesa' kadai to to-Yahudi la mbunoi.
44009024	Tuli natajan allo bongi jio babangan kota la mbunoi. Apa naissenni Paulus to akkattana.
44009025	Iamo joo, anna ia to tonturu'i ratu bongi nnalai, napatamai buriah, nadokkenni ratu do' litak lliwa'i betteng kota, nata'pa male.
44009026	Ia tonna ratumo Saulus lako kota Yerusalem, nacobai male siama' to tomatappa' lako Puang Isa. Apa nakalaja'i, sanga te'dapa nakatappa'i kumua menturu' tonganmi lako Puang Isa.
44009027	Apa malei natammui Barnabas nasolanni lako rasulu'. Nacuritanni kumua mangkamo Saulus ngkita Puang Isa jio tangnga lalan lako kota Damsyik, na sipangkada toomo. Nacuritan tooi matumbai to kabaranianna Saulus mpangpeissenanni to Puang Isa jio kota Damsyik.
44009028	Iamo joo natorro Saulus jio sola tomatappa', barani mpangpeissenan Puang lan lili'na kota Yerusalem.
44009029	Sipangkadai na sihakiki too to to-Yahudi to mangbasa Yunani ntuntun bang akkalan la mbunoi.
44009030	Apa ia tonna issenni tomatappa' joo akkalanna, nasolanni to Saulus lako kota Kaisarea, namane' ngkuanni napole pole' lako kota Tarsus.
44009031	Jaji te'damo nadisessa to jamaa jio tana Yudea, Galilea na Samaria. Na pangtulung-Na Roh Allataala anna samawatang-watangna na sakerangngan-rangnganna too joo jamaa, ssompa Puang.
44009032	Malei Petrus llelei jamaa. Den pissen wattu namale ngkita umma'-Na Puang jio kota Lida.
44009033	Den mesa' tokupi' naampa' disanga Eneas, karuamo taunna mamma' bang.
44009034	Nakuanni Petrus, "Ee Eneas! Napamalekeko Puang Isa Almaseh. Ke'dehko lulunni tuu ampahmu." Ta'pa ke'deh bang unami Eneas.
44009035	Memmatappa' ngasan lako Puang to tau jio kota Lida sola rante Saron tonna kitai to Eneas.
44009036	Den mesa' baine jio kota Yope disanga Tabita. (Lan basa Yunani disanga ia Dorkas, battuananna jonga.) Matappa'mo lako Puang Isa. Melo panggaukanna na ntulung tomakario-rio.
44009037	Ia joo wattu masakii namate. Dipajaoi loteng to batang rabukkuna tonna mangka dibasei.
44009038	Te'da namambela joo kota Yope jio mai kota Lida. Jaji, ia tonna issenni to tomatappa' lako Puang Isa jio kota Yope, kumua jioi kota Lida to Petrus, den dua tau nasua male ngkuan Petrus, namadoi' ratu.
44009039	Ta'pa malemi Petrus sola. Ratunna lako, disolanni de' loteng. Ia to baine jio, to te'damo muanena, kumarrak ngasan, na ntalimbung Petrus napakitanni to baju pura najaisanni Tabita tonna tuopa.
44009040	Nasua ngasanni Petrus messun, namengguntu' massambajang. Ia tonna oloimi joo batang rabukkuna nakuanni, "Ee Tabita, mi'cokmoko!" Ta'pa mpami'cikmi matanna, nami'cok cumadokko tonna kitai to Petrus.
44009041	Natoei Petrus to limanna napake'dehhi. Mangkai joo natambaii to tote'damo muanena sola tomatappa' laen, nasuai ratu ngkitai to Tabita tuo pole'mo.
44009042	Ta'pa titaleh joo kareba lan lili'na kota Yope, anna membuda tau ngkatappa'i Puang Isa.
44009043	Ba'tu pirang allopa Petrus torro jio kota Yope, jio bolana Simon to pangjama balulang.
44010001	Den mesa' to-Roma jio kota Kaisarea disanga Kornelius, kamandang surudadu to-Italia.
44010002	Mesa'i tomelo penawa na massompa too sintong repokkona lako Puang Allataala. Buda sudakkana lako to-Yahudi kaasi-asi na te'da nasalai wattu massambajang.
44010003	Den pissen wattu agi-agi tatte' tallu soloh allo na ngkita manassa malaeka'-Na Puang Allataala lan pengkitanna, ratu ngkuanni, "Ee Kornelius!"
44010004	Malanjang Kornelius tonna kitai joo malaeka' nakua, "Ie', apara kita' Puang?" Mebalii nakua, "Natarimamo Puang Allataala to passambajangmu sola kamalaboranmu.
44010005	Iamo joo suami ba'tu pira-pira tau too male lako kota Yope, ntambai Simon to disanga too Petrus.
44010006	Torro jioi bolana pangjama balulang to disanga Simon, jio randan tasik."
44010007	Ia tonna polemo joo malaeka', natambaimi Kornelius to dua kaunanna sola mesa' surudadu pangjoa'na to mangngagama Yahudimo.
44010008	Nacuritanni Kornelius apa to mangka jaji, namane' ssuai male lako kota Yope.
44010009	Masawanna tangnga allo tonna kandoppi'mo kota Yope joo tonasua Kornelius, mende'i loteng Petrus la massambajang.
44010010	Madoangmi kumande sanga tangbarah gajai, apa ia tonna dipasadia to kande ngkitami pengkita.
44010011	Titimbakki to langi' nakita, na den apa susi kaen masangka dikapu' a'pa' to tetukkuna, didokken ratu do' litak.
44010012	Sininna rupa olok-olok a'pa' ajena, olok-olok lumeme' na manuk-manuk den ngasan lan.
44010013	Den gamara nasa'ding ngkuanni, "Ee Petrus, mi'cokko! Gere'i tuu, mukasaraii, mukandei!"
44010014	Napebalii Petrus nakua, "Ie', masussa kita' Puang! Sanga te'da lalopa nabulewanni anga'ku' to apa diharangan ba'tu dipemalian."
44010015	Apa ssa'ding pole' omi gamara ngkuanni, "Apa to pura nahallalasan Puang Allataala, danggi' muharanganni."
44010016	Pentallun susi joo, namane' tiangka' de' langi' joo kaen.
44010017	Pussakki Petrus ntangngahhi apa battuananna joo pengkitanna. Ia tonna mangtangngah-tangngah unapa, ia to tonasua Kornelius nnampa'mi bolana Simon na jiomi babangan.
44010018	Mekutanami nakua, "Iamoraka tee bola nanii torro Simon to disanga too Petrus?"
44010019	Ia tonna tangngah bang unapi Petrus apa battuananna joo pengkitanna, nakuanni Roh Allataala, "Ee Petrus! Den tau tallu nnangahko.
44010020	Madoi'moko mellao, nadanggi' mubata male sola, sanga Aku' ssuai ratu!"
44010021	Mellaoi Petrus nakuanni, "Aku'mo to miangah. Apara mitungkanan?"
44010022	Nakua mebali, "Nasuakan Kamandang Kornelius ratu inde'. Ia mesa' tomelo, to ssompa Puang Allataala, nakasiri' sininna to-Yahudi. Mangka nasua malaeka'-Na Puang Allataala mpeta'dako male lako bolana, dikua nasa'dingngi apa to la mupauanni."
44010023	Nasuai Petrus mentama namangbongi jio. Masawanna mi'cokmi Petrus namale sola. Den too ba'tu pira-pira tomatappa' jio kota Yope meundi.
44010024	Masawanna pole' o ratumi lako kota Kaisarea. Natajan bangmo Kornelius jio sola sininna rapunna na solana to pura nasua ratu.
44010025	Ia tonna ratumo Petrus, malemi Kornelius ntammuii, namengguntu' jio olona ssuju'i.
44010026	Apa natoei Petrus to limanna nakuanni, "Ke'dehko! Tolino bang toda unana' aku'."
44010027	Sipangkada unapi Kornelius namentama bola. Buda tau nakita lan nnampaii.
44010028	Nakua Petrus lako tuu lako tau, "Miissen kumua napemalian agamangki' to-Yahudi ke malekan massangbola-bola ba'tu sirau bangsa laen. Apa mangkamo' napamanassan Puang Allataala kumua te'da napemali sirau to-Yahudi na bangsa laen, nasaba' te'da tau naharangan Puang Allataala.
44010029	Iamo joo namaringngan penawangku' ratu tommipepasannina'. Jaji, iamo tee madoangna' nnissenni apara parallummi."
44010030	Napebalii Kornelius nakua, "Ntallung bongi, agi-agi tatte' tallu soloh allo susi tee, kumassambajang inde' bola. Tangdikalannai naden mesa' muane ta'pa ke'deh jio oloku'. Mangpakean cumbia'-bia',
44010031	nakua, 'Ee Kornelius! Natarimamo Puang Allataala to passambajangmu sola kamalaboranmu.
44010032	Jaji, suamoko tau male lako kota Yope ntambai Simon to disanga too Petrus. Torroi jio bolana pangjama balulang disanga Simon, jio randan tasik.'
44010033	Iamo joo kuta'pa madoi' ssua tau male ntambaiko. Na melomi sanga maringngan penawa unako ratu. Ia tee kami' sirempun ngasanmokan jio olo-Na Puang Allataala la ssa'dingngi sininna to nasuanko Puang Allataala la mpauankan."
44010034	Napamulaimi Petrus mangkada nakua, "Kupahang tonganmo tee too, kumua te'da tau napasilaenan Puang Allataala.
44010035	Moi tau tangngia to-Yahudi, apa ia ke ssompai Puang Allataala na mpugauk kameloan, natarima too Puang Allataala.
44010036	Ia tee kareba napangpeissenan Puang Allataala lako kami' to-Yahudi kumua ia to tolino wa'ding sikalino pole' sola Puang Allataala ke matappa'i lako Puang Isa Almaseh, nasaba' iamo Puangna sininna tau.
44010037	Miissenmo apa to mangka jaji lan lili'na tana Yudea, mammula jio mai tana Galilea to nanii Nabi Yahya njio' tobuda.
44010038	Miissenmo kumua ia joo Puang Isa to-Nazaret mangkamo napilei Puang Allataala, naben tooi Roh Allataala sola kuasa. Miissen toomo kumua tuli malei mpugauk kameloan umbo-umbo nanii, na nnula'i setang lan mai kalena tonatamai, nasaba' Puang Allataala ssolanni.
44010039	Kami'mo tee mai tongkitai sininna to napugauk la jio tana Yudea, la jio kota Yerusalem. Moi nasusi joo dibunoi nadipampang jao kaju sitamben.
44010040	-
44010041	Apa napatuo pole' Puang Allataala jio mai kamatean tonna allo mangpentallunnamo. Napangpekitanni lako kami' to napilei jolomo la mpangpeissenanni. Jaji te'da na sininna tau ngkitai. Kumandekan sola tonna tuo pole'mo jio mai kamatean.
44010042	Na Iamo ssuakan mpangpeissenan Kareba Kasalamatan lako tau kumua Iamo naangka' Puang Allataala menjaji tomangra'tah kara-kara lako tolino, la ia totuo unapa, la ia tomatenamo.
44010043	Sininna nabi mpangpeissenanni kumua ia to tongkatappa'i Puang Isa la didampangan, nasaba' kuasan-Na Ia Puang Isa."
44010044	Ia tonna mangkada unapa Petrus, mellaomi to Roh Allataala ngkuasai sininna to mpesa'dingngii joo kadanna.
44010045	Jangngah ngasanmi to to-Yahudi to matappa'mo lako Puang Isa nasiturusan Petrus jio mai kota Yope, ngkitai to bangsa tangngia to-Yahudi diben too Roh Allataala.
44010046	Sanga nasa'ding to tau mangkada mpake mangrupa-rupa basa to nabenni Roh Allataala, mpakala'bih Puang Allataala. Nakuanni Petrus,
44010047	"Kitari tee mai tau, susi kita' diben toomi Roh Allataala. Jaji te'da nawa'ding nahalangngi tau ke dijio'i wai."
44010048	Napangpesuanni Petrus nadijio' to tau mpau sangan-Na Puang Isa Almaseh. Mangkai joo napeta'dai sola ngasan natorropa Petrus ba'tu pirang-pirang allo masainna.
44011001	Nasa'ding rasulu' sola tomatappa' jio tana Yudea kumua ia to bangsa tangngia to-Yahudi ntarima toomo kadan-Na Puang Allataala.
44011002	Ia tonna ratumo Petrus de' kota Yerusalem, den ba'tu pira-pira to-Yahudi ncoccoi. Ia joo to-Yahudi matappa' lako Puang Isa, apa madoangngi kumua moi to bangsa tangngia to-Yahudi la disunna'.
44011003	Nakuanni to Petrus, "Ammumalera lako bola to totangdisunna'? Ammukumande sola?"
44011004	Iamo joo napamanassan ngasanni Petrus lako, apa to mangka jaji jio mai pamulanna nakua,
44011005	"Ia tongkumassambajang jio kota Yope, den pengkita kukita. Den mesa' apa kukita susi kaen masangka dikapu' a'pa' to tetukkuna didokken jao mai langi' ratu jio oloku'.
44011006	Ia tongkukitai la mpemajappuii, oh, na lan ngasan ia to olok-olok sia'pa' ajena, olok-olok lampung, olok-olok lumeme' na manuk-manuk.
44011007	Na den gamara kusa'ding ngkuanna', 'Ee Petrus, ke'dehko! Gere'i tuu, mukasaraii, mukandei!'
44011008	Apa kupebalii kukua, 'Ie', masussa kita' Puang! Sanga te'da lalopa nabulewanni anga'ku' to apa diharangan ba'tu dipemalian.'
44011009	Apa kusa'ding pole' joo gamara jao mai langi' ngkuanna', 'Apa to nahallalasan Puang Allataala, danggi' muharanganni.'
44011010	Pentallun jaji susi joo, namane' diangka' pole' de' langi'.
44011011	Na ia toomo joo wattu, ia to tau tallu disua jio mai kota Kaisarea mpessitammuina', ratu jio bola to kunii torro.
44011012	Nakuanna' Roh Allataala, 'Danggi' mubata male sola tuu mati' tau.' Malemokan sola, na denpa tee annan sile'to jio mai kota Yope, kisolan male lako kota Kaisarea, angkimentama bolana Kornelius.
44011013	Nacuritankan matumbai tonna ngkita mesa' malaeka' ke'deh lan bolana ngkuanni, 'Suai to tau namale lako kota Yope ntambai Simon to disanga too Petrus.
44011014	La napauanko kareba to la mpasalama'ko sintong repokkomu.' "
44011015	Mpatarruhhi Petrus kadanna nakua, "Ia tongkupamulai mangkada susi joo, ta'pa nakuasaimi Roh Allataala, susi to jaji lako kita' tonna pamulanna.
44011016	Kuingaran tooi kumua den nakua Puang Isa, 'Ianna Nabi Yahya mangjio' wai, apa ianna kamu' la dijio' kamu' Roh Allataala.'
44011017	Jaji manassa naben too Puang Allataala Roh Allataala to bangsa tangngia to-Yahudi, susi to nabenki' tontamatappa' lako Puang Isa Almaseh. Iamo joo naumbo la kukua hhalangngii to Puang?"
44011018	Mangkanna nasa'ding joo, napahangmi. Mpakala'bihmira Puang Allataala nakua, "Ianna susi joo, moi pale' bangsa tangngia to-Yahudi natarima toomi Puang Allataala, ke mengkatoba'i jio mai dosana, anna benni katuoan melo te'da cappa'na."
44011019	Ia tonna mangkamo Stefanus dibuno, mangpamulami to tomatappa' lako Puang Isa dipakario-rio, arannai male sisarak-sarak. Den male lako tana Fenisia, lako pulau Siprus na den too to male lako kota Antiokhia. Umbo-umbo nanii tuli mpangpeissenan Kareba Kasalamatan, apa lako manda to-Yahudi.
44011020	Apa den ba'tu pira-pira to tomatappa' pole jio mai pulau Siprus na kota Kirene ratu lako kota Antiokhia, na mpangpeissenan too Kareba Kasalamatan lako to-Yunani kumua Puangngi to Isa.
44011021	Nabuda tau memmatappa', napangben kalena lako Puang, nasaba' natulungngi kuasan-Na Puang.
44011022	Ia tonna sa'dingmi jamaa jio kota Yerusalem kumua buda tau matappa', nasuami to Barnabas male lako kota Antiokhia.
44011023	Na ia tonna ratumo lako, gaja sannangngi ngkitai, sanga nabarakka'i Puang Allataala to tau jio. Namangngajahhi nakua anna tatta' nturu' Puang.
44011024	Ia joo Barnabas to melo penawa, nakuasai Roh Allataala, namatappa' tongan too, iamo nabuda tau memmatappa' lako Puang.
44011025	Mangkai joo malemi Barnabas ntiro Saulus jio kota Tarsus.
44011026	Ia tonna sitammumo, nasolanmi lako kota Antiokhia. Sangtaunni torro jio sola jamaa na nnajahhi buda tau. Jiomo dinii pamula ssangaii Tosarani to tomatappa' lako Puang Isa.
44011027	Ia joo wattu den ba'tu pira-pira nabi ratu jao mai kota Yerusalem lako kota Antiokhia.
44011028	Denni mesa' disanga Agabus nakuasai Roh Allataala anna mangkada nakua, "La jaji to pealloan la'da' lan lili'na lino." (Najaji tongan unamo joo, tonna Tomaraja Roma disanga Klaudius mangparenta.)
44011029	Mesa' kada ngasanni to tomatappa' lako Puang Isa napada rrempun pangtulunganna situru' pakullena, napangpeawanni to tomatappa' jio tana Yudea.
44011030	Mangkanna dirempun joo doi', disuai to Barnabas sola Saulus male mbawai lako pekaamberan jamaa jao kota Yerusalem.
44012001	Ia joo wattu napamulami Raja Herodes ssessa tomatappa' lako Puang Isa.
44012002	Napangpesuanni to sile'tona Yahya disanga Yakub, napa'dangngii namate.
44012003	Ia tonna issenni Raja Herodes kumua napumasannang to-Yahudi joo, napangpejokkoan omi to Petrus tonna allo pangramean ngkande Roti Tangkeragi.
44012004	Ia tonna dijokkomo, napangpesuanni nadipatama pangtarungkuan. Patang torroan surudadu jio disua nnampaii. Ia to sangtorroan sia'pa' surudadu lan. Akkattana mangkapi pangramean Paskah, namane' mbicarai to kara-karana jio olona tobuda.
44012005	Jaji dipallan bangpi pangtarungkuan to Petrus. Apa napassambajangan tarruh jamaa lako Puang.
44012006	Ia tonna bongi, dikua la masawapi napangngoloi Raja Herodes lako tobuda, na ia to Petrus dirante bassi dua to limanna, mamma' napatangnga dua surudadu tomangngampana. Den todapa pangjaga laen jio sikandoppi' ba'ba pangtarungkuan.
44012007	Tangdikalannai naden malaeka'-Na Puang ke'deh jio sikandoppi' Petrus na den to arrang mangngarrang lan joo pangtarungkuan. Natundanni to Petrus, naroge-rogei to ajena nakuanni, "Ee! Mi'cokko madoi'!" Ta'pa tibuka bang unami to rante lan mai limanna.
44012008	Mangkada pole' omi nakua, "Mebajumoko ammumassapatu!" Mangkai joo nakua pole' omi, "Pakeko baju landomu, muundi nturu'na'!"
44012009	Messunmi joo malaeka' napeundii Petrus lako salean. Apa te'da naissenni kumua tongan ngasan tuu lako, nasangari kumua pengkitanna bangri.
44012010	Ia tonna liwa'imi to dua pangjagan, ratumi lako babangan bassi tingngo lako kota. Titimbakmi joo babangan, namessun nnola lalan biccu', nata'pa ta'de joo malaeka'.
44012011	Mangkai joo mane'ri nakanassai tongan Petrus to apa mangka jaji lako kalena, nakua, "Mane'ri kuissen kumua Puang tonganmo mangka ssua malaeka'-Na la'paranna' jio mai kuasanna Raja Herodes na jio mai sininna to la nagaukanna' to-Yahudi."
44012012	Mangkanna naissen susi joo, malemi lako bolana Maryam, indona Yahya to disanga too Markus. Buda tau jio sirempun massambajang.
44012013	Ia tonna ndedek babangan to Petrus, den mesa' baine kaunan disanga Rode ratu la ntimbakanni.
44012014	Ta'pa napegamara to Petrus. Apa te'da natimbakanni, saba' liwa' sannangna, ta'pa pole ori tama napauanni to tau jio kumua saleananni babangan Petrus.
44012015	Apa nakua to tau ngkuanni, "Mangtindoko iko tuu." Nakua pole', "Tonganna ia Petrus joo jio salean." Nakuanni, "Malaeka'nari joo!"
44012016	Apa mangdedek tarruhhi Petrus, na ia tonna timbakanni to babangan sijangngaran ngasanni ngkitai.
44012017	Mpupangngimbai limanna Petrus nakamma' to tau, namane' ncuritanni umbo nakua Puang la'paranni lan mai pangtarungkuan. Nakua, "Pauanni Yakub to apa jaji sola tomatappa' pira'." Mangkai joo too messunmi, namale lako bola laen.
44012018	Masawanna melambi' marongkami to tomangjaga. Pussakki ntangngahhi apa to jaji lako Petrus.
44012019	Napangpesuanni Raja Herodes nnangahhi to Petrus, apa te'da nakulle nnampa'i. Iamo joo napangparentanni nadiparessa to tomangjaga nadibuno. Mangkai joo malemi Raja Herodes jio mai tana Yudea lako kota Kaisarea na torro jio ba'tu pirang-pirang allo.
44012020	Gaja nakagallii Raja Herodes joo to-Tirus na to-Sidon. Iamo joo namesa' kada ratu mpessikitaii. Nasedei jolo' to kapala salassa' raja disanga Blastus la mpangkadanni, namane' male sikita raja. Meta'dai la sipemeloan, sanga ia joo tondokkona pole jiora mai tondokkona Raja Herodes nanii nnala kande.
44012021	Den pissen wattu to pura dipattantumo, mpakemi pakean kamala'biranna to Raja Herodes nacumadokko jao cadokkoan kaparentan, namangkada lako joo tau sola ngasan.
44012022	Napissenni to tau mearrak mpebalii nakua, "Samanna ia to dewata tee mangkada, tangngia tolino."
44012023	Ta'pa natampeleng bang unami malaeka'-Na Puang, sanga te'da nakasiri'i to Puang Allataala. Nasikandeii kalindoro, arannai mate.
44012024	Satitaleh-talehnami to kadan-Na Puang Allataala na sabuda-budanna toomi tau ngkatappa'ii.
44012025	Ia tonna mangka Barnabas sola Saulus mpangbenni to pangtulungan lako tomatappa', polemi jao mai kota Yerusalem nasolanni to Yahya to disanga too Markus.
44013001	Den ba'tu pira-pira nabi sola guru jamaa jio kota Antiokhia: Barnabas, Simeon to disanga too tomalotong, Lukius to-Kirene, Menahem to dipelobohhi sola Raja Herodes Antipas tonna peapa, na Saulus.
44013002	Ia tonna massambajang na puasa too, nakuanni Roh Allataala, "Pileii to Barnabas sola Saulus, anna jamai to jaman mangka kupattantuanni."
44013003	Ia tonna mangka puasa sola massambajang, napassambajanganni to Barnabas sola Saulus, namane' ssuai sola dua male.
44013004	Pangpatujun-Na Roh Allataala namale Barnabas sola Saulus lako kota Seleukia, na mangkappala' jio mai male lako pulau Siprus.
44013005	Ia tonna ratu lako kota Salamis jio pulau Siprus, mpangpeissenanni kadan-Na Puang Allataala lan bola passambajangan to-Yahudi. Den todai Yahya Markus to nasolan mbalii.
44013006	Naguririkki ngasan joo pulau ratu lako kota Pafos. Den mesa' to-Yahudi nasitammuan jio disanga Baryesua, macca massando na ssanga too kalena nabi. (Lan basa Yunani disanga Elimas.)
44013007	Sikabudai melo to gubernur jio disanga Sergius Paulus, mesa' tomacca. Madoangngi ssa'ding kadan-Na Puang Allataala. Iamo joo nasuai to Barnabas sola Saulus ratu.
44013008	Apa ia joo sando mpengkulle-kullei hhalangngii to Barnabas sola Saulus, nakua danggi' namatappa' lako Puang Isa joo gubernur.
44013009	Apa ia to Saulus to disanga too Paulus nakuasai Roh Allataala nakaje'jekki.
44013010	Nakuanni, "Ee bati'na Ballisi'! Ewalinnako sininna kameloan! Topangnguraga la'da'ko! Te'daraka mulantorroi hhalangngi akkatta-Na Puang Allataala mpasalama' tolino?
44013011	La mukita to napabalaranko Puang! La buta bang unamoko tee too, ba'tu pirang alloko to tanglapakita." Ta'pa memmapattangmi pengkitanna, sanga susi to kumua den apa malotong ssapu' matanna na sumaka'-maka' bangmira ntuntun tau la ssolanni.
44013012	Memmatappa'i joo gubernur tonna mangka ngkitai joo, sanga jangngah tarruhhi ssa'dingngi joo pangngajaran-Na Puang.
44013013	Mangkappala'mi Paulus sola to solana jio mai kota Pafos lako kota Perga jio tana Pamfilia. Ntuumo jio nanii messarak Yahya Markus napole lako kota Yerusalem.
44013014	Apa ia to Paulus sola Barnabas mpatarruhhi kalingkanna jio mai kota Perga lako kota Antiokhia jio tana Pisidia, na ia tonna Allo Katorroan mentamai bola passambajangan to-Yahudi nasicadokkoan lan.
44013015	Ia tonna mangkamo dibaca sura'na Nabi Musa sola sura' nabi laen, massuami to kapala bola passambajangan ngkuan tau namekutana lako Paulus sola solana. Nakuanni, "Ee todipusile'to! Tulungkan mipaui ke denni kada pangpangngajah lako tee mai tau."
44013016	Ke'dehmi Paulus nampupangngimba limanna nta'tan tau nakua, "Ee kamu' padangku' to-Israel na kamu' to ssompa todamo Puang Allataala, pesa'dingngii!
44013017	Ia to Puang Allataala, to nasompa bangsa Israel, mangka mpilei tojolota', na pupemmatonggoi tee bangsa tonna mentoratupa jio tana Mesir, namane' mpasunni jio mai, mpake kuasa kamala'biran-Na.
44013018	Patang pulo taunna jio padang pallawangan nanii ssabbarasanni Puang Allataala to panggaukanna.
44013019	Ia tonna mangka ssabu'i pitu bangsa jio tana Kanaan, natawa-tawanni joo tana napumanahhi.
44013020	Den agi-agi pata ratuh limang pulo taun masainna joo. Ia tonna mangkamo ditawa-tawa joo tana Kanaan, nabenmi Puang Allataala ba'tu pira-pira pangbicara to ntoe too parenta. Nabi Samuelmo to pangbicara tampakkana.
44013021	Mangkai joo naben omi Puang Allataala to Saul menjaji rajana situru' pangpeta'danna, namangparenta patang pulo taun masainna. Ia joo Saul anakkana Kis, bati'na Benyamin.
44013022	Ia tonna pasoro'i Puang Allataala to Saul menjaji raja, naangka'i to Daud menjaji raja ssullei. Nakua Puang Allataala mpaui to Daud, 'Kuampa'mi to tolampugauk pakkaeloran-Ku', to la mpemasannangngi penawang-Ku', iamo tee Daud anakkana Isai.'
44013023	Pole jio mai bati'na Raja Daud nanii Puang Allataala mpasadiai to Raja Mangpasalama' lako bangsa Israel, iamo joo Puang Isa, susi to pura napau jolo.
44013024	Ia tonna te'dapa napamulai jaman-Na Puang Isa, nasuami Nabi Yahya to to-Israel kumua namengkatoba' jio mai dosana na dijio'.
44013025	Na ia tonna la katampakannamo Nabi Yahya mangjama, nakua mangkada, 'Ia tee aku' tangngiana' to raja mitajan, apa den ia to la ratu ke mangkamo', na moi mbukai sapatun-Na tangsipato' toona'.'
44013026	Ee todipusile'to, la kamu' to bati'na Nabi Ibrahim, la kamu' to ssompa todamo Puang Allataala! Mangkamo kamu' naparatuan Puang Allataala to Kareba Kasalamatan.
44013027	Ia to to-Yerusalem sola pekaamberanna cia'i ntarimai to Puang Isa. Te'da napahangngi to pangngajahna nabi to tuli dibacanni ke Allo Katorroan oi, iamo joo napangpebunoanni. Apa ia toomora joo kanabunoanna, anna jaji apa to pura napau nabi tonna anu'.
44013028	Moi nate'da naampa'i to sipato'na la dinii mbunoi, apa napeta'dai lako Pilatus anna dibuno.
44013029	Na ia tonna mangkamo napugauk sininna to diuki' jolomo to jiona Ia lan Sura' Allataala, napupellaomi to batang rabukku-Na jao mai kaju sitamben, namane' mpeliangngi.
44013030	Apa napatuo pole'i Puang Allataala jio mai kamatean.
44013031	Masaipa nanii mpangpekitan kalena lako to tomangka nasolan jio mai tana Galilea lako kota Yerusalem. Ia ngasanmo to mpangpeissenanni tee too lako bangsa Israel kumua Raja Mangpasalama' to Puang Isa.
44013032	Na ia tee kami' kipauanmo kamu' to Kareba Kasalamatan, kumua ia to apa pura nabasse Puang Allataala lako tojolota',
44013033	mangkamo napugauk Puang Allataala lako kita', tonna patuoi to Puang Isa jio mai kamatean. Susi to napau jolomo lan Pangpujian mangpenduan, 'Ikomo Anak-Ku'. Mammula tee too Aku'mo ambe'mu.'
44013034	Mangkamo napatuo pole' Puang Allataala jio mai kamatean, na te'damo nalamate pole'. Napamanassamo Puang joo lan tee kada nakua, 'La kuben kamu' barakka', to mangka kupasanan Raja Daud kumua nang la jajinna ia.'
44013035	Susi toomi to apa dipau lan Pangpujian laen nakua, 'Te'da taeloran batang kaleku' la buruk lan lamunan, sanga Aku'mo kaunan-Ta' to mangka tapilei.'
44013036	Ia tee kada te'da nadipatuju lako Raja Daud. Matemi tee Raja Daud tonna mangkamo mpugaukki to nasuanni Puang Allataala. Ia tonna matemo dilamunni sola tojolona, anna buruk toomo to batang rabukkuna.
44013037	Apa ia to Puang Isa napatuo pole'mi Puang Allataala jio mai kamatean, na te'da Ia nasusi Raja Daud.
44013038	Ee todipusile'to! Parallu miissen kumua nadampangan kamu' Puang Allataala, nasaba' apa to napugauk Puang Isa. Ia to atoranna Nabi Musa te'da nakullei mpupenjaji tomelo kamu',
44013039	apa ia to tomatappa' lako Puang Isa direken tomelo.
44013040	Iamo joo la mangpesa'ding melo kamu', danggi' najaji lako kalemi to apa dipau lan sura'na nabi nakua,
44013041	'Ee kamu', to tangkasiri' Puang Allataala! Mangpesa'ding melo kamu'! La jangngah kamu' ammisabu', sanga ia tee wattu den apa kupugauk to la te'danna milangkatappa'ii, moi naden tau mpamanassan kamu'.' "
44013042	Ia tonna messunmo Paulus sola Barnabas lan mai bola passambajangan, napeta'dai tau jio naratu ke Allo Katorroan pole'i la mpangpangngajaran pole'i joo.
44013043	Mangkanna massambajang, buda to-Yahudi na tau laen to mangngagama to-Yahudi todamo menturu' lako Paulus sola Barnabas. Naajahhi sola dua napangngingaranni kumua nada'tan rrannuan pangkamoja'-Na Puang Allataala.
44013044	Ia tonna Allo Katorroan pole'mo, sangratuan ngasanni to tau lan joo kota mpesa'dingngi kadan-Na Puang Allataala.
44013045	Ia tonna kitai to-Yahudi to tobuda, masere atimi nacapa'i to Paulus, napasala tooi sininna to napaunna.
44013046	Apa kannori sabarani-raninna Paulus sola Barnabas ntarrusanni kada nakua, "Na kamu'mo to-Yahudi jolo' dipauan to kadan-Na Puang Allataala. Apa te'da mitarimai, mipattantu kamu' kumua te'da misipato' ntarima katuoan melo te'da cappa'na. Iamo joo kimale lako bangsa laen.
44013047	Sanga susi ia tee to nasuankan Puang Allataala kumua, 'Pura kupattantumo kamu' menjaji arrang lako bangsa tangngia to-Yahudi dikua ammiparatui to kasalamatan lako lili'na lino.' "
44013048	Ia tonna sa'dingngi bangsa tangngia to-Yahudi joo, masannang ngasan na mpakala'bih kadan-Na Puang. Na memmatappa' lako Puang Isa sininna to tonapattantumo Puang Allataala la nnampa' katuoan melo te'da cappa'na.
44013049	Dipangpeissenanmi to kadan-Na Puang lan lili'na joo tondok.
44013050	Apa naarakki to-Yahudi to tomapangka' lan joo kotana sola baine to dipekapuangngi to ssompa toda Puang Allataala, nasessai to Paulus sola Barnabas, namane' nnula'ii sola dua lan mai joo tondok.
44013051	Apa mpentambakanni ajena Paulus sola Barnabas. Mangkai joo malemi lako kota Ikonium.
44013052	Masannang to tomatappa' jio kota Antiokhia, nakuasaii Roh Allataala.
44014001	Ia to mangka jaji jio kota Antiokhia susi bang una to jaji jio kota Ikonium. Malemi Paulus sola Barnabas mentama bola passambajangan to-Yahudi namangngajahhi. Buda to-Yahudi sola to-Yunani memmatappa' lako Puang Isa.
44014002	Apa ia to to-Yahudi to cia' matappa' rrasi tau tangngia to-Yahudi anna kaba'cii to tomatappa' lako Puang Isa.
44014003	Masainni Paulus sola Barnabas torro jio. Te'da namalaja' mpangpeissenan kameloan penawan-Na Puang. Napabutti tooi Puang kumua tongan to kareba napangpeissenan, nasaba' nabenni kuasa la mpugauk tanda mejangngaran.
44014004	Apa sisala-salai to tau lan joo kota na sisesean. Den to rempe' lako to-Yahudi na den too to rempe' lako joo rasulu' dua.
44014005	Mesa' kadai to to-Yahudi sola to pekaamberanna na ia to bangsa tangngia to-Yahudi la ssessai narura batui joo rasulu'.
44014006	Apa ia tonna issenni joo, malaii lako tana Likaonia, natorro sikandoppi' kota Listra na kota Derbe
44014007	mpangpeissenan Kareba Kasalamatan jio.
44014008	Den mesa' muane jio kota Listra tangnaissen lumingka, sanga kupi'i simula jajinna.
44014009	Cumadokko bangngi mpesa'dingngi Paulus tonna mangngajahhi. Nakaje'jekki Paulus naissenni kumua matappa' joo tau anna wa'ding dipamaleke.
44014010	Naandongngi mangkada ngkuanni, "Ke'deh maruruhko!" Ta'pa ke'dehmi, nalumingka.
44014011	Ia tonna kitai tobuda to apa napugauk Paulus, napetambanni mangbasa Likaonia nakua, "Mellaomi to dewata mangrupa tau lan tangnga-tangngata'."
44014012	Nasangaii Zeus to Barnabas na ia to Paulus nasangaii Hermes, sanga ia mangbicara.
44014013	Ia to bolana dewata Zeus salean kota. Ia to imangna mbawa ba'tu pira-pira sapin muane sola bunga lako babangan kota, sanga madoangngi la mangkaroba lako rasulu' sola tobuda.
44014014	Nca'ce-ca'cei pakeanna Barnabas sola Paulus tonna issenni to apa la napugauk tobuda, nakinjara' tama tangnga-tangngana nakuanni,
44014015	"Ee kamu' sola ngasan ammimangpasusira tuu? Tolino biasa bang unakan tee susi kamu'! Iari kami' kintee la mpangpeissenanrakan Kareba Kasalamatan lako kamu', dikua ammipatorroi tee apa tangmakkeguna, ammipole lako Puang Allataala to tuo, to mpaden langi' sola lino na tasik na sininna to issinna.
44014016	Ia to wattu pura diboko', napupangngelohna bang Puang Allataala to sininna bangsa pada nturu' ia pakkaeloranna.
44014017	Apa te'dara natangmpangpekitan kalena lan mangrupa-rupa panggaukan melo susinna: naben kamu' uran jao mai langi' sola assele' padang ke wattunna omi. Naben kamu' kande, napemasannangngi tooi to penawammi."
44014018	Apa moi namangkada susimo joo tuu lako rasulu', ci'di'mora nate'da nakullei nnanggaii to tobuda la mangkaroba lako kalena.
44014019	Apa den to-Yahudi ratu jio mai kota Antiokhia na kota Ikonium narasii to tobuda, narura batui to Paulus, namane' nggararakki lako salean kota, sanga nasangai kumua matemi.
44014020	Apa ia tonna sirempun to tomatappa' jio ntalimbungngi, mi'cokki namentama pole' kota. Masawanna malei lako kota Derbe sola Barnabas.
44014021	Ia tonna mpangpeissenan Kareba Kasalamatan Paulus sola Barnabas jio kota Derbe, buda tau memmatappa' lako Puang Isa. Mangkai joo polemi lako kota Listra, tarruh lako kota Ikonium, namane' lako kota Antiokhia jio tana Pisidia.
44014022	Napamawatang ngasan penawanna to tomatappa' lan simesa'-mesa' kota, dikua anna tatta' to kamatapparanna. Nakuanni, "La buda kamaparrisan diolai, tamane' mentama Lino Barun-Na Puang Allataala."
44014023	Naangka' tooi Paulus sola Barnabas to pekaamberan lan simesa'-mesa' jamaa. Puasai sola massambajang jolo', namane' mpangbenni joo pekaamberan lako Puang to nakatappa'i.
44014024	Mangkai joo mpatarruhmi kalingkanna nnola tana Pisidia lako tana Pamfilia.
44014025	Ia tonna mangka mpangpeissenan kadan-Na Puang jio kota Perga malei lako kota Atalia,
44014026	namane' mangkappala' pole lako kota Antiokhia jio tana Siria. Iamo joo kota Antiokhia nanii mpamula kalingkanna tonna tee. Ia toomo to jamaa jio mpassambajanganni, dikua naampaii Puang Allataala lan jamanna to puramo najama too.
44014027	Ia tonna ratumo lako, nasuai nasirempun to jamaa jio kota Antiokhia. Nacuritan ngasanni matumbai Puang Allataala ntulungngi nawa'ding njama jamanna. Nacuritan tooi matumbai Puang Allataala ntulungngi anna ia to bangsa tangngia to-Yahudi memmatappa' lako Puang Isa.
44014028	Masainni Paulus sola Barnabas torro jio sola to tomatappa'.
44015001	Ba'tu pira-pira tau ratu jio mai tana Yudea male lako kota Antiokhia nnajahhi tomatappa' nakua, "Te'da mikullei dipasalama', ke te'dai midisunna' situru' to ada' nabenki' Nabi Musa."
44015002	Apa cia' lalo Paulus sola Barnabas ntarimai joo pangngajahna. Katampakanna disuai sola dua na ba'tu pira-pira tomatappa' laen jio mai jamaa male de' kota Yerusalem la sipangkadaii joo sola rasulu' na pekaamberan laen jio.
44015003	Nasolanni jamaa ratu lako salean kota, namane' tarruh nnola tana Fenisia sola tana Samaria to nanii ncuritai kumua denmo to bangsa tangngia to-Yahudi mengkatoba' na matappa'. Gaja napumarioi to tomatappa' jio ntuu joo.
44015004	Ia tonna ratumo de' kota Yerusalem, natarima melo jamaa sola rasulu' na pekaamberan laen. Nacuritan ngasanni matumbai Puang Allataala ntulungngi nawa'ding njama jamanna.
44015005	Apa den to-Farisi to memmatappa'mo mengke'deh nakua, "Ia to tau jio mai bangsa laen to matappa'mo parallu disunna', nadisua nturu' atoranna Nabi Musa."
44015006	Sirempunmi to rasulu' sola to pekaamberan mbicarai to ianna joo.
44015007	Gaja sainni ssite'gehhi bangngi joo passalan, namane' ke'deh Petrus nakua, "Ee todipusile'to! Na miissen kumua Puang Allataala mpileina' tonna tee lan mai tangnga-tangngami la mpangpeissenan Kareba Kasalamatan lako bangsa tangngia to-Yahudi, dikua anna sa'dingngi nakatappa'i.
44015008	Natarruh Puang Allataala to penawanna tau. Namangkamo napamanassa kumua natarimamo to bangsa tangngia to-Yahudi. Iamo napamanassa tonna benni Roh Allataala susi to mangka nabenki'.
44015009	Te'da napasilaenanki' Puang Allataala na bangsa laen, nadampangan too ke matappa'i.
44015010	Ianna susi joo, matumbai milambali-bali Puang Allataala male mpapassanni atoran na pemali mabanda' tee tomatappa', na kita' una sola tojolota' tangdikulle mpugaukki?
44015011	Sibalikanna takatappa'i kumua iara tadipasalama' nasaba' pangkamasean-Na Puang Isa, susi toomi to ia."
44015012	Sikammatan ngasan to tau sirempun jio, namane' mpesa'dingngii to Barnabas sola Paulus ncurita pole'i matumbai Puang Allataala ntulungngi nawa'ding mpugauk mangrupa-rupa tanda mejangngaran lan tangnga-tangngana bangsa tangngia to-Yahudi.
44015013	Ia tonna mangkamo sola dua mangkada, nakuamo Yakub, "Ee todipusile'to, pesa'dingngipi la mangkadana'!
44015014	Mane' mangkanna nacurita Simon Petrus kumua napangpekitanmo Puang Allataala to kameloan penawan-Na lako bangsa tangngia to-Yahudi, tonna mpilei umma'-Na lan mai tangnga-tangngana tonna tee.
44015015	Susi joo to mangka napau nabi. Sanga den diuki' lan Sura' Allataala susi tee:
44015016	Nakua Puang Allataala, 'La ratu pole'na', angkupake'deh pole'i to bolana Raja Daud mangka ro'pok. La kupake'deh pole'i, ke mangkai kusullei to maraponamo,
44015017	dikua naangahna' sininna bangsa tangngia to-Yahudi to mangkamo kupilei menjaji taung-Ku'.' Susi joo kadan-Na Puang, to la mpugauk ngasanni,
44015018	to mangka napangpeissenan tonna anu'."
44015019	Nakuapa Yakub, "Jaji, ia ke aku', danggi'mo tasussaii to bangsa tangngia to-Yahudi, to mpangbenmo kalena lako Puang Allataala.
44015020	Apa paralluki' ngkiringanni sura' mpakainga'i, dikua danggi' nakande kande diharangan, susinna moda', rara na kande mangka dipassompan lako dewata, iarika danggi' namanggauk sala.
44015021	Susimi tee, nasaba' mellao jionapa mai nadipangpeissenanmo to atoranna Nabi Musa lan simesa'-mesa' kota ratu lako too allo, ianna Allo Katorroan dibaca omi lan bola passambajangan."
44015022	Mangkai joo too, mesa' kadami to rasulu' sola pekaamberan laen na jamaa jio kota Yerusalem, na mpilei dua tau todikasiri' lan tangnga-tangngana nadisua male lako kota Antiokhia sola Paulus na Barnabas. Ia joo tau disanga Silas na Yudas to disanga too Barsabas.
44015023	Den too sura' dibenni, to nakua kumua: "Kamu' sola ngasan to jio mai bangsa laen to kipusile'tomo, to torro jio kota Antiokhia, tana Siria na Kilikia. Sallangki' sola ngasan kami' rasulu' sola pekaamberan to mipusile'to.
44015024	Den kisa'ding kumua den ba'tu pira-pira to kisolan inde' male mati' nnajahhi sala kamu', mpapussak penawammi ammibata apa te'dara nakami' ssuai mpugaukki susi joo.
44015025	Iamo joo angkimesa' kada mpilei Yudas sola Silas, kisuai male mati' sola Barnabas na Paulus to kipakamoja',
44015026	na ntangga' toomo sunga'na sola dua, nasaba' Puangta' Puang Isa Almaseh.
44015027	Ia to Yudas sola Silas iamo la mpauan kamu' issinna tee sura'.
44015028	Nakabudai Roh Allataala na moi kami' to kumua danggi' midipapassanni atoran sola pemali to la'bi mabanda'na na ia to parallunna.
44015029	Iamo joo danggi' mikandei to kande diharangan, moda', rara na kande mangka dipassompan lako dewata, iarika danggi' mimanggauk sala. Ianna te'damo mimanggauk susi joo, battuananna manggauk melomo kamu'. Anggemi ntee, pada salama'ki'!"
44015030	Ia tonna pada mangkamo sisalama', malemi Yudas sola Silas lako kota Antiokhia. Nasua ngasanni to tomatappa' sirempun, nabenni joo sura'.
44015031	Gaja sannangngi sola ngasan tonna mangka mbacai, nasaba' mangpakatanai.
44015032	Ia joo Yudas sola Silas nabi todai, masainni sipangkada-kada sola tomatappa' jio kota Antiokhia mpaendek sumanga'na anna tatta' matappa'.
44015033	Ia tonna ba'tu pira-piramo masainna sola dua torro jio, naeloranmi tomatappa' pole lako to tossuai. Nakuan tooi naparatuanni sallangna lako. [
44015034	Apa torro bangngi ia Silas jio kota Antiokhia.]
44015035	Ba'tu pira-pira todai masainna Paulus sola Barnabas torro jio kota Antiokhia. Buda tau laen nasolan mangngajahhi sola mpangpeissenan too Kareba Kasalamatan.
44015036	Te'da namasai joo too nakuanni Paulus to Barnabas, "Melo ke male pole'ki' ngkitai to tomatappa'mo lako Puang Isa lan sininna kota to mangka tanii mpangpeissenan kadan-Na, antaissenni ba'tu la matumba-tumba unai."
44015037	Madoangngi Barnabas la ssolanni to Yahya to disanga too Markus,
44015038	apa te'da namadoang Paulus ke disolanni, sanga pole boko'i tonna jio tana Pamfilia, te'da napatarruh jamanna.
44015039	Sipekkami Paulus na Barnabas, anna te'damo namale sola. Ia to Barnabas nakuanni to Markus, "Tamale sola mangkappala' lako pulau Siprus."
44015040	Apa ia to Paulus, Silas to napilei nasolan male, tonna mangka to jamaa mpassambajanganni, dikua naampaii Puang Allataala.
44015041	Malei llilingngi tana Siria na Kilikia mpamawatang jamaa.
44016001	Mpatarruhmi kalingkanna Paulus lako kota Derbe na lako kota Listra. Den tomatappa' lako Puang Isa jio disanga Timotius. Ia to indona to-Yahudi na tomatappa'mo lako Puang Isa, na ia to ambe'na to-Yunani.
44016002	Ia to tomatappa' jio kota Listra na kota Ikonium nakasiri' to Timotius.
44016003	Nakabudai Paulus ssolanni lan kalingkanna, iamo joo napangpesunnatanni nakua natarimai to-Yahudi. Nasaba' ia to to-Yahudi jio naissen ngasan kumua to-Yunani to ambe'na.
44016004	Napadami to kota nanii male Paulus sola solana, napauan ngasan to tomatappa' to kara'tasan pura nasitujui rasulu' sola pekaamberan pira' jio kota Yerusalem. Napupangngingaran meloi kumua naturu'i joo kara'tasan.
44016005	Susimi joo namemmawatang kamatapparanna to Tosarani na allo-allo sakerangngan-rangnganna too.
44016006	Nnola jioi tana Frigia na Galatia to Paulus sola solana, nasaba' te'da naeloranni Roh Allataala mpangpeissenan kadan-Na jio propinsi Asia.
44016007	Ia tonna mentamamo tana Misia, madoangngi la tarruh re' propinsi Bitinia, apa naanggaii Roh-Na Puang Isa.
44016008	Jaji mangpatarruh bangmi jio tana Misia male do' kota Troas.
44016009	Ia tonna bonginna nakitami Paulus lan pengkitanna den mesa' to-Makedonia ke'deh jio ntambaii nakua, "Lamban kamu' mai mitulungkan!"
44016010	Ia tonna mangkamo ngkitai susi joo, ta'pa sadiamokan male lamban lian propinsi Makedonia. Kikatappa'i lan penawangki' kumua Puang Allataala Ia ssuakan mpangpeissenan Kareba Kasalamatan lako to tau jio.
44016011	Malemokan jio mai kota Troas kilamban lian pulau Samotrake na masawanna ratukan sambali' kota Neapolis.
44016012	Kimane' tarruh lako kota Filipi jio kabupaten nomoro' mesa' jio propinsi Makedonia, kitorro jio ba'tu pirang-pirang allo. Ia to kota Filipi parentanapa to-Roma.
44016013	Ia tonna Allo Katorroan kimale do' randan sa'dan salean babangan kota, nasaba' kisangai iamo joo nanii sirempun to-Yahudi massambajang. Cumadokkomokan sipangkada-kada to baine sirempun jio.
44016014	Den mesa' pangdangkang kaen ungu jio, disanga Lidia to-Tiatira, to ssompamo Puang Allataala. Ia tonna sa'dingngi to pangngajahna Paulus, napakedoi Puang to penawanna natarimai,
44016015	anna dijio' ngasan sintong repokkona. Ia tonna mangkamo dijio', napeta'dakan nakua, "Ee, kupusile'to, ia ammisangai kumua matappa' tonganmo' lako Puang Isa, mileppangpa dikka' mangbongi jio bolaku'." Mengkamase-mase tonganni angkitorro mangbongi.
44016016	Den pissen tongkimale pole' lako joo nanii sirempun to-Yahudi massambajang, kisitammu mesa' baine kaunan. Ia joo baine nakuasai setang to pakita-kita, naissen jolo to apa la jaji. Napupealan tonggo puangna joo jamanna ngkitan dalle'na iarika totona tau.
44016017	Meundi tarruh bang lako kami', metamba nakua, "Ee! Ia tee mai tau kaunan-Na Puang Allataala to kaminang matande. Ratui mpauan kamu' umbo dikua ammisalama'."
44016018	Ba'tu pirang allo masainna metamba-tamba bang susi joo. Ia tonna marossomo Paulus, messailei nakuanni joo setang, "Kuasan-Na Puang Isa Almaseh kupupangngewa, kusuako messun lan mai ntee baine!" Ta'pa messun bang unami lan mai kalena.
44016019	Ia tonna issenmi to puangna kumua ta'dei to pangngangaran doi'na, najokkomi to Paulus sola Silas, nagararak duai lako pangra'tasan kara-kara.
44016020	Ia tonna pupangngolomi lako tomangparenta Roma, naparapa'i nakua, "To-Yahudi tee tau. Mpaden rongka lan kotata'.
44016021	Nasua to tau mpugauk ada' sisala atoranta' kita' to-Roma. Te'da kita' tawa'ding ntarimai iarika nturu'i joo ada'."
44016022	Naluruimi tobuda to Paulus sola Silas, napangperabakanni tomangparenta to pakeanna sola dua, namane' mpangperambianni.
44016023	Ia tonna mangkamo dipemoncongngi dipekaju, dipatamami pangtarungkuan sola dua. Dikuan to kapala pangtarungkuan napemajagai tonganni.
44016024	Iamo joo nasangkalai, napatamai kamara' lanna lalo liu.
44016025	Mbai tangnga bongi namassambajang Paulus sola Silas anna makkelong mpuji Puang Allataala. Napesa'dingngii to tonasolan ditarungku to kelongna.
44016026	Tangdikalannai anna nino tonggo, na moi to pondasi pangtarungkuan tiroge too. Ta'pa titimbak ngasan to ba'ba na tibuka ngasan too to pepumpungna to toditarungku.
44016027	Ia tonna mi'cikmo joo kapala pangtarungkuan, nakitai to ba'ba titimbak ngasan, nnonokki pa'dangna la mbuno kalena, sanga nasanga kumua la'pah ngasanmi to toditarungku.
44016028	Apa metambai Paulus ngkuanni, "Danggi' mibuno kalemi! Inde' ngasan unakan!"
44016029	Mpeta'dami palita joo kapala pangtarungkuan, nalari mentama seka'-seka' mbe'beh, suju' jio olona Paulus sola Silas.
44016030	Nasolanmi messun nakutanaii, "Tabe' kita', apara sipato' la kupugauk, angkusalama'?"
44016031	Napebalii Paulus sola Silas nakua, "Katappa'iko Puang Isa! Musalama' la iko, la ia to repokkomu!"
44016032	Napamanassanni Paulus sola Silas to karebanna Puang Isa lako joo kapala pangtarungkuan na lako sininna repokkona.
44016033	Ia bang unamo joo bongi nasolanni kapala sola dua, nabaseii to kojongna. Ta'pa dijio' bang unami sintong repokkona joo kapala pangtarungkuan.
44016034	Mangkai joo nasolanmi to Paulus sola Silas lako bolana natoratui. Gaja sannangngi sola repokkona, nasaba' matappa'mi lako Puang Allataala.
44016035	Masawanna melambi', ia to tomangparenta ssuami taunna male mpauanni to kapala anna dila'paran to Paulus sola Silas.
44016036	Napatarruhhi kapala pangtarungkuan lako Paulus, nakua, "Tabe', napangpesuanmo tomangparenta lla'paran kamu'. Jaji wa'dingmo kamu' pole too. Paela'-ela' kamu' lako lalan."
44016037	Apa nakuanni Paulus tuu lako taunna tomangparenta, "Tabe', to-Romakan tee. Te'da bangpa kidibicara, angkidipekajumo jio olona tobuda, kidipatama pangtarungkuan. Na ia tee too la napasun buni omokan? Te'da kimadoang! Kuanni tuu mati' tomangparenta na ia ratu lla'parankan."
44016038	Napauanni joo lako tomangparenta. Ia tonna issenni kumua to-Roma pale' to Paulus sola Silas, malaja'mi.
44016039	Anna male lako Paulus sola Silas meta'da dampang, namane' ssolanni sola dua lan mai pangtarungkuan, napeta'da tulungngi namessun lan mai kota.
44016040	Ia tonna messunmo lan mai pangtarungkuan sola dua, malei lako bolana Lidia. Napamawatang ngasan to tomatappa' jio, namane' male sola dua.
44017001	Mpatarruhmi kalingkanna Paulus sola Silas nnola jio kota Amfipolis sola Apolonia, naratu lako kota Tesalonika. Den bola passambajangan to-Yahudi jio.
44017002	Malemi Paulus lako ntuu joo bola passambajangan susi biasanna, pentallun Allo Katorroan situru'-turu' nanii ncuritai sola tau to issinna Sura' Allataala.
44017003	Naajahhii napabuttian tooi mpake Sura' Allataala, kumua ia to Raja Mangpasalama' to napau Sura' Allataala, la mate Ia, natuo pole' jio mai kamatean. Nakuapa Paulus, "Raja Mangpasalama' to Puang Isa kupangpeissenan lako kamu'."
44017004	Ba'tu pira-pira to tau memmatappa' na menturu' lako Paulus sola Silas. Buda toda to-Yunani, to mangngagama to-Yahudimo, memmatappa', na budapa to baine todipekapuangngi.
44017005	Iamo joo namasere ati to to-Yahudi, narempun ba'tu pira-pira tomasa'ga' jio mai to sumongge'-mongge' bang jio pasa' anna mpaden rongka lan kota. Simaleanmi lako bolana Yason nnangah Paulus sola Silas la napangngolo lako kasirempunan tobuda,
44017006	apa te'da naampa'i. Iamo joo nasirui'-rui'ii to Yason na ba'tu pira-pira tomatappa' laenna lako olona tomangparenta lan kota. Napetambanni nakua, "Ia tee mai tau ntampa bang ia ricu, moi umbo nanii! Na mangten-ten too allo ratumi ntee mai kotata',
44017007	napupangbongii Yason jio bolana. Ia tee tau te'da nakasiri'i to parentana Tomaraja Roma, sanga nakua ia kumua, denpa ia raja laen disanga Puang Isa."
44017008	Ia joo kadanna mpamarongka tobuda sola tomangparenta lan joo kota.
44017009	Nasuami tomangparenta to Yason sola to tomatappa' pira' mbajah doi' napuboro'. Mangkai joo namane' dila'paran.
44017010	Ta'pa nasua bang unami tomatappa' to Paulus sola Silas namale bongi lako kota Berea. Ia tonna ratumo lako, malei lako bola passambajangan to-Yahudi.
44017011	Ia to to-Yahudi jio kota Berea la'bi melo ia penawanna na ia to to-Yahudi jio kota Tesalonika. Masannang ia ssa'ding karebanna Puang Isa, na allo-allo bang mbaca Sura' Allataala, madoang la nnissenni kumua sicoco'raka pangngajaranna Paulus.
44017012	Budai to-Yahudi matappa' lako Puang Isa, na buda toda to-Yunani todipekapuangngi memmatappa' la baine la muane.
44017013	Ia tonna sa'dingngi to-Yahudi jio kota Tesalonika kumua napangpeissenan too Paulus to kadan-Na Puang Allataala jio kota Berea, male todami lako rrasii na pamausa' tobuda jio.
44017014	Ta'pa nasolanmi tomatappa' to Paulus lako randan tasik, apa torro bangngi ia Silas sola Timotius jio.
44017015	Ia tonna mangkamo ssolan Paulus ratu lako kota Atena, polemi to tomatappa' lako kota Berea, napasanni Paulus to Silas sola Timotius namadoi' undi lako.
44017016	Ia tonna tajan bangmi Paulus to Silas sola Timotius jio kota Atena, masussami penawanna ngkitai joo kota ponno tau-tau dewata.
44017017	Iamo joo nasipangkadaii Paulus lan bola passambajangan sola to-Yahudi na tolaen to ssompa toda Puang Allataala. Susi too nasipangkadai to tonasitammuan jio pasa' keallo-keallo.
44017018	Sihakiki tooi sola guru to nturu' pangngajaranna Epikuros na Stoa. Denni to mangkada nakua, "Apara la naissen tee tau! Sangkanuku malotongra to paissenna, apa buda kadari!" Ba'tu pira-pira tolaen nakua, "Susi ia to mpangpeissenan dewata jio mai tondok laen." Ia namangkada susi joo, nasaba' ia to Puang Isa na katuoanna pole' tolino jio mai kamatean napangpeissenan Paulus.
44017019	Jaji nasolanni to Paulus lako kasirempunan jio buntu Areopagus nakuanni, "Madoangkan nnissenni to pangngajaran baru mipangpeissenan.
44017020	Nasaba' ia to apa mipau makalaen-laen lako pangpesa'dingki'. Na madoangkan nnissenni to battuananna."
44017021	Ia to to-Atena sola tomentama jio, gaja nakabudai mmatean allona mpesa'dingngi sola mbicarai to apa-apa baru.
44017022	Ia tonna ke'deh Paulus jio olona tosirempun jio buntu Areopagus, mangkadai nakua, "Tabe' lako kamu' to-Atena! Budamo to kukita mpamanassai kumua pangngagama ta'da' kamu' sola ngasan.
44017023	Nasaba' ia tongkumale lumingka llelei tee kotami angkukitai to apa misompa, den too mesa' ngenan pangkaroban kukita nanii pangnguki' kumua, 'Lako puang to tangdiissen.' Jaji ia to apa misompa te'da miissenni, iamo la kupangpeissenan lako kalemi.
44017024	Puang Allataala to mangka mpadenni tee lino sola issinna, Iamo Puangna langi' na lino. Te'da Ia natorro lan bola dewata panggaraga tolino.
44017025	Te'da too Ia naparallui pangtulung tolino, butung to den kakuranganna, nasaba' Iara mben katuoan, penawa na sininna kaparalluanna tolino.
44017026	Mesa'ri tau nanii mpaollongngi to sininna rapu tau ntorroi tee kuli'na padang. Ia toomo mpattantuanni pentaunan mellao jiona mai na pangnganggeanna to la nanii mari'pih.
44017027	Iamo napaden Puang Allataala to tolino, nakua anna angahhi naampa'i. Apa sitonganna te'da namambela jio mai kale simesa'-mesa'ta'.
44017028	Ia mpadenki', mpatuoki', mpapundiuki', susi to pura napau too tomaccammi nakua, 'Ia tee kita' bati'na todaki' Allataala.'
44017029	Te'da tawa'ding mpapadai tau-tau bulawan, ba'tu salaka, ba'tu tau-tau batu, panggaraga to tomacca, nasaba' bati'naki' Allataala.
44017030	Te'damo napallan penawai to wattu katangpaissenanta', apa ia tee too nasua ngasan to tau lan lino mengkatoba' jio mai dosana.
44017031	Nasaba' mangkamo napattantuan mesa' allo la dinii rra'tahhi to panggaukanna to tolino situru' kamarurusan-Na. Denmo mesa' tau napilei la mpugaukki joo. Mangkamo napatuo pole' joo tau jio mai kamatean, dikua anna manassa kumua Iamo napilei."
44017032	Ia tonna sa'dingmi tau tee kadanna Paulus, denni to mpetawaii, nasaba' te'da nakatappa'i kumua la tuo pole' to tau jio mai kamatean. Den too to kumua, "Madoang unapakan ssa'ding pole'ko mpaui tee."
44017033	Mangkai joo messunmi Paulus lan mai joo kasirempunan.
44017034	Apa den toda to rempe' lako Paulus, nasaba' matappa' lako Puang Isa, susinna Dionisius sala mesa'na tongkapalai kasirempunan jio buntu Areopagus, na mesa' baine disanga Damaris, na ba'tu pirapa to laenna.
44018001	Mangkai joo mellelemi Paulus jio mai kota Atena lako kota Korintus.
44018002	Den mesa' to-Yahudi jio nasitammuan disanga Akwila, to-Pontus. Mane' ratunna jio mai propinsi Italia sola balinna disanga Priskila. Ia namellele lako kota Korintus, nasaba' nasua ngasan Tomaraja Klaudius to to-Yahudi messun jio mai kota Roma. Malei Paulus ssikitanni sola dua,
44018003	natorro jio namangjama sola, sanga susi to jamanna pada manggaraga tenda.
44018004	Apa ianna Allo Katorroan omo, male omi Paulus sipangkada-kada to-Yahudi sola to-Yunani jio bola passambajangan, dikua namatappa' lako Puang Isa.
44018005	Ia tonna ratumo Silas sola Timotius jio mai propinsi Makedonia, ia mandamo napugauk to mpangpeissenan kadan-Na Puang Allataala. Napamanassai lako to-Yahudi kumua, "Raja Mangpasalama' to Puang Isa, to pura napau Puang Allataala tonna anu'."
44018006	Apa tuli naewali tau, nacapa' tooi. Iamo joo naperrimbakanni to pakeanna mpangngingaranni to kasalanna tuu lako tau. Nakua mangkada, "Ia ammiden masolang undinna, tangngiamo salaku'! Lesso' suru'mo' aku'! Mammula tee too la male lakomo' bangsa tangngia to-Yahudi."
44018007	Nasalaimi Paulus tuu lako tau, namale lako bolana Titius Justus jio siandah bang una joo bola passambajangan. Ia joo Titius Justus bangsa tangngia to-Yahudi, apa ssompamo Puang Allataala.
44018008	Na ia to kapala bola passambajangan disanga Krispus matappa'i ia sintong repokkona lako Puang Isa. Na buda toopa to-Korintus laenna to mpesa'dingngi pangngajahna Paulus matappa' lako Puang Isa, nadijio' sola ngasan.
44018009	Den sangbongi nakua Puang lako Paulus lan pengkitanna, "Danggi' malaja'! Pangpeissenan tarruhhi to kadang-Ku', danggi' mukammatanni,
44018010	nasaba' kusolan tarruhko. Moi mesa' tau te'da ngkullei la nnapako, sanga buda taung-Ku' lan tee kota."
44018011	Iamo joo natorro Paulus sangtaun annan bulanna jio kota Korintus mpangpangngajaran kadan-Na Puang Allataala.
44018012	Ia tonna Galio gubernur jio propinsi Akhaya, mesa' kadai to to-Yahudi nnewa Paulus, najokkoi nabawai lako bola pangra'tasan kara-kara.
44018013	Naparapa'i nakua, "Tabe' kita', ia tee tau male bang nnajahhi tobuda nakua nassompa Puang Allataala to tangsituru' atoranna Nabi Musa!"
44018014	Ia tonna la mpebalii Paulus, ta'pa mangkadai Gubernur Galio lako to-Yahudi nakua, "Ee, kamu' to-Yahudi! Ia ke la kasalan ba'tu kagajatan miparapasanni tee tau, la sipato'na' sabbara' mpesa'dingngii.
44018015	Apa ia tee kasipekkan kadara sola sanga na atoranmi kamu'! Jaji kamu' bangmo ssipangkadaii. Te'da kulambicarai to apa susi tee."
44018016	Naula'ii lan mai bola pangra'tasan kara-kara.
44018017	Najokkoi tobuda to Sostenes, kapala bola passambajangan, natundunni jio olona bola pangra'tasan kara-kara. Apa te'da napuinawai Gubernur Galio.
44018018	Ba'tu pirang allopa Paulus torro jio kota Korintus, namane' mangparamisi, sanga la mpatarruhmi kalingkanna. Ia to akkattana la male lakoi tana Siria mangkappala'. Apa male lakopi kota Kengkrea jolo' sola Priskila na Akwila. Jiomi nanii mangpecakkuru' Paulus, nasaba' nadete'mi wattunna ngganna'i nazirna. Mangkai joo malemi sola tallu mangkappala' lako kota Efesus.
44018019	Ia tonna ratu lako kota Efesus, torromi Priskila sola Akwila jio, namale Paulus la mpatarruh kalingkanna. Apa liupi jolo' jio bola passambajangan sipangkada-kada to-Yahudi.
44018020	Napeta'dai kumua namasai-sai torro sola, apa te'da nasitujuii.
44018021	Apa moi nasusi joo, ia tonna la mangnguju lako tana Siria mpatorroi pepasan nakua, "Ianna puelohhi Puang Allataala, la ratu unapa'." Mangkanna napau susi joo, malemi mangkappala' jio mai kota Efesus.
44018022	Ia tonna menggantananmo jio kota Kaisarea, tarruhmi de' kota Yerusalem la ssitammuanni to jamaa jio. Mangkai joo tarruh pole' omi de' kota Antiokhia jio tana Siria.
44018023	Ba'tu pirang alloi torro jio, namale lako tana Galatia na Frigia mpamawatang penawanna sininna tomatappa' jio.
44018024	Den mesa' to-Yahudi jaji jio kota Aleksandria disanga Apolos ratu jio kota Efesus. Macca mangkada joo tau, napahang melo too to issinna Sura' Allataala.
44018025	Mangkamo diajahhi pangngajaran-Na Puang Isa. Liwa' masumanga' mpangpangngajaran tonganni, moi namane' pangjioranna mandara Nabi Yahya naissen.
44018026	Barani mangngajahhi lan bola passambajangan. Ia tonna sa'dingmi Priskila sola Akwila to pangngajahna, nasolanni lako bolana, anna la'bi mpamanassanni to pangngajaran-Na Puang Isa.
44018027	Ia tonna mangngatta Apolos la male lamban lian tana Akhaya, mangnguki' sura'i to tomatappa' jio kota Efesus mpauanni to tomatappa' jio tana Akhaya dikua natarima meloi to Apolos. Na ia tonna ratumo lako, makkeguna tongan to pangtulungna lako tomatappa', nasaba' pangkamasean-Na Puang Allataala.
44018028	Natalo kadai to to-Yahudi jio olona tobuda ke site'gehhi, nasaba' kamatongkoanna mangkada. Napabuttii mpake Sura' Allataala kumua Raja Mangpasalama' to Puang Isa, pura dipau tonna anu'.
44019001	Ia tonna jio unapa kota Korintus to Apolos, malei Paulus llingkai ba'tu pira-pira tondok arannai ratu lako kota Efesus. Ia tonna ratumo jio, den ba'tu pira-pira tomatappa' lako Puang Isa nasitammuan.
44019002	Nakutanaimi nakua, "Ee, todipusile'to! Denmoraka Roh Allataala mitarima tommimatappa' lako Puang Isa?" Napebalii nakua, "Te'dapa. Te'da toopa naden kisa'ding kumua den pale' Roh Allataala."
44019003	Nakutanai pole' omi nakua, "Ia nasusi tuu, pangjioran apara to dijioran kamu'?" Napebalii nakua, "Pangjioran to napangngajaran Nabi Yahya."
44019004	Nakuamo Paulus, "Ia to pangjioranna Nabi Yahya mpamanassai kumua ia to todijio' mengkatoba'mo jio mai dosana. Apa napangpeissenan tooi Nabi Yahya lako to-Yahudi kumua la nakatappa'i to Puang Isa, mane' la ratu."
44019005	Ia tonna sa'dingmi joo, dijio'mi mpau sangan-Na Puang Isa.
44019006	Ia tonna palullungngi pala'na Paulus joo tau, nakuasaimi Roh Allataala, namangkada mpake mangrupa-rupa basa mejangngaran to nabenni Roh Allataala na mparatu too pepasan-Na Puang Allataala.
44019007	Mbai denni sangpulo dua tau budanna.
44019008	Te'da namalaja' Paulus sipangkada-kada tarruh bang tuu lako tau lan bola passambajangan to-Yahudi jio kota Efesus tallung bulan masainna. Napamanassanni umbo nakua menjaji taun-Na Puang Allataala lan kaparentan-Na.
44019009	Apa denni ba'tu pira-pira to membattuk cia' matappa'. Nacacca mate-matean to pangngajaran-Na Puang Isa jio olona to tosirempun. Iamo joo nasalaii Paulus sola to tongkatappa'imo Puang Isa, namale lako passikolan Tiranus nanii nnajahhi tau keallo-keallo.
44019010	Duang taun masainna nanii mangngajahhi tarruh bang susi joo, arannai ssa'ding ngasan kadan-Na Puang to tontorroi propinsi Asia, la to-Yahudi la to-Yunani.
44019011	Puang Allataala mbenni kuasa to Paulus mpugauk tanda liwa' mejangngaran.
44019012	Ianna dibawan tomasaki to saputanganna iarika kaen puramo napake Paulus, malagahhi, napessunni tooi setang.
44019013	Den ba'tu pira-pira to-Yahudi pangjampi-jampi, male bang llelei tondok, nnula'i setang lan mai kalena tau. Nacoba toda ia mpau sangan-Na Puang Isa la nnula'i setang, nakua, "Sangan-Na Puang Isa to napangpeissenan Paulus kupau, messunko!"
44019014	Den pitu pea muane anakkana Skewa kapala imang to-Yahudi mpugauk todai susi joo.
44019015	Apa nakua ori joo setang, "Ee, kuissen to Puang Isa, moi Paulus kuissen too, apa ia to kamu', inda kamu'?"
44019016	Ta'pa lumurumi joo tonatamai setang, nakarangkangngi sola ngasan sanga nacau' bukui, arannai sikinjarasan lan mai bola sikojong-kojongan, na mangkale-kale too, nasaba' narabakkii to pakeanna lan mai kalena.
44019017	Nasa'ding ngasan to-Yahudi sola to-Yunani to torro jio kota Efesus joo, namemmalaja'. Sadipakala'bih-la'bihnami to Puang Isa.
44019018	Buda tomatappa'mo lako Puang Isa ratu mangngaku jio olona tobuda, nnakui panggaukan salana to wattu pura diboko'.
44019019	Na ia to tobiasamo mpake ule-ule, narempun ngasanni to sura'na, nasumpunni jio olona tobuda. Den agi-agi allian limang pulo sa'bu pera' ke dirempun ngasanni.
44019020	Susimi joo lalanna nasakaissen-issenanna to kadan-Na Puang, nasabuda-budanna tonturu'i.
44019021	Ia tonna mangkamo joo, madoangmi Paulus male lako kota Yerusalem nnola propinsi Makedonia sola propinsi Akhaya, nakua, "Ia angkumangkamo liu jio kota Yerusalem, mane'ra' tarruh lako kota Roma."
44019022	Nasuami to Timotius sola Erastus to mbalii, najolo lako propinsi Makedonia. Apa torro unapi ia Paulus ba'tu pirang-pirang allo jio propinsi Asia.
44019023	Agi-agi ia joo wattu naden kamarongkan la'da' jio kota Efesus, passalan pangngajaran-Na Puang Isa.
44019024	Den mesa' pande salaka disanga Demetrius nggaraga bola-bola dewata napasusi bola dewata Artemis. Gaja buda panglolonganna to tomangjamanna.
44019025	Iamo joo narempunni to tomangjamanna sola pande salaka laen, nakuanni, "Ee, kamu' to kupusile'to! Miissen kumua buda panglolonganmi.
44019026	Na mikita na misa'ding toomo to apa napugauk Paulus. Nakua ia kumua, ia to dewata nagaraga tolino, te'da lalo nasipato' la disompa. Na budamo tau napalao sala ngkatappa'i pangngajaranna, te'da na inde' manda kota Efesus, apa sala-sala lan lili'na propinsi Asia.
44019027	Cilakanna te'damo nalalolo' tee jaman pangngangaranta', na te'da na ia manda joo, moi bola dewata Artemis te'damo nakasiri'i tau la nasilese-leseimira. Na dewata Artemismo to kaminang mala'bihna nasompa sininna tau lan propinsi Asia na lan lili'na lino."
44019028	Ia tonna sa'dingmi susi joo, malussu ngasan daun talinganna to tau, napissennii metamba nakua, "Mala'bih Artemis, dewatangki' to-Efesus."
44019029	Marongka ngasanmi to tau lan joo kota. Najokkoi to Gayus sola Aristarkhus, nagararakki tama panggoloran lan joo kota. (Ia to Gayus sola Aristarkhus to-Makedonia nasolan Paulus lan kalingkanna.)
44019030	Madoangngi Paulus mentama toda anna sipangkada-kada, apa naanggaii to tomatappa' lako Puang Isa.
44019031	Ba'tu pira-pira tomapangka' jio propinsi Asia siissenna Paulus, mesua mpauanni kumua danggi' namale tama panggoloran.
44019032	Sirongka bang toomo to tau jio. Simeoli-olian te'da nadiissen ulunna pollo'na to napau, nasaba' budai to te'da naissenni apa to nasirempunni.
44019033	Denni to ssangai kumua Aleksander to passabatanna, sanga ia naturrun to-Yahudi lako olo. Nnangka'mi limanna Aleksander napupangngimba-imbai meta'da nadiben wattu mpaui to sitonganna.
44019034	Apa ia tonna kitai kumua to-Yahudi bang una, ta'pa simeolian pole' omi mbai duang jang masainna nakua, "Mala'bih Artemis dewatangki' to-Efesus."
44019035	Katampakanna juru tulisi' kotamora mpakamma'i to tau. Nakuanni, "Ee, kamu' to-Efesus! Sininna tau lan lino nnissenni kumua ia tee kota Efesus nnampui bola dewata Baine Artemis to kaminang matonggo, susi toomi to tau-tau batunna polloh jao mai langi'.
44019036	Moi mesa' tau te'da ngkullei nte'gehhii joo. Iamo joo rapa' melo kamu', danggi' mimesa mangpugaukkuna bang.
44019037	Ia tee mai tau misolan mai, te'da bangra to mbokoi bola dewata ba'tu ncapa' dewatanta'.
44019038	Ianna den tau la naparapa' Demetrius sola tomangjamanna, la nabawa lakoi bola pangra'tasan kara-kara. Tuli jio bang to taunna gubernur sadia bang too ntarimai.
44019039	Apa ianna denpa to laenna miangah penawa, la mipau jio kasirempunan tobuda situru' atoran.
44019040	Nasaba' wa'ding tapusabu' to apa jaji tee allo. Wa'dingki' disanga tonnewa tomangparenta, nasaba' te'da bang pentoeanta' la ntongananni tee kamarongkan."
44019041	Ia tonna mangka mpangngingaranni, nasuami juru tulisi' kota pole to tobuda.
44020001	Ia tonna rapa'mo to tomarongka jio kota Efesus, nasuami Paulus sirempun to tomatappa' jio napamasumanga'i. Meta'da dampangmi, namane' tarruh lian propinsi Makedonia.
44020002	Napasilelei to tomatappa' jio, naajahhi buda pangpangngajah dikua namasumanga', namane' tarruh sau' tana Yunani.
44020003	Tallung bulanni masainna torro jio. Ia tonna madoang la mangkappala' lamban lian tana Siria, naissenmi kumua den to-Yahudi mesa' kadamo la mbunoi. Iamo joo napattantui la male lako propinsi Makedonia nnola gantanan.
44020004	Den ba'tu pira-pira tau nasolan: Sopater to-Berea anakkana Pirus, Aristarkhus na Sekundus to-Tesalonika, Gayus to-Derbe, Tikhikus na Trofimus to-Asia, na Timotius.
44020005	Jolo ngasanmi lako kota Troas nnampaikan.
44020006	Ia tonna mangkamo pangramean ngkande Roti Tangkeragi, mangkappala'mokan jio mai kota Filipi. Limang allo mangkanna joo sirempun pole'mokan jio kota Troas. Sangminggukan torro jio.
44020007	Ia tonna bongi Aha' sirempunkan kumande sola mpugauk Kakumandean Macero. Mangkada tarruhhi Paulus mangngajahhi ratu lako tangnga bongi, sanga madoangngi la male masawanna.
44020008	Buda palitanna to loteng kinii sirempun.
44020009	Den mesa' tokallolo disanga Eutikhus cumadokko jio pentiroan. Marojai anna leppeng, napolloh jao mai lata' mangpentallun, nasaba' masai gajai Paulus mangbicara. Naturunnii tau, apa matemi.
44020010	Apa mellaoi Paulus llumbangngii, naraka'i, nakua, "Danggi' mikillakkii, tuo unapi ia!"
44020011	Pole pole'mi Paulus de', natawa-tawai to roti nakumande sola ngasan. Mangbicara unapi Paulus ratu lako makale', namane' male.
44020012	Nasolanmi tau joo tokallolo tuo pole'mo pole lako bolana, na gaja sannang sola ngasan.
44020013	Mende'mokan kappala' kijolo lako kota Asos la ntammui Paulus, nasaba' madoangngi la nnola gantanan.
44020014	Ia tongkisikitamo jio, kisolanni lako kappala', kimane' mangkappala' lako kota Metilene.
44020015	Mangkappala' pole' omokan jio mai, na masawanna jiokan sioloan mesa' pulau disanga Khios. Dua bonginna ratukan lako pulau Samos na masawanna lako kota Miletus.
44020016	Mangkamo napattantu Paulus kumua te'da kileppang jio kota Efesus, danggi' kimateanni allo jio tana Asia. Madoangngi mpendete'i kota Yerusalem, ke wa'dingngi, najiomo ke pangramean allo Pentakosta.
44020017	Jio kota Miletus nanii Paulus mpangpetamban pekaamberan jamaa jio kota Efesus naratu ssitammuanni.
44020018	Ia tonna ratumo, nakuanni, "Ee, todipusile'to! Miissen kumua mellao jio mai ratungku' inde' tana Asia matumbai to katuoanku' mikita.
44020019	Kuala to kamajiongan penawa njama jaman-Na Puang. Buda kamaparrisanku' sola tuli mangwai matana', nasaba' madoangngi to to-Yahudi la mbunona'.
44020020	Miissen kumua te'da kubunian kamu' to apa la mipumelona. Kuajahhi kamu' la jio passitammuan tobuda na la jio bola.
44020021	Tuli kupangngingaran la lako to-Yahudi na lako bangsa laen anna mengkatoba' jio mai dosana, na mpangben kalena lako Puang Allataala, na matappa' lako Puangta' Puang Isa.
44020022	Na ia tee la malena' de' kota Yerusalem, sanga nasuana' Roh Allataala. Te'da kuissenni apa to la jaji lako kaleku' jao.
44020023	Ia mandara kuissen kumua umbo-umbo kunii male, napamanassanmo' Roh Allataala kumua la disessana' kuditarungku jao kota Yerusalem.
44020024	Apa moi nasusi joo, te'da kucirinnai penawangku', podo wa'dingna' mpatarruhhi to jaman nasuanna' Puang Isa la llundukkii samateku' mpangpeissenanni to Kareba Kasalamatan kumua nakamaseiki' Puang Allataala.
44020025	Mangkamo kamu' kusikitan sola ngasan kuajahhi kamu' ammimenjaji taun-Na Puang Allataala lan kaparentan-Na. La miissen kumua tampakkata'mo tee sikita.
44020026	Iamo joo kupangngingaran kamu' tee too kumua ia ammiden masolang undinna, tangngiamo salaku'.
44020027	Kupamanassanmo kamu' sininna to pakkaeloran-Na Puang Allataala.
44020028	Njagai kamu' kalemi. Mijagai tooi jamaa to mangka napangben Roh Allataala la mijagai, nasaba' kamu'mo diangka' menjaji tonnatoro' jamaa-Na Puang Allataala. La mijagai melo to taun-Na susi tomangrewa rrewai bembala'na, nasaba' elohnamo Puang Allataala namate Puang Isa dikua nawa'ding lla'bak taun-Na.
44020029	Kuissen kumua ia angkumalemo, la ratu to tau massipa' susi asu lampung mentama tangnga-tangngami, na te'da nalancirinnaii to tau pura diben kamu'.
44020030	Na den too kamu' lan mai tangnga-tangngami la mpangpeissenan kareba tangtongan. Ia napugaukki susi joo la mpalao salari to tomatappa'mo lako Puang Isa nakua anna ia naturu'.
44020031	Iamo joo majaga melo kamu'! La miingaran tee kumua tallung taunna' mangwai mata, te'da kutorroi nnajahhi simesa'-mesa' kamu' allo bongi.
44020032	La kupangbenmo kamu' lako Puang Allataala tee too, anna Ia mpuissen kamu' ammirannuan tongan-tonganni to kareba kameloan penawan-Na. Makuasa Ia la mpamawatang kamu' nabarakka'i kamu' to barakka' mangka napasadian sininna umma'-Na.
44020033	Moi mesa' tau te'dapa naden kukadoangngi apanna, doi'na ba'tu pakeanna.
44020034	Na miissen kumua to'doan a'puhku' kuputuo sola to tokusolan.
44020035	Budamo to kupakitan kamu' la miala palelean mata kumua sila'da'ki' mangjama ntulung to totangpakulle. La miingaran to apa mangka napau Puang Isa nakua, 'La'bi masannang ia to mangpabengan na ia to mangtarima.' "
44020036	Ia tonna mangkamo Paulus mangkada, mengguntu'mi sola ngasan namassambajang.
44020037	Mangkai joo nna'de-a'demi sikillakan, naraka'i, namane' ssalama'i to Paulus.
44020038	Gaja massei penawanna, la'bi-la'bi to kadanna Paulus kumua te'damo nalangkita pole'i. Nasolanmi ratu lako to' kappala'.
44021001	Ia tongkisisarakmo joo pekaamberan jamaa jio mai kota Efesus, malemokan mangkappala' tarruh lako pulau Kos. Na masawanna jiokan pulau Rodos, kimane' male lako kota Patara nanii kenden kappala'.
44021002	Jiomo kinii nnampa' kappala' mangnguju lako tana Fenisia. Mende'mokan,
44021003	kimale arannai kikita to pulau Siprus jio kairingki', apa tarruh lakokan tana Siria. Mellao jiokan kota Tirus, nasaba' jio dinii mpupellaoi to luranna joo kappala' kinii.
44021004	Sangminggukan torro jio kimale sitammu to tomatappa' lako Puang Isa. Pangpatujun-Na Roh Allataala, anna anggaii to Paulus male lako kota Yerusalem.
44021005	Apa ia tonna anggemo wattungki' torro jio kota Tirus, sisarakmokan kipatarruh kalingkanki'. Male ngasanni sintong repokkona ssolankan ratu lako salean kota. Ia tongkijiomo randan tasik, mengguntu' ngasankan kimassambajang.
44021006	Mangkai joo sisalama'mokan, kimende' kappala', na pada pole todamo ia lako bolana.
44021007	Mangkappala' tarruhkan jio mai kota Tirus ratu lako kota Ptolemais, cappa'na kinii mangkappala'. Malekan ssitammuan tomatappa' jio, na sangngallokan torro jio.
44021008	Masawanna male omokan, kiratu lako kota Kaisarea. Malekan lako bolana Filipus to mpangpeissenan Kareba Kasalamatan, kitorro jio. Sala mesa'nai jio mai to pitu tau dipilei jio kota Yerusalem.
44021009	Den a'pa' anakkana, anakdara ngasan, nabarakka'i Puang anna wa'ding mpangpeissenan kareba jio mai Puang Allataala.
44021010	Ba'tu pira-piramokan masainna jio, denmi mesa' nabi ratu jio mai tana Yudea disanga Agabus.
44021011	Ratui lako to kinii, naalai to saripinna Paulus, napumpungngi to ajena sola limanna nakua, "Susi tee to napau Roh Allataala, 'Ia to puangna tee saripi la napumpung to-Yahudi susi tee jio kota Yerusalem, anna benni lako bangsa tangngia to-Yahudi.' "
44021012	Ia tongkisa'dingngi, kipeta'dai sola to tomatappa' jio kota Kaisarea, anna danggi'mo namale Paulus de' kota Yerusalem.
44021013	Apa nakua mpebalii, "Oo, danggi'mo dikka' mikillakkina', nasaba' samasse-massena penawangku'. Sitonganna macanning sininna bulu-bulungku', tangngia la dipumpung manda jio, apa dibuno toona', nasaba' Puang Isa."
44021014	Kamma' bangmokan, nasaba' te'da napesa'dingngikan. Kikua mandamo mangkada, "Ma'namo na pakkaeloran-Na Puang jaji."
44021015	Ia tongkiba'tu pira-piramo allona torro jio kota Kaisarea, ssari'mokan ropo'-ropo'ki' kimale de' kota Yerusalem.
44021016	Ba'tu pira-pira to tomatappa' jao ssolankan male lako bolana Manason jao kota Yerusalem, nasaba' jao la kinii mangbongi. (Ia joo Manason to-Siprus masaimo menturu' lako Puang Isa.)
44021017	Masannang to tomatappa' jao kota Yerusalem ntammuikan.
44021018	Masawanna malekan sola Paulus sikita Yakub, na jio ngasan todai to sininna pekaamberan jamaa.
44021019	Mangkanna Paulus mangsalama' lako, nacuritan ngasanni to pangtulung-Na Puang Allataala lan jamanna lan tangnga-tangngana bangsa tangngia to-Yahudi.
44021020	Mpakala'bihhi Puang Allataala sola ngasan tonna mangka ssa'dingngi joo. Namane' ngkuanni to Paulus, "Ee, todipusile'to! La muissen kumua massa'bu-sa'bumo to-Yahudi memmatappa' lako Puang Isa, nallundukki atoranna Nabi Musa.
44021021	Apa den tau mpauko kumua muajahhi ngasanni to to-Yahudi torro jio tondok laen mpatorro atoranna Nabi Musa, danggi' napangpesunnatan anakkana ba'tu nturu' ada' laenna.
44021022	Na tantu la nasa'ding kumua inde'moko. Jaji, apa la dipugauk?
44021023	Melo ke mupesa'dingngikan. Den a'pa' tau inde' la ganna'mi wattunna menjaji nazir.
44021024	Iamo joo malemoko sola lako Bola Puang Allataala, musolanni mpemaceroi kalemu. Mubajaran tooi ongkoso' karobanna situru' atoran anna wa'ding mangpecakkuru', battuananna mangkami wattunna menjaji nazir. Ianna susi joo, la naissen ngasan tau kumua te'da pale' natongan to kada nasa'ding mpauko, nasaba' iko una, na mupugauk too to atoranna Nabi Musa.
44021025	Apa ia to tomatappa' lako Puang Isa to bangsa tangngia to-Yahudi, mangkamo kikiringan sura' mpauanni to kara'tasanki' kumua, te'da nawa'ding ngkandei to kande dipangngolo lako dewata, te'da nawa'ding ngkande rara, ba'tu ngkande moda' na te'da too nawa'ding manggauk sala."
44021026	Ia tonna masawanna nasolanmi Paulus joo tau a'pa', male sola mpamulai nceroi kalena. Mangkai joo mentamami Bola Puang Allataala mpaui pirang allopa namane' mangka, na ia to karoba la napangkaroban sola a'pa'i.
44021027	Ia tonna la katampakanna joo pitung allo, ba'tu pira-pira to-Yahudi jio mai propinsi Asia ngkitai to Paulus lan Bola Puang Allataala, anna rasii to tobuda najokkoi.
44021028	Metamba nakua, "Ee, tulungkan kamu' to-Israel! Iamo tee tau to male bang nnajahhi sininna tau umbo-umbo nanii, mpake pangngajaran nnewa to-Israel, atoranna Nabi Musa na ia tee Bola Puang Allataala. Na ia too ssolan omi tau tangngia to-Yahudi tama Bola Puang Allataala ncarepai tee bola macero!"
44021029	Ia namangkada susi joo, nasaba' denmo nakitai to Trofimus to-Efesus sola Paulus lan kota. Na nasanga denmo nasolanni Paulus mentama Bola Puang Allataala.
44021030	Marongka ngasanmi to tau lan kota, na siratuan kinjara' ngkitai. Najokkoi to Paulus nagararakki lako salean Bola Puang Allataala, nata'pa ditutu' to babanganna.
44021031	Ia tonna la mbunoi tomaricu, napauanni tau to pangbarani surudadu Roma, kumua marongka ngasan to tau lan kota Yerusalem.
44021032	Ta'pa nasua pangbarani to ba'tu pira-pira kamandangna na surudadunna anna sikinjarasan lako to nanii tau marongka. Ia tonna kitai tobuda joo pangbarani sola surudadunna, te'damo natundunni to Paulus.
44021033	Nakandoppi'i pangbarani to Paulus najokkoi, napangpepumpunganni mpake dua rante bassi. Namane' mpekutananni indara joo Paulus na apara napugauk.
44021034	Sesena to tobuda mebali nakua susi tee, na sesena pole'pa kumua susi tuu. Te'da naissenni joo pangbarani apa sitonganna to jaji, nasaba' gaja rongkai to tau. Iamo joo napangpeparentanni anna dibawa lako tangsi to Paulus.
44021035	Ia tonna ratumo lako to' pelalan, nabullei surudadu, nasaba' marontami to tomaricu.
44021036	Buda tomaricu undi nturu'i jio boko' metamba-tamba nakua, "Bunoii!"
44021037	Ia tonna la mentamamo tangsi, nakuamo Paulus lako joo pangbarani, "Wa'dingriki'ka sipangkada cingga'tu'?" Napebalii nakua, "Oo macca todako mangbasa Yunani?
44021038	Ia nasusi tuu, tangngiako pale' to-Mesir, to mane' mangka mpaden ricu nnewa tomangparenta, namale mbawa patang sa'bu to pangbuno lako padang pallawangan?"
44021039	Napebalii Paulus nakua, "Ia tee aku' to-Yahudina', dijajian jiona' kota Tarsus, kota kaminang kaissenan jio tana Kilikia. Tatulungna' dikka' ke wa'dingngi, kumangkada lako tuu mati' tau."
44021040	Ia tonna dieloranmo mangkada, ke'dehmi jio pelalan, nampupangngimba-imba limanna nta'tan tau. Ia tonna kamma'mo tuu lako tau, mangkadami Paulus mangbasa to-Yahudi nakua,
44022001	"Tomala'bihku' sola ngasan! Tabe' tapesa'dingngii kupaui to sitonganna anna kita'mora ntimbangngi to melona na gaja'na."
44022002	Ia tonna sa'dingngi to Paulus mangbasa to-Yahudi, ta'pa sikammatan ngasan, napatarruhhi to kadanna nakua,
44022003	"Ia tee aku', to-Yahudina'. Jaji jiona' kota Tarsus tana Kilikia, apa matonggo inde'na' kota Yerusalem. Mangguru lakona' Gamaliel to nnajahhi tonganna' atoran tojolota' to nabenni Nabi Musa. Pada bang una tee kita' to mala'bihku' sola ngasan, moi aku' nturu' tongan todana' Puang Allataala.
44022004	Kupakario-rio samatena to tonturu' pangngajaran-Na Puang Isa. Kujokko ngasanni la muane la baine, angkupangpetarungkuanni.
44022005	Imang Lompo sola padanna Pangbicara Agama to wa'ding mpaissenniki' kumua te'da kumangnguraga. Ia bang unamo mangka mbenna' sura' kubawan to-Yahudi jio kota Damsyik, dikua angkuwa'ding njokkoi to tomatappa' lako Puang Isa, angkubawai lako kota Yerusalem nadipakario-rio."
44022006	Mpatarruhmi kadanna Paulus nakua, "Ia tongkumandoppi'mo lako kota Damsyik, tangnga allo, tangdikalannai naden arrang pasillo pole jao mai langi' nnarrang mengguririkna'.
44022007	Ta'pa tipessambakna' do' padang na den gamara kusa'ding mpangkadaina' nakua, 'Ee, Saulus! Ee, Saulus! Matumbai musessa tarruh bangna'?'
44022008	Mekutanamo', 'Ie', indariki' kita' Puang?' Napebalina' nakua, 'Aku'mo Puang Isa to-Nazaret to musessa.'
44022009	Ia to tau jio kusolan nakita toda joo arrang, apa te'da nasa'dingngi to gamara kusa'ding.
44022010	Kukutanai pole'mi kukua, 'Ie', apa kita' to sipato'na la kupugauk?' Napebalina' nakua, 'Ke'dehko mumale re' kota Damsyik. Jiopi mumane' dipauan ngasan apa to nakabudai Puang Allataala la mupugauk.'
44022011	Natoe bangri solaku' to limangku' tongkimale re' kota Damsyik, nasaba' butana', napubua' joo arrang pasillo.
44022012	Den mesa' tau jio disanga Ananias. Tomatappa' tongan joo tau na tatta' mpugauk atoranna Nabi Musa. Sininna to-Yahudi to torro jio kota Damsyik ngkasiri'i.
44022013	Ratui ngkitana', najenjen jio sa'deku', nakuanna', 'Ee, Saulus todipusile'to, pakita pole'moko!' Mentingngarana', kuta'pa ngkitai.
44022014	Mangkai joo too nakuanna', 'Mangkamoko napilei Puang Allataala to nasompa tojolota', dikua ammuissenni to pakkaeloran-Na, ammukitai to Puang Isa ammussa'dingngi to gamaran-Na.
44022015	Ia to apa mangka mukita sola musa'ding la mupangpeissenan lako sininna tau.
44022016	Jaji danggi'mo mubata. Ke'dehmoko, mupangpejioran kalemu. Meta'da tulungko lako Puang anna dampanganko.' "
44022017	Mpatarruhmi kadanna Paulus nakua, "Ia tongkupolemo lako kota Yerusalem, kumassambajang lan Bola Puang Allataala, ta'pa nakuasaina' Roh Allataala,
44022018	angkukita Puang nakuanna', 'Madoi'ko ssalai kota Yerusalem, nasaba' ia to tau inde' cia'i ntarimai ke mupangpeissenanna'.'
44022019	Mangkadana' kukua, 'Oo Puang, naissen melona' tuu mati' tau kumua aku'mo to mangka male llelei bola passambajangan kujokkoi to tongkatappa'iki', kupekajui, kumane' mpangpetarungkuanni.
44022020	Susi toomi tonna dibuno to sa'bin-Ta' Stefanus, jio toona', na kukabudai joo kadibunoanna. Na aku'mo to nnampaii pakeanna to tombunoi.'
44022021	Apa nakuanna' Puang, 'Male bangmoko, nasaba' la kusuako male mambela lako bangsa tangngia to-Yahudi.' "
44022022	Napatarruh bang unapa tobuda mpesa'dingngi Paulus mangkada, apa ia tonna la tampakkanamo joo kada metamba-tambami tobuda nakua, "Bunoi bangmi, te'da ia nasipato' tuo to tau susi tuu!"
44022023	Da'tanni metamba, naperrimbakan tooi to baju landona, nasumarambu de' langi' to sara'buk.
44022024	Massuami to pangbarani to-Roma mbawai to Paulus lako tangsi, nasuai mpekajui na diparessa la dinii nnissenni matumbai napetambanni to-Yahudi.
44022025	Apa ia tonna mangkamo dipumpung la dipekaju, mekutanami Paulus lako joo kamandang ke'deh jio nakua, "Wa'dingriki'ka mpekaju mesa' to-Roma, ke te'dapi nadira'tah kara-karana?"
44022026	Ia tonna sa'dingngi joo kamandang, malei mekutana lako joo pangbarani nakua, "Apamora la tagaukanni tee tau? Nasaba' to-Roma pale' ia."
44022027	Malei joo pangbarani ngkutanai Paulus nakua, "Pauanna', to-Roma tonganrokoka?" Napebalii Paulus nakua, "Ie', to-Romana' kita'."
44022028	Nakua pole'pa joo pangbarani, "Gaja buda aku' kubajah kumane' direken to-Roma." Napebalii Paulus nakua, "Apa ia tee aku', mellao jio mai dijajianku' to-Romana' aku'."
44022029	Ia joo wattu sorong boko'i to surudadu la mparessai, namemmalaja' toomi joo pangbarani, sanga naissenni kumua to-Roma pale' ia, na iamo mangka mpangpepumpunganni.
44022030	Gaja doangngi joo pangbarani to-Roma nnissenni apa sitonganna naparapasanni to-Yahudi joo Paulus. Iamo joo ia tonna masawanna nasuai sirempun to kapala imang na padanna Pangbicara Agama, napangpebukanni to pepumpungna nadipangngolo lako tosirempun jio.
44023001	Nakaje'jekki Paulus tuu lako Pangbicara Agama, namangkada nakua, "Ee, todipusile'to sola ngasan! Ratu lako too allo, tuli kupugauk to situru' pakkaeloran-Na Puang Allataala, na maruruh to penawangku'."
44023002	Ia tonna mangkada susi joo, nasuai Imang Lompo Ananias to tau jio sa'dena Paulus ssala'pai to timunna.
44023003	Napebalii Paulus nakuanni, "Ee, kita' tomajekkong. La nasala'pa todaki' Puang Allataala! Cumadokkoki' ntuu la mbicara kara-karaku' situru' atoranna Nabi Musa, na kita' bang unamo tangnturu'i joo atoran tontasua tau ssala'pana'!"
44023004	Nakua to tonasikandoppitan Paulus ngkuanni, "Wah, te'da iko mukasiri'i to Imang Lompo-Na Puang Allataala!"
44023005	Napebalii Paulus nakua, "Oo, todipusile'to, te'da aku' kuissenni kumua Imang Lompo pale' ia. Den diuki' lan Sura' Allataala kumua, 'Danggi' mutangkasiri'i to kapala bangsamu.' "
44023006	Naissen Paulus kumua ia tuu lako Pangbicara Agama sesena to-Saduki na sesena to-Farisi. Iamo joo naandongngi mangkada nakua, "Ee, todipusile'to! Ia tee aku' to-Farisina', bati' to-Farisina'. Ia kudiparessa ntee, nasaba' kukatappa'i kumua la tuo pole' to tomate."
44023007	Ia tonna mangkada susi joo, sipekkami to to-Farisi na to-Saduki, anna sisesean to tosirempun.
44023008	Nasaba' ia to pahangna to-Saduki nasanga ia kumua te'da ia natuo pole' to tomate, te'da too ia malaeka' sola to disanga roh. Apa nakatappa'i ngasan ia to-Farisi kumua den.
44023009	Marongkami to tau. Ba'tu pira-pira guru agama torroan to-Farisi, ke'deh malea-lea tongan massite'geh nakua, "Ianna kami' te'da lalo ia salana tee tau moi sangkanuku malotong! Mbai den ia roh iarika malaeka' mpangkadaii!"
44023010	Sipekka tonggomi, namemmalaja' joo pangbarani kumua iamo ke nasigasa'ii to Paulus. Iamo joo nasuai to surudadunna male nnalai lan mai tangnga-tangngana, nabawai lako tangsi.
44023011	Ia tonna bonginna pole'mo, ke'dehhi Puang Isa jio sa'dena Paulus nakuanni, "Ee, pemawatangngi penawammu! Mangkamoko mpangpeissenanna' jio kota Yerusalem, susi toomi jio kota Roma la mupangpeissenan unapa'."
44023012	Masawanna melambi', mesa' kadai to to-Yahudi namassapah kumua te'da nalakumande iarika mangngiso', ke te'dapi nabunoi to Paulus.
44023013	Denni la'bi patang pulo tau joo mesa' kada.
44023014	Simaleanmi lako kapala imang na pekaamberan to-Yahudi nakua, "Mangkamokan massapah sola ngasan, te'da kilakumande iarika mangngiso', ke te'dapi kibunoi to Paulus.
44023015	Iamo joo, mbai melo ke kamu' to Pangbicara Agama sola ngasan mangkiring sura' lako joo pangbarani to-Roma ammipeta'dai, anna bawa pole'i napupangngoloi lako kamu' joo Paulus, butung to la mipemaparessai pole' to kara-karana, angkibunoi jio tangnga lalan."
44023016	Apa nasa'ding anakkurena Paulus joo akkattana to-Yahudi. Malei lako tangsi, mpauanni to ambe'urena.
44023017	Nakuanni Paulus to mesa' kamandang, "Tasolanpi tee pea lako pangbarani, den apa la napauanni."
44023018	Nasolanmi kamandang lako pangbarani. Nakuamo lako pangbarani, "Natambaina' Paulus toditarungku, nasuana' ssolanni tee pea lako kaleta', nasaba' den to parallu la napauanki'."
44023019	Natoemi pangbarani to limanna joo pea nasolan mesai, nakutanaii nakua, "Apara la mupauanna'?"
44023020	Napebalii nakua, "Ie', mesa' kadai to to-Yahudi mpeta'dai antasolanni to Paulus mangngolo lako Pangbicara Agama masawa, butung to la napemaparessai pole' to kara-karana.
44023021	Apa danggi' tapekaioii to peta'danna, nasaba' den la'bi patang pulo tau membuni la ntammuii jio tangnga lalan. Mangka ngasanmo massapah te'da nalakumande iarika mangngiso', ke te'dapi nabunoi to Paulus. Na sadia bangmi tee too, pebalinta' mandamo naampai."
44023022	Nakuanni pangbarani joo pea, "Danggi' lalo naden tau mupauan kumua mangkamo' mupauan." Mangkai joo, nasuami pole joo pea.
44023023	Ssuami dua kamandang joo pangbarani nakuanni, "Pasadiai dua ratuh surudadu sola pitung pulo surudadu makkanyarang, na dua ratuh surudadu mbawa doke, mita'pa male bang unamo lako kota Kaisarea tee bongi tatte' kasera.
44023024	Pasadian tooi nyarang to Paulus nasakeii, misolan meloi lako Gubernur Feliks."
44023025	Nnuki'i sura' joo pangbarani kumua,
44023026	"To-Mala'bihku' Gubernur Feliks! Salama'ku', aku' kita' tee Klaudius Lisias!
44023027	Cinding lalomora nabunoi to-Yahudi tee tau tonna jokkoi, ke la te'dai kuratu ssolan surudadungku' lla'paranni, nasaba' kusa'ding kumua to-Roma tee tau.
44023028	Kusolanni lako Pangbicara Agamanna, nasaba' madoangna' nnissenni apa sitonganna salana to naparapasanni.
44023029	Na te'da bang mesa' to apa napugauk sipato' ditarungkuanni iarika dibunoanni. Atoran agamanna mandari to diparapasanni.
44023030	Mangkamo' dipauan kumua den to-Yahudi nduanni nawa-nawa la mbunoi. Iamo joo kuta'pa tarruh mpangpebawanni lako kita'. Na mangka toomo kusua to tomparapa'i mpatarruhhi lako kita' to naparapasanni."
44023031	Naalami surudadu to Paulus situru' to diparentanni, anna bawa bongii ratu lako kota Antipatris.
44023032	Masawanna mpatarruhmi kalingkanna to tomakkanyarang male sola Paulus, anna ia to surudadu laen pole ia lako tangsi.
44023033	Ia tonna ratumo lako kota Kaisarea joo tomakkanyarang, nabenmi gubernur to sura', napangben tooi to Paulus lako.
44023034	Ia tonna mangkamo gubernur mbacai joo sura', nakutanaimi to Paulus nakua, "Topole umboroko?" Ia tonna issenmi kumua to-Kilikia,
44023035	nakuamo, "Melomi! Ianna ratu to mparapa'ko, mane'ri kuparessa to kara-karamu." Napangpeparentanmi anna dipatorro Paulus lan salassa' gubernur to napangpekabuatan Raja Herodes tonna anu'.
44024001	Limang bongi mangkanna joo, ratumi to Imang Lompo Ananias lako Kaisarea sola ba'tu pira-pira pekaamberan to-Yahudi na sala mesa'na to la mpangkadananni disanga Tertulus. Malei mangngolo lako Gubernur Feliks mparapa'i to Paulus.
44024002	Ia tonna disuamo Paulus lako olo, napamulami Tertulus mparapa'i nakua, "Tabe' kupajolo lako olona Gubernur mala'bih Feliks! Ia tee tondokki' rapa' to padamo masainna taparenta. Na buda toomo to apa pura dipugauk napumelo bangsaki', sanga kamaccanta'.
44024003	Kikurru sumanga' ngasan tee, na moi piran na la kiingaran tarruh bang.
44024004	Apa dikua danggi' nabuda wattunta' masala, kipeta'da kamalogaran penawanta', ke wa'dingngi, tasa'dingpi cingga'tu' tee pangparapa'ki'.
44024005	Kikanassaimo tee tau mbawa abala' la'da'! Iamo puanggawana tonturu' pangngajaran-Na Puang Isa, to-Nazaret. Umbo-umbo nanii tuli mpaden kamaricuan lan tangnga-tangngana to-Yahudi lan lili'na lino.
44024006	Mangka toomo la ncarepai Bola Puang Allataala, apa ta'pa kijokkoi. [La kibicara kami' situru' atoran agamangki',
44024007	apa ta'pa narampai bangkan Pangbarani Lisias,
44024008	nasuakan to tomparapa'i mangngolo lako kaleta'.] La tasa'ding kita' jio mai Paulus, ke taparessai, kumua tongan ngasan to kiparapasanni."
44024009	Padami to to-Yahudi ratu jio mpasala ngasanni to Paulus na tongananni to kadanna Tertulus.
44024010	Nako'bi'mi gubernur to Paulus nakua namangkada. Mangkadami Paulus nakua, "Tabe' kita', kuissen kumua mangtaun-taunmiki' masainna nnoloii tee bangsa sola rra'tahhi to kara-karana. Jaji masannangna' tee jio olota' mpauanki' katonganan.
44024011	Kusanga wa'ding kita' takanassai tee kumua sangpulo duami bonginna too tongkumale massambajang jao kota Yerusalem.
44024012	Te'da bangpara naden to-Yahudi nnampa'na' massisakka moi pissen, ba'tu nna'pan tau la mpaden rongka la lan Bola Puang Allataala, la lan bola passambajangan ba'tu umbo bang nanii lan tee kota.
44024013	Na te'da too nakullei la mpangbuttii tee too, to apa naparapasanna' lako kaleta'.
44024014	Apa la kuakui jio olota' kumua nang ssompana' Puang Allataala, situru' pangngajaran-Na Puang Isa, to napasala tuu mati'. Ia to Puang Allataala kusompa, nasompa too tojoloki'. Na kukatappa'i unapa to sininna pura diuki' lan sura'na Nabi Musa na sura'na nabi laen.
44024015	Sitonganna susi bang unana' tuu mati', pada kirannuan lako Puang Allataala kumua sininna tomate la napatuo pole' jio mai kamatean, la tomelo, na la togaja'.
44024016	Iamo joo kutuli mpengkulle-kullei tonganni manggauk melo la lako padangku' rupa tau, la lako Puang Allataala. Susiri joo to tonganna.
44024017	Ba'tu pirang taunmo masainna, te'da naden kumale de' kota Yerusalem, apa mane' iari tee kumale de' mbawan doi' pangtulungan bangsaku', kumangkaroba too lako Puang Allataala.
44024018	Jiomo ntuu joo nanii ngkitana' ba'tu pira-pira to-Yahudi jio mai propinsi Asia, tongkumangka mpemaceroi kale lan Bola Puang Allataala. Te'dara tobuda kusolan, na te'da toora tau marongka joo wattu.
44024019	Sitonganna iara sipato' la ratu inde' mangngolo lako kita' mparapa'na', kenna la den to apa la naparapasanna', apa te'da naratu.
44024020	Iarika ia bangmo tee tau inde' mpaui denraka salaku' naampa' tongkudipangngolo lako Pangbicara Agama.
44024021	Ba'tu iaraka nasanga salaku' to kada sangbuku kupau lako sola ngasanni, kukua, 'Iamo kudiparessa ntee tee allo, nasaba' kukatappa'i kumua la dipatuo pole' to tomate.' "
44024022	Natampakkii Gubernur Feliks joo kasirempunan mbicara kara-kara, sanga budamo naissen to pangngajaran-Na Puang Isa. Nakua, "La kura'tah tee kara-kara, ke ratumi Pangbarani Lisias."
44024023	Nasuami to kamandang mpatorro tarruhpi to Paulus, apa la napemaringngannimo ci'di', nawa'ding toomo nabawan solana to apa naparallui.
44024024	Ba'tu pirang bongi mangkanna joo, ratumi Gubernur Feliks sola bainena disanga Drusila, mesa' to-Yahudi. Napangpesuanni Gubernur Feliks to Paulus naratu ncuritanni to kamatapparanna lako Puang Isa Almaseh.
44024025	Apa mpatarruhhi kadanna Paulus nakua, "Nang la mpugaukki' kameloan, ntaloi penawa katolinoanta', nasaba' ia ke Kiama'mi lino, la dira'tah kara-karana tolino." Ia tonna sa'dingmi joo malaja'mi Gubernur Feliks nakua, "Aa, polemoko too! Ianna den wattungku', iapa kutambai pole'ko."
44024026	Naangah penawa Gubernur Feliks kumua la nabenni doi' Paulus. Iamo joo natuli mpangpetambanni la ssipangkadanni.
44024027	Napallan bangngi pangtarungkuan to Paulus, nasaba' madoangngi Gubernur Feliks nnala penawanna to-Yahudi. Ia tonna duang taunmo, endekmi Perkius Festus menjaji gubernur ssulle Feliks.
44025001	Duang bongimi Festus mangkanna diangka' menjaji gubernur, malemi jio mai kota Kaisarea de' kota Yerusalem.
44025002	Jiomo nanii kapala imang sola to-Yahudi tomapangka' mparapa'i to Paulus. Nasede tarruhhi to Gubernur Festus,
44025003	nakua na ia to kameloan penawanna Gubernur Festus lako sola ngasanni, napangpebawanni to Paulus de' kota Yerusalem, nasaba' mesa' kadami la mbunoi jio tangnga lalan.
44025004	Apa napebalii Gubernur Festus nakua, "Jio kota Kaisarea dinii ntarungkui to Paulus, na te'damo namasai, kupole o lako.
44025005	Jaji, ianna den kasalan napugauk, ma'namo na ia to pekaamberan lan tangnga-tangngami kusolan male lako, na jiopi minii sikara-kara."
44025006	Agi-agi pitu iarika kasera bonginna Gubernur Festus torro jao kota Yerusalem, namane' pole lako kota Kaisarea. Masawanna cumadokkomi jao cadokkoan pangra'tasan kara-kara, napangpesuanni nadipangngolo to Paulus.
44025007	Ia tonna ratumo Paulus, ke'dehmi to to-Yahudi to ratu jao mai kota Yerusalem ntalimbungngi, napamulaimi mpau simesa'-mesa'i to apa mabanda' diparapasanni. Apa te'da nakullei mpangbuttii.
44025008	Mpangngewaimi kalena Paulus nakua, "Te'da bang mesa' to apa kupugauk sala! Tangsalana' lako atoranna Nabi Musa, tangncarepa'i toona' Bola Puang Allataala, susi toomi te'da kumbali-bali Tomaraja Roma."
44025009	Apa nakutanaii Gubernur Festus to Paulus nakua, "Madoangrokoka male de' kota Yerusalem, na jaopa mudiparessa jio oloku' to apa naparapasanko?", nasaba' madoangngi nnala penawanna to-Yahudi.
44025010	Napebalii Paulus nakua, "Na inde'mo' jio olota' kita' to pangbicarana Tomaraja Roma to sipato' mbicarai tee kara-karaku'. Na taissenmo kumua te'da lalo salaku' lako tuu mati' to-Yahudi.
44025011	Jaji ia naden tongan salaku' to sipato'na dinii mbunona', sadiana' ntarimai. Apa ia ke te'dai natongan to naparapasanna', te'da lalo kuwa'ding dipangben lako tuu mati' tau. Jaji kupeta'dai nadipatarruh lako Tomaraja Roma to kara-karaku'!"
44025012	Ia tonna mangkamo Gubernur Festus ssitimbang-timbangngii sola to tonasolan, nakuanni to Paulus, "Male lakomoko Tomaraja Roma mangngolo, sanga mupeta'dai nadipatarruh to kara-karamu lako!"
44025013	Te'da namasai mangkanna joo, ratumi Raja Agripa sola Bernike lako kota Kaisarea, mangsalama' lako Gubernur Festus.
44025014	Ia tonna ba'tu pirang bongimo jio, napaumi to kara-karana Paulus, nakua ncuritai, "Den mesa' toditarungku inde', ditarungkumo tonna Gubernur Feliks mangparenta.
44025015	Mangkamo naparapa' kapala imang sola pekaamberan to-Yahudi tongkujaopa kota Yerusalem. Napeta'dai angkura'tahhi to kara-karana, kusessai.
44025016	Apa kukua mpebalii kumua, ianna to-Roma, te'da ia mesa' tomane' diparapa' bang ta'pa la disessa, ke te'dapi nadipasioloan to tomparapa'i, nadiben toopa ia wattu mpangkadanan kalena.
44025017	Jaji ia tonna ratumo tee tomparapa'i, ta'pa mpasirempunmo' tau tonna masawanna, kupangpesuan tooi to Paulus mangngolo, nadibicara to kara-karana.
44025018	Ia tonna ke'dehmo to tomangparapa'na mpaui to naparapasanni, te'da bangngi mpaui to kasalanna susi to kuangah penawa.
44025019	Passalan agamanna mandara nasipekkai, na den mesa' tau disanga Puang Isa. Mangkami mate joo tau, apa nakua ia Paulus, 'Tuo pole'i Ia.'
44025020	Tangkuissenan umbo la kukua nnampa'i to majappunna joo, angkukutanaii Paulus, 'Madoangrokoka male de' kota Yerusalem na jaopa nadibicara to kara-karamu?'
44025021	Apa napeta'dai nadipatarruh to kara-karana. Nakua ake'mo nadipallan bang pangtarungkuan sanggenna nara'tah Tomaraja Roma to kara-karana. Iamo joo kupangpesuanni nadipallan bangpa pangtarungkuan, sanggenna den wattungku' mpangpebawanni mangngolo lako Tomaraja Roma.' "
44025022	Nakua Raja Agripa lako Gubernur Festus, "Moi aku' madoang todana' ssa'dingngi to kadanna joo tau." Nakua Gubernur Festus mpebalii, "Masawapa tapesa'dingngii."
44025023	Masawanna ratumi Raja Agripa sola Bernike mpake pakean kamala'biranna. Mentamami to dinii mbicara kara-kara sola tuu lako pangbarani, na sininna tomapangka' lan joo kota. Napangpesuanni Gubernur Festus to Paulus nadipupangngolo.
44025024	Mangkadami Gubernur Festus nakua, "Tomala'bihku' Raja Agripa na sininna tosirempun tee allo! Iamo tee tau to mangka naparapa' sininna to-Yahudi lako kaleku', la jao kota Yerusalem la ntee mai. Mangkamo ratu lako aku' sipetamba-tamban nakua, 'Sipato'mi ke dibunoi tee tau.'
44025025	Apa te'da bangpa panggaukanna sala to sipato' la dinii mbunoi. Kusuai la mpangpebawanni lako Tomaraja Roma, nasaba' ia una mangka mpeta'dai nadibicara jio olona Tomaraja Roma to kara-karana.
44025026	Apa te'dapa kuissen apa la kuuki' lan sura'ku' lako Tomaraja Roma. Iamo joo kupangngoloi lako kita' sola ngasan, la'bi-la'bi lako tomala'bihku' Raja Agripa, angkuissenni apa to la kuuki' ke mangkai diparessa ntee.
44025027	Ia ke aku', te'da nasipato', ke mesa' toditarungku disua male mangngolo, na te'da namanassa tongan to kasalan diparapasanni."
44026001	Nakua Raja Agripa mangkada lako Paulus, "Wa'dingmoko mpangkadanan kalemu." Mpupangngimbami limanna Paulus mpasadia tau, nakua,
44026002	"Ee, Tomala'bihku' Raja Agripa! Kusanga gaja sannangna' diben wattu mpaui to pebalingku' jio olota', sininna to naparapasanna' to-Yahudi,
44026003	la'bi-la'bi nasaba' taissen tongan kita' to ada'na sola katangsipatuanna to-Yahudi. Jaji kupeta'da melo lako kita' tasabbara'pa mpesa'dingngina'.
44026004	Naissen ngasan to-Yahudi to katuoanku' mellao jio mai biccu'ku'. Naissen too tongkumatonggomo torro jao kota Yerusalem sola bangsaku'.
44026005	Mellao jio mai naissenna'. Na ia sitonganna, ke la madoangngi, na wa'dingngi la mpangpeissenanni kumua mellao jiona mai, tuomo' susi to-Farisi to mata'da' nturu' atoran agamangki'.
44026006	Na iamo kudiparessa ntee too, nasaba' ngkatappa'ina' basse naben Puang Allataala lako tojoloki'.
44026007	Na ia toomo joo narannuan, namassompa allo bongi lako Puang Allataala to sangpulo dua pangrapuanna to-Israel. Anna ia toomora kita' tee napasalana' to-Yahudi, sanga kurannuan joo basse.
44026008	Matumbari kita' tee to-Yahudi na te'da takatappa'i ke mpatuo pole'i tomate to Puang Allataala?
44026009	Moi aku' tonna tee kusanga gaja kuewali tooi to tonturu' Puang Isa to-Nazaret.
44026010	Na iamo kupugauk jio kota Yerusalem. Ia tonna benmo' kuasa kapala imang, buda taun-Na Puang Allataala kupatama pangtarungkuan, na kusitujui too ke dibunoi.
44026011	Pembudana' ssessai lan bola passambajangan, kuparukui napessakkanni pole'i to Puang Isa. Tanda kamapallanku' lako, angkumale ntiroi moi jio kota laen."
44026012	Mpatarruhhi kadanna Paulus nakua, "Ia toomora joo akkattaku' la ssessa Tosarani kumale lako kota Damsyik mbawa sura' kuasa jio mai kapala imang.
44026013	Lan kalingkanku' tonna tangngamo allo, ngkitana' arrang jao mai langi' la'bi manynyarra ia na mata allo. Ia joo arrang nnarrangkan sola to tokusolan.
44026014	Sisongkan ngasankan, anna den gamara kusa'ding ngkuanna' lan basa to-Yahudi, 'Ee, Saulus! Ee, Saulus! Matumbai musessa tarruh bangna'? Iko bang una iko la mpa'dikki kalemu, ke nnewa tarruhko Puangmu.'
44026015	Mekutanamo' kukua, 'Ie', indariki' kita' Puang?' Nakua mpebalina', 'Aku'mo Puang Isa to musessa.
44026016	Ke'dehmoko! Iamo kupangpekitan kale-Ku' lako iko, nasaba' la kupupenjajiko tompangjamanna'. La mupangpeissenan lako tau apa to mukita tee too sola to apa la kupakitanpoko dau.
44026017	La kujagaiko, na te'da mumatumba ke mangngoloko lako to-Yahudi iarika bangsa laen. La kusua pole'ko lako
44026018	mpami'cikki to matanna, ssolanni jio mai kamalillinan lako macerona, lla'paranni jio mai kuasanna Ballisi' lako kuasan-Na Puang Allataala, anna didampangan, namenjaji umma'-Na to napilei Puang Allataala, sanga matappa'i lako Aku'."
44026019	Mpatarruhpa kadanna Paulus nakua, "Tomala'bihku' Raja Agripa! Tuli kupengkullei kita' nturu' meloi apa to mangka napau Puang lan joo pengkita.
44026020	Iamo joo kupangpeissenan lako sininna tau kumua namengkatoba' jio mai dosana namenturu' lako Puang Allataala. Na la napapajan lan katuoanna kumua mengkatoba' tonganmo. Bungahna kupangpeissenan lako to-Yahudi jio kota Damsyik, na jao kota Yerusalem, na lan lili'na tana Yudea, namane' lako bangsa laen.
44026021	Iamo joo najokkona' to-Yahudi lan Bola Puang Allataala nalambunona'.
44026022	Apa pammase-Na Puang ratu lako too allo, angkuwa'ding ke'deh ntee mpangpeissenanni la lako tokaissenan, la lako tobiasa. Ia to apa kupau te'da laenna na ia to pura napau Nabi Musa sola nabi laen tonna anu',
44026023	kumua, 'Ia to Raja Mangpasalama' nabasse Puang Allataala, la dipakario-rio, apa iamo jolona la tuo pole' jio mai kamatean, dikua anna mbawa arrang, iamo to Kareba Kasalamatan, la lako to-Yahudi la lako bangsa laen.' "
44026024	Ia tonna da'tan unapa Paulus mangkada mpau pebalinna, kumassakmi Gubernur Festus, nakua, "Ee, Paulus! Totangmalilinganko iko tuu. Liwa' buda paissenmu, na iamo mpatangmalilinganko."
44026025	Apa napebalii Paulus nakua, "Ie', matanana' kita' tomala'bih! Ia tee kadangku', kada tongan, kada tomalilingan na kutangngah mandalan kumane' mpaui.
44026026	Tomala'bihku' Raja Agripa to nnissen meloi tee. Iamo joo kubarani ntarrusan bangki' mati'. Kusanga moi mesa' te'da tangtaissen, nasaba' ia tee te'da najaji jio kampong kabunianan.
44026027	Tabe' kita' tomala'bihku' Raja Agripa, la mekutanapa', 'Takatappa'iraka to nabi? Kuissen kumua takatappa'i!' "
44026028	Nakua Raja Agripa mebali lako Paulus, "Musangaraka marawa bangna' mupasarani lan tee wattu sangkappidian mata?"
44026029	Apa nakua Paulus, "Sangkappidian mataraka ba'tu masairaka, apa kupassambajanganki' lako Puang Allataala sola sininna to tossa'ding kadangku' tee allo, ke wa'dingngi, tasusi tee aku', tantu saleanan jio mai tee kadipumpunganku'."
44026030	Katampakanna ke'dehmi joo raja na gubernur sola Bernike na sininna tonasolan cumadokko.
44026031	Ia tonna saleananmo pada sipangkadami nakua, "Te'da bangra apa napugauk tee tau to sipato'na dinii la ntarungkui iarika mbunoi."
44026032	Nakua Raja Agripa lako Gubernur Festus, "Wa'dingmo dila'paran, kenna tangngia kalena ia mpeta'dai mpatarruh kara-karana lako Tomaraja Roma."
44027001	Ia tonna dipattantumo kumua la malemokan mangkappala' lako Italia, ia to Paulus sola ba'tu pira-pira toditarungku laenna dipangben lako Yulius, kamandang surudadu to-Roma to disanga "Resimen Tomaraja".
44027002	Mende'mokan kappala' jio kota Kaisarea, kappala' jio mai kota Adramitium, kilamangnguju mpasitarruh-tarruh ba'tu pira-pira kakendenan kappala' jio propinsi Asia. Den mesa' to-Makedonia pole jio mai kota Tesalonika kisolan disanga Aristarkhus.
44027003	Masawanna ratukan lako kota Sidon. Mabassa joo Kamandang Yulius lako Paulus, jaji naeloranni male lako ba'tu pira-pira solana, to mbenni apa naparallui.
44027004	Ia tongkimangpatarruhmo kalingkangki' jio mai, nnola jiokan randan pulau Siprus, nasaba' ssussangkan angin, na nasala ia angin.
44027005	Mangkai joo too, nnola jiokan olona tana Kilikia na Pamfilia, kiratu lako kota Mira jio tana Likia.
44027006	Jiomo ntuu joo nanii Kamandang Yulius nnampa' mesa' kappala' pole jio mai kota Aleksandria mangnguju lako propinsi Italia, nanii mpalelekan lako.
44027007	Ba'tu pirang allo to nanii menonoh-nonoh manda to kappala'ki', butung to te'da kilandete' kota Knidus. Te'da kikullei nnola jio to kipangngattai jolo, sanga mangngumbuk bang unapi to angin. Mangnguju sau'kan pulau Kreta lliwa'i Tanjung Salmone mpessalai angin.
44027008	Gaja sussa to kappala'ki' nnola jio sa'dena joo pulau, kimane' ratu lako mesa' kampong disanga Kakendenan Melo sikandoppi' kota Lasea.
44027009	Budamo wattungki' masala bang, na liwa' toomi to wattu nanii to-Yahudi puasa. Iamo tandana kumua te'da namelo ke la tarruhpi to kappala'ki'. Iamo joo napupangngingaranni Paulus to tau, nakuanni,
44027010	"Ee, todipusile'to! Ia ke aku', la masussa tonggoki' ke la tarruhpiki'. La sabu' tonggoki', nasaba' tangngia ia manda tee kappala' sola luranna la ta'de, apa moi sunga'ta'."
44027011	Apa la'bi nakatappa'i ia Kamandang Yulius joo jurumudi sola puangna joo kappala' na ia to kadanna Paulus.
44027012	Te'da namelo joo kakendenan kappala' dinii torro ke wattu peurananni. Iamo joo nala'bi buda to pangjama kappala' ssitujuii, ke tarruh bangmi male ssalaii la mpendete'i kota Feniks jio pulau Kreta, na torro jio ke peurananni. Ia to kakendenan kappala'na tingngo tama suin lo'na liu, na suin jajanna liu.
44027013	Ia joo wattu mangngiri' lo' mai to angin biasa. Nasangami pangjama kappala' kumua wa'dingmi male. Jaji napaendekki to sau kappala', namale mangrundun randan tasik jio sa'dena pulau Kreta.
44027014	Apa te'da namasai, mangngiri'mi to angin bara' pole jao mai gantanan disanga angin pole jio mai kadellekan jajanna liu,
44027015	natampai to kappala'ki'. Kila'paran bangmi napupangdongga-donggai angin lan tasik, nasaba' tangnatananmi ssussang angin.
44027016	Napupangdongga-dongga tarruhkan angin bara', sanggenna ndete'kan randan mesa' pulau biccu' disanga Kauda. Gaja sussakan ntuu joo, kimane' ngkullei rrui' sekoci kappala',
44027017	nadipaendek de'. Mangkai joo dikapu' mengguririkki ulang joo kappala', dikua namawatang. Napalaoi to sompa', nala'paran bangngi joo kappala' nnawang-ngawang nabawa bombang, nasaba' malaja'i titumbu jio kassi' mangtombon disanga Sirtis.
44027018	Masawanna joo too kibuang bangmi do' tasik to luran kappala', sanga mangngumbuk tarruhhi to angin bara'.
44027019	Ia tonna allo masawanna pole' omo, ia to pangjama kappala' naca'bean to pakakasa' kappala' do' tasik.
44027020	Ba'tu pirang allomi to te'da bang kikita allo na bintuin na mangngumbuk tarruh bang too to angin bara'. Katampakanna te'damo kikua la tuopakan.
44027021	Ba'tu pirang allomi tangkumande to tau, namale Paulus mentama tangnga-tangngana ngkuanni, "Ee, todipusile'to sola ngasan! Ia ke la mipesa'dingngina' sola ngasan, nadanggi'mo tamale jio mai pulau Kreta, te'da talamasussa sola rugi susi tee.
44027022	Apa moi nasusi tee, kupeta'da mipamawatang penawammi. Moi mesa' te'daki' la mate, moi namasolang tee kappala'.
44027023	Nasaba' ia to Puang Allataala kusompa kupupuang too, ssua malaeka'-Na pubongi' ratu jio sa'deku',
44027024	nakuanna', 'Ee, Paulus! Danggi' mumalaja', sanga la mangngolommu lako Tomaraja Roma! Sininna tomusolan mangkappala' te'dai la matumba, nasaba' kameloan penawan-Na Puang Allataala lako kalemu.'
44027025	Iamo joo, tokupusile'to sola ngasan, pemawatangngi to penawammi! Sanga matappa'na' lako Puang Allataala kumua sininna to napauanna' la jaji ia.
44027026	Apa te'da nasalai, la nabawaki' wai lako mesa' randan pulau."
44027027	Ia tonna bongi mangpessangpulo a'pa'na napamale melako bang unapakan angin bara' jio Tasik Adria. Agi-agi tangnga bongi nasangai pangjama kappala' kumua la ndete'mi gantanan.
44027028	Natoke'i batu to ulang na dokkenni do' tasik la ssuka'i to mandalanna. Ci'di'mora naganna' patang pulo metere' dalanna. Te'da namambela jio mai ntuu joo, nasuka' pole' omi, na agi-agimora tallung pulo metere' dalanna.
44027029	Napado'i to a'pa' sau jao mai boko' kappala', nasaba' malaja'i titampah jio batu karang. Natajanni kumua kenna mariwangmo.
44027030	Madoangngi la ssalai bunii joo kappala'. Napado'i tasik to sekoci, naanggai'-gai'i butung la mpado' sau jio olo kappala'.
44027031	Apa nakua Paulus lako joo Kamandang Yulius sola to surudadu jao kappala', "Ianna la malai tee mai pangjama kappala', la sabu' ngasanki'."
44027032	Iamo joo naka'tuanni surudadu to ulang sekoci, nabawai wai.
44027033	Ia tonna la mariwangmo, nasuami Paulus to tau kumande sola ngasan nakuanni, "Ee, todipusile'to! Sangpulo a'pa'mo kamu' bonginna sola ngasan tangmangngapa tangkumande.
44027034	Jaji kupeta'da mikumande sola ngasan, ammimasumanga' pole'. Sanga moi mesa' te'daki' to la matumba."
44027035	Mangkanna mangkada susi joo, nnalami roti to Paulus, namangkurru sumanga' lako Puang Allataala jio olona sola ngasanni, namane' nti'pek-ti'pekki nakandei.
44027036	Masumanga' pole'mi sola ngasan nakumande toda.
44027037	Dua ratuhhi pitung pulo annan tau sola ngasan jao joo kappala'.
44027038	Ia tonna barah ngasanmo, naballuanmi do' tasik to gose', dikua namaringngan to kappala'.
44027039	Ia tonna mariwangmo, ngkitami gantanan to pangjama kappala', apa te'da naissenni gantanan umbonna. Nakita tooi to tasik mengkokonna namarante to randanna. Jaji madoangngi, ke wa'dingngi, la mpasissare kappala'na ntuu joo.
44027040	Naka'tuanni to ulang sau, natallan do' tasik. Nabukai tooi to ulang dipake ngkapu' kemudi, namane' mpaendekki to sompa' jio ulu kappala', dikua nairi'i angin lako randan tasik.
44027041	Apa titampahhi jio kassi' mangtombon joo kappala'. Ia to ulunna mellammak, te'damo napundiu, na ia to boko'na maicak, nakanna bombang tonggo.
44027042	Madoangngi to surudadu la mbuno ngasanni to toditarungku, dikua danggi' naden male nnorong mpella'paran kalena.
44027043	Apa madoangngi Kamandang Yulius la mpasalama' Paulus. Iamo joo naanggaii to surudadu mpugauk akkattana. Padami to macca nnorong nasua ngasan jolo mella'bu do' tasik, na nnorong lamban lian.
44027044	Na ia to pira'na la undi mentoe lako bangmo papan iarika lako piakkana joo kappala'. Susimi joo kimane' salama' sola ngasan ndete' randan tasik.
44028001	Ia tongkiendek melomo de' gantanan, mane'ri kiissen kumua jiomokan pale' pulau Malta.
44028002	Gaja bassa to tau jio lako kami'. Natarima melo ngasankan, napadukkuankan api, sanga mammulami uran, naratumi to wattu cakke'.
44028003	Ia tonna male Paulus mekaju napatamai api, den ulah mello'do' lan mai, sanga nalussuii api, natittoi to limanna.
44028004	Ia tonna kitai tau to ulah mendoke' jio limanna Paulus, sipangkadami nakua, "Ee! Ia tee tau te'da nasalai tombuno tau, sanga moi nala'pahmo jio mai abala' lan tasik, apa te'da naeloranni tuo dewata Baine Malampu'."
44028005	Apa napempi'pikanni Paulus joo ulah tama api, na moi cinding te'dara naciapa.
44028006	Nasangai te'da namasai, nakambang to limanna, iarika ta'pa mate pissenni. Apa ia tonna masai-saimo ntajanni, na te'da bang una namatumba, laen omi tangngahna, nakua, "Dewata tee tau."
44028007	Te'da namambela jio mai ntuu joo, den padangna Publius, mesa' tomangparenta ntuu joo pulau. Masannang penawanna ntarimakan, napupangbongikan tallung bongi, natoratu melo toopakan.
44028008	Ia joo wattu masaki to ambe'na, lumalla'i, natittai rara too. Mentamai Paulus tama kamara'na, napassambajanganni, na kaka'i, namalagah.
44028009	Ia tonna mangka joo, siratuan todami lako Paulus to tomasaki laen, napamalagah ngasanni.
44028010	Gaja nakasiri'kan, na ia tongkilamalemo, nabenkan sininna to kiparalluinna lan kalingkanki'.
44028011	Ia tongkitallung bulanmo jio pulau Malta, malemokan jio mai mpake kappala' jio mai kota Aleksandria disanga Dioskuri. Ia joo kappala' masainni torro jio pulau Malta ntajan soro'na peuranan.
44028012	Ia tongkiratu lako kota Sirakusa tallung bongikan jio,
44028013	kimane' male mangrundun randan tasik pole' sanggenna kota Regium. Masawanna mangngiri' lo' mai to angin, na duang bongira kiratu lako kota Putioli.
44028014	Sangminggukan torro jio sola ba'tu pira-pira tomatappa' lako Puang Isa, sanga nasuakan torro tongkisitammu. Mangkai joo too, malemokan lako kota Roma.
44028015	Ia tonna sa'dingngi to tomatappa' jio, siratuanmi jio Pasa' Apius sola pangbongian disanga Pasanggarahan Tallu la sikitankan. Ia tonna kitami Paulus, mangkurru sumanga'i lako Puang Allataala, naendek sumanga'na.
44028016	Ia tongkiratumo lako kota Roma, dipatorro mesai to Paulus najagaii mesa' surudadu.
44028017	Tallung bongi mangkanna joo, napangpesuanni Paulus naratu to pekaamberan to-Yahudi jio. Ia tonna sirempunmo nakuanni, "Ee, todipusile'to! Sitonganna te'da salaku' lako bangsata' ba'tu lako ada' tojolota'. Apa moi nasusi joo, dipangngolona' lako to-Roma, tongkudijokko jio kota Yerusalem.
44028018	Ia tonna mangkamo mparessai to kara-karaku', madoangngi la la'paranna', sanga moi sangkanuku malotong te'da salaku' naampa' to sipato' dinii la mbunona'.
44028019	Apa te'da nasitujui to-Yahudi, na iamo joo kupeta'dai nadibicara to kara-karaku' jio olona Tomaraja Roma. Sitonganna te'dara apa kuparapasan bangsata'.
44028020	Iamo joo kumeta'da tasitammu ssitimbang-timbangngii. Sanga iari kudipumpung, iari to Raja Mangpasalama', to masai allomo tatajan kita' to-Israel."
44028021	Napebalii to-Yahudi nakua, "Nate'da bangra sura' sanglambah kitarima jio mai tana Yudea, na te'da too tau ratu mpauko ba'tu mpau gaja'ko.
44028022	Apa madoangkan ssa'dingngi to pangngajaran muturu', sanga kisa'ding kumua umbo-umbo nanii, nacacca tau."
44028023	Mpattantumi mesa' allo sola Paulus nanii la sitammu. Ia joo allo buda tau ratu lako to nanii Paulus. Mellao melambi' ratu lako soloh allo naajahhi ngasan to tau umbo nakua menjaji taun-Na Puang Allataala lan kaparentan-Na. Napabuttii jio mai sura'na Nabi Musa na sura'na nabi laen kumua Raja Mangpasalama' to Puang Isa, to napau Puang Allataala tonna anu'.
44028024	Den to ngkatappa'i to apa napau Paulus, apa den too to te'da nakatappa'ii.
44028025	Ia tonna sipekkamo to tau, nasisarak-sarak, nakuamo Paulus, "Liwa' tongan to apa napau Roh Allataala lako tojolomi, to napau Nabi Yesaya tonna anu'.
44028026	Nakua, 'Malemo kamu' mpauanni to-Yahudi: Da'tan bang kamu' mpesa'dingngii, apa te'da milampahangngi. Da'tan bang kamu' mpemakitaii apa te'da miissenni apa to jaji.
44028027	Nasaba' liwa'mo membattuk tee bangsa, namataru talinganna, na mpamamma' matanna. Ia tee jajii dikua danggi' napakita matanna, nadanggi' namangpesa'ding talinganna, nadanggi' napahangngi, nadanggi' namengkatoba' lako kale-Ku' anna danggi' kupamalagahhi.' "
44028028	Katampakanna nakua Paulus, "Ee, kamu' to dipusile'to! Parallu miissen kumua ia to Kareba Kasalamatan jio mai Puang Allataala dipangpeissenan toomo lako bangsa tangngia to-Yahudi, na la natarimai ia!" [
44028029	Ia tonna mangkamo Paulus mpaui susi joo, sipekkami to to-Yahudi anna male mpemboko'ii.]
44028030	Duang taunni Paulus jio kota Roma, torro jio bola nasewa ia. Masannang penawanna ntarimai to toratu ngkitai.
44028031	Te'da namalaja' mpangpeissenanni umbo nakua menjaji taun-Na Puang Allataala lan kaparentan-Na, napangpeissenan tooi kumua Raja Mangpasalama' to Puang Isa. Masannang Paulus mangpangngajah, sanga te'da tau nnanggaii.
45001001	Ee, todipusile'to jio kota Roma, to napakamoja' Puang Allataala, to napileimo menjaji taun-Na! Napilei toomo' menjaji taun-Na, naangka'na' menjaji rasulu' la mpangpeissenan Kareba Kasalamatan jio mai Puang Allataala.
45001002	Mangkamo napau Puang Allataala lako nabi, na mangka toomo diuki' lan Sura' Allataala kumua ia to Kareba Kasalamatan la dipangpeissenan.
45001003	Ia to Kareba Kasalamatan, iamo to karebanna Puangta' Puang Isa Almaseh, Anak Allataala. Ianna situru' katolinoan-Na, bati'nai Raja Daud,
45001004	apa ianna kuasa kapuanganna, disangai Anak Allataala. Manassa to kuasan-Na, nasaba' tuo pole'mi jio mai kamatean.
45001005	Nabenna' barakka' Puang Allataala menjaji rasulu' nasaba' Puang Isa Almaseh, angkuwa'ding la mpatuju sininna bangsa kumua namatappa' sola menturu' lako Almaseh.
45001006	Na ia to kamu' to-Roma mentama toomo kamu' rekenan sininna bangsa la menjaji umma'-Na Puang Isa Almaseh.
45001007	Iami joo na aku' Paulus nnukiran kamu' tee sura' mati'. Dennaa upa' nabarakka'i kamu' Ambe'ta' Puang Allataala sola Puang Isa Almaseh, naben kamu' kamasannangan.
45001008	Mangkurru sumanga'na' lako Puangku' Puang Allataala, mpau sangan-Na Puang Isa Almaseh, nasaba' naissen ngasanmo sininna bangsa kumua ia to kamu' to-Roma matappa' tongan lako Puang Isa Almaseh.
45001009	Puang Allataala nnissenni kumua kupau too kamu' ke massambajangna'. Na iamo nanii lantuk tongan penawangku' menturu', angkuwa'ding mpangpeissenanni to Kareba Kasalamatan, karebanna Anak Allataala.
45001010	Dennaa upa' napuelohhi Puang Allataala kuwa'ding male mati',
45001011	nasaba' mamali'na' la ssitammuan kamu', angkuwa'ding mben kamu' to barakka' nabenna' Roh Allataala, to la mpamawatang kamatapparanmi.
45001012	Battuananna kumua ia to kamatapparanku' lako Puang Isa wa'ding mpamawatang kamu', na ia to kamatapparanmi wa'ding mpamawatangna'.
45001013	Ee todipusile'to, parallu miissen kumua pembudamo' madoang male mati' la ssitammuan kamu', apa tuli den bang halangan. Madoangna' kumua na ia to jamanku' lako kalemi den assele'na. Susi to keassele'mo lako bangsa tangngia to-Yahudi jio kota laen.
45001014	Nasuana' Puang Allataala mpangpeissenan Kareba Kasalamatan lako sininna bangsa, la lako topaissen, la lako totangpaissen.
45001015	Iamo joo kugaja doang too mpangpeissenanni to Kareba Kasalamatan lako kamu' to-Roma.
45001016	Kukatappa'i tongan kumua ia to Kareba Kasalamatan iamo kuasan-Na Puang Allataala. Iamo carana Puang Allataala mpasalama' tomatappa' lako Puang Isa, la to-Yahudi, la bangsa tangngia to-Yahudi.
45001017	Ia to Kareba Kasalamatan mpaissenniki' umbo nakua carana Puang Allataala mpupenjaji tomeloi to tolino. Iamo to kamatapparan manda lako Puang Allataala, te'da ia cara laen. Susi to diuki' lan Sura' Allataala kumua, "Ia to tau dipupenjaji tomelo sanga matappa'i lako Puang Allataala, na iamo la nnampa' katuoan melo te'da cappa'na."
45001018	Dipangpeissenanmo jao mai suruga to kamabirisan-Na sola pangcalla-Na Puang Allataala lako tolino, nasaba' dosana na kedo gaja'na. Iamora joo hhalangngi tolino nnissenni to pangngajaran tongan jio mai Puang Allataala.
45001019	Apa sininna apa to nakulle tolino nnissenni to jiona Puang Allataala, naissen melomo, sanga Puang Allataala Ia mangka mpamanassai.
45001020	Sipamulanna napaden Puang Allataala tee lino, napahangmo tolino kumua umbora susi joo Puang Allataala to tangkakitanan. Ia to kapuangan-Na na kuasan-Na to te'da cappa'na, pajan jio mai sininna to apa mangka napaden. Iamo joo na te'da lalan la nanii tolino mpessakkananni.
45001021	Moi naissen to Puang Allataala, te'da napakala'bihhi na te'da too namadoang mangkurru sumanga' lako. Kannori to tangparallunna napikkiri', na te'damo napahangngi to pangngajaran tongan.
45001022	Ssanga kalena paissen apa sitonganna tangpaissen.
45001023	Nala'biranmo to ssompa tau-tau to apa la mate susinna: tau, manuk-manuk, olok-olok a'pa' ajena, olok-olok lumeme' jiong litak, na ia to ssompa Puang Allataala to tuo tarruh.
45001024	Iamo joo napupangngelohnai Puang Allataala mpugaukki to kagajatan situru' kamadoangan penawanna, na mpugauk mekaba'cianna lako padanna rupa tau.
45001025	Napasullei pangngajaran tangtongan to pangngajaran tongan jio mai Puang Allataala. La'bi nakabudai to ssompa pangpajajin-Na Puang Allataala, na ia to ssompa Puang Allataala to mpajajii. Na Puang Allataalara to sipato' disompa te'da cappa'na! Amin.
45001026	Iamo joo napupangngelohnai Puang Allataala mpugaukki to mesirisanna. Ia to baine te'damo namadoang lako muane, apa lakomora padanna baine.
45001027	Susi toda to muane, te'damo namadoang lako baine apa padannamora muane. Muane mpugauk mesirisan lako padanna muane. Iamo joo nannampa'mo bua-buanna to panggaukan gaja'na.
45001028	Napupangngelohnai Puang Allataala to tolino mangpikkiri' gaja', anna pugaukki to tangsipato'na, nasaba' nasangai kumua te'damo naparallu nnissen Puang Allataala.
45001029	Kagajatan mandamo lan penawanna na apa tangtongan, madoang nnassang sininna apa, tangngah gaja' na masere ati, madoang bang mangbuno, sibobo', mangnguraga, na malla' parru. Nakabudai ncurita tangtongan tau laen,
45001030	mpau sala tau, majao penawa, tangmessipa', ngkaba'ci Puang Allataala, buda kada. Nnangah bang lalan la mpugauk kagajatan, nnewa tomatuanna,
45001031	buta pangtangngaranna, te'da natoe tongan kadanna, tompatuo mesa kalena, te'da namamase lako padanna rupa tau.
45001032	Nnissen parenta-Na Puang Allataala kumua ia to tomanggauk susi joo sipato' la dibuno. Apa moi nasusi joo, da'tan bangngi mpugauk kagajatan, nakabudai too ke napugaukki tau laen susi to napugauk.
45002001	Iamo joo, to matumbara kamu' milampasalara tau laen? Te'da lalan la minii mpessakkanan kalemi jio mai kasalanmi. Nasaba' mpasala kamu' tau laen, na kamu' bang una mpugaukki to mipake mpasala tau, battuananna mpasala kamu' kalemi.
45002002	Taissen kumua ia ke nacallaki' Puang Allataala ke mpugaukki' to tangsipato'na, maruruh joo pangra'tah-Na.
45002003	Apa kamu' bang una mpugaukki to kasalan mipake mpasala tau laen! Na misangaraka kumua te'da nalancalla kamu' Puang Allataala?
45002004	Ba'tu te'daraka miangga'i to kamamasean-Na Puang Allataala, kameloan penawan-Na na kasabbarasan-Na to napakitan kamu'? Miissen kumua madoangri Puang Allataala ke mengkatoba' kamu', iamo joo napemeloan kamu' penawa.
45002005	Apa membattuk kamu' ammicia' mangpesa'ding. Iamo joo, kamu' bang una mpemabanda'i pangpabalah lako kalemi ke Kiama'mi lino. Ia joo allo napangpekitanni Puang Allataala to kamabirisan-Na na pangpabalah maruruh-Na lako to tolino.
45002006	Pada la napabalahhiki' Puang Allataala situru' apa to tapugauk.
45002007	Ia to toda'tan bang mpugauk kameloan, nakua anna nnampa' kamala'biran, kadipujian na katangmasolangan, la naben Puang Allataala katuoan melo te'da cappa'na.
45002008	Apa ia to tompangnginawan mesa bang kalena, na te'da namadoang mpugauk pakkaeloran-Na Puang Allataala, na nturu'ra kagajatan, liwa' nakaba'cinna Puang Allataala.
45002009	Sininna to tompugauk bang panggaukan gaja' la nnampa' kamasussan na kamaparrisan, la lako to-Yahudi, la lako bangsa tangngia to-Yahudi.
45002010	Apa sininna to tompugauk kameloan la mperasai kamala'biran, kadipujian na kamasannangan, la lako to-Yahudi, la lako too bangsa tangngia to-Yahudi,
45002011	nasaba' te'da tau napasilaenan Puang Allataala.
45002012	Ia to bangsa tangngia to-Yahudi te'da naissenni to atoranna Nabi Musa. Na la dipabalahhi to dosana, apa tangngia atoranna Nabi Musa la ngkannai. Apa lako to-Yahudi den atoranna Nabi Musa, na la dipabalahhi to dosana situru' joo atoran.
45002013	Tangngia tossa'ding manda atoranna Nabi Musa to napupenjaji tomelo Puang Allataala, apa iara to mpugaukki joo atoran.
45002014	Ia to bangsa tangngia to-Yahudi te'da naissenni to atoranna Nabi Musa. Apa ia ke tuo lanni ia mai penawanna mpugaukki joo atoran, iamo ia mpupenjajii atoran lako kalena.
45002015	Na panggaukanna mpapajanni kumua ia to apa dipangparentan lan atoranna Nabi Musa, den lan penawanna. Na penawanna mpabuttii joo, nasaba' penawanna biasa mpasalai ba'tu ntongananni to panggaukanna.
45002016	Susimi joo to la jaji ke Kiama'mi lino. Ia joo allo, situru' Kareba Kasalamatan kupangpeissenan, nasuai Puang Allataala to Puang Isa rra'tah kara-kara to membuni lan penawanna tolino.
45002017	Na ia tee too, ia to kamu' to-Yahudi, apara to nasanga penawammi? Ssangamo kamu' kalemi to-Yahudi. Mipikkiri'i kumua la salama'mo kamu', nasaba' dibenmo kamu' to atoranna Nabi Musa. Na mipumajao penawai, nasaba' disanga kamu' umma'-Na Puang Allataala.
45002018	Mipahang to pakkaeloran-Na Puang Allataala, miissenni umbo to melona ba'tu gaja'na, nasaba' miissen to atoranna Nabi Musa.
45002019	Mikanassai to kalemi kumua to rrenden kamu' tote'dapa naissen Puang, la nnajahhii to tompugauk kagajatan.
45002020	Mikanassai too kumua tomangpatuju kamu' lako totangmessipa', mimangngajahhi too lako tobango'. Mikanassai kumua miampa' to kapaissenan sola pangngajaran tongan lan atoranna Nabi Musa.
45002021	Nnajahhi kamu' tau laen, apa ciapari na te'da miajahhii to kalemi? Mianggai to tau boko, apa kamu' bang una boko!
45002022	Mikua mangngajahhi, "Danggi' manggauk sala!" Apa kamu' bang una mpugaukki! Mikaba'ci to tau-tau dewata, apa kamu' bang una nnala apa-apa lan bola dewata.
45002023	Mipumajao penawa to atoranna Nabi Musa, apa napumasiri' Puang Allataala, sanga te'da mituru'i to parenta-Na.
45002024	Den diuki' lan Sura' Allataala kumua "Ia to Puang Allataala napau gaja' bangsa laen, nasaba' sipa'mi kamu' to-Yahudi."
45002025	Ia ke mituru'i to atoranna Nabi Musa, ia to sunna'mi den too bua'na. Apa ia ke te'da mituru' tonganni, te'da lalo bua'na tuu sunna'mi.
45002026	Na ia to bangsa tangngia to-Yahudi to tangdisunna', ia ke nturu'i atoranna Nabi Musa, tantu la natarima Puang Allataala susi to todisunna'.
45002027	Ia to totangdisunna' la mpasala kamu' to-Yahudi, nasaba' todisunna' kamu' na den atoran agamammi, apa te'da mipugaukki. Na ia to bangsa tangngia to-Yahudi te'da nadisunna', apa naturu' tonganni.
45002028	Ia to to-Yahudi to direken umma'-Na tongan Puang Allataala, te'da na sanganna mandara to-Yahudi, na ia to todisunna' te'da napusanga mandari to disunna'.
45002029	Sibalikanna ia to to-Yahudi, to direken umma'-Na tongan Puang Allataala, iamo to to mangpenawa to-Yahudi tongan, na ia to sunna' tongan lanri ia penawa. Ia tee napugauk Roh Allataala, na tangnakulle atoran agama mpugaukki. Ia to tosusi joo kadipakala'biranna te'da napole jio mai tolino, apa pole jio mai Puang Allataala.
45003001	Ia ke susii joo, apara kala'bianna to to-Yahudi? Denraka bua'na ke disunna' kamu'?
45003002	Tantu bangmo buda bua'na! Nasaba' sininna kadan-Na Puang Allataala to-Yahudimo jolo dipauan.
45003003	Apa umbo susi ke denni to-Yahudi tangmatappa'mo na tangnturu'mo kadan-Na Puang Allataala? Wa'dingraka Puang Allataala mpessakkannii to kadan-Na?
45003004	Tantu te'da! Moi namangnguraga ngasan to tolino, tonganni ia to napau Puang Allataala, susi to nauki' Raja Daud lan Sura' Allataala, "Oo Puang! Ia to kadan-Ta' la naissen tau kumua tongan, ia ke dikara-karaki' Puang, pataloki'."
45003005	Apa ia ke ia to panggaukan gaja'ta' napusaba' nasapajan-pajanna to kamarurusan-Na Puang Allataala, apara la takua? Takuaraka kumua tangmaruruh to Puang Allataala, ke nacallaki'? Mangkada tobiasana' tee.
45003006	Te'da ia nasusi! Nasaba' ia ke te'da namaruruh to Puang Allataala, umbo la nakua rra'tah kara-karana to tolino?
45003007	Mbai den tau mpikkiri'i susi tee: "Te'da natongan ke dira'tahna' susi tomadosa, ke sapajan-pajannai to kamarurusan-Na Puang Allataala, napumala'bihhi, nasaba' panggaukan gaja'ku'."
45003008	Ia ke susii joo, ciapai na te'da tamangkada kumua, "Pugaukmi to kagajatan, nampaden kameloan"? Sitonganna den tau mpau salana' kumua mangkada susina' joo. Apa ia joo tau sipato' nacalla Puang Allataala.
45003009	Jaji umbo susi? Denraka kala'bianna to to-Yahudi na ia to tau laen? Te'da! Mangkamo kupau kumua la to-Yahudi, la bangsa tangngia to-Yahudi, tonakuasai ngasanmo kuasa dosa.
45003010	Susi to diuki' jolomo lan Sura' Allataala kumua, "Moi mesa' te'da tau mpugauk pakkaeloran-Na Puang Allataala,
45003011	te'da bang tau nnissen Puang Allataala, na te'da bang tau ssompai.
45003012	Sininna tau memboko' ngasanmo jio mai Puang Allataala, sala lalan ngasanmi. Te'da bang moi mesa' manggauk melo! Moi mesa' te'da!
45003013	Ia to kadanna mbuno tau, lan mai anga'na lolong bang to pangnguraga. Ia to kasolena tiburah-burah bang mpau sala tau susi ipoh ulah.
45003014	Tampak ropu manda jio timunna na pangcacca.
45003015	Gaja ringngan to ajena ke malei mbuno tau.
45003016	Kamasolangan manda na sussa to napaden umbo-umbo nanii.
45003017	Te'da namadoang sikalino padanna rupa tau,
45003018	na te'da bang nangkasiri' Puang Allataala."
45003019	Taissenmo kumua ia to atoran agama dipatuju lako to tomangka diben joo atoran. Iamo joo na te'damo tau wa'ding mpangngewan kalena, apa Puang Allataala la mbenni assele' panggaukanna to sininna tolino.
45003020	Te'da ia tau napupenjaji tomelo Puang Allataala, ke mpugaukki atoran agama. Sibalikanna ia to atoran agama napakitanriki' to dosata'.
45003021	Ia tee too napakitanmiki' lalan Puang Allataala, umbo nakua carana to tolino dipupenjaji tomelo. Na ia to sura'na Nabi Musa sola sura'na nabi laen mangka mpangpeissenanni tonna anu', na tangngia nasaba' nturu'ki' atoran agama.
45003022	Napupenjaji tomelo Puang Allataala to tau, nasaba' matappa'i lako Puang Isa Almaseh. Na ia tee napatujui Puang Allataala lako sininna tolino, te'da tau dipasilaenan,
45003023	nasaba' sininna tolino mpugauk dosa na te'da nasipato' ntarima kasalamatan.
45003024	Apa pangkamasean-Na Puang Allataala to mpakamoja'ki', antawa'ding dipupenjaji tomelo, nasaba' matappa'ki' lako Puang Isa Almaseh, to mangkamo la'bakki' jio mai kuasa dosa.
45003025	Mangkami napangkaroban Puang Allataala to Puang Isa Almaseh nalolong rara-Na, dikua anna ia to tomatappa' wa'ding dila'bak jio mai kuasa dosa. Iamo joo nanii Puang Allataala mpangpekitanni to kamarurusan-Na, nasaba' ia tonna jolona te'da nadipabalahhi dosana to tolino.
45003026	Apa ia tee too napapajanmi Puang Allataala to kamarurusan-Na, ke napupenjaji tomeloi to tomatappa' lako Puang Isa.
45003027	Iamo joo moi taturu' ngasanni to atoran agama, te'da talampumajao penawai. Ciapari nasusi joo? Nasaba' te'da tadipupenjaji tomelo sanga nturu'ki' atoran agama, apa kamatapparanta'ra.
45003028	Susimi ia tee: Napupenjaji tomelo Puang Allataala to tau, ke matappa'i lako Puang Isa Almaseh, tangngia ke mpugaukki atoran agama.
45003029	Ia to Puang Allataala te'da kumua to-Yahudi manda to la ssompai, apa sininna tolino la mpupuang too Puang Allataala,
45003030	nasaba' mesa'ra to Puang Allataala. Iamo mpupenjaji tomeloi to to-Yahudi, ke matappa'i. Na ia toomo mpupenjaji tomeloi to bangsa tangngia to-Yahudi, ke matappa'i.
45003031	Na ia ke matappa'miki' lako Puang Isa Almaseh, wa'dingmoraka taca'bean to atoran agama? Tantu te'da! Apa sibalikanna taangga'ri ia to atoran agama, nasaba' kamatapparanta' lako Puang Isa Almaseh.
45004001	Ia ke susii joo, apara la takua to jaji lako Nabi Ibrahim tojolota'?
45004002	Ia ke la dipupenjaji tomeloi nasaba' panggaukanna, sipato' ia majao penawa, apa te'da nasipato' mpugaukki susi joo dikua nakitai Puang Allataala.
45004003	Den diuki' lan Sura' Allataala kumua, "Ia to Nabi Ibrahim dipupenjaji tomeloi, sanga matappa'i lako Puang Allataala."
45004004	Ia to gajinna tomangjama te'da nadiben bangra, apa dibenni nasaba' sulle to'doan a'puhna.
45004005	Apa ia to kasiumputanta' sola Puang Allataala, to mpupenjaji meloi to tomadosa, te'da nasusi joo, te'da namenggaronto' lako panggaukanta'. Ia to tomadosa to te'da napattuan panggaukan melona, apa napattuan lakori Puang Allataala, dipupenjaji tomelo, sanga kamatapparanna.
45004006	Susimi joo to nasanga toda Raja Daud. Namangkada kumua masannang to tonapupenjaji tomelo Puang Allataala, moi na tangsipato' dipemeloi. Iamo joo namangkada nakua,
45004007	"Masannang ia to todidampanganmo, to nata'deimo Puang Allataala salana!
45004008	Masannang ia to totangnapasireken Puang Allataala dosana!"
45004009	Ia joo kamasannangan nasanga Raja Daud, te'da nadipatuju lako manda todisunna', apa dipatuju lako too totangdisunna'. Susi to mangka kipau jolo kumua, ia to Nabi Ibrahim dipupenjaji tomeloi, sanga matappa'i lako Puang Allataala.
45004010	Umbora wattu najaji joo? Mangkamiraka disunna' to Nabi Ibrahim, ba'tu te'daparaka? Io, ia tonna te'dapa nadisunna'.
45004011	Mangkamira joo, namane' disunna'. Ia to kadisunnatanna tandana kumua ia to Nabi Ibrahim napupenjaji tomeloi Puang Allataala, nasaba' matappa'i, moi na te'dapa napugaukki to atoran sunna'. Iamo joo na ia to Nabi Ibrahim menjaji ambe'na sininna tomatappa', to dipupenjaji tomelo, moiraka na te'da nadisunna'.
45004012	Susi too lako todisunna', napuambe' too to Nabi Ibrahim, ke matappa' tooi lako Puang Allataala susi kamatapparanna Nabi Ibrahim tonna te'dapa nadisunna'.
45004013	Ia to Nabi Ibrahim sola bati'na nabasse Puang Allataala la nnampui tee lino, tangngia nasaba' Nabi Ibrahim mpugauk atoran agama, apa nasaba' matappa'i anna dipupenjaji tomelo.
45004014	Ia ke la dipatuju lakori tompugauk atoran agama joo basse-Na, manassa torro sala to kamatapparanna tau lako Puang Allataala, na te'da bua'na to basse-Na.
45004015	Ia to atoran agama mpaden kamabirisan-Na Puang Allataala ke ditengkaii. Apa ia ke te'dai atoran, te'da too apa la ditengkai.
45004016	Jaji ia joo basse menggaronto' lako kamatapparan, dikua namanassa kumua dipangben situru' kameloan penawan-Na Puang Allataala. Na ia ke napangbenni situru' kameloan penawan-Na, manassa la napugauk. Ia joo basse dipatuju lako ngasan bati'na Nabi Ibrahim, tangngia lako manda todiben atoran agama, apa ia ngasan to tomatappa' lako Puang Allataala, susi kamatapparanna Nabi Ibrahim, to tapuambe' sola ngasan.
45004017	Den diuki' lan Sura' Allataala nakua Puang Allataala lako Nabi Ibrahim kumua, "La kupupenjajiko ambe'na buda bangsa." Susimi joo to basse-Na Puang Allataala anna katappa'ii Nabi Ibrahim Iamo Puang Allataala to mpatuo tomate, Ia toomo mangkada mandari mpadenni to apa te'da, namenjaji den.
45004018	Moiraka nabutung te'damo rannunna Nabi Ibrahim la nnampa' anak, apa matappa'i kumua la menjaji ambe'nai buda bangsa. Nakatappa'i to napau Puang Allataala kumua, "Ia to bati'mu la susi bintuin budanna."
45004019	-
45004020	Moiraka na ia to Nabi Ibrahim nasanga te'damo nalannampa' anak, nasaba' matuami, la saratuhmi taunna, na tamanang pole'pa to Sara bainena, apa te'da namoro' to kamatapparanna lako basse-Na Puang Allataala. Na samawatang-watangna ora, na mpakala'bih tarruh bang Puang Allataala.
45004021	Nakatappa'i Nabi Ibrahim kumua apa to mangka napau Puang Allataala, nang la napugaukki Ia.
45004022	Iamo joo na ia to Nabi Ibrahim dipupenjaji tomeloi.
45004023	Ia tee kada, "Napupenjaji tomelo Puang Allataala", te'da nadipatuju lako manda Nabi Ibrahim,
45004024	apa dipatuju lako too kaleta'. Napupenjaji tomelo tooki' Puang Allataala, ke matappa'ki' lako Puang Allataala to mangka mpatuo Puangta' Puang Isa jio mai kamatean.
45004025	Ia to Puang Isa dibuno, nasaba' dosata'. Napatuo pole'i Puang Allataala jio mai kamatean, tawa'ding dipupenjaji tomelo.
45005001	Napupenjaji tomeloki' Puang Allataala, nasaba' kamatapparanta'. Iamo joo tasikalino pole'mo Puang Allataala. Sininna tee jaji, nasaba' Puangta' Puang Isa Almaseh.
45005002	Iamo nneloranki' mperasai kameloan penawan-Na Puang Allataala to taperasai tee too, nasaba' kamatapparanta'. Jaji la marioki' sanga den kaparannuanta' mputawa kamala'biran-Na Puang Allataala jao suruga.
45005003	Te'da na ia manda joo, apa mario tooki', moi nakannaki' kamaparrisan, nasaba' taissen kumua kamaparrisan mpamawatangki',
45005004	na ia ke mawatangki' te'da tapugauk kasalan ke nakannaki' pecoba antaparannu.
45005005	Na ia joo kaparannuanta' te'da natangmpamasannangki', nasaba' ia to Roh Allataala nabenki' Puang Allataala, la mperasai pangpakamoja'-Na.
45005006	Ia tontatangpakullepa, matemi Almaseh la mpasalama'ki' tee kita' tomadosa. Ia joo wattu napattantu Puang Allataala.
45005007	Liwa' sussa diampa' to tau madoang mate mpangngewan tomaruruh. Mbai den tau madoang mate ke mpangngewanni tomelo penawanna.
45005008	Apa napakitanmiki' Puang Allataala to pangpakamoja'-Na, nasaba' ia tonna taloi unapiki' kuasa dosa, matei to Almaseh mpangngewanki'.
45005009	Dipupenjaji tomeloki', nasaba' kamatean-Na Almaseh. Iamo joo buttinna kumua la napasalama'miki' Almaseh jio mai pangcalla-Na Puang Allataala ke Kiama'mi lino.
45005010	Ia tonna jolona siewaliki' Puang Allataala. Moi nasusi joo, dipasikalino pole'miki' Puang Allataala, sanga kamatean-Na Anak. Apa pole'raka tee too, ke sikalino pole'miki' Puang Allataala, tantumo la dipasalamami'ki', nasaba' katuoan-Na Almaseh.
45005011	Na te'da na ia manda joo, apa mario tooki', nasaba' mangkami Puangta' Puang Isa Almaseh mpasipemeloanki' Puang Allataala.
45005012	Ia to dosa mentama lino, nasaba' mesa' tau mpugaukki, iamo to Nabi Adam. Na ia to Nabi Adam mate, nasaba' madosai. Iamo joo nalamate to sininna tolino, nasaba' te'da tolino tangmadosa.
45005013	Ia tonna te'dapa nadipaden to atoranna Nabi Musa, denmo dosa lan lino. Apa te'dapa nadireken dosa, tonna te'dapa atoran.
45005014	Moi nasusi joo, sipammula jio mai Nabi Adam ratu lako Nabi Musa, nang matemo to tolino. Matei to tau susi Nabi Adam, moi na ia to dosana te'da nasusi dosana Nabi Adam ntengkai parenta-Na Puang Allataala. Ia to Nabi Adam wa'ding dipasusi joo to la undi ratu, iamo to Puang Isa Almaseh.
45005015	Apa ia joo barakka' napangben Puang Allataala te'da napada to dosa napugauk Nabi Adam. Tongan kumua napumate ngasan tolino, sanga dosana Nabi Adam. Apa la'bi keangga' to kasalamatan napangben Puang Allataala lako tobuda nasaba' mesa' tau, iamo to Puang Isa Almaseh.
45005016	Te'da napada to barakka'-Na Puang Allataala na ia to dosa napugauk Nabi Adam. Nasaba' ia tonna madosamo Nabi Adam, nara'tahmi Puang Allataala nakua, "Tokasalan." Apa ia tonna madosamo to sininna tolino, nabenmiki' barakka'-Na Puang Allataala, nara'tahhi to tolino nakua, "Tote'da salana."
45005017	Mattantumo kumua nang la matei to sininna tolino, nasaba' dosana Nabi Adam. Apa ia to napugauk Puang Isa Almaseh la'bi mattantupa ia. La'bi mattantu kumua ia to tomangka dipakitan kameloan penawan-Na Puang Allataala na mangka dipupenjaji tomelo, la tuo te'da cappa'na nasaba' kamatean-Na Almaseh.
45005018	Jaji, nang la dicallai to sininna tolino, nasaba' panggaukan gaja'na mesa' tau, iamo to Nabi Adam. Susi unai joo la dila'paran to tolino jio mai pangcalla na diben katuoan, nasaba' panggaukan melo-Na mesa' tau, iamo to Almaseh.
45005019	Memmadosai to tolino, nasaba' mesa' tau te'da nanturu' pakkeloran-Na Puang Allataala, iamo to Nabi Adam. Susi toomi ia to tolino dipupenjaji tomeloi, nasaba' mesa' tau nturu' pakkaeloran-Na Puang Allataala, iamo to Almaseh.
45005020	Ia to atoranna Nabi Musa nabenni Puang Allataala, dikua namanassa kumua madosa to tolino. Sanapengkulleinna tolino nturu'i to atoran, sabuda-budanna to dosa napugauk. Apa moi sabuda-budanna dosana to tolino, samelo-melona penawan-Na Puang Allataala lako tolino.
45005021	Sipato'ki' mate, nasaba' dosata'. Apa napakamoja'ki' Puang Allataala, napupenjajiki' tomelo. Iamo joo nabenmiki' katuoan melo te'da cappa'na, nasaba' Puangta' Puang Isa Almaseh.
45006001	Ia ke susimi joo, apara la takua? La da'tan bangpiriki'ka mpugauk dosa, dikua anna samelo-melona penawan-Na Puang Allataala lako kaleta'?
45006002	Tantu te'da! Te'damo nasipato' ke mpugauk unapiki' dosa, nasaba' mangkamiki' mate sola Almaseh antadila'paran jio mai kuasa dosa.
45006003	-
45006004	Te'daraka miissenni kumua, ia tontadijio'mo, memmesa'miki' sola Puang Isa Almaseh. Ia tontadijio', pada matemiki' antapada dilamun sola Almaseh, dikua antatuo baru susi Almaseh tonna patuo pole'i Ambe' mpake kuasan-Na.
45006005	Na ia ke memmesa'miki' sola Almaseh, sanga matemiki' sola, dipatuo todamiki' susi Almaseh.
45006006	-
45006007	Taissenmo kumua ia to sipa' gaja'ta' mangkami dita'dei tontadipampang sola Almaseh jao kaju sitamben. Na ia ke susii joo, te'damo napukaunanki' kuasa dosa, nasaba' ia to tomatemo dila'paranmi jio mai kuasa dosa.
45006008	Ia antamatemo sola Almaseh, takatappa'imo kumua tuoki' sola,
45006009	nasaba' taissen kumua mangkami dipatuo to Almaseh jio mai kamatean, na te'damo nalamate pole'. Te'damo nalangkuasaii kuasa kamatean.
45006010	Ia to Almaseh pissenra mate, dikua na ntaloi kuasa dosa. Na ia to katuoan-Na Almaseh tee too dipatuju lako Puang Allataala.
45006011	Susimi joo la misanga too mangkamo kamu' mate lako kuasa dosa, ammituo lako Puang Allataala, nasaba' memmesa'mo kamu' sola Puang Isa Almaseh.
45006012	Iami joo, danggi'mo mieloranni to kuasa dosa mpukaunan kamu' nadanggi' mituru'i bangngi to kamadoangan gaja'mi.
45006013	Danggi' toomo mieloranni to batang kalemi la mpugauk kagajatan. Apa la miben Puang Allataala to batang kalemi, to butung matemo napatuo pole'i Puang tee too. Benni Puang Allataala to batang kalemi, anna pakei situru' pakkaeloran-Na.
45006014	Te'damo miwa'ding napukaunan kuasa dosa, sanga te'damo nakuasai kamu' atoranna Nabi Musa, apa tuomo kamu' situru' kameloan penawan-Na Puang Allataala.
45006015	Umbomora la takua too? Wa'dingriki'ka mpugauk dosa, nasaba' nakuasaimiki' kameloan penawan-Na Puang Allataala, na te'damo nakuasaiki' atoran agama? Te'da nalasusi joo!
45006016	Tantu miissen kumua ia ke denni mipupuang mituru'i to napueloh, tantu ia minii mengkaunan. Ia ke mengkaunan lako kamu' kuasa dosa, la mate kamu'. Ia ke mengkaunan lako kamu' Puang Allataala, la dipupenjaji tomelo kamu'.
45006017	Apa kurru sumanga' lako Puang Allataala, nasaba' jolona napukaunan kamu' kuasa dosa, apa ia tee too tatta' kamu' nturu' pangngajaran tongan to mangka diben kamu'.
45006018	Mangkamo kamu' dila'paran jio mai dosami, na ia tee too mengkaunan lakomo kamu' Puang Allataala, ammimenturu' lako pakkaeloran-Na.
45006019	Ia una kupake pangpasusian mengkaunan, dikua ammimadoi' mapahang. Susi tonna jolona mieloran to batang kalemi napukaunan penawa gaja'mi sola mangrupa-rupa kagajatan, susi toomi tee too la mipangben to batang kalemi mimengkaunan lako pakkaeloran-Na Puang Allataala ammituo susi to sipato'na tau mesan-Na Puang Allataala.
45006020	Ia tonna pukaunanpa kamu' kuasa dosa, te'da mituru' pakkaeloran-Na Puang Allataala.
45006021	Apara bua-buanna miampa' joo wattu? Iamo to apa mipumasiri'mo too, nasaba' katampakanna kamateanra diampa'.
45006022	Apa ia tee too la tuo kamu' susi to sipato'na tau mesan-Na Puang Allataala na la nnampa' kamu' katuoan melo te'da cappa'na, nasaba' mangkamo kamu' dila'paran jio mai kuasa dosa, mimengkaunan lako Puang Allataala.
45006023	Kamateanra to buanna dosa, apa katuoan melo te'da cappa'na nabenki' Puang Allataala, nasaba' memmesa'miki' sola Puangta' Puang Isa Almaseh.
45007001	Ee, todipusile'to! La mipahangmo tee kupau, sanga miissen to atoran agama, kumua ianna tuopa to tau la nakuasaipa ia atoran agama.
45007002	Susinna mesa' baine kemuane, ianna tuo unapa to muanena, nakannapa atoran tosibali. Apa ia ke matemi muanena, la'pahmi jio mai joo atoran.
45007003	Ianna den baine male sola muane laen, disangai manggauk sala, ke tuo unapi to muanena. Apa ia ke matemi to muanena, la'pahmi jio mai muanena situru' atoran tosibali. Na ianna kemuane pole' sola muane laen, te'da nadisanga manggauk sala.
45007004	Susi too kamu' to todipusile'to. Ia tonna jolona napukaunan kamu' atoran agama. Apa ia tee too dilaparanmo kamu' jio mai atoran agama, nasaba' mangkamo kamu' mate sola Almaseh. Jaji ia tee too taun-Namo kamu' Almaseh to dipatuo pole' jio mai kamatean, anna ia to katuoanmi makkeguna lako Puang Allataala.
45007005	Ia tonna jolona tuo bangpiki' situru' penawa gaja'ta', sanga nakuasaiki' kamadoangan mpugauk kagajatan to napaden atoran agama. Iamo pole' joo tapugauk bang tangmelo, to mpaden kamatean.
45007006	Apa ia tee too mangkamiki' mate tadila'paran jio mai atoran agama. Te'damo tasusi jolona mengkaunan lako atoran to diuki', apa mengkaunanmiki' lako Puang Allataala situru' cara baru to napakitanki' Roh Allataala.
45007007	Na ia ke susii joo apara la takua? Takuaraka kumua gaja' to atoranna Nabi Musa? Te'da ia! Apa nnissenmo' dosa, nasaba' kuissen to atoranna Nabi Musa. Ia kenna te'da nadiuki' lan atoranna Nabi Musa kumua, "Danggi' ngkadoangngi apanna padammu rupa tau!", te'da kuissenni to madoang.
45007008	Ia to kuasa dosa mpaden mangrupa-rupa kamadoangan gaja' lan penawangku', nasaba' atoran. Apa te'da namakuasa to kuasa dosa, ke te'da atoran agama.
45007009	Ia tonna jolona te'da kuissen atoran agama. Apa ia tongkuissenmi, napamulamo' napukaunan kuasa dosa,
45007010	na iamo joo kupumate. Ia to atoran agama to kusanga la mpatuona', na kannori la kupumate.
45007011	Ia to kuasa dosa mpaden mangrupa-rupa kamadoangan gaja' lan penawangku', nasaba' atoran. Susimi joo ia to kuasa dosa ngkalasiina' anna bunona'.
45007012	Maruruh na melo to sininna atoranna Nabi Musa, sanga ia to sura'na Nabi Musa na atoran lan joo sura', pole jio mai Puang Allataala.
45007013	Ia ke susii joo, la kupumateraka to apa melo, iamo to atoranna Nabi Musa? Te'da nasusi joo! Kuasa dosara ia mpaden kamatean. Na ia to kuasa dosa mpakei to apa melo mbunona', anna pajan kumua liwa' gaja' to dosa.
45007014	Taissen kumua ia to atoranna Nabi Musa pole jio mai Roh Allataala. Apa aku' tee tolino malammana', nasaba' susimo' todibaluk napukaunanmo' kuasa dosa.
45007015	Te'da kupahangngi to panggaukanku'. Ia to sipato'na la kupugauk, te'da na ia kupugauk. Apa ia to kukaba'cinna, ia ora kupugauk.
45007016	Apa ia ke mpugaukna' to tangkukabudainna, battuananna kukatonganni kumua melo to atoran agama.
45007017	Jaji, sitonganna tangngia aku' mpugaukki joo, apa kuasa dosara to ngkuasai kaleku'.
45007018	Kuissen kumua tangmelo to penawangku', nasaba' moi madoangna' mpugaukki to melona, te'da kukullei mpugaukki.
45007019	Ia to kameloan kukadoangngi la kupugauk, te'da na ia kupugauk, apa ia to kagajatan to te'da kumadoang mpugaukki, ia pole' ora kupugauk.
45007020	Ia ke kupugaukki to tangkukabudainna, tangngia aku' mpugaukki, apa kuasa dosara to ngkusai kaleku'.
45007021	Jaji iamo tee to jaji lako kaleku': madoangna' mpugaukki to melona, apa ia ora to tangmelona kupugauk.
45007022	Ia to penawangku' nakabudai to atoran-Na Puang Allataala,
45007023	apa te'da kukullei nturu'i, nasaba' den kuasa laen rrarii penawangku' nataloina'. Na iamo joo kuasa dosa to ngkuasaina'.
45007024	Aku'mo tau macilakanna! Indara ngkullei lla'paranna' jio mai kuasa dosa to la mbunona'?
45007025	Kurru sumanga' lako Puang Allataala! Iamo lla'paranna', nasaba' Puangta' Puang Isa Almaseh! Jaji ia to penawangku' menturu' lako atoran-Na Puang Allataala, na ia to kamadoangan gaja' lan penawangku' menturu' lako kuasa dosa.
45008001	Ia tee too te'damo nakannai pangcalla to tomemmesa'mo sola Puang Isa Almaseh,
45008002	nasaba' kuasan-Na Roh Allataala mangka lla'paranki' jio mai kuasa dosa sola kuasa kamatean. Ia to Roh Allataala mangka mbenki' katuoan baru sola Puang Isa Almaseh.
45008003	Ia to atoran agama te'da nakullei lla'paranki' jio mai kuasa dosa, nasaba' tangtakulle nturu' atoran agama. Apa ia to tangnakulle atoran agama mpugaukki, mangkami napugauk Puang Allataala. Nasuai to Anak mentolino. Na ia to batang kale-Na susi bang batang kale tolino biasa. Na ia tee Anak matei dikua anna ia to dosana tolino dipabalahhi lakoi batang kale-Na Anak.
45008004	Napugaukki Puang Allataala susi joo, dikua anna ia to pakkaeloran-Na, to pajan lan atoran agama, wa'ding tapugauk, nasaba' te'damo tatuo situru' kamadoangan penawanta', apa situru' Roh Allataala.
45008005	Ia to totuo situru' kamadoangan penawanna, nnawa-nawa bang pangkabudaianna. Apa ia to totuo situru' Roh Allataala, nnawa-nawa pangkabudaian-Na Roh Allataala.
45008006	Ia ke nakuasaiki' kamadoangan penawanta', manassa la dipumate. Apa ia ke nakuasaiki' Roh Allataala, la nnampa'ki' kamasannangan sola katuoan melo te'da cappa'na jio mai Puang Allataala.
45008007	Ia to tonakuasai kamadoangan penawanna, iamo tosiewali Puang Allataala, sanga te'da naturu' atoran-Na Puang Allataala, nasaba' tangnakullei.
45008008	Na te'da too nakullei mpamasannang Puang Allataala.
45008009	Ia to kamu' te'damo mituru' kamadoangan penawammi, sanga nakuasaimo kamu' Roh Allataala, to tuo lan kalemi. Ia to te'da Roh Almaseh lan kalena, tangngia taun-Na Almaseh.
45008010	Apa ianna den Almaseh lan kalemi, la naben kamu' katuoan Roh Allataala, nasaba' napupenjaji tomelomo kamu' Puang Allataala, moi nalamate to batang kalemi nasaba' dosa.
45008011	Ia to Roh Allataala mangka mpatuo Almaseh jio mai kamatean. Ia ke Roh Allataala tuo lan kalemi, Ia toomo la mpatuo kamu'.
45008012	Ee, todipusile'to! Iamo joo na te'damo tawa'ding nturu' bang kamadoangan penawanta'.
45008013	Ia ke taturu'i to kamadoangan penawanta', la mateki'. Apa ia ke taeloranni to Roh Allataala ntulungki' nca'beanni to panggaukan gaja'ta', la tuo meloki' te'da cappa'na.
45008014	Ia to tonakuasai Roh Allataala, iamo disanga anak Allataala.
45008015	Ia to Roh Allataala, to nabenki' Puang, te'da napukaunanki', anna te'da takalaja'i. Sibalikanna ia to Roh Allataala mpupenjajiki' anak Allataala, antawa'ding kumua lako Puang: "Ambe', ie' Ambe'ku'!"
45008016	Roh Allataala sola penawanta' mpamanassai kumua anak Allataalaki'.
45008017	Ia ke anak Allataalamiki', wa'dingmiki' la ntarima barakka'-Na Puang Allataala sola Almaseh. Na ia ke mperasaiki' parri' tee too susi Almaseh tonna tee, la dipakala'bih todaki' sola Almaseh.
45008018	Ia ke aku', mabanda' to kamaparrisan taperasai tee too, apa la manglokkon pembuda to kamala'biran la taampa' keanu'.
45008019	Sininna olok-olok na apa laen to napaden Puang liwa' mamali' ngasan ntajanni kumua piranpara napapajan ngasanni Puang Allataala to anakkana.
45008020	Ia to napaden Puang mangka ditampakki ropu. Tangngia elohna nasusi joo, apa elohnara Puang Allataala. Moi nasusi joo den unapa rannunna,
45008021	kumua den wattunna naladila'paran jio mai kamasolanganna, anna dipamala'bih sola sininna anak Allataala.
45008022	Taissen kumua sininna to napaden Puang sanggenna tee too sumarro na maparri' tarruh too susi to tolakeanak.
45008023	Na te'da na ia manda to napaden Puang, apa moi kita' sumarro na maparri' tooki'. Moiraka tamangkamo ntarima Roh Allataala, to bungah barakka', apa ntajan unapiki' la naganna'i Puang Allataala to kadila'bakanta' jio mai kuasa dosa napupenjajiki' anak.
45008024	Mangkamiki' dipasalama', iamo rannunta'. Apa ia ke taampa'mi to tarannuan, te'damo nadisanga apa dirannuan. Te'da tau mparannuanpi ke naampa'mi to apa narannuan!
45008025	Apa ia ke te'dapi taampa'i to apa tarannuan, la sabbara'ki' ntajanni.
45008026	Na Ia to Roh Allataala ntulungki' ke tangtakullei. Susinna ke te'da taissenni umbo dikua sitonganna massambajang, Ia mangngolo lako Puang Allataala mpeta'danki', mpau sarrota' to tangdiissen la mpaui.
45008027	Puang Allataala, to nnissenni apa to lan penawanna tolino, naissen too apa to natungkanan joo Roh Allataala, sanga Ia mpeta'dai lako Puang Allataala apa to naparallui umma'-Na situru' pakkaeloran-Na.
45008028	Taissen kumua Puang Allataala Ia nnatoro'i to sininna apa, anna benni kameloan lako to tompakamoja'i, to napileimo situru' eloh-Na.
45008029	Na ia to tonaissenmo, pura napattantumo la menjaji sangrupa Puang Isa Almaseh, Anak Allataala, dikua na Almaseh menjaji pamungah jio mai sininna sile'to tomatappa'.
45008030	Susimi joo to pura jolomo napattantu Puang Allataala napilei. Na ia tee mai to tonapileimo, napupenjaji tomelo. Na ia to napupenjaji tomelo, nabenmi kamala'biran-Na Puang Allataala.
45008031	Apara la takua tee too to sininna joo? Ia ke napangngewaiki' Puang Allataala indara la nnewaki'?
45008032	Na ia to Puang Allataala te'da napangnganggai to Anak mperasai parri', kannori napangben menjaji karoba lako kita' sola ngasan. Umbora nakua tanglambenki' to laenna?
45008033	Te'da ia tau ngkullei la mparapa'ki' to tonapileimo Puang Allataala, sanga Puang Allataala ngkuanki' kumua tote'da salata'.
45008034	Te'da ia tau ngkullei ncallaki', sanga Puang Isa Almaseh la mpangkadananki'. Iamo to mangka mate, natuo pole' na cumadokkomo sola Puang Allataala.
45008035	Te'da ia apa ngkullei hhalangngi Almaseh mpakamoja'ki'. Moi kamasussan, kamaparrisan ba'tu kadipakario-rioan, katangbarasan, kakaasi-asian, kamacilakan, ba'tu kamatean te'da nakullei mpupessarakki' jio mai pangpakamoja'-Na Almaseh.
45008036	Susi to diuki' jolomo lan Sura' Allataala kumua, "La nabunokan tau, dipasusikan bembala' la digere', nasaba' kituru'miki'."
45008037	Apa sapatalo-talota', sanga naampaiki' to tompakamoja'ki'.
45008038	Kuissen kumua, la kamatean, la katuoan, la malaeka', kuasa ba'tu kamawatangan laenna, pegarra' to dennamo too ba'tu mane' la ratunna,
45008039	ba'tu apa jao langi', ba'tu apa lan kuli'na padang, ba'tu laennapa, te'da nakullei mpupessarakki' jio mai pangpakamoja'-Na Puang Allataala, susi to napapajan Puangta' Puang Isa Almaseh.
45009001	Ia tee aku', taun-Nana' Almaseh na ia to penawangku' nakuasai Roh Allataala. Jaji ia tee kupau te'da kumangnguraga, apa tonganna kumua,
45009002	masse na liwa' parri' penawangku',
45009003	nasaba' sile'to sangbangsaku' to-Israel to te'da namatappa'. Kueloranni to kaleku' nakanna tampak ropu sola napasisarakna' Almaseh anna ia to sangbangsaku' sirapu Almaseh.
45009004	Iamo to to-Israel napilei Puang Allataala anna pupenjajii anak, napakitanni kamala'biran-Na. Mangkami dipadenan basse nadiben atoran agama, umbo nakua ssompa Puang Allataala.
45009005	Ia to to-Israel bati'nai Nabi Ibrahim, Ishak na Yakub. Na ia to Almaseh, to mentolino, bati'na todai. Apa Iamo Allataala to te'da apa njaonannii, to sipato' dipakala'bih te'da cappa'na. Amin.
45009006	Tangjajiraka basse-Na Puang Allataala, nasaba' buda to-Israel te'da namatappa'? Te'da, nasaba' te'da na sininna to-Israel to napilei Puang Allataala.
45009007	Te'da na ia ngasan to bati'na Nabi Ibrahim menjaji umma'-Na Puang Allataala, nasaba' nakua Puang Allataala lako Nabi Ibrahim kumua, "Bati'na manda Ishak to disanga bati'mu situru' basse-Ku'."
45009008	Battuananna kumua ia to bati'na Nabi Ibrahim to menjaji anak Allataala, iamo to jaji jio mai basse-Na Puang Allataala, tangngia kumua sininna bati'na.
45009009	Nasaba' nakua to basse-Na Puang Allataala kumua, "Wattu susimo tee la kunii ratu ke taun pole', na ia to Sara la mangkami njajian mesa' pea muane."
45009010	Na te'da na ia manda joo. La'bi manassa kumua te'da na ia ngasan bati'na Nabi Ibrahim menjaji anak Allataala, tonna keanak Ribka njajian pea rendu muane dua disanga Esau na Yakub, nasibalii Ishak tojolota'.
45009011	-
45009012	Nakua Puang Allataala lako Ribka kumua, "Ia to pamungah la mengkaunan lako adinna." Ia joo wattu te'dapa najaji joo pea dua, na te'dapa napugauk melo iarika gaja', apa pura napattantumo Puang Allataala to tonapilei. Jaji pajan kumua ia to tonapilei-Na Puang Allataala, te'da nasituru' to apa napugauk tolino, apa situru' eloh-Na Puang.
45009013	Den too diuki' lan Sura' Allataala kumua, "Kupakamoja' to Yakub na kukaba'ci to Esau."
45009014	Ia ke susii joo, la takuaraka kumua te'da namaruruh to Puang Allataala? Te'da nasusi joo! Maruruh Ia to Puang Allataala!
45009015	Nasaba' nakua Puang Allataala lako Nabi Musa kumua, "La kupakitanni kameloan penawang-Ku' to tokupueloh, na la kukamasei too to tokupueloh."
45009016	Jaji ia to barakka' sola pangkamasean-Na Puang Allataala tangngia elohna ba'tu kapakulleanna tolino mpattantui, apa kameloan penawan-Na Ia Puang Allataala.
45009017	Den diuki' lan Sura' Allataala kumua, "Mangkadami Puang Allataala lako Firaun, Raja Mesir nakua, 'Kuangka'ko jaji raja la kunii mpangpekitan kuasang-Ku', na kaissenan to sangang-Ku' lako sininna tolino.' "
45009018	Jaji Puang Allataala mpakitanni kameloan penawan-Na to mesa' tau ke napuelohhi, apa mpupembattuk too tau laen ke napuelohhi.
45009019	Mbai la mangkadako lako Aku' kumua, "Ciapai namangcacca bangpa Puang Allataala, na te'da tau wa'ding nnewai to pakkaeloran-Na?"
45009020	Ee, todipusile'to, tolino biasaki'! Na danggi' mubali-bali Puang Allataala! Te'da nawa'ding to kurin la mangkada lako tontampai kumua, "Ciapari mutampa susina' tee?"
45009021	Tantu ia to tomangtampa kurin elohna ia ntampai to kurin. Ia to sanglemong litak wa'ding ia natampa duang rupa kurin, mesa' liwa' ballo, na ia to laenna kassara'.
45009022	Susi toomi to wa'ding napugauk Puang Allataala lako kita' tolino. Madoang Ia mpapajan kamagallian-Na sola kuasan-Na lako to sipato' dipabalahhi. Apa sabbara'i,
45009023	dikua anna mpangpepajanan kamala'biran-Na to napatuju lako kita' tonakamasei. Na mangkamiki' napasadia la ntarimai joo kamala'biran.
45009024	Kita'mo to mangka napilei jio mai to-Yahudi sola bangsa laen.
45009025	Susi to mangka napau Puang Allataala lan sura'na Nabi Hosea nakua, "Ia to totangngia taung-Ku' la kusangai taung-Ku'. Na ia to tangkupakamoja' la kusangai 'Pangpakamoja'-Ku'.'
45009026	Ia to nanii Puang Allataala mangka mangkada kumua, 'Kamu' tee tangngia umma'-Ku'', ia toomo la dinii ssangaii kumua menjajimo anak lako Puang Allataala to tuo."
45009027	Gaja karrah Nabi Yesaya mangkada lako to-Israel nakua, "Moi na ia to bati'na to-Israel susi bungin budanna jiong tasik, apa ci'dikra la salama'.
45009028	Nasaba' sangkappidian matara ke naparatui Puang Allataala to pangcalla lako tolino, na mangkanna joo mangkami ia."
45009029	Susi to mangka napau Nabi Yesaya tonna anu', "Ia kenna te'da napatorroi Puang Allataala to makuasa ci'di' to bati'ta', wa'dingmiki' lanynya' susi to-Sodom na to-Gomora."
45009030	Apa omo la takua? Susii tee: Ia to bangsa tangngia to-Yahudi te'da napengkullei dipupenjaji tomelo, apa napupenjaji tomelo Puang Allataala, nasaba' kamatapparanna.
45009031	Sibalikanna, ia to to-Yahudi napengkullei tongan nturu' atoranna Nabi Musa dikua nadipupenjaji tomelo, apa te'da nakullei.
45009032	Ciapari na te'da nakullei? Nasaba' te'da namatappa' lako Puang Allataala. Nasangari kumua wa'ding ia ke mpugaukki atoran agama. Jaji titodomi lako "Batu Katitodoan",
45009033	susi to diuki' lan Sura' Allataala kumua, "Pesa'dingngii tee, 'Den mesa' tau kupajio kota Sion to dipasangrapang batu katitodoan. Ia joo batu nanii titodo tau na buda tau nalolinan. Apa ia to tongkatappa'i, te'da naladipakasiri'.' "
45010001	Ee, todipusile'to! Gaja doangna' kumua nadipasalama' to bangsaku'. Iamo joo kupassambajangan bangngi.
45010002	La mikatappa'i kumua masumanga' tongan ia ssompa Puang Allataala. Apa ia joo masumanga'na te'da nasituru' kapaissenan jio mai Puang Allataala.
45010003	Te'da napahangngi na te'da natarimai umbo nakua Puang Allataala mpupenjaji tomeloi to tolino. Apa napengkullei mpupenjaji tomelo kalena.
45010004	Mangkami naganna'i Almaseh to atoranna nabi Musa. Iamo joo ia to tomatappa' lako Almaseh, napupenjaji tomeloi Puang Allataala.
45010005	Den nauki' Nabi Musa matumba carana dipupenjaji tomelo to tolino, ke nturu'i atoran agama. Nauki' Nabi Musa kumua, "Ia to tompugauk atoran agama la naputuoi."
45010006	Na nauki' unapa Nabi Musa matumba carana dipupenjaji tomelo to tolino, ke matappa' lakoi Puang. Nauki'i kumua, "Danggi' mukua lan penawammu, 'Indara to la endek de' suruga?' (battuananna to la mpupellao Almaseh jao mai suruga),
45010007	ba'tu, 'Indara to la male do' lino tomate?' (battuananna to la mpatuoi to Almaseh jiong mai kamatean.)"
45010008	Nauki' omi Nabi Musa kumua, "Ia joo kadan-Na Puang Allataala mandoppi'ra jio mai kalemu, jioi timummu sola lanni penawammu." Iamo to kareba kipangpeissenan kumua sininna tau parallu la matappa' lako Puang.
45010009	Nasaba' ia ke miakui jio olona tobuda kumua Puangngi to Isa, ammikatappa'ii lan penawammi kumua mangkamo to Puang Isa Almaseh napatuo Puang Allataala jio mai kamatean, la salama' kamu'.
45010010	Nasaba' penawara namatappa' to tau, napupenjaji tomeloi Puang Allataala. Na pangngakuan timunna to tau anna dipasalama'.
45010011	Den diuki' lan Sura' Allataala kumua, "Ia to tomatappa' te'da naladipakasiri'."
45010012	Na ia joo dipatuju lako ngasan sininna tau, la to-Yahudi, la lako bangsa laenna. Mesa'ra Puang Allataala lako sininna tau, Iamo mben barakka' lako sininna to meta'da tulung lako kale-Na.
45010013	Den diuki' lan Sura' Allataala kumua, "Inda-inda to meta'da tulung lako Puang, la dipasalama'i."
45010014	Na umbo la nakua meta'da tulung lako Puang ke te'dapi namatappa'? Na umbo la nakua matappa' lako Puang ke te'dapi naissenni inda to la nakatappa'i? Na umbo la nakua to tau nnissenni to Puang, ke te'dapi tau mpangpeissenanni?
45010015	Na umbo la nakua tau mpangpeissenanni to Puang ke te'da nadisua mpangpeissenanni? Den diuki' lan Sura' Allataala kumua, "Liwa' melona karatuanna to tomale mpangpeissenan Kareba Kasalamatan jio mai Puang Allataala."
45010016	Apa te'da na ia ngasan tau ntarimai joo Kareba Kasalamatan. Nakua Nabi Yesaya, "Oo Puang! Ci'di'ra tau ngkatappa'ii to kareba kipangpeissenan!"
45010017	Jaji, ia ke denni tau mpangpeissenanni to karebanna Almaseh, mane'ri disa'ding. Na ia ke denmi tau ssa'dingngi, mane'ri wa'ding nakatappa'i.
45010018	Apa mekutanana': Te'daparaka ia nasa'dingngi to-Israel joo kareba? Tantu nasa'dingmo, nasaba' den diuki' lan Sura' Allataala kumua, "Nasa'dingmo sininna tolino to gamaranna. Ia to karebanna ratumi lako randan langi'."
45010019	La mekutana pole'pa': Te'daparaka ia naissenni to-Israel? Ia joo pekutana, bungahna napebalii Nabi Musa to kada napasan Puang Allataala lako to-Israel, nakua, "La kupamasere ati kamu' lako bangsa tangngia taung-Ku', na la kupamagalli kamu' lako bangsa te'da apa naissen."
45010020	La'bi barani pole' opa Nabi Yesaya mpaui to kada napasan Puang Allataala lako to-Israel nakua, "Ia to totangnnangahna', naampa'mo'. Kupangpeissenanmo to kale-Ku' lako totangmpekutananna'."
45010021	Apa nakua Nabi Yesaya mpaui to kada napasan Puang Allataala lako to-Israel nakua, "Da'tan bangna' mpupengkorongan limang-Ku' lako kamu', bangsa to tangmenturu' naewa toona'."
45011001	Mekutanana': Te'damoraka napuumma'i Puang Allataala to to-Israel? Umma'-Na unapa! Aku' una tee na to-Israelna' jio mai bati'na Nabi Ibrahim, pangrapuanna Benyamin.
45011002	Te'da natangmpuumma'i Puang Allataala to umma'-Na to napilei jolomo. Miissen curitanna Nabi Elia to diuki' lan Sura' Allataala, tonna pangpeasanni to to-Israel lako Puang Allataala. Nakua Nabi Elia,
45011003	"Oo Puang, nabunoi to-Israel to nabi, na nagaja'-gaja' tooi to ngenan pangkaroban. Aku' mandamo to tuo na la nabuno todana'."
45011004	Apara nakua Puang Allataala mebali? Nakua, "Kupatorro unapa pitung sa'bu to taung-Ku', to te'dapa naden nassompa dewata Baal."
45011005	Susi toomi tee too, nasaba' den unapa ci'di' tau to napilei Puang Allataala situru' kameloan penawan-Na,
45011006	na tangngia nasaba' panggaukan melona. Ia kenna la situru'ra panggaukan melona nadipilei, tangngiamo ia kameloan penawan-Na Puang Allataala.
45011007	Jaji umbo nakua? Ia to to-Israel mpengkullei la dipupenjaji tomelo, apa te'da naampa'i. Ci'di'ra to nnampa'i, iamo to tonapileimo Puang Allataala. Na ia to laenna napupembattukki penawanna, na te'da namatappa'.
45011008	Susi to diuki' lan Sura' Allataala kumua, "Napupembattukki Puang Allataala to penawanna tee tau, namembuta to mata penawanna, namemmataru too to talinganna, ratu lako too allo."
45011009	Nakua too Raja Daud mangkada, "Ake'mo na ia to pangrameanna mpojai, namenjaji susi garuang nanii melolin nnampa' balahna.
45011010	Ake'mo namaraun to matanna danggi' napakita, na ake'mo na mperasai tarruh bang kamaparrisan."
45011011	Mekutana pole'na': Melolinraka to to-Yahudi dikua nate'damo napuumma'i Puang Allataala? Te'da nasusi joo! Ia to bangsa laen dipasalama', nasaba' dosana to to-Yahudi, dikua anna masere ati to to-Yahudi lako joo bangsa laen.
45011012	Ia ke nnampa'i barakka' to bangsa tangngia to-Yahudi jio mai Puang Allataala, nasaba' kasalanna na katangmenturusanna to to-Yahudi, manglokkon to barakka' naampa' bangsa tangngia to-Yahudi, ke mengkatoba'i na dipasalama' too to to-Yahudi!
45011013	Ia to kamu' to bangsa tangngia to-Yahudi, ia tee aku' rasulu' napilei Puang Isa mpaissenni kamu' Kareba Kasalamatan. Kukua mangkada mati', kupakala'bihhi tee jamanku', dikua anna
45011014	masere ati to bangsaku' to-Yahudi, anna katampakanna nnampa' kasalamatan jio mai Puang Allataala.
45011015	Ia ke sikalino pole'i Puang Allataala sola to bangsa tangngia to-Yahudi, nasaba' mangka mboko'i Puang Allataala to to-Yahudi, apa pole'raka ke ditarima pole'i, butung to tomate tuo pole'!
45011016	Ia ke ia to bungah pangti'pekan roti diben Puang Allataala, tantu ia to torrona tawa-Na tooi Puang Allataala. Na ia ke ia to waka' kaju apan-Na Puang Allataala, tantu ia to tangkena apan-Na tooi Puang Allataala.
45011017	Ia to to-Yahudi dipasusi kaju zaitun dipiara. Na ia to bangsa tangngia to-Yahudi dipasusi kaju zaitun lampung. Den tangke kaju zaitun pira' dipiara na disembangngi dinii mpencangkoran tangke kaju zaitun lampung, iamo to kamu' to bangsa tangngia to-Yahudi. Ia tee jaji, dikua ammiperasai toda barakka' jio mai Puang Allataala to dipatuju lako to-Yahudi.
45011018	Iami joo nadanggi' mipamajao penawammi lako to susi tangke kaju dile'toimo. La miingaran kumua tangke bangra kamu', sanga tangngia tangke kaju to mpangben kande lako waka', apa waka'ra to mpangben kande lako tangke kaju.
45011019	Mbai la mangkada kamu' kumua, "Ie', disembangngii joo tangkena angkiwa'ding dipencangkoran jio."
45011020	Tongan tuu mipaunna. Apa iara nadisembangngi nasaba' te'da namatappa', na ditarima kamu' nasaba' matappa' kamu'. Iamo joo danggi' mimajao penawa, apa la malaja' kamu' lako Puang Allataala.
45011021	Nasaba' ia ke te'da nakasajangngii Puang Allataala to to-Yahudi to dipasusi tangke kaju dipiara nasembangngii, ia pissenraka to bangsa tangngia to-Yahudi te'da nalangkasajangngi nasembangngii.
45011022	Iamo joo nanii butti kumua liwa' buda kameloan penawan-Na Puang Allataala, apa liwa' buda too makarrahna. Makarrah lako to nasembangngi, totangmatappa', apa melo penawan-Na lako kamu', assalan da'tan bang kamu' matappa' lako Puang Allataala. Ia ke te'da mituru' pakkaeloran-Na Puang Allataala, la nasembangngi toda kamu'.
45011023	Na ia to to-Yahudi ke matappa'mi, la natarima ia Puang Allataala, napencangkoran pole'i.
45011024	Kamu' to bangsa tangngia to-Yahudi dipasusi kaju zaitun lampung. Na ia ke kamu' to tangsiolanan sipa'mi dipencangkoranmo lako kaju zaitun to tangngia garonto'mi, la'bi marawa ia to to-Yahudi la dipencangkoran pole' lako garonto'na unamo ia.
45011025	Ee todipusile'to! Denpa kareba to parallu miissen to te'dapa napangpeissenanni Puang Allataala lako tau tonna anu'. Madoangna' ammiissenni, anna danggi' mimajao penawa. Ia joo kareba iamo to kumua buda to to-Yahudi dipupembattuk penawanna. Na la susi bangngi joo to sipa'na, saganna'na to bangsa tangngia to-Yahudi dipasalama'.
45011026	Mangkai joo dipasalama' ngasanmi to to-Yahudi. Nasaba' den diuki' lan Sura' Allataala, nakua Puang Allataala kumua, "Ia to Tomangpasalama' ratu jio mai kota Sion. Iamo la mpamambela kagajatan jio mai bati'na Nabi Yakub.
45011027	Iamo tee to la kusibassei ke kudampanganni."
45011028	Nabarakka'i kamu' Puang Allataala, to bangsa tangngia to-Yahudi, nasaba' ia to to-Yahudi te'da natarimai to Kareba Kasalamatan anna ewai to Puang. Apa moi nasusi joo, ia to to-Yahudi napakamoja' unai Puang Allataala, nasaba' mangka napilei to tojolona to-Yahudi.
45011029	Ia ke napileimi Puang Allataala to tau, nabenni barakka', te'damo napenassannii.
45011030	Ia tonna jolona tangmangpesa'ding kamu' lako Puang Allataala. Apa ia tee too didampanganmo kamu', sanga katangmangpesa'dinganna to-Yahudi.
45011031	Susi toomi joo to to-Yahudi, tangmangpesa'dingngi tee too lako Puang Allataala, anna den wattunna na la didampangan, susi kamu' didampangan.
45011032	Napupangngelohnai Puang Allataala tangmangpesa'ding to sininna tolino, dikua la nanii mpangpekitan kameloan penawan-Na.
45011033	Tangnadete' akkalanna tolino to kamala'biran-Na, kamaccan-Na sola kapaissenan-Na Puang Allataala! Te'da ia tau wa'ding nnissenni to pura napattantu. Te'da too ia tau wa'ding mpahangngi to napugaukkuna.
45011034	Den diuki' lan Sura' Allataala kumua, "Te'da tau nnissenni to lan penawan-Na Puang. Te'da tau wa'ding la mpakainga'i.
45011035	Te'da tau mangka mpangben apa lako Puang Allataala, na la mpapole pole'i."
45011036	Sininna issinna lino panggaragan-Na ngasan Puang Allataala na apan-Na ngasan too, nadipatuju ngasan lako kale-Na. Iamo joo, sipato'ki' mpakala'bih tarruhhi to Puang Allataala te'da cappa'na! Amin.
45012001	Ee, todipusile'to! Gaja napakamoja'ki' Puang Allataala, susi to kupaissenanmo kamu'. Iamo joo kupakainga' kamu' kumua la mipangben tongan to katuoanmi lako Puang Allataala susi karoba tuo to sipato' dipangben lako Puang. La susiri joo to passompami to nakabudai Puang Allataala.
45012002	Danggi' mikaturu'-turu' bang lako tote'da naissen Puang Allataala. Ake'mo ia na Puang pemeloii to penawammi, ammiwa'ding nnissenni to pakkaeloran-Na, apa to melo na sukku', na apa to nakabudai Puang Allataala.
45012003	Kupakainga' kamu', nasaba' mangkamo' diben barakka' jio mai Puang Allataala menjaji rasulu': Danggi' misanga kalemi la'bi majao na ia to sitonganna. La miangga' to kalemi situru' pakullemi to napabarakkanan kamu' Puang Allataala, nasaba' kamatapparanmi lako Puang Isa Almaseh.
45012004	Ia to batang kale buda lesoanna. Na pada den patunna to simesa'-mesa' lesoan kale.
45012005	Susi toomi kita' sola ngasan. Moi budaki', apa butung to sangkalemiriki' na pada siparalluanki', nasaba' memmesa' penawamiki' sola Almaseh.
45012006	Pada nabenmiki' Puang Allataala mangrupa-rupa barakka' situru' kameloan penawan-Na. Iamo joo la tapake meloi to barakka' dibenki'. Ia ke barakka' mpau pepasan jio mai Puang Allataala dipatujuanki', la tapugauk situru' kamatapparanta'.
45012007	Ia to diben barakka' mangtulung, la napugauk tongan. Ia to diben barakka' mangngajahhi, la mangngajahhi tongan.
45012008	Ia to diben barakka' mangpamasumanga', la napugauk tongan. Ia to diben barakka' mangpangben, pasituru'i kamabassan. Ia to diben barakka' mangngamberan, la mangngamberan tongan. Na ia to diben barakka' kamamasean, la masannang mpugaukki.
45012009	La sipakamoja' tongan kamu'! Kaba'cii to kagajatan, mipengkulleii to kameloan.
45012010	Sipakamoja' kamu' susi to tosile'to, misitaratte' too.
45012011	Danggi' makuttu njamai to jaman-Na Puang Allataala situru' pangpatujun-Na Roh Allataala.
45012012	Pesannangngii penawammi nasaba' tomangrannuan kamu' lako Puang Allataala. Sabbara' kamu', ke nakanna kamu' kamasussan, ammimassambajang tarruh bang.
45012013	Parallu kamu' ntulungngi ke denni kaparalluanna padammi tomatappa', mitarima meloi lan bolami, moi na te'dapa misiissen.
45012014	Passambajanganni ke denni tau ssessa kamu', nabarakka'ii Puang Allataala, danggi' natampakkii ropu.
45012015	La pada parannu kamu' sola to toparannu, pada kamu' kumarrak ke denni to tokumarrak.
45012016	La mesa' penawa kamu'. Danggi' na den ssanga kalena tomajao, apa la siama' kamu' tomajiong. Danggi' misanga kalemi tomacca.
45012017	Danggi' mipasibalahhi kagajatan na kagajatan, pugaukki to nasanga tau melo.
45012018	Pengkulleii, ke wa'dingngi, misikalino ngasan tau.
45012019	Ee, todipusile'to! Danggi' lalo mimangpabalahhi. Ma'namo ia na Puang Allataala mpabalahhii. Nasaba' den diuki' lan Sura' Allataala kumua, "Nakua Puang Allataala, 'Aku' mpuissenni to mangpabalahhi, Aku'ra to wa'ding mpattantu pangpabalah.' "
45012020	Sibalikanna, ia ke tangbarahhi to ewalimmi, benni kande. Ia ke mawakkei, benni wai. Nasaba' ia ke mipugaukki susi joo, napumasiri'.
45012021	Danggi' nataloi kamu' kagajatan, apa mpugauk kamu' kameloan ntaloi kagajatan.
45013001	Parallu kamu' nturu' atoran tomangparenta, nasaba' te'da ia to tomangparenta tangnapattantu na te'da too to tangnaben kuasa Puang Allataala.
45013002	Iamo joo na ia to tonnewa tomangparenta, pada una ke nnewai to pura napattantumo Puang Allataala, na la dipabalahhi to tosusi joo.
45013003	Te'da ia tomanggauk melo la malaja' lako tomangparenta, apa tosalara. Iamo joo, ia ke manggauk melo kamu', te'da miparallu malaja' lako tomangparenta, apa napakala'bih kamu' tomangparenta.
45013004	Kaunan-Nai Puang Allataala to tomangparenta la mpaden kameloanmi. Na ia ke gaja'i to panggaukanmi, la mikalaja'i, nasaba' kaunan-Nai Puang Allataala la mpabalahhi to tompugauk kagajatan.
45013005	Jaji, parallu mituru' to tomangparenta nasaba' miissen lan penawammi kumua melo joo, tangngia manda nasaba' malaja'ra kamu' la dipabalahhi.
45013006	Ia toomo joo mimamajah sima, sanga ia to tomangparenta la nnurusu'i jamanna mpangjaman Puang Allataala.
45013007	Jaji, bajahhi to sipato'na mibajah. Susinna sima la mibajah lako to tontarima sima, sassung la mibajah lako tomassassung. Kasiri'i to tosipato' dikasiri', pekatabe'ii to tosipato'na mipekatabe'i.
45013008	Danggi' mikaindanan lako padammi rupa tau, apa sipakamoja' kamu'. Ia to tompakamoja' padanna rupa tau, padai to nturu' ngasan atoranna Nabi Musa.
45013009	Ia to atoranna Nabi Musa, iamo to: Danggi' manggauk sala, danggi' pabuno, danggi' boko, danggi' ngkadoangngi apanna padammu rupa tau, na denpa to laenna, dipangmesa na menjaji mesa'mora atoran, "Pakamoja'i to padammu rupa tau susi iko mpakamoja' kalemu."
45013010	Ia to tompakamoja' padanna rupa tau, te'da napugauk kagajatan lako tau laen. Iami joo na ia to tompakamoja' padanna rupa tau, padami to nturu' ngasan sininna atoran agama.
45013011	La mipugauk susi joo, nasaba' miissen wattu apara tee too. Miissen kumua wattunnamo kamu' la mi'cik, nasaba' la'bi mandoppi'mi to wattu nanii Puang Allataala la mpasalama'ki', na ia tontamane' matappa'.
45013012	Cingga'tu'mora naratu to kasalamatan. Iamo joo tapajaimi mpugauk kagajatan. Taparewaimo kaleta' panggaukan melo.
45013013	La maruruhki' susi kumua ratumi to kasalamatan. Danggi' mitakkajulu' gaja mangmaroah-roah, ammimalango. Danggi' manggauk sala, danggi' mipugaukki to tangsipato'na, danggi' massibobo' ba'tu masere ati.
45013014	Ake'mo na Puang Isa Almaseh mpatuju kamu' to sipato'na mipugauk. Danggi' mituru'i bang kamadoangan gaja'mi.
45014001	Tarima meloi to padammi tomatappa', moi to malamma kamatapparanna. Danggi' misite'gehhi to pahangna toda ia.
45014002	Den to matappa' kumua sininna kande wa'ding ngasan dikande, apa den to tomalamma kamatapparanna, na utan-utan bangra nakande.
45014003	Ia to sininna kande wa'ding nakande, danggi' nakita majiongngi to tomattantu bang nakande. Na ia to tomattantu bang nakande, danggi' napasalai to padanna tomatappa' to sininna kande wa'ding nakande, nasaba' natarima toomi Puang Allataala.
45014004	Tangsipato' kamu' la mpasala padammi tomatappa', nasaba' kaunanna tau laen. Na den ia Puangna nnissenni, la ke'dehrika ba'tu melolinrika. Apa la mawatangngi ke'deh, nasaba' Puang Allataala mpamawatangngi.
45014005	Den tau mpahangngi kumua den allo la'bi melo na ia to allo laenna. Den too to mpahangngi kumua pada ngasan to allo. Ma'namo ia napugaukki to nasanga tongan situru' pahangna.
45014006	Nasaba' ia to mpahangngi kumua den allo la'bi melo na ia to allo laenna, napugaukki susi joo anna pakala'bih Puang Allataala. Na ia to tote'da apa tangnakande, napugaukki susi joo anna pakala'bih Puang, nasaba' mangkurru sumanga' lakoi Puang Allataala. Ia to tomattantu kandena napugauk too susi joo.
45014007	Te'daki' la ntuoan mesa kaleta' ba'tu la mmatean mesa kaleta'.
45014008	Ia antatuo, tuo lakoki' Puang Allataala. Ia antamate, mate lako tooki' Puang Allataala. Jaji, tuoki' ba'tu mateki', nang taun-Naki' Puang.
45014009	Mangkamo mate to Almaseh, natuo pole'. Iamo pole' joo, Iamo Puangna to tuo, na Puangna to mangkamo mate.
45014010	Jaji, danggi' mipasala padammi tomatappa'. Te'da too miwa'ding la ngkita majiongngi. Nasaba' pada la mangngolo lako ngasanki' Puang Allataala tadiben to assele' panggaukanta'.
45014011	Den diuki' lan Sura' Allataala kumua, "Nakua Puang Allataala, 'Massapahna' kumua sininna tolino la messuju' jio olo-Ku'. Na sininna tolino la mangngaku kumua Aku'mo Puang Allataala.' "
45014012	Jaji, pada la mpebalianki' kaleta' to panggaukanta' lako Puang Allataala.
45014013	Iamo joo, danggi' tasipasala melako. La'bi melo ia ke tapengkullei anna danggi' tapugauk dosa to napusaba' na padanta' tomatappa' mpugauk toda dosa.
45014014	Kukanassai, nasaba' memmesa' penawamo' sola Puang Isa, kumua sitonganna te'da ia kande harang, apa ia takua kita' lan penawanta' harang, tantu harang lako kaleta'.
45014015	Apa ia ke ia to mikandena napupa'dik penawanna padammi tomatappa', sala to mipugaukkuna, sanga te'da mipakamoja'i. Danggi' na kandemi napugaja'i padammi tomatappa' to tomangkamo napumate Almaseh.
45014016	Iamo joo, moi misangai kumua melo to mipugauk, danggi' mipugaukki, ke nacaccai tau laen kumua sala.
45014017	Ia ke Puang Allataala ngkuasai to katuoanna tau, tangngia dikandena ba'tu diiso'na to parallu, apa iara to kasikalinoan pole' Puang Allataala, mpugauk pakkaeloran-Na, na kamasannangan to nabenni Roh Allataala.
45014018	Ia to tonturu' Almaseh susi joo, napusannang Puang Allataala, nakasiri' tooi tau laen.
45014019	Iamo joo tapengkulleimi mpaden kasikalinoan, sola to apa den bua'na lako kamatapparanna padanta' tomatappa'.
45014020	Danggi' migaja'-gaja'i to mangkamo napugauk Puang Allataala lako padammi tomatappa', sanga kande. Sininna kande hallala' ngasan dikande, apa mipusala, ke mikandei na pumadosai tau laen.
45014021	La'biran danggi' mikandei to juku' ba'tu nniso' anggoro', ba'tu apa bangmo mipugauk, ke la napumadosari padammi tomatappa'.
45014022	Ia to mikatappa'i jiona kande, ake'mo na Puang Allataala manda nnissenni sola iko. Masannang to totangssassan kalena ke napugaukki to nasanga tongan.
45014023	Apa ia to tobata ngkandei to kande, napasala Puang Allataala, nasaba' te'da napasituru'i kamatapparanna. Ia to panggaukan susi joo napumadosa.
45015001	Ia to kita', to mawatang una kamatapparanta', la sabbara'ki' ntulung padanta' tomatappa' to malamma kamatapparanna, ke denni tangnaala penawanna. Danggi' tapemasannangngi mesa kaleta'.
45015002	Sibalikanna la tapemasannangngi joo padanta' tomatappa' to la napumelona, napumawatangngi kamatapparanna.
45015003	Almaseh una nate'da nakamasannangan-Na manda napikkiri', susi to diuki' lan Sura' Allataala mpaui kumua, "Sininna kada pangcapa' lako Puang Allataala, mangkamo kuperasai."
45015004	Sininna to diuki' lan Sura' Allataala nnajahhiki', dikua antasabbara' ke nakannaki' kamaparrisan, nasamawatang-watangna to rannunta' lako Puang Allataala.
45015005	Dennaa upa' na Puang Allataala, to mangpasabbara' sola mangpakatana, la ntulung kamu' ammituo mesa' penawa situru' pakkaeloran-Na Puang Isa Almaseh.
45015006	Ia ke susii joo, mpamesa' kamu' penawa sola ngasan mpakala'bih Puang Allataala, Ambe'na Puangta' Puang Isa Almaseh.
45015007	La sitarima melo kamu' mesa' sola mesa', susi Almaseh mangkamo ntarima kamu', anna dipakala'bih to Puang Allataala.
45015008	La miingaran ia kumua mangkami Almaseh mentama lino ntulung to-Yahudi, la nanii Puang Allataala mpugauk basse-Na lako tojoloki', anna manassa kumua tongan to kadan-Na Puang.
45015009	Na ia to bangsa laen wa'ding mpakala'bih Puang Allataala, nasaba' kameloan penawan-Na Puang Allataala. Susi to diuki' lan Sura' Allataala kumua, "Iamo joo kupakala'bihki' lan tangnga-tangngana bangsa tangngia to-Yahudi. La kupakkelonganki' pangpujian mpau sangan-Ta'."
45015010	Denpa diuki' susi tee, "Ee, parannu kamu' sininna bangsa tangngia to-Yahudi sola umma'-Na Puang Allataala."
45015011	Na iapa tee, "Ee, kamu' sininna bangsa tangngia to-Yahudi, la mpakala'bih kamu' Puang. Ee, sininna tolino pakala'bihhi."
45015012	Susi toda tee to napau Nabi Yesaya, "Jio mai bati'na Isai la jaji mesa' tau, to la mparenta sininna bangsa na lako kale-Na nanii sininna bangsa mangrannuan."
45015013	Puang Allataala Iamo rannummi. Dennaa upa' naben kamu' kamarioan sola kamasannangan, nasaba' mikatappa'i, na ia to Roh Allataala mpamawatang kaparannuanmi lako Puang Allataala.
45015014	Ee, tokupusile'to! Kukanassai kumua buda kameloanmi, na miissen melo to pangngajaran-Na Puang ammiwa'ding nnajahhi tau laen.
45015015	Apa lan tee sura' kuuki', kupamanassa to kupangngingaranan kamu', nasaba' napabarakkannimo' Puang Allataala tee jamanku'.
45015016	Napupenjajimo' kaunan-Na Puang Isa Almaseh to disua male lako bangsa tangngia to-Yahudi. Na menjajimo' susi imang to mpangpeissenan Kareba Kasalamatan jio mai Puang Allataala. Dennaa upa' na Roh Allataala mpupenjajii to bangsa tangngia to-Yahudi susi karoba to napumasannang penawan-Na Puang Allataala.
45015017	Masannang penawangku' ncuritai lako kamu' to jamanku' lako Puang Allataala, nasaba' memmesa' penawana' sola Puang Isa Almaseh.
45015018	Baranina' mpaui umbo nakua Almaseh ntulungna' mangkada sola mangjama, anna ia to bangsa tangngia to-Yahudi menturu' lako Puang Allataala.
45015019	Nabenna' Almaseh kuasan-Na Roh Allataala mpugauk panggaukan mejangngaran to tangnadete' akkalan. Susimi joo kupangpeissenanmi to Kareba Kasalamatan, karebanna Almaseh, lako sininna tau, mammula jio mai kota Yerusalem ratu lako tana Ilirikum.
45015020	Na mangngattamo' mpangpeissenanni tee Kareba Kasalamatan lako tote'dapa nasa'dingngi to karebanna Almaseh. Te'da kumadoang mpake'deh bola jao pangrantena tolaen.
45015021	Apa madoangna' mpugaukki susi to diuki' lan Sura' Allataala kumua, "Ia to tote'dapa nadipauan to karebanna la naissen indari Ia, na ia to tote'dapa nasa'dingngi to karebanna, la napahang."
45015022	Tuli tangjajina' male mati', nasaba' jamanku'.
45015023	Apa ia tee too ia to jamanku' inde' mangka unamo na mangtaun-taunmo' madoang ssitammuan kamu'.
45015024	Jaji, ia ke malena' lako tana Spanyol nnola kota Roma, madoangna' la leppang mati' jolo'. Ia ke mangkamiki' mpaliu mali'ta', melo ke mitulungna' mpatarruh kalingkanku' lako tana Spanyol.
45015025	Apa la malena' jolo' lako kota Yerusalem mbawanni kaparalluanna to umma'-Na Puang jio.
45015026	Sanga situjumi to jamaa jio tana Makedonia sola Akhaya rrempunanni doi' to tokaasi-asi jio kota Yerusalem to matappa'mo.
45015027	Canning atinna sola ngasan ssituru'ii mpugaukki joo. Sipato'nami la ntulung tokaasi-asi jio kota Yerusalem, nasaba' ia to bangsa tangngia to-Yahudi ntarimamo barakka'na to-Yahudi. Iamo joo nasipato' ntulung to-Yahudi mpake barakka' ewanan.
45015028	Ia ke mangkami kujama tee mpangbenni joo doi', mane'ra' male lako tana Spanyol nnola mati' kota Roma, kuleppang jolo' ssitammuan kamu'.
45015029	Na kuissen kumua ia ke malena' mati', la kubawan kamu' barakka' jio mai Almaseh.
45015030	Ee, tokupusile'to! Meta'dana' mitongan-tongannii massambajang lako Puang Allataala mpassambajanganna', susi to kupassambajangan. Meta'dana' susi tee, nasaba' memmesa' penawamiki' sola Puangta' Puang Isa Almaseh na sipakamoja' toomiki', nasaba' Roh Allataala.
45015031	Massambajang kamu' angkudila'paran jio mai totangmatappa' lako Puang Isa Almaseh jio tana Yudea. Massambajang too kamu' anna tarima meloi umma'-Na Puang Allataala tokaasi-asi jio kota Yerusalem tee pangtulungan.
45015032	Ia ke susimi joo, ianna puelohhi Puang Allataala, la male masannangna' mati', anna matana to penawangku'.
45015033	Dennaa upa' na Puang Allataala, to mpangben kamasannangan, nnampai kamu' sola ngasan. Amin.
45016001	La kupangpetandan to todipusile'to baine disanga Febe, mesa' tontulung jamaa jio kota Kengkrea.
45016002	Tarima meloi susi mesa' umma'-Na Puang, sola susi to sipato'na natarima umma'-Na Puang Allataala. La miben ke denni kaparalluanna, nasaba' budamo pangtulungna lako aku' sola tau laen.
45016003	Sallangku' lako Priskila na Akwila, sangpangjamanku' lan jaman-Na Puang Isa Almaseh.
45016004	Ci'di'mora namate sola dua mpessangkaina'. Te'da na aku' manda to mangkurru sumanga' lako kalena sola dua, apa sininna too jamaa bangsa tangngia to-Yahudi inde'.
45016005	Sallangku' lako jamaa to sirempun jio bolana. Sallangku' lako tomatappa' Epenetus, to kupakamoja'. Iamo jolona to-Asia matappa' lako Almaseh.
45016006	Sallangku' lako Maryam to mbalii tarruh kamu'.
45016007	Sallangku' lako Andronikus na Yunias, sangtondokku' to mangka kusolan ditarungku. Jolo ia menturu' lako Almaseh na aku', na to katandan lan tangnga-tangngana rasulu'.
45016008	Sallangku' lako tomatappa' Ampliatus, to kupakamoja'.
45016009	Sallangku' lako Urbanus sangpangjamanta' lan jaman-Na Almaseh. Sallangku' too lako Stakhis, to kupakamoja'.
45016010	Sallangku' lako Apeles. Mangbuttimo to kamatapparanna lako Almaseh. Sallangku' lako rapunna Aristobulus,
45016011	sola lako Herodion, to sangtondokku'. Sallangku' too lako rapunna Narkisus to matappa'.
45016012	Sallangku' lako Trifena sola Trifosa to tangmekabo'jo' mpangjaman Puang. Sallangku' lako Persis to kupakamoja', to tangmekabo'jo' too mpangjaman Puang.
45016013	Sallangku' lako Rufus to napilei Puang Allataala, sola indona, to butung kupuindo' toomo.
45016014	Sallangku' lako Asinkritus, Flegon, Hermes, Patrobas, Hermas sola tomatappa' laenna to nasolan jio.
45016015	Sallangku' lako Filologus na Yulia, na Nereus sola sile'tona baine, na Olimpas na lako to tomatappa' to nasolan.
45016016	Pada sisalama' melo kamu'. Sininna jamaa to matappa' lako Almaseh massallang mati' sola ngasan.
45016017	Ee, tokupusile'to! Kupakainga' kamu', majaga kamu' lako to mpaden bang kasisakkan, na mpaputta kamatapparan lako Puang Allataala. Ia to pangngajaranna sisala to pura diajaran kamu'. Danggi' misiama'.
45016018	Ia to tosusi joo te'da namengkaunan lako Almaseh Puangta', apa naniiri ia mpemasannangngi penawanna. Melo bang to kadanna to la nanii nnuraga tomaruruh kaju dalle.
45016019	Na naissen ngasan tau kumua mangka kamu' nturu' pangngajaran-Na Puang Allataala. Na liwa' napusannang penawangku' joo. Dennaa upa' mimacca mpugauk kameloan, na tangmiissen mpugaukki to kagajatan.
45016020	Puang Allataalamora, to mben kamasannangan lako tolino, la rro'pokanni to kuasa Ballisi'. Dennaa upa' nabarakka'i kamu' Puangta' Puang Isa Almaseh.
45016021	Sallangna sangpangjamanku' Timotius mati'. Sallangna sangtondokku' Lukius, Yason na Sosipater mati'.
45016022	Aku', Tertius, padammi tomatappa' lako Puang to nnuki'i tee sura', massallang todana' mati'.
45016023	Sallangna Gayus mati' to mpupangbongina' jio bolana to nanii too sirempun jamaa massompa. Sallangna Erastus to nnanna doi' kota. Sallangna too tomatappa' Kwartus. [
45016024	Dennaa upa' nabarakka'i kamu' Puangta' Puang Isa Almaseh! Amin.]
45016025	Pakala'bihhi to Puang Allataala! Iamo to kuasan-Na mpamawatang kamatapparanmi situru' Kareba Kasalamatan jio mai Puang Isa Almaseh to kupangpeissenan. Ia tee Kareba te'da naissenni tau tempon jio mai dipadenna lino,
45016026	apa ia tee too dipangpeissenanmi lan sura'na nabi lako sininna bangsa, situru' parenta-Na Puang Allataala to tuo te'da cappa'na, dikua namatappa' ngasan na menturu' lako Puang Allataala.
45016027	Iamo Puang to mandalan tangngah, te'da ia Puang laen. Iamo joo la tapakala'bih tarruhhi te'da cappa'na, nasaba' ia to mangka napugauk Puang Isa Almaseh. Amin. Sallangki' mati' Paulus.
46001001	-
46001002	Ee, tomala'bihku' sola ngasan, tomatappa' lako Puang Allataala jio kota Korintus, to napilei Puang Allataala menjaji umma'-Na, to napatorro leko' Puang Isa Almaseh jio mai to totangnturu' Puang, sola sininna to tossompa Puangta' Puang Isa Almaseh umbo-umbo nanii! Iamo Puangta' sola ngasan. Aku' Paulus sola padanta' tomatappa' Sostenes ngkiringan kamu' tee sura'. Napileina' Puang Allataala situru' pakkaeloran-Na menjaji rasulu'-Na Puang Isa Almaseh.
46001003	Dennaa upa' nabarakka'i kamu' Ambe'ta' Puang Allataala sola Puang Isa Almaseh naben kamu' kamasannangan.
46001004	Tuli mangkurru sumanga'na' lako Puangku' Puang Allataala, sanga nabenmo kamu' barakka'-Na nasaba' Puang Isa Almaseh.
46001005	Iamo joo miampui buda apa. Susinna mipahang to apa masussa dipahang, na macca kamu' mpangpangngajaranni lako tau.
46001006	Iamo mpamanassai kumua ia to pangngajaran jio mai Almaseh mikatappa'i tonganmo,
46001007	anna te'da barakka' tangmiampui jio mai Puang Allataala, ammida'tan ntajanni to karatuan-Na pole' Puangta' Puang Isa Almaseh.
46001008	Puangta' Puang Isa Almaseh Ia la mpamawatang kamu' mida'tan matappa' ratu lako cappa'na anna moi ci'di' te'da kasalanmi, ke ratu pole'mi.
46001009	Ia to Puang Allataala sipato' dikatappa'i. Iamo mpilei kamu' ammimesa' penawa sola Anak Allataala, Puangta' Puang Isa Almaseh.
46001010	Ee, tomala'bihku' sola ngasan! Kuasan-Na Puangta' Puang Isa Almaseh kumeta'da kumua mimesa' pangtangngaran. Danggi' misipekka, apa la memmesa' penawara kamu'.
46001011	Ee, tomala'bihku'! Napauanna' rapunna Kloe kumua sipekka-pekka kamu'.
46001012	Susi tee to kusanga, pada mipau kumua, "Nturu'na' Paulus," "Nturu'na' Apolos," "Nturu'na' Petrus," ba'tu "Nturu'na' Almaseh."
46001013	Te'da namentama akkalan ke titawa-tawai to umma'-Na Almaseh. Tangngia Paulus dipampang jao kaju sitamben ammididampangan. Te'da too midijio' mpake sanganna Paulus.
46001014	Mangkurru sumanga'na', nasaba' te'da tau kujio' iti', sangadinna Krispus manda sola Gayus.
46001015	Jaji, te'da milamangkada kumua, "Dijio'na' mpake sanganna Paulus."
46001016	Oo, aku' too pale' njio'i Stefanus sola rapunna. Ia to kuingaranna te'damo tolaen kujio'.
46001017	Nasuara' Almaseh male mpangpeissenan Kareba Kasalamatan, te'da nasuana' male njio' tau. Tangngia kamaccanku' ba'tu kapaissenanku' kupake mpangpeissenan Kareba Kasalamatan. Sanga ia ke susii joo, te'da naissenni tau to kuasa kamatean-Na Almaseh jao kaju sitamben.
46001018	Ia to tolannampa' kamaparrisan keanu' nasangari curita tangtongan to kareba kumua matemi Puang Isa jao kaju sitamben la mpasalama' tolino. Apa ia to kita' to dipasalama'mo taissen kumua, ia joo kareba iamo carana Puang Allataala mpapajan kuasan-Na.
46001019	Nakua Puang Allataala lan Sura' Allataala kumua, "Ia to kapaissenanna tomacca la kupasiputtakki na ia to pahangna to buda paissenna la kulanynya'i."
46001020	Ia ke susii joo, te'damo bua'na to tomacca, guru agama sola to buda paissenna lan tee lino. Napangpekitanmo Puang Allataala kumua ia to kapaissenanna tolino te'da lalo angga'na.
46001021	Sanga moi samatumbanna macca to tolino, te'da nakullei nnissen Puang Allataala mpake kamacanna. Apa macca to Puang Allataala. Iamo joo naeloranni dipangpeissenan to Kareba Kasalamatan, to nasanga tolino curita tangtongan, anna pasalama'i to tongkatappa'ii.
46001022	Meta'dai to to-Yahudi tanda mejangngaran menjaji butti, na ia to to-Yunani gaja mpattuanni kapaissenan linona.
46001023	Ia to kita' mpangpeissenan mandaki' Almaseh to mate dipampang jao kaju sitamben. Cia' lalo to to-Yahudi ntarimai joo kareba na ia to bangsa tangngia to-Yahudi nasangari curita tangtongan.
46001024	Apa ia to tonapileimo Puang Allataala, la to-Yahudi, ba'tu bangsa tangngia to-Yahudi, napahang kumua, iamo carana Puang Allataala mpapajan kuasan-Na sola kapaissenan-Na.
46001025	Ia to nasanga tolino tangpakulle-Na Puang Allataala, la'bipa ia pakulle-Na na ia to pakullena tolino. Na ia to nasanga tolino tangpaissen-Na Puang Allataala, la'bipa ia paissenna na ia to kapaissenanna tolino.
46001026	Ee, tomala'bihku' sola ngasan! Ingaranni torroanmi tonna pilei kamu' Puang Allataala. Nasanga tolino ci'di'ra kamu' to tomacca, topakulle ba'tu todikasiri'.
46001027	Napilei Puang Allataala to nasanga tolino tangpaissen anna masiri' to tossanga kalena macca. Napilei too Puang Allataala to nasanga tolino tangpakulle anna masiri' to tossanga kalena topakulle.
46001028	Napilei Puang Allataala to nasanga tolino tomajiong torroanna ba'tu tote'da bua'na iarika totangdikasiri', anna lanynyasan ngasanni Puang Allataala to nasanga tolino parallu.
46001029	Iamo napugaukki susi joo dikua anna moi mesa' tau te'da wa'ding mpikkiri'i kumua, "Napileina' Puang nasaba' kamaccanku'."
46001030	Menjajimo kamu' umma'-Na Puang Isa Almaseh, nasaba' Puang Allataalara. Iamo ssua Puang Isa la mpasalama' kamu', napupenjaji kamu' tomacca, tomelo, napatorro leko' kamu' jio mai to totangnturu' Puang, nala'bak kamu' jio mai kuasa dosa.
46001031	Iamo joo naden diuki' lan Sura' Allataala kumua, "Ia to tomangpuji, iara la napuji to apa napugauk Puang."
46002001	Ee, tomala'bihku' sola ngasan! Ia tongkuratu iti' mpaissenni kamu' to apa napamanassa Puang Allataala to te'dapa naissenni to totangnturu' Puang, ia joo wattu te'da kupake kapaissenan tolinoku' ba'tu kada mala'bih.
46002002	Nasaba' kuakkattai kumua la padana' too masainna iti' misolan, te'da apa laenna la kupau, ia mandara joo Puang Isa Almaseh matemo dipampang jao kaju sitamben.
46002003	Ia tongkuiti', tangpakullena' kumbe'beh malaja'.
46002004	Ia tongkupangpeissenan Kareba Kasalamatan lako kamu', te'da kupake kada massede to la nnala penawammi susi kada tomacca. Apa ia to kuasan-Na Roh Allataala pajan lan kadangku'.
46002005	Iamo kupugaukki susi joo, kukua anna danggi' mimatappa' lako kapaissenan tolino, apa matappa' lakora kamu' kuasan-Na Puang Allataala.
46002006	Moi nasusi joo, mpakekan kapaissenanki' ke sipangkadamokan to masaranianmo. Na ia joo kapaissenanki' tangngia kapaissenan naajarankan tolino ba'tu kapaissenan to naampui to tongkuasaii tee lino, sanga la lanynya' joo tongkuasaii.
46002007	Apa ia joo kipau, kapaissenan pole jio mai Puang Allataala. Ia joo kapaissenan te'da naissenni tolino, apa napasadiamo Puang Allataala joo kapaissenan tonna te'dapa nadipaden tee lino, antapumala'bihhi.
46002008	Moi mesa' to tongkuasaii tee lino te'da nnissenni. Sanga ia ke la naissenni, tantu te'damo anna la mpampangngi joo Puang mala'bih jao kaju sitamben.
46002009	Kipangpeissenanni to apa diuki' lan Sura' Allataala kumua, "Napasadiamo Puang Allataala to la naben lako to tompakamoja'i to te'da lalopa nakitai tolino, to te'da lalopa nasa'dingngi, ba'tu to te'da lalopa nakalannaii."
46002010	Apa lako kita' mangkamiki' napamanassan Roh Allataala, to nabenki' Puang, joo kapaissenan to te'da naissenni tolino. Roh Allataala nnissen sininna apa, moi akkatta-Na Puang Allataala to kaminang mandalan.
46002011	Na ia to issi penawanta', kita' mandara nnissenni, te'da naissenni tau laen. Susi toomi Roh Allataala mandara nnissenni to issi penawan-Na Puang Allataala.
46002012	Te'da nabenki' Puang Allataala cara mangpikkiri' susi tolino, apa Roh Allataalara nabenki', dikua antaissen ngasanni to apa mangka nabenki'.
46002013	Iamo joo, ia ke kipangpeissenanni to kadan-Na Puang Allataala lako tonnampuimo Roh Allataala, te'da kipake kapaissenan tolinoki', apa iara kipake to kada naajarankan Roh Allataala.
46002014	Ia to tote'da naampui Roh Allataala, te'da natarimai to apa naajaranni Roh Allataala, nasaba' nasangari ia curita tangtongan. Te'da nakullei mpahangngi apa to naajaranni Roh Allataala, sanga iapi napahangngi ke denni Roh Allataala lan kalena joo tau mpapahangngii.
46002015	Ia to tonnampui Roh Allataala wa'ding mpahangngi to sininna apa, apa ia to te'da naampui Roh Allataala te'da nakullei mpahang issi penawanna to tonnampui Roh Allataala.
46002016	Te'da nakullei, sanga den diuki' lan Sura' Allataala kumua, "Te'da tau nnissenni to lan penawan-Na Puang anna wa'ding mpakainga'i." Apa ia to lan penawanta' susi to lan penawan-Na Almaseh.
46003001	Ee, tomala'bihku' sola ngasan! Ia tongkuiti' unapa, te'da naden kupangkadai kamu' susi tosipangkada tonnampuimo Roh Allataala. Apa susira' tossipangkadan tonturu'pa kamadoangan penawanna, ba'tu butung pea'-pea'pa to kamatapparanna lako Almaseh.
46003002	Iamo joo, ia to kuajaran kamu' iamo to pangngajah madoi' mentama akkalanmi, tangngiapa to pangngajah susi lako tomasaranianmo, sanga te'dapa mikullei ntarimai. Na moi tee too, te'da bang unapa mikullei ntarimai,
46003003	sanga mituru' unapa to kamadoangan penawammi. Sanga ia ke masere ati unapa kamu', mimassite'geh bang unapa, iamo joo mpabuttii kumua massipa' susi bangpa kamu' to totangnturu' Puang.
46003004	Ia ke den kamu' kumua, "Nturu'na' Paulus," nakua o to laenna, "Nturu'na' Apolos," manassa kumua susipa kamu' to totangnturu' Puang Allataala.
46003005	Sitonganna, ia joo Apolos na ia tee aku' Paulus pada tompangjamanrakan Puang Allataala, to mpatuju kamu' mimatappa' lako Almaseh. Pada kipugauk unamira kami' to nasuankan Puang.
46003006	Aku' ntananni na Apolos nco'bohhi, apa Puang Allataala to mpatuoi.
46003007	Jaji, ia to tomantanan sola tomangbolloh te'da na ia kaminang parallu. Apa Puang Allataalara to kaminang parallu, nasaba' Ia mpatuoi.
46003008	Pada torroanna to tomantanan na tomangbolloh. Pada-pada tooi ntarima assele'na situru' jamanna.
46003009	Ia tee kami', tompangjaman Puang Allataala. Na ia to kamu' butung kamu' bara'bah-Na iarika bola-Na Puang Allataala.
46003010	Ia tee aku' napabarakkannina' Puang Allataala bungah mpangpeissenan karebanna Almaseh lako kamu'. Jaji, ia tee aku' wa'ding dipangpasusii pande bola to macca ngkabua' pangrante melo, apa tau leko'ra la mpake'dehhii bola. Na ia to tompangjaman Puang pada la njama melo jamanna, susi pande bola mpemeloii ke mpake'dehhi bola jao pangrante.
46003011	Nasaba' te'da cara laen menjaji umma'-Na Puang Allataala, saliwanna matappa' lako Almaseh. Jaji, Puang Isa Almasehra to pangrante to mangka napasadia Puang Allataala, te'da pangrante laen.
46003012	Den tau mebola bulawan jao joo pangrante, den to mebola salaka, den too tompake batu paramata, apa den too tompake kaju, mpake reu makase ba'tu jarame.
46003013	Ia to jamanna tau pada la pajanni ke ratu pole'mi Almaseh la rra'tah kara-karana tolino, nasaba' ia joo wattu api la pada mpamanassai to jamanna.
46003014	Ia ke denni bola te'da nakandei api, la nnampa' pahalana joo tompake'dehhi.
46003015	Apa ia ke nakandei api, la kata'dean pahalana joo tompake'dehhi. Battuananna la salama' ia, apa susimira to kumua mpella'paranri kalena lan mai api.
46003016	Ee, tomala'bihku' sola ngasan! Manassa miissen kumua kamu'mo bola-Na Puang Allataala, sanga torromi to Roh Allataala lan kalemi.
46003017	Ianna den tau nggaja'-gaja' kasikalinoanna umma'-Na Puang Allataala, la nagaja'-gaja' todai Puang Allataala joo tau. Nasaba' ia to bola-Na Puang Allataala, ia mandara Ia la ntorroii, na kamu'mo joo bola-Na.
46003018	Danggi' lalo naden tau nnuraga kalena. Ianna den tau lan tangnga-tangngami ssanga kalena paissen situru' kapaissenan tolinona, la'biran ke mbangosanni kalena jolo', nawa'ding menjaji topaissen situru' Puang.
46003019	Nasaba' ia to disanga kapaissenan lan tee lino, nasanga kabangosanri ia Puang Allataala. Diuki' lan Sura' Allataala kumua, "Kadanna to tossanga kalena paissen nanii njokkoi Puang Allataala."
46003020	Diuki' too lan Sura' Allataala kumua, "Naissen Puang kumua te'da bua'na to tangngahna topaissen."
46003021	Iamo joo danggi' lalo naden tau misanga mala'bih na ia to tau laen. Sininna joo naben ngasanmo kamu' Puang la mipumelo.
46003022	La Paulus, Apolos na Petrus, la ia tee lino, la katuoan na kamatean, la ia tee too la jiona ahera', la mipumelona ngasan.
46003023	Na ia to kamu', apan-Na kamu' Almaseh, na ia to Almaseh apan-Na Puang Allataala.
46004001	La misangakan kumua tompangjamankan Almaseh, sanga nasuakan Almaseh mpangpeissenanni to akkatta-Na Puang Allataala to te'dapa naissenni to totangnturu' Puang.
46004002	Ia to kaminang parallu lako to todisua, iamo to kumua la tatta'i mpugaukki to apa nasuanni puangna.
46004003	Iamo joo te'da naciapa ke mitongananni ba'tu mipasalai to jamanku'. Te'da naciapa moi inda mpugaukki joo. Moi aku' te'da kutonganan ba'tu mpasala kaleku'.
46004004	Ia ke aku' te'da caccaku' moi ci'di', apa te'da na ia joo la menjaji butti kumua tomelona'. Puangra ia to la mparessana' anna tongananna' ba'tu napasalana'.
46004005	Iamo joo danggi' mimadoi' bang mpasala tau kumua tokasalan, ba'tu ntongananni kumua tomelo, sanga te'dapa nadete'i wattunna. Tajanni karatuan-Na pole' Puang, sanga Ia la nnarrangngi to apa membuni. Ia too la mpapajanni to akkattana tolino to nabunianan lan penawanna. Ia joo wattu mane'ri napuji Puang Allataala to tau, to tosipato' dipuji.
46004006	Ee, tomala'bihku'! Ia tee mangka kupau nena' nakannana' sola Apolos. Mpakekan kaleki' la mialai palelean mata to la mipumelona ammipahangngi tee kada to kumua, "Turu'i to atoran denmo". Ia ke mipahangmi joo, te'damo mimatampo na te'da too mipasilaenanni to tompangjaman Puang, battuananna te'da mikita majaoi mesa' mikita majiongngi to laenna.
46004007	Te'da kamu' matande na ia to tolaen. Sininna to apa miampui mitarima jio ngasan mai Puang Allataala. Jaji, ciapari mimatampo susi to misangai kumua sininna to apa miampui te'da napole jio mai Puang Allataala!
46004008	Misangaraka kumua te'damo apa miparallui, sanga sugihmo kamu'! Misangaraka kumua menjajimo kamu' raja na te'da kami'na! Gaja sannangkan ke la tonganna kamu' menjaji raja, antaraja sola!
46004009	Ia to passanganku', ia tee kami' rasulu' napileanmokan Puang Allataala to torroan kaminang majiong, sanga susikan to mangkamo dipapassanni pangsessa kamatean, nasikita-kitaikan sininna apa lan lino, la malaeka', la tolino.
46004010	Ia tee kami' rasulu' nasangakan tau tobango', sanga mpangpeissenankan karebanna Almaseh! Na ia to kamu' misanga kumua tomaccamo kamu', sanga memmesa' penawamo kamu' sola Almaseh! Ia tee kami' totangpakullekan, apa ia to kamu' misanga kumua topakulle kamu'! Ia tee kami' te'da nataratte'kan tau, apa ia to kamu' nataratte' kamu' tau!
46004011	Ratu lako too allo den kitangbarah na mawakke tookan. Ia to pakeanki', ia mandamo to kipakena. Nasessakan tau, na te'da to kinii mari'pih.
46004012	Kipengkullei tongan nnangahhi to la kikandena. Ianna tampakkikan ropu tau, kibarakka'i. Ianna sessakan, sabbara'kan.
46004013	Ianna pau gaja'kan tau, kipangkadai meloi. Te'da silaenanki' to burauk lan tee lino. Ratu lako too allo nasanga unapakan tau to ncarepai lino.
46004014	Ia tee kuukiran kamu', te'dara kukua ammimasiri', apa kupangngingaranra kamu' susi anak jajianku'.
46004015	Nasaba' moi na buda gajamo gurummi nnajahhi kamu' karebanna Almaseh, apa aku'mo mikita ambe'. Sanga aku'mo mpangpeissenan Kareba Kasalamatan lako kamu' ammimemmatappa' lako Puang Isa Almaseh.
46004016	Iamo joo kupangngingaran kamu' dikua anna aku' miala palelean mata.
46004017	Na kusuami mati' to Timotius, to kupakamoja'. Ia to Timotius susi anak tonganku', natatta' mpugauk jaman-Na Puang. Iamo la mpangngingaran kamu' matumba caraku' nturu' Almaseh, susi to kupangpangngajaran lako sininna jamaa la umbo-umbo nanii.
46004018	Den ba'tu pira-pira tau lan tangnga-tangngami memmatampo, nasaba' nasangai te'da kulamale mati'.
46004019	Apa ia ke napuelohhi Puang, la madoi'na' male mati'. Ratupa' mati', kuissenni kuasa pole jioraka mai Roh Allataala ba'tu kadanna bangri merambu-rambu tuu mati' tomatampo!
46004020	Nasaba' ianna kuasaii Puang Allataala to tau, la napabutti lan panggaukanna, tangngia kadanna manda.
46004021	Jaji, umbonnara mikabudai? La kusessara kamu'ka, ba'tu la kupakitanra kamu'ka pangpakamoja'ku' angkupangkadai rampa' kamu'?
46005001	Sitonganna denmo kareba napauanna' tau kumua den kamu' to manggauk sala liwa' gaja'. Den padanta' tomatappa' sibali indo porona. Ia una ia to tote'dapa naissen Puang Allataala, te'da ia napugaukki to susi joo!
46005002	Na moi madosa susi joo, kannora kamu' mpamajao penawammi. Sitonganna la massera kamu' ntangngahhi, ammipasunni lan mai tangnga-tangngami tuu joo tomanggauk susi joo.
46005003	Moi sikambelaki', apa ia to penawangku' sitonganna butung to iti'na' lan tangnga-tangngami sola ngasan. Na mangka kura'tah lan penawangku' to apa la digaukanni lako to tomangka mpugaukki susi joo, butung to iti'na'.
46005004	Jaji, ia tommisirempun, la misanga ia kumua iti'na' misolan, na kuasan-Na Puangta' Puang Isa Almaseh nnampai kamu', situru' kuasa to nabenki',
46005005	la mialai lan mai tangnga-tangngami joo tau ammisorongngi lako kuasanna Ballisi' anna masolang to batang kalena, na ia to penawanna dipasalama', ke ratu pole'mi Puang Isa rra'tah kara-karana tolino.
46005006	Te'da lalo misipato' matampo. Tantu miissen battuananna tee pangpasusian kumua, "Ia to ragi ci'di' mpaloboh ta'pung ke mangkami dilama."
46005007	Ca'beanmi joo ragi, iamo to dosa, ammida'tan menjaji tau mesan-Na Puang Allataala, susi panglama baru tangdiragii. Umma'-Namiki' Puang Allataala, nasaba' mangkamo dipangkaroban to bembala' Paskah to lla'bakki' jio mai dosa, iamo to Almaseh.
46005008	Jaji, la mangrame-ramemiriki' mpangramean Allo Paskah ngkande roti tangkeragi, ragi to dipangpasusii dosa ba'tu kagajatan, battuananna ia mandamora la tapugauk to napumasannang Puang Allataala.
46005009	Kupaumo lan to sura' joloku' lako kamu' kumua danggi' misibawanni to tomanggauk sala.
46005010	Ia to kusanga tangngia to sininna tomanggauk sala lan tee lino, ba'tu tongkake'lai ewanan, tokalasi ba'tu tossompa dewata. Te'da na ia tuu lako tosusi joo to kusanga, nasaba' ia ke tosusi joo, la messunmora kamu' lan mai tee lino.
46005011	Apa ia to kusanga, iara to tossangamo kalena matappa', anna manggauk sala unapa, ngkake'lapa ewanan, ssompa unapa dewata, mpau gaja' tau, pangmalangoanpa, kalasi unapa. Moi cumadokko kamu' kumande sola to tosusi joo, danggi' lalo ia.
46005012	-
46005013	Tangngia jamanku' la rra'tah kara-karana to tote'dapa namatappa' lako Puang Allataala. Puangra la rra'tahhi to kara-karana to totangmatappa'. Susi toda kamu', kara-karana ia to tomatappa'mo mira'tah. Susi to diuki' lan Sura' Allataala kumua, "Ula'ii to togaja' lan mai tangnga-tangngami."
46006001	Ciapari na denra to barani lan tangnga-tangngami male mangparapa' lako tomangra'tah kara-kara to te'da naissen Puang, ke denni kara-karana sola padanna tomatappa'? Ciapari na te'da namale lako to tomatappa' meta'da na ia mpasipemeloanni?
46006002	Tantu miissenmo kumua umma'-Nara Puang Allataala to la mbicarai to tolino. Na ia ke susii joo, na tantu moi kara-kara biccu' mikulle too rra'tahhi.
46006003	Tantu miissenmo kumua kita'ra la mbicarai tuu mati' malaeka', ke Kiama'mi lino. Apa pole' oraka to kara-kara biasa bangra keallo-keallo!
46006004	Na ia ke denni kara-karami, ciapari mimalera mpangngoloi lako to tote'da namatappa'?
46006005	Liwa' ia mesirisan! Tantu den lan tangnga-tangngami to padammi tomatappa' na paissen, to wa'ding mbicarai joo kara-karami.
46006006	Apa sibalikanna, male ora kamu' mparapa' padammi tomatappa' lako totangmatappa'.
46006007	Ia unapa tuu pada sipekka kamu' na mesa'mo kaditaloanmi. Ia pole' oraka to male kamu' siparapa' lako tomangra'tah to te'da namatappa'. Ciapari na te'da mipada ntaloan bangmo kalemi! La'biran ke dipaolai kamu' tangmaruruhna ba'tu diparugi kamu'!
46006008	Apa kannora kamu' majekkong mpaden karugian lako tau laen. Na ia joo lako pissen o padammi tomatappa'!
46006009	Tantu miissenmo kumua ia to tote'da naturu' pakkaeloran-Na Puang Allataala, te'da namenjaji umma'-Na Puang Allataala. Danggi' miuraga kalemi! Ia to tomanggauk sala, tossompa dewata, tosibali padanna muane,
46006010	taboko, tomangkake'la, topangmalangoan, tompau gaja' tau, tokalasi, ia ngasanmo to tosusi joo te'da namenjaji umma'-Na Puang Allataala.
46006011	Ba'tu pira-pira tau lan tangnga-tangngami massipa' susi joo tonna jolona. Apa ia tee too, ia to Puang Isa Almaseh sola Roh Allataala to pole jio mai Puangta' Puang Allataala mangka lla'paran kamu' jio mai kuasa dosa, na mpupenjaji tau mesan-Na kamu' Puang Allataala, sola napupenjaji tomelokamu'.
46006012	Den tau nakua, wa'ding ngasan dipugauk to sininna apa. Apa ianna aku' kukua te'da na ia ngasan bang to panggaukan den bua'na. Jaji, moi na hallala' ngasan to apa lako kaleku', apa cia'na' nneloran kaleku' nakuasai moi apa.
46006013	Den too tomangkada kumua, ia to kinande nandena ba'tang, na ia to ba'tang dipasadian nande. Apa pada la nalanynyasanni Puang Allataala. Ia to batang kale te'da nadipaden la manggauk sala, apa dipadenri la ssompa Puang, na Iamora ngkuasaii to batang kale.
46006014	Mangkamo Puang Allataala mpatuo pole' Puang Isa jio mai kamatean, susi toomi kita' la napatuo pole' tooki' kuasan-Na Puang Allataala.
46006015	Ee, tomala'bihku'! Tantu miissenmo kumua ia to kalemi lesoan kale-Na Almaseh. Nawa'dingraka ke kualaii mesa' to lesoan kale-Na Almaseh kupupenjajii lesoan kalena baine bandarang? Te'da lalo ia nawa'ding!
46006016	Tantu miissen toomo kumua ia to tosigauk sala sola baine bandarang, ia to batang kalena memmesa'mira sola joo baine. Nasaba' den diuki' lan Sura' Allataala kumua, "Mesa' kalemira sola dua."
46006017	Apa ia to tompangmesa' kalena lako Puang, memmesa' penawa tooi sola Puang.
46006018	Danggi' manggauk sala, sanga sininna dosa laen to napugauk tau, saleanan jio mai kalena joo tau. Apa ia to tomanggauk sala, ia una mpamasolang batang kalena.
46006019	Tantu miissenmo kumua ia to batang kalemi bola-Na Roh Allataala, to naben kamu' Puang Allataala torro lan kalemi. Jaji, ia tee batang kalemi tangngiamo apammi, apa apannamo ia Puang Allataala.
46006020	Mangkamo kamu' naalli putta Puang Allataala. Iamo joo pake meloi to batang kalemi, anna pakala'bihhi tau to Puang Allataala.
46007001	Ia to la kupau tee too, iamo to miuki' lan sura'mi. Melo ke te'dai nakebaine to mesa' muane.
46007002	Apa dikua anna danggi' namanggauk sala to tau, melo ke denni balinna.
46007003	Na ia to muane la napugauk to sipato'na napugauk muane lako bainena, susi toda to baine, la napugauk to sipato'na napugauk baine lako muanena.
46007004	Sanga ia to baine te'da nakuasai batang kalena, apa muanenara to ngkuasaii. Susi toda to muane, te'da nakuasai batang kalena apa nakuasai todai bainena.
46007005	Danggi' micia' mamma' sola balimmi. Wa'ding una ke te'dai nalamasai, assalan misitujuimi sola dua, anna den wattummi massambajang lako Puang Allataala. Ianna dete'mi to wattu misitujui, pole pole'mo kamu' lako balimmi, sanga ia ke te'dai misusi joo, wa'ding kamu' nasede Ballisi' manggauk sala, ke te'da mikullei nta'tan kamadoanganmi.
46007006	Tangngia parenta tee kupau, apa wa'ding mipugauk ke situjumo kamu' to tosibali.
46007007	Sitonganna la'bi kukabudai ke belang ngasanni to tau susi aku'. Apa pada ntarimamo kamu' barakka' mattantu jio mai Puang Allataala. Jaji, silaenan to barakka' pada ditarima.
46007008	Na lako to tote'dapa nakebali sola to tomatemo balinna kukua, la'bi melo ke tangkebali bangmi susi aku'.
46007009	Apa ia ke tangmikullei nta'tan kamadoanganmi, kebali bangmo kamu'. Nasaba' la'biran ke kebali kamu' na ia ke mallua'-lua'i to penawammi.
46007010	Na lako kamu' to denmo balinna kusuai susi tee, sitonganna tangngia aku' massua, apa Puang. Kusuai kumua ia to baine kemuanemo, danggi' nasarak muanena.
46007011	Apa ia ke nasarakki, la da'tan bang tangkemuane, iarika sipole pole'i muanena. Susi toda to muane, danggi' nasarak bainena.
46007012	Na lako tolaen to denmo balinna, kupau too susi tee. Kadangku' aku' tee, tangngia kadan-Na Puang. Kupau kumua ia ke denni muane matappa' na te'dapa namatappa' to bainena, apa madoangngi torro sola joo muanena, danggi' nasarakki joo bainena.
46007013	Susi too, ia ke denni baine matappa' na te'dapa namatappa' to muanena, apa madoangngi torro sola joo bainena, danggi' nasarakki joo muanena.
46007014	Nasaba' ia joo muane tangmatappa' dipasusimo umma'-Na Puang Allataala sanga kamatapparanna joo bainena. Susi too ia to baine tangmatappa' dipasusimo umma'-Na Puang Allataala sanga kamatapparanna joo muanena. Ia ke te'dai nasusi joo, ia to anakkana te'da nadipasusi umma'-Na Puang Allataala, apa ia tee too dipasusimi umma'-Na.
46007015	Apa ia ke meta'dai to totangmatappa' disarak, ake'mo naeloranni tomatappa' namale. Kamu' to tomatappa'mo te'da midiparuku torro tarruh sola balimmi ke susii joo. Apa madoangri Puang Allataala kumua misikalino.
46007016	Na kamu' baine tomatappa'mo, umbo mikua nnissenni kumua ba'tu la mipasalama' unai to muanemi? Susi toda kamu' muane tomatappa'mo, umbo mikua nnissenni kumua ba'tu la mipasalama' unai to bainemi?
46007017	Kupangpangngajaran lako sininna jamaa la umbo-umbo nanii kumua, pada la tuo kamu' susi to mangkamo napabarakkanan kamu' Puang Allataala. Jaji, la tuo kamu' susi tommimane' matappa'.
46007018	Susinna, ia ke denni tau mangkamo disunna' tonna memmatappa', danggi' namadoang nta'deii joo sunna'na. Susi too ke denni tau tangdisunna' tonna memmatappa', danggi' too namadoang la disunna'.
46007019	Naturu'i ba'tu tangnaturu'i joo atoran sunna', pada bang unai pada te'da bua'na. Ia to kaminang parallu, iara to nturu' parenta-Na Puang Allataala.
46007020	La'bi melo ia ke ia to tau pada la da'tan tuo susi tonna mane' matappa'.
46007021	Ia ke kaunan kamu' tommimane' matappa', te'da naciapa. Apa ianna den wattummi dipamaradeka, pakei joo wattu.
46007022	Ia to kaunan namatappa'mo lako Puang, tomaradekan-Namo ia Puang. Na ia to tomaradeka namatappa'mo lako Puang, kaunan-Na ia Almaseh.
46007023	Danggi'mo mieloran kalemi menjaji kaunanna tolino, nasaba' mangkamo kamu' naalli putta Puang Allataala.
46007024	Ee, tomala'bihku'! La da'tan bang kamu' tuo susi tommimane' matappa'.
46007025	Ia to kamu' to te'dapa nakebali la kupau susi tee. Te'da kuampa' parenta jio mai Puang, apa ia tee pangngampa'ku' la kupau, nasaba' mangkana' napabarakkanni Puang kumua ia to kupau wa'ding dikatappa'i.
46007026	Kupau kumua ia ke mipikkiri'i to kamaparrisan to naoloi tomatappa' tee too, kusanga la'biran ia, ke da'tanmo kamu' tuo susi tee too.
46007027	Ianna denmo bainemi, danggi' mimeta'da la ssarakki. Na ia ke te'dapa bainemi, danggi' omo mikebaine.
46007028	Apa tangngia dosa ke kebaine kamu'. Na ia ke den anakdara kemuane, tangngia too ia dosa. Ia mandara ia to kumua, ia to tokebalimo nnoloi buda parri'. Na ia ke elohku', kukua kenna te'da nakanna kamu' kamaparrisan.
46007029	Ee, tomala'bihku' sola ngasan! Susi tee to kusanga. Cingga'tu'mora to wattunta'. Mammula tee too ia to tokebalimo la tuoi susi tote'dapa nakebali.
46007030	Ia to tokumillak la butung tote'da namasse penawanna. Ia to tometawa la butung to te'da namario. Ia to tomangka nnalli buda apa la butung tote'da apa naampui.
46007031	Na ia to tonasarai sara' lan lino la butung to te'da apa ssaraii. Nasaba' ia tee lino, susi to takita tee too, te'damo namasai nalanynya'!
46007032	Madoangna' kumua kenna danggi' miperasai kamasussan. Susinna ia to tobelangpa, Puang manda napikkiri', nasaba' madoangngi mpamasannang Puang.
46007033	Apa ia to tokebainemo, ia to apa lan lino napikkiri', susinna umbo nakua la mpamasannang bainena,
46007034	naarannai sitawa-tawa to penawanna. Ia to baine te'damo muanena sola to anakdara Puang manda napikkiri', nasaba' madoangngi mpassompan kalena lako Puang. Apa ia to baine kemuanemo mpangmesa lakomo apa lan tee lino to penawanna, nasaba' madoangngi mpamasannang muanena.
46007035	Iamo kuuki' ngasanni tee, sanga la mipumelona, te'dara kumua kuanggai kamu' mpugaukki to ianna joo, ba'tu ianna tee. Ia mandara kukadoangngi to kumua, ammipugaukki to tonganna sola sipato'na, ammipangmassang lakoi Puang to penawammi.
46007036	Ia ke den muane mangpikkiri' kumua te'da napugaukki to sipato'na lako sitangka'na ke te'dai nasibali, na ia ke te'da nakullei nta'tan kamadoanganna, namangpikkiri' kumua melo ke sibalii joo sitangka'na, ake'mo nasibali ke napumeloi, sanga te'da namadosa ke sibalii.
46007037	Apa ia ke cia'i la sibali joo tangka'na, na ia joo kara'tasanna te'da naparukui, melo joo, assalan nakullei nta'tan kamadoanganna.
46007038	Iamo joo melo ke sibalii joo sitangka'na, apa la'bi mellong ke te'dai nasibali.
46007039	Ia to baine kemuanemo ia mandara nakannai atoran tosibali, ke tuo unapi to muanena. Ianna matemo to muanena, la'pahmi joo baine, wa'dingmo ia kemuane pole' ke madoangngi, assalan padanna tomatappa' lako Almaseh.
46007040	Na ia ke pangngampa'ku', la'bi masannangpa ia, ke te'dami nakebali. Na kusanga kuasan-Na Roh Allataala kumangkada susi joo.
46008001	Ia omo la kupau tee too to juku' dipassompan lako dewata. Tonganna to nasanga tau kumua macca ngasanmiki'! Apa ia joo kamaccan mpupemmatampo tau, na ia to pangpakamoja' mangpamasumanga' tau.
46008002	Ia to tossanga kalena kumua buda apa naissen, sitonganna te'dapa naissen apa to sipato'na naissen.
46008003	Apa ia to mpakamoja' Puang Allataala, to naissen ia Puang Allataala.
46008004	Ia to juku' mangka dipassompan lako dewata, wa'dingraka dikande ba'tu te'daraka? Taissen kumua te'da ia dewata kepenawa, sanga mesa'ra Puang Allataala na te'da laenna,
46008005	moi nabuda to apa nasanga tau dewata sola puang, la jao langi' ba'tu lan lino.
46008006	Apa ia ke kita', mesa'ra Puang Allataala. Iamo to Ambe' Puang Allataala to mpadenni to sininna apa, na ia to katuoanta' tapatuju lako kale-Na. Mesa' toora Puang, iamo joo Puang Isa Almaseh. Sininna apa dipaden nasaba' Ia. Ia too mpusaba'i antatuo.
46008007	Apa moi nasusi joo te'da na ia ngasan tomatappa' nnissenni kumua te'da dewata kepenawa. Denpa tomatappa' mpatuju lakopa dewata penawanna, sanga ia tonna jolona dewatara nasompa. Iamo joo ratu lako too allo, nasanga kumua ia to juku' mangka dipassompan lako dewata, kandena dewata. Jaji, ianna kandei joo juku', nasanga kumua madosai, nasaba' sitawa-tawai to penawanna kumua wa'dingraka dikande joo juku' mangka dipassompan lako dewata ba'tu te'daraka.
46008008	Sitonganna te'da natongan kumua natarimaki' Puang Allataala sanga kande, na te'da too natongan kumua tangnatarimaki' Puang Allataala sanga kande. Nasaba' takandei ba'tu tangtakandei joo juku', te'dara apa tapusaro ba'tu tapurugi.
46008009	Apa ingaranni! Moi wa'ding kamu' ngkandei joo juku' nasaba' kapaissenanmi, danggi' anna kamu' napusaba' namenjaji madosa to tolaen to te'dapa namasaranian, sanga nakita kamu' ngkandei joo juku'.
46008010	Susi tee to kusanga. Ia ke kamu' to buda kapaissenanmi kumande jio to dinii mpakande dewata, naden to tositawa-tawapa penawanna ngkita kamu', tantu madoang todai la ngkandei.
46008011	Susimi joo na ia to kapaissenanmi mpalao sala padammi tomatappa' to sitawa-tawa unapa penawanna. Na ia toomora tee totangmasaranian napumate Almaseh, anna pusalama' tooi.
46008012	Na ia ammipugauk kasalan susi joo lako padammi tomatappa' to tangmasaranianpa, madosa kamu' lako Almaseh, sanga kamu'ra nakita anna pugauk todai, nasapussak-pussakna umbonna melo umbonna gaja' to napugauk.
46008013	Iamo joo na ia ke la kandera napumadosa padangku' tomatappa', la'biran danggi' lalomo kukande juku'.
46009001	Ia tee aku' rasulu'na' na sitonganna te'da na aku' la nnangahhi to la kuputuona. Mangka kukita to Puangta' Puang Isa, na kamu'mo to assele'na jamanku' lako Puang.
46009002	Ia ke cia'i to tolaen nnakuina' kumua mesa'na' rasulu', kamu'mo nnakuina'! Kamatapparanmimo lako Almaseh buttinna kumua rasulu'na'.
46009003	Ia tee Barnabas sola aku' la kipebalii to tomparessakan susi tee, kumua
46009004	sipato'kan ntarimai to la kikandena, nasaba' jamanki'.
46009005	Wa'dingkan ssolan baine padangki' tomatappa' lan kalingkanki' susi to rasulu' laen, sile'to-Na Puang Isa na Petrus.
46009006	Danggi' na aku' mandara sola Barnabas rasulu' to disua nnangahhi to la kiputuona!
46009007	Te'da ia surudadu nnongkoso'i mesa kalena! Te'da too ia pangdusung mantanan anggoro' jio bara'bahna, na te'da nakandei assele'na joo bara'bahna! Susi tooi te'da ia tomangrewa bembala', na te'da naiso'i to dadikkina joo bembala'na!
46009008	Ia tee kupau, tangngiara pangngampa'na manda tolino, apa dipau too lan Sura' Allataala.
46009009	Diuki' lan atoranna Nabi Musa kumua, "Danggi' mitangnneloranni to sapin ngkande lise' gose', ke llullu'i gose'." Tangngia sapin to dipatujui tee kadan-Na Puang Allataala,
46009010	apa kita'ra. Ia joo kadanna Nabi Musa diuki' lako kita' tolino na ia to tonjamai joo bara'bah sola to torridoi joo gose' la natarimai to assele' jamanna.
46009011	Mangkamokan nnamboh banne kasaranian lan kalemi, jaji sipato' ke nnampa'kan to la kiputuona jio mai kamu'.
46009012	Na ia ke sipato'i to tolaen mpeta'dai kamu' tee, la'bi sipato'kan kami'. Apa te'dapara kipugaukki to susi joo. Kanri la'bi kikabudai ke kami' nnangahhi to la kiputuona, danggi' na kami' menjaji halangan mpangpeissenanni to karebanna Almaseh.
46009013	Miissen kumua, ia to tomangjama lan Bola Puang Allataala, lan too mai Bola Puang Allataala nanii ntarimai to la naputuona. Na ia to tonnurusu' ngenan pangkaroban, ditawai jio mai to apa dipangkaroban.
46009014	Susi too to pura napattantu Puang kumua, ia to tompangpeissenan Kareba Kasalamatan, la tuo jioi mai joo Kareba Kasalamatan.
46009015	Apa moi pissen te'da lalopa naden kupeta'dai kamu' to la kuputuona. Na ia tee kuuki', te'dara kukua ammibenna' to la kuputuona. La'biran matena', na ia ke kata'deanna' tee apa kupake mpuji kaleku'.
46009016	Apa te'da kupuji kaleku' ke mpangpeissenanna' Kareba Kasalamatan, nasaba' nasuara' Puang Allataala. Macilakana' ke te'dai kupangpeissenanni joo Kareba Kasalamatan.
46009017	Ia ke la aku' mpilei angkupangpeissenan Kareba Kasalamatan, la dipagajira'. Apa tangngia pangpileanku', sanga napabarakkannira' Puang Allataala mpangpeissenanni.
46009018	Na ia ke susii joo, apara saroku'? Iamo saroku' to kumua tangssussaina' moi mesa' tau mpangpeissenanni joo Kareba Kasalamatan, nasaba' te'da kuangahhi to sipato' la kupusaro.
46009019	Ia tee aku' moi mesa' tau te'da mpukaunanna'. Apa moi nasusi joo, mangkamo' mpupengkaunan kaleku' lako sininna tau. Iamo kupugaukki susi joo, kukua anna buda tau kupupentaun-Na Almaseh.
46009020	Ia ke solana' to-Yahudi, mpupento-Yahudina' kaleku', angkuwa'ding mpupentaun-Nai Almaseh. Ia ke solana' to tonturu' atoranna Nabi Musa, mpupenturu'na' kaleku', moi nasitonganna mangkamo' dila'paran jio mai joo atoran. Kupugaukki susi joo, kukua angkuwa'ding mpupentaun-Nai Almaseh to tonturu'i atoranna Nabi Musa.
46009021	Ia ke solana' to bangsa tangngia to-Yahudi, mpupentotang-Yahudina' kaleku'. Kupugaukki susi joo, kukua angkuwa'ding mpupentaun-Nai Almaseh to bangsa tangngia to-Yahudi. Ia joo, te'da to kumua, te'damo kuturu' parenta-Na Puang Allataala, nasaba' da'tanna' nturu' parenta-Na Almaseh.
46009022	Ia ke solana' to te'dapa namasaranian, menjaji susi todana' to te'dapa namasaranian, angkuwa'ding mpamawatangngi. Nna'gah-a'gahna' kaleku' lako sininna tau, angkuwa'ding mpasalama'i tuu lako tau pira'.
46009023	Iamo kupugaukki susi joo, anna sabuda-budanna tau ngkatappa'i to Kareba Kasalamatan, angkuturu' toda dibarakka'i.
46009024	Miissen kumua ia ke massimbarai to tau, kinjara' ngasanni, apa mesa'ra la nnampa' paraseng. Iamo joo massimbaramo kamu', ammiampa'i joo paraseng.
46009025	Ia to tomassiewa watang tuli ngkuasai kalena. Napugaukki susi joo, dikua nadiben paraseng to la madoi' malaju, iamo to bunga kapataloan. Apa ia to kita' ngkuasaiki' kaleta', nasaba' madoangki' diben paraseng to te'da nalamalaju.
46009026	Ia tee aku' susina' tokinjara' to mpengkulle-kullei ratu lako to dipangngujui. Na susi toona' tomassijangguru', te'da kumangjangguru' sala-sala.
46009027	Kupengkulle-kullei tongan ngkuasai kaleku', sanga iamo ke aku'mo to mpangpeissenan Kareba Kasalamatan na aku' pole' ora tangdipasalama'.
46010001	Ee, tomala'bihku' sola ngasan! La miingaranni to apa jaji lako tojolota' to nasolan Nabi Musa jio mai tondok Mesir tonna anu'. Pada naongannii saleu', nasalama' llambanni Tasik Malea.
46010002	Na ia joo apa mangka jaji dipapadai kadijioran. Jaji, ia to tojolota' susimi todijio' ngasanni lan saleu' na lan tasik namenjaji anak gurunna Nabi Musa.
46010003	Mangka ngasanni ngkandei to kande nabenni Puang Allataala,
46010004	sola nniso' to wai naben tooi Puang Allataala. Ia joo wai messun jio mai buntu batu to nasolan anna putuoi. Ia joo buntu batu, iamo Almaseh.
46010005	Apa moi nasusi joo, budai to te'da napumasannangngi Puang Allataala to sipa'na. Iamo joo na pada simatean bangmo jio padang pallawangan.
46010006	Ia ngasanmo joo mpupangngingaranki' nadanggi' tamadoang mpugaukki to apa gaja' susi tuu lako tau.
46010007	Susi too to kumua danggi' misompa dewata susi to napugauk tuu lako tau pira' tonna anu'. Den diuki' lan Sura' Allataala kumua, "Kumandei, mangngiso', namane' manggellu' ssompa dewata."
46010008	Danggi' tamanggauk sala susi to napugauk tuu lako tau pira' tonna anu'. Sangngallora na duang pulo tallu sa'bu tau mate, sanga napugaukki to susi joo.
46010009	Danggi' tacoba-coba mpamagalli Puang Allataala, susi to napugauk tuu lako tau pira' tonna anu', namate natitto ulah keipo.
46010010	Danggi' too mimangpasanga-sanga susi tuu lako tau pira' tonna anu', naarannai mate nabuno Kalamau'.
46010011	Mangka ngasanmo joo jaji lako tuu lako tau tonna anu', la mpupangngingaran tolaen. Na ia toomo nadiuki' ngasan, dikua anna pakainga'ki', nasaba' wattu la cappa'nami tee lino.
46010012	Jaji, ia to tossanga kalena matappa' tongan, la majagai nadanggi' namenjaji tomadosa susi tuu lako tau tonna anu'.
46010013	Ia to apa ssede kamu' mpugauk dosa, passede biasa bang ia lako tolino. Apa naingaranni Puang Allataala to basse-Na, na te'da naeloran kamu' disede la'bi na ia to mikulle nnewai. Na ia ke disede kamu' mpugauk dosa, napamawatang kamu' ammikullei nnewai.
46010014	Ee, tokupakamoja'! Iamo joo danggi' misompa dewata.
46010015	Kuajahhi kamu' susi to nnajahhi tomandalanmo tangngahna, na la mitimbang melo tee kada la kupau.
46010016	Ia ke Kakumandean Maceroki', nniso'iki' cangkiri'-Na Puang tamangkurru sumanga' too lako Puang Allataala. Iamo tandana kumua mateki' sola Almaseh. Na takande tooi to mesa' roti ditawa-tawa. Iamo tandana kumua mesa'miriki' lan kale-Na Almaseh.
46010017	Jaji, moi budaki', susimiriki' to mesa' batang kale, nasaba' mesa'ra joo roti to takande.
46010018	Takitari to to-Israel. Ia to tongkandei to apa dipassompan jao ngenan pangkaroban, iamo tomangmesa ntuu joo ngenan pangkaroban.
46010019	Apara battuananna joo kupau? Iamo to kumua moi to dewata, ba'tu ia to kande dipassompan lako dewata, te'dara nalannapa kamu',
46010020	apa ia to apa dipassompan jao ngenan pangkaroban dewata, dipassompanra lako setang, tangngia lako Puang Allataala. Na cia' lalona' ke sipusola kamu' setang.
46010021	Te'da lalo miwa'ding nniso'ii cangkiri'-Na Puang, ammilanniso'i too cangkiri'na setang. Te'da too miwa'ding kumande jio meja-Na Puang, ammilakumande too jio mejana setang.
46010022	Ia ke tapugaukki susi joo, mpamagalliriki' Puang. Tasangaraka kumua la'bi mawatangki' na Ia?
46010023	Den tau nakua, wa'ding ngasan dipugauk to sininna apa. Apa ianna aku' kukua te'da na ia ngasan bang den bua'na. Jaji, moi na hallala' ngasan to apa, te'da na ia ngasan mpamawatang tomatappa'.
46010024	Danggi' naden mesa' tau mpangngundaran mesa kalena. Pada-padaki' la ntangngaran too kaparalluanna padanna rupa tau.
46010025	Wa'ding mikande to sininna juku' dibaluk jio pasa'. Danggi'mo milamparessa opi jolo' kumua mangkaraka dipassompan lako dewata iarika te'da. Ia to penawammi danggi' nasitawa-tawa ngkandei joo juku'.
46010026	Nasaba' den diuki' lan Sura' Allataala kumua, "Apan-Na Puang Allataala tee lino na sininna issinna."
46010027	Ianna den tote'dapa namatappa' ntambai kamu' kumande, ammimadoang male, kandei to apa napalennatan kamu'. Na ia to penawammi danggi' omo nasitawa-tawa ngkandei joo juku'.
46010028	Apa ianna den tau ngkuan kamu', "Ia tuu juku' mangka dipassompan lako dewata," danggi' mikandei, situru' passanganna joo tau to ngkuan kamu'.
46010029	Ia to kusanga tangngia issi penawammi, apa iara to issi penawanna joo tau. Mbai naden tau mekutana, "Matumbari na issi penawanna tau laen la nnatoro'na'.
46010030	Ia ke mangkurru sumanga'na' lako Puang Allataala kumane' ngkandei joo juku', ia to tau laen te'da nawa'ding mpasalana'."
46010031	Kupebalii, moi apa mipugauk, la kumanderaka la mangngiso'raka, la mipugaukki joo anna pakala'bihhi tau to Puang Allataala.
46010032	Danggi' na panggaukanmi napusaba'i tolaen madosa, la to-Yahudi, la bangsa tangngia to-Yahudi, iarika jamaa-Na Puang Allataala.
46010033	Kupengkulle-kullei anna sininna panggaukanku' napumasannang sininna tau. Te'da na ia kuangah to kupumelona, apa iara kuangah to napumelona tolaen, kukua anna wa'ding toda ia dipasalama'.
46011001	Turu'i to panggaukanku', susi aku' nturu' panggaukan-Na Almaseh.
46011002	Kupuji kamu' sanga tuli miingaranna', ammituru' tooi to pangngajah kuajaran kamu'.
46011003	Madoangna' ke miissenpi tee to kumua, Almaseh to ngkapalai muane, na muane ngkapalai baine, na ia to ngkapalai Almaseh Puang Allataala.
46011004	Ia to muane ke massambajangngi iarika mpangpeissenanni pepasan-Na Puang Allataala lan jamaa, anna manglullung, ia joo muane te'da nakasiri'i to Almaseh.
46011005	Ia to baine ke massambajangngi iarika mpangpeissenanni pepasan-Na Puang Allataala lan jamaa, anna te'da namanglullung, ia joo baine te'da nakasiri'i to muanena. Padai to kumua ia joo baine digalettungngimi.
46011006	Jaji, ia to baine nacia'mo manglullung jio jamaa, la'biran ke digalettungngii. Apa te'da angga'na, ke ia to baine digalettungngi, ba'tu digoncingngi to beluakkana. Iamo joo, la'biran ia, ke manglullungngi.
46011007	Ia to muane te'da nawa'ding massongko' iarika mangtopi, ke massambajangngi ba'tu mpangpeissenanni pepasan-Na Puang Allataala jio jamaa, nasaba' mpupangngarrangngi kamala'biran-Na Puang Allataala. Na ia to baine mpupangngarrangngi kamala'biranna muane.
46011008	Susimi joo, nasaba' ia to muane te'da nadiala jio mai baine, apa bainera to diala jio mai muane.
46011009	Na ia pole' to muane te'da nadipaden sanga naparalluii baine, apa iara to baine dipaden sanga naparalluii muane.
46011010	Iamo joo ia to baine la manglullung, mesa' tanda kumua nakapalai muanena, anna pumasannangngi sininna malaeka'.
46011011	Moi nasusi joo, ia to kita' tonturu' Puang, da'tanki' mangmesa tasisulle sipurannu. Jaji, pada bang una torroanna to baine na muane.
46011012	Nasaba' susi to baine bungah diala jio mai muane, susi toda to muane najajian baine, na sininna apa pole jio ngasan mai Puang Allataala.
46011013	Kamu' ia la mpikkiri'i, meloraka ke massambajangngi to baine lako Puang Allataala jio jamaa, ke te'dai namanglullung!
46011014	Menjaji kabiasanmo to kumua, te'da nasipato' ke malandoi beluakkana to muane,
46011015	apa melo ke malandoi beluakkana to baine. Ia to beluak malando ssamboi ulunna, iamo joo napumala'bih.
46011016	Ianna den tau te'da natarimai tee, namadoang ssite'gehhi, mesa'ra to wa'ding la kupau kumua, "La kami', la ia to tomatappa' laenna umbo-umbo nanii, ia manda kabiasanna to mangka kupauan kamu'."
46011017	Sitarruhna denpa to la kupauan kamu', apa te'da angkulampuji kamu'. Sanga ia ke sirempun kamu' ssompa Puang, te'da nampaden kameloan, apa sibalikanna mpadenri tangmelona.
46011018	Bungahna kusa'ding kumua sipekka kamu', ke sirempun kamu' ssompa Puang. Na kukatappa'i joo napauanna' tau.
46011019	Sitonganna te'da namejangngaran ke susii joo, napajan kumua indannara kamu' tomatappa' tongan.
46011020	Ia ke sirempun kamu' ia to mipugauk tangngia Kakumandean Macero.
46011021	Sanga ianna wattu kumandemo, pada massialamo kamu' nnalan mesa kalemi, anna denmo kamu' to soso ammiden to malango.
46011022	Ciapari misusi ora joo? Tangdenraka bolami minii kumande jolo' sabarahmi! Te'daraka mikasiri'i to jamaa-Na Puang Allataala! Ba'tu madoangra kamu'ka mpakasiri' tokaasi-asi! Cia'na'! Cia' lalona' mpuji kamu'!
46011023	Ia to mangka kuajaran kamu', iamo to napabarakkananna' Puang kumua, ia joo bongi tonna dipangpejokkoan Puang Isa, nnalai roti,
46011024	na ia tonna mangka mangkurru sumanga' lako Puang Allataala, nati'pek-ti'pekki, anna mangkada nakua, "Batang kale-Ku' tee, to dipangkaroban nasaba' kamu'. Pugaukki susi tee minii nningaranna'."
46011025	Susi too tonna mangkamo kumande, nnalami isotan anggoro' nakua, "Ia tee anggoro' nanii titanan basse barun-Na Puang Allataala, napaassah to'doan rara-Ku'. Pugaukki susi tee, minii nningaranna', ke miiso' oi."
46011026	Jaji, ia ke mikande oi joo roti, miiso' oi joo anggoro', mpangpeissenan omo kamu' kamatean-Na Puang ratu lako karatuan-Na pole'.
46011027	Iamo joo ia to totangsipato' ngkandei joo roti ba'tu tangsipato' nniso'i joo anggoro', madosai lako Puang to mpangbenmo kale-Na na rara-Na.
46011028	Jaji, ia to tau pada la mparessa penawanna jolo', namane' ngkandei joo roti sola nniso'i joo anggoro'.
46011029	Nasaba' ia to tongkandei joo roti sola nniso'i joo anggoro', na te'da napahangngi kasiumputanna lako kamatean-Na Puang, mparatuan pangsessa kalena jio mai Puang Allataala.
46011030	Iamo joo ammibuda masaki sola tangpakulle, na buda too to kannori mate.
46011031	Apa ia ke taparessai penawanta' jolo', te'da nasessaki' Puang Allataala.
46011032	Na ia ke nasessaki' Puang Allataala, naajahhiriki', nadanggi' tadisessa sola totangnturu' Puang.
46011033	Ee, tomala'bihku' sola ngasan! Iamo joo, ia ke la sirempun kamu' la kumande Kakumandean Macero, la sitajan kamu'.
46011034	Ia ke denni to tangbarahmo, melo ke kumandei jolo' jio bolana, anna ia to kasirempunanmi te'da naparatuan kamu' pangsessa jio mai Puang Allataala. Ia to apa laennapa ratupa' mati' kumane' mpamanassan kamu'.
46012001	Ee, tomala'bihku'! Sitarruhna la kupau to barakka'-Na Roh Allataala. Madoangna' ke miissenni to katongananna.
46012002	Ingaranni kumua ia tonna te'dapa miissen Puang, da'tan bangpa kamu' dipatuju sala ssompa dewata mamang.
46012003	Iamo joo kupamanassan kamu' kumua, ia to tonapatuju Roh Allataala, moi mesa' tau te'da nalamangkada kumua, "Tampak ropu ia joo Puang Isa." Susi toomi joo te'da mesa' tau ngkullei mangkada kumua, "Puang to Isa!" ke te'dai napatujui Roh Allataala.
46012004	Mangrupa-rupa barakka'-Na Roh Allataala, apa mesa'ri Ia.
46012005	Mangrupa-rupa carana mpangjamanni to Puang, apa mesa'ri Ia.
46012006	Mangrupa-rupa kapakullean pajan lan tangnga-tangngami, apa mesa' toori to Puang Allataala mbenki' joo kapakullean.
46012007	Roh Allataala pada mbenki' barakka'-Na to la tapumelona sola ngasan.
46012008	Den tau naben barakka' kamatongkoan mangkada, na den too to tau naben barakka' kamaccan mpamanassai to kadan-Na Puang Allataala. Mesa'ra Roh Allataala to mbenni.
46012009	Ia bang una joo Roh Allataala to mesa'ra mbenni barakka' to mesa' tau namatappa' te'da susinna. Na ia to tau pira' naben barakka' mpamalagah tomasaki.
46012010	Den tau naben barakka' mpugauk tanda mejangngaran, na ia to tolaenna naben barakka' mpangpeissenan pepasan-Na Puang Allataala. Na ia pole' o tolaenna, ia bang una joo Roh Allataala mbenni barakka' mpasilaenanni kumua umbonna to barakka' jio mai Roh Allataala, na umbonna to tangngia. Den toopa to naben barakka' kamaccan mangkada mpake basa mejangngaran. Naden too tolaen naben barakka' kamaccan mbattuanannii joo basa.
46012011	Mesa'ra ia joo Roh Allataala to mpangben ngasanni joo. Pada naben barakka'-Na to tau, situru' pakkaeloran-Na.
46012012	Mesa'ra to batang kale, apa buda lesoanna. Ia to Almaseh wa'ding dipasangrapang batang kale. Jaji, moi buda to lesoan-Na, mesa'ri Ia.
46012013	Jaji, ia to kita' tomatappa' dipupenjaji ngasanmiki' mesa' lan Almaseh, nasaba' pada najio'miki' Roh Allataala. La kita' to-Yahudi, la kita' bangsa tangngia to-Yahudi, la kita' tokaunan, la kita' tomaradeka, pada ngasanmiki' ntarima mesa' Roh Allataala.
46012014	Ia to batang kale te'da namesa'ra lesoanna, apa buda.
46012015	Jaji, ia ke la nakua to aje, "Tangngiana' aku' lesoan batang kale, sanga tangngiana' aku' lima." Te'da na ia joo natangdireken lesoan batang kale.
46012016	Ba'tu ia ke la nakua to talinga, "Tangngiana' aku' lesoan batang kale, sanga tangngiana' aku' mata." Te'da na ia joo natangdireken lesoan batang kale.
46012017	Ia ke la sininna lesoan batang kale la menjaji mata, umbomo dikua la mangpesa'ding! Ba'tu ia ke la sininna lesoan batang kale la menjaji talinga, umbomo dikua la mangnguduk!
46012018	Iamo joo Puang Allataalamora nnatoro'i anna pupenjajii buda rupanna to lesoan batang kale situru' pakkaeloran-Na.
46012019	Ia ke la mesa'ra rupanna lesoan, te'damo to disanga batang kale.
46012020	Jaji, moi buda to disanga lesoan, apa mesa'ra batang kale.
46012021	Te'da nawa'ding mata ngkuanni to lima, "Te'da kuparalluiko!" Ba'tu ulu ngkuanni to aje, "Te'da kuparalluiko!"
46012022	Sitonganna ia to lesoan batang kale to disanga malamma, kannori ia gajara taparallui.
46012023	Na ia to lesoan batang kale to disanga te'da nadiangga', ia ora taben kadianggasan tongan. Ia to lesoan batang kale to mesirisan dikita, iamo tabuni melo.
46012024	Ia to lesoan batang kale to te'da namesirisan dikita, te'damo naparallu dibuni. Susimi joo naatoro' melo memanmo ia Puang Allataala joo batang kale, anna ia to lesoan batang kale disanga tangmakeangga', iamo dipupenjaji makeangga'.
46012025	Napugaukki susi joo, anna te'da nasitawa-tawa to batang kale, na ia to lesoan sisulle sipuinawa.
46012026	Susimi joo, ianna den mesa' tomatappa' maparri', la mperasai ngasan too kamaparrisan to laenna. Na ia ke denni mesa' tomatappa' dipakala'bih, la turu' ngasan masannang to laenna.
46012027	Ee, tomala'bihku' sola ngasan! Batang kale-Nai Almaseh to tomatappa', na ia to tomatappa' pada lesoan-Nai joo batang kale-Na Almaseh.
46012028	Na mangkamo naatoro' Puang Allataala to jamaa napada mbenni jaman to tomatappa'. Bungahna den menjaji rasulu', mangpenduanna den menjaji nabi, mangpentallunna den menjaji guru, na sitarruhna den to tompugauk tanda mejangngaran, naden to diben barakka' mpamalagah tomasaki, barakka' ntulung padanna rupa tau, barakka' mangparenta, ba'tu barakka' mangkada mpake basa mejangngaran.
46012029	Te'da namenjaji rasulu' ngasan, ba'tu nabi, iarika guru ngasan. Te'da na ia ngasan diben barakka' mpugauk tanda mejangngaran,
46012030	ba'tu diben barakka' mpamalagah tomasaki, mangkada mpake mangrupa-rupa basa mejangngaran, iarika mbattuanannii joo basa mejangngaran.
46012031	Iamo joo la mitongan-tonganni nnangahhi to barakka' kaminang parallu. Na la kupakitan kamu' to lalan kaminang melo.
46013001	Moi angkumacca mangkada mpake mangrupa-rupa basa tolino sola basa malaeka', apa ia ke te'da kupakamoja' padangku' rupa tau, ia to apa kupau te'da bua'na, susi bangri to darong lo'bang nnoni.
46013002	Moi angkudiben barakka' mpangpeissenan pepasan-Na Puang, barakka' nnissen ngasanni to te'da naissenni tau, ba'tu barakka' mpahangngi to apa masussa dipahang, iarika barakka' matappa' te'da susinna lako Puang Allataala kuwa'ding mpeta'dai nadipalele to buntu jio mai ngenanna, apa ke te'dai kupakamoja' padangku' rupa tau, manassa te'da bua'ku'.
46013003	Moi na sininna ewananku' kupassudakkan lako tokaasi-asi, ba'tu mpangbenna' kaleku' ditunu, apa ke te'dai kupakamoja' padangku' rupa tau, manassa ia joo te'da ngasan bua'na lako kaleku'.
46013004	Ia to tompakamoja' padanna rupa tau tosabbara', tomelo penawa, tote'da napangngimburuan, tote'da napamatande kalena, tote'da namatampo,
46013005	tote'da nakassara', tote'da nakaparalluan mesanna manda to naangah, tote'da nasalle galli, tote'da napemannan tau.
46013006	Ia to tompakamoja' padanna rupa tau masussa ke ngkitai tau mpugauk kagajatan, apa masannang ke ngkitai tau mpugauk pakkaeloran-Na Puang Allataala.
46013007	Tuli matana bang nnoloii to sininna apa, tuli nakatappa'i to apa melo jio mai tolaen. Tuli sabbara' na te'da namadoi' bang ka'tu rannu moi samatumbanna to apa jaji lako kalena.
46013008	Te'da cappa'na joo pangpakamoja'. Apa la den wattunna nate'damo tau nnampui barakka' mpangpeissenan pepasan-Na Puang Allataala, barakka' mangkada mpake basa mejangngaran ba'tu barakka' mpahangngi to apa masussa dipahang.
46013009	Sanga ia to barakka' mpahangngi to apa masussa dipahang na ia to barakka' mpangpeissenan pepasan-Na Puang Allataala den kakuranganna.
46013010	Apa ia ke nadete'mi to te'da kakuranganna, te'damo nadiparallui to den kakuranganna.
46013011	Ia tongkupeapa, mangkada peana', mangpenawa peana', na mangpikkiri' pea toona'. Apa ia tongkumatonggomo kusulleimi to sipa' kapeanku'.
46013012	Ia tee too ia to apa takita susiri to bajo-bajo tangmanyarrah lan cammin, apa la takita manyarrah keanu'. Ia tee too denpa kakuranganna to kapaissenanku' jiona Puang Allataala. Apa ia ke keanu', la kuissen to Puang Allataala susi Ia nnissenna'.
46013013	Jaji, den tallung rupa to la tapugauk tee too, iamo to matappa'ki', mangrannuanki', antapakamoja' padanta' rupa tau. Na ia to kaminang parallu jio mai joo tallu, iamo to mangpakamoja'.
46014001	La mipengkulle-kulleii ammipakamoja' padammi rupa tau, na la mipengkulle-kullei tooi nnampa' mangrupa-rupa barakka' to napangben Roh Allataala. Ia to kaminang parallu iamo to barakka' mpangpeissenan pepasan-Na Puang Allataala.
46014002	Ia to tomangkada mpake basa mejangngaran, te'da namangkada lako tolino, apa lakora Puang Allataala. Na te'da tau mpahangngi to apa napau, sanga Roh Allataala mbenni to kada napau, na Puang Allataala manda mpahangngi.
46014003	Apa ia to tompangpeissenan pepasan-Na Puang Allataala, namangkada lako tolino, napamawatangngi, napamasumanga'i, napakatana tooi.
46014004	Ia to tomangkada mpake basa mejangngaran mpamawatang mandari kamatapparanna, na ia to tompangpeissenan pepasan-Na Puang Allataala, mpamawatang kamatapparanna sininna tomatappa' to ssa'dingngi.
46014005	Melo ke nnampui ngasan kamu' barakka' mangkada mpake basa mejangngaran, apa la'bi melo ke nnampui kamu' barakka' mpangpeissenan pepasan-Na Puang Allataala. Nasaba' la'bi parallu ia to tompangpeissenan pepasan-Na Puang Allataala, na ia to tomangkada mpake mangrupa-rupa basa mejangngaran. Laen o, ke macca tooi mbattuanannii joo apa napau, anna den bua'na lako tomatappa' to ssa'dingngi.
46014006	Ee, tomala'bihku'! Ia ke ratuna' mati' kumangkada mpake mangrupa-rupa basa mejangngaran, te'da bua'na lako kalemi, ke te'dai miissenni battuananna. Laen o, ke mpangpeissenanna' apa to mangka napakitanna' Puang Allataala, ba'tu mpapahangngi kamu' to apa masussa dipahang, iarika mpangpeissenanna' pepasan-Na Puang Allataala, ba'tu mangngajahhina'.
46014007	Susi una ke ia to parewa mossi', susinna suling na cu'bikan, nadipannoni tangsirundunan, te'da naissenni tau kumua kelong apara to napukelong.
46014008	Iarika ke ia to tarompe' dipannoni punala, te'da naissenni to surudadu la sadia mangrari.
46014009	Susi unai ke mangbicara kamu' mpake basa mejangngaran. Te'da tau la nnissenni joo kada mipau, ke te'dai mipamanassai kumua apara battuananna joo kada mipau. Jaji, ia joo kanni te'da bua'na.
46014010	Liwa' ia budanna basa lan tee lino, apa te'da ia basa tangden battuananna.
46014011	Apa ia ke te'da kuissenni battuananna to basa napau tau, tokabaruna' lako joo tau, na moi ia tokabaru too lako aku'.
46014012	Na kuissen kumua gaja doang kamu' nnampa' barakka'-Na Roh Allataala. Jaji, la mipengkulle-kullei nnampa' barakka' to mpamawatang kamatapparanna tau lan jamaa.
46014013	Iamo joo, na ia to tonnampui barakka' mangkada mpake basa mejangngaran, la massambajangngi lako Puang Allataala, naben tooi barakka' mbattuanannii apa joo napau.
46014014	Nasaba' ia ke massambajangna' mpake basa mejangngaran, massambajangngi to penawangku', apa ia to tangngahku' te'da napahangngi to kupeta'danna.
46014015	Jaji, apara la kupugauk? Iamo to kumua la massambajangna' mpake penawangku', angkumassambajang too mpake tangngahku'. La makkelongna' mpuji Puang Allataala mpake penawangku', angkumakkelong too mpake tangngahku'.
46014016	Ia ke mangkurru sumanga' kamu' lako Puang Allataala mpake penawammi, naden tolaen te'da naissenni joo basa mejangngaran, te'da nawa'ding mpau, "Amin", nasaba' te'da napahangngi apara joo mipau.
46014017	Moi namakassing joo pangkurrusumanga'mi lako Puang Allataala, apa te'da napamawatang kamatapparanna tau laen.
46014018	Mangkurru sumanga'na' lako Puang Allataala, nasaba' kucau' ngasan kamu' mangkada mpake basa mejangngaran.
46014019	Apa moi nasusi joo, ia angkulan jamaa, moi limang bukura kada kupake mangngajahhi apa napahangngi tau, na ia ke massa'bu-sa'bu kada lan basa mejangngaran kupau apa te'da napahangngi.
46014020	Ee, tomala'bihku' sola ngasan! Danggi' mimangtangngah susi tote'da apa naissen. Sibalikanna la mangtangngah susira kamu' tomasaranianmo. Apa ianna kagajatan, la da'tan kamu' susi tote'dapa apa naissen.
46014021	Nakua Puang lan Sura' Allataala kumua, "La kupake to bangsa tangngia to-Yahudi, to mpake basa tangngia basa to-Yahudi, mpangkadaii tee mai umma'-Ku'. Apa moi nasusi joo, te'da namadoang mpesa'dingngina'."
46014022	Jaji, ia to barakka' mangkada mpake basa mejangngaran, mesa' tanda lako totangmatappa', tangngia lako tomatappa'. Na ia to barakka' mpangpeissenan pepasan-Na Puang Allataala, iamo tanda lako to tongkatappa'i Almaseh, tangngia lako to totangmatappa'.
46014023	Susinna ia ke sirempunmo kamu' sola ngasan la ssompa Puang, ammimangbicara ngasan mpake basa mejangngaran, naden tolaen ratu tote'dapa namatappa', tantu nasanga kumua tomame ngasanmo kamu'.
46014024	Apa ia ke mpangpeissenan kamu' pepasan-Na Puang Allataala, naden tolaen ratu to te'dapa namatappa', ia joo apa mipau mpaissennii to dosana, nasassan kalena.
46014025	Kaissenanni to apa membuni lan penawanna, anna suju' ssompa Puang Allataala. Nakatappa'i kumua, "Lan tonganmo tangnga-tangngami to Puang Allataala."
46014026	Ee, tomala'bihku' sola ngasan! Apa ngasanra battuananna tee? Ia ke sirempun kamu' la ssompa Puang, pada den patummi. Den tomakkelong, tomangngajahhi, tompangpeissenan to apa mangka napakitanni Puang Allataala, tomangkada mpake basa mejangngaran, na den too tombattuananni to apa napau. Apa ia ngasan joo la dipugauk anna pamawatangngi to kamatapparanna tomatappa'.
46014027	Ia ke den kamu' la mangkada mpake basa mejangngaran, ganna'mo ke denni dua ba'tu tallu tau sisulle-sulle. Apa la den too tau la mbattuanannii to apa napau.
46014028	Ianna te'da tau la mbattuanannii, ia joo tolamangkada mpake basa mejangngaran ake'mo namangkada lan bangmo penawanna lako Puang Allataala.
46014029	Dua ba'tu tallu tau la mpangpeissenan pepasan-Na Puang Allataala, anna sitimbangngii tolaen kumua tongannaraka pole jio mai Puang Allataala joo apa napau.
46014030	Apa ia ke den tau laen jio kasirempunan naden to apa napakitanni Puang Allataala, ta'pa la kamma'i to tomukkun mangkada.
46014031	Susimo tee carana ammiwa'ding ngasan sisulle-sulle mpangpeissenan pepasan-Na Puang Allataala, miwa'ding ngasan too ntarima pangngajaran, anna samawatang-mawatangna to kamatapparanmi.
46014032	Ia to tonnampui barakka' mpangpeissenan pepasan-Na Puang Allataala ngkuasaii kalena, anna tajanni sanadete'na wattunna mangkada.
46014033	Nasaba' iara nakabudai Puang Allataala to karapasan, tangngia kamarongkan. Susi to biasanna dipugauk ke sirempunni to tomatappa' umbo-umbo nanii,
46014034	la kamma'i to baine. Te'da nawa'ding sipangkada-kada, apa la mangpesa'ding bangri situru' atoran agama.
46014035	Ianna den apa madoang la naissen, jiopi bolana napekutananni lako balinna. Liwa' ia mesirisan ke sirekai to baine lan jamaa.
46014036	Misangaraka kumua pole jioi mai kalemi to kadan-Na Puang Allataala! Ba'tu misanga tooraka kumua kamu' mandara dipatujuan joo kadan-Na Puang Allataala!
46014037	Ianna den tau ssanga kalena kumua todiben barakka' mpangpeissenan pepasan-Na Puang Allataala, ba'tu naben barakka' laen Roh Allataala, la naingaranni kumua ia tee kuuki' parenta-Na Puang Allataala.
46014038	Apa ianna den tau cia' ntarimai tee, danggi'mo misailei.
46014039	Ee, tomala'bihku' sola ngasan! Iamo joo pengkulle-kulleii miampa' barakka' mpangpeissenan pepasan-Na Puang Allataala, apa danggi' mianggai tau mangkada mpake basa mejangngaran.
46014040	La mipasirundunan meloi to sininna apa, susi to sipato'na.
46015001	Ee, tomala'bihku' sola ngasan! Sitarruhna, la kupangngingaran pole' kamu' to Kareba Kasalamatan to mangka kuajaran kamu'. Mangkamo kamu' ntarimai, mimatappa' tongan lako Almaseh situru' joo Kareba Kasalamatan.
46015002	Na ia ke mituru' tarruhhi susi to kupangpeissenan, la napasalama' kamu'. Apa ia ke te'da mituru'i, te'da bua'na to kamatapparanmi.
46015003	Ia to kareba kaminang parallu to kupaissenanmo kamu', ia toomo to mangka dipabarakkananna' kumua, matei to Almaseh la ssulleki' to tomadosa, susi to diuki' jolomo lan Sura' Allataala.
46015004	Dipatamai liang, natuo pole' tonna allo mangpentallun, susi too to diuki' jolomo lan Sura' Allataala.
46015005	Kupaissenan toomo kamu' kumua, ia tonna dipatuo pole'mo mpangpekitanmi kalena lako Petrus, namane' lako anak guru laen-Na.
46015006	Mangkai joo mpangpekitan pole' omi kalena lako to tonturu'i, den la'bi lima ratuh tau. Budai tuu lako tau tuo unapa tee too, moi naba'tu pira-pirami to jolomo lako.
46015007	Mangka oi joo, mpangpekitan omi kalena lako Yakub, namane' lako rasulu' sola ngasan.
46015008	Katampakanna mpangpekitan tooi kalena lako aku'. Ia tee aku' susina' to pea jaji malolo, sanga tangdikalannai napangpekitanni Puang to kalena lako aku'.
46015009	Aku'mo rasulu'-Na Puang to kaminang majiongna. Tangsipato'na' disanga rasulu', nasaba' gaja budamo tomatappa' lako Puang Isa kusessa.
46015010	Apa barakka'-Nara Puang Allataala, angkumenjaji susi tee too. Na te'da natorro sala joo barakka'-Na lako aku', sanga la'bi bo'jo'pa' aku' mangjama na ia tuu mati' rasulu' laen. Apa sitonganna tangngia aku' to mangjama, apa barakka'-Na Puang Allataala to mpamawatangna' mangjama.
46015011	Susimi joo issinna to Kareba Kasalamatan to kipaissenanmo kamu', la aku', la ia to rasulu' laen, na mitarimami.
46015012	Ia ke kipangpeissenanmi kumua dipatuo pole'mi to Almaseh jio mai kamatean-Na, matumbai naden tau lan tangnga-tangngami kumua, te'damo naladipatuo pole' to tomate?
46015013	Ia kenna la te'da naladipatuo pole' to tomate, manassa kumua te'da too nadipatuo pole' to Almaseh.
46015014	Na ia kenna la te'da nadipatuo pole'mo to Almaseh, te'da bua'ki' mpangpeissenanni na te'da too bua'mi matappa', nasaba' tangtongan to mikatappa'i.
46015015	Na la manassa kumua topangnguragakan, nasaba' kipangpeissenan kumua mangkamo napatuo pole' Puang Allataala to Almaseh, na te'da pale' ia, ke la tonganni kumua, te'da naladipatuo pole' to tomate!
46015016	Nasaba' ia kenna la te'da nadipatuo pole' to tomate, moi Almaseh te'da nadipatuo pole' jio mai kamatean.
46015017	Na ia kenna la te'damo nadipatuo pole' to Almaseh, te'da bua'na to kamatapparanmi, nasaba' te'da mididampangan.
46015018	Na ia to Tosarani matemo, la dipatama naraka.
46015019	Iamo joo ia ke mangrannuanki' lako Almaseh la mpasalama'ki' lan mandara ntee lino, tangngia jio lino undi, kita'mo kita' to kaminang macilakanna sininna tolino.
46015020	Apa manassamo kumua mangkamo dipatuo pole' to Almaseh. Iamo joo buttinna kumua la dipatuo pole' todai to tomate.
46015021	La mate sininna tolino, nasaba' mesa'ra tau madosa. Susi toomi la dipatuo pole' to tolino, nasaba' panggaukanna toora mesa' tau.
46015022	Jaji, napumate ngasan tolino, sanga Adam. Susi toomi la naputuo ngasan to tolino, sanga Almaseh.
46015023	Apa pada la dipatuo situru' wattunna. Almaseh, iamo bungah dipatuo. Namane' ia to taun-Na, ke ratu pole'mi Almaseh.
46015024	Mangkai joo, Kiama'mi lino. Ia joo wattu la nataloi Almaseh to sininna kaparentan, kamakuasan, na sininna kamawatangan, namane' mpangben kakuasan-Na susi Raja lako Ambe'ta' Puang Allataala.
46015025	Nasaba' la mangparentai to Almaseh sanapangbenna Puang Allataala to sininna ewalin-Na nakuasaii.
46015026	Ia to ewali kaminang undinna nataloi, iamo to kuasa kamatean.
46015027	Den diuki' lan Sura' Allataala kumua, "Napangben ngasan Puang Allataala to sininna apa nakuasaii." Ia to disanga sininna apa, te'da nadireken to Puang Allataala to mangpangben.
46015028	Na ia ke nakuasai ngasanmi Almaseh to sininna apa, la mpangbenmi kalena lako Puang Allataala, to mangka mbenni to sininna apa nakuasaii. Susimi joo nakatampakanna naparenta ngasanni Puang Allataala to sininna apa.
46015029	Sitarruhna, ia ke te'dai nadipatuo pole' to tomate, ciapari na den tau mpangpejioran kalena ssulle to tomatemo. Ia ke te'dai nadipatuo pole' to tomate, te'da bua'na joo napugauk.
46015030	Na te'da bua'ki' tuli nnoloi abala', ke te'dai nadipatuo pole' to tomate!
46015031	Ee, tomala'bihku'! Allo-allona' mpengkulleii maparri' na te'da kucirinnai sunga'ku', sanga kupumasannang to sipa'mi, nasaba' matappa'mo kamu' lako Puangta' Puang Isa Almaseh.
46015032	Denmo kunnewa tau susi olok-olok masia' inde' kota Efesus. Te'da saroku', ke la te'dami nadipatuo pole' to tomate. La'biran tapugauk bangmi susi to nakua tau, "Takumande sola tamangngiso', tamangmasannang-sannang, sanga la matemiki' masawa."
46015033	Danggi' mieloran kalemi napalao sala tau! Ia ke sibawaki' togaja', la mentogaja' todaki'.
46015034	Mangngingaran melo kamu', na danggi'mo mipugauk dosa. Sitonganna la mipumasiri' to kumua, denpa tau lan tangnga-tangngami to te'dapa naissen Puang Allataala.
46015035	Mbai den tau mekutana kumua, "Umbora dikua mpatuo pole' tomate? Na batang kale matumbara to la diben tau ke mangkami dipatuo pole'?"
46015036	Ee, tobango'! Ia ke nnamboh kamu' banne, te'da nata'pa tuo bang joo banne, ke te'dapi namate jolo'.
46015037	Na ia to banne miamboh, banne gose' ba'tu banne laen, lise'na mandara joo banne miamboh, te'da na ia ngasan bang unamo joo batangna.
46015038	Puang Allataalara la mpatuoi joo banne susi to nakabudai, anna pasibatangngi batangna. Na pada laen rupanna to lise' banne, pada laen too batangna.
46015039	Susi too batang kalena to apa kepenawa, silaen-laenan. Susinna tolino, laen ia batang kalena, laen batang kalena to olok-olok, laen too batang kalena to manuk-manuk, na laen too batang kalena to bale.
46015040	Susi tooi to apa jao langi', na ia to apa lan lino, silaen-laenan. Na ia to apa jao langi', silaenan too kamaballoanna. Susi too to apa lan lino.
46015041	Silaenan kamaballoanna to allo, kamaballoanna to bulan, na kamaballoanna bintuin. Na ia to bintuin pada silaen-laenan too kamaballoanna.
46015042	Susi toomi joo ke dipatuo pole'mi to tomate. Ia ke mateki', dilamunni to batang kaleta', naburuk. Na ia ke dipatuo pole'miki', laenmo joo batang kaleta', te'damo nalaburuk.
46015043	Ganjang to batang kale dilamun, apa maballo to batang kale dipatuo pole'. Malamma naburuk to batang kale dilamun, apa mawatang natangburuk to batang kale dipatuo pole'.
46015044	Ia to batang kale dilamun, iamo batang kale to sipato' tuo lan tee lino, apa ia to batang kale dipatuo pole', iamo batang kale sipato' tuo jao suruga. Ia ke denni batang kale sipato' tuo lan tee lino, den toda batang kale to sipato' tuo jao suruga.
46015045	Den diuki' lan Sura' Allataala kumua, "Kepenawa to pamula tolino, iamo to Adam," apa penawa mangpatuo to cappa' Adam, iamo to Almaseh.
46015046	Ia to pamula batang kaleta' iamo to sipato' tuo lan lino. Na ia to batang kale cappa'ta' iamo to sipato' tuo jao suruga.
46015047	Ia to pamula Adam digaraga jio mai litak, na ia to cappa' Adam pole jao mai suruga.
46015048	Ia to batang kalena tolino susi batang kalena Adam to digaraga jio mai litak. Na ia to batang kalena to la mentama suruga susi batang kale-Na Almaseh to pole jao mai suruga.
46015049	Ia tee kita' tee too, susimiki' pamula Adam to digaraga jio mai litak, apa la susimiki' Almaseh to pole jao mai suruga keanu'.
46015050	Ee, tomala'bihku' sola ngasan! Ia to kusanga, iamo to kumua, ia tee batang kaleta' to la mate naburuk, te'da nakullei mentama Lino Barun-Na Puang Allataala, sanga te'da nakullei torro jio to te'da nanii kamatean.
46015051	Ingaranni tee, to tangnaissen tau kumua, te'dapa tamate ngasan ke ratu pole'i Puang Isa, apa la dipupembalik ngasanni to batang kaleta'.
46015052	Sangkappidian matara tee najaji, ke nnoni cappa'nami to tarompe'. Ia ke disa'dingmi joo oninna, la dipatuo pole'mi to sininna tomate anna te'damo nalamate. Na ia to kita' to tuo unapa la dipupembalikki'.
46015053	Ia tee batang kale la mate naburuk, la dipupembalik batang kale tanglamate na tanglaburuk.
46015054	Ianna mangkamo joo, mane'ri jaji to diuki' lan Sura' Allataala kumua, "Mangkamo ditaloi to kuasa kamatean, te'damo nalamate to tau!"
46015055	"Ta'demi kapataloanna to kuasa kamatean. Te'damo nakullei ssolangngiki'."
46015056	La mate to tolino, nasaba' dosa. Ia to tolino la dipabalahhi, nasaba' ntengkaii atoran-Na Puang Allataala.
46015057	Apa mangkurru sumanga'ki' lako Puang Allataala, to lla'paranmiki' jio mai kuasa kamatean na kuasa dosa, nasaba' Puangta' Puang Isa Almaseh.
46015058	Ee, tomala'bihku' to kupakamoja'! Iamo joo la mpemawatangngi kamu' kamatapparanmi, danggi' nasitawa-tawa to penawammi. La mpangjaman tarruh kamu' Puang Allataala, nasaba' miissen kumua, sininna to apa mijaman Puang Allataala, den ngasan bua'na.
46016001	Sitarruhna ia tee karrempunanmi doi' la diben padanta' tomatappa' kaasi-asi jio tana Yudea la mipugauk susi to mangka kuajaran tomatappa' jio tana Galatia.
46016002	Ianna dete' omi allo Aha', pada la misarakki to doi' la mipangben situru' assele'mi, miannai jio bolami, danggi' naratupa' mati' mimane' la nnangahhi.
46016003	Na ia ke ratumo' mati', la kusuai to tomipileimo, namale mbawai joo doi' de' kota Yerusalem. La miben sura' mpangpetandanni tuu lako tau, napasibawai joo doi' pangtulungan, anna male mbawai de' kota Yerusalem.
46016004	Nadikitapa kumua parallura'ka male, kumane' male sola tuu lako tau.
46016005	La malena' mati' ssikitan kamu' apa la liupa' jolo jio tana Makedonia, nasaba' kuakkattai la nnola jio.
46016006	Mbai la torropa' iti' sola kamu' masai-sai ke wattu macakke'. Mangkai joo, ke wa'dingngi, mitulungna' kupatarruh kalingkanku' umbo-umbo to kunii la male.
46016007	Te'da kumale mati' kulaleppang bangra cingga'tu', apa ia ke napuelohhi Puang la torrona' masai ssolan kamu'.
46016008	La inde' unapa' kota Efesus, namane' pangramean Pentakosta,
46016009	sanga den wattu melo inde' kunii njama jaman makkeguna, moi nabuda tau nnewalina'.
46016010	Ianna ratu Timotius mati', tarima meloi anna masannang torro sola kamu', nasaba' susi bang una aku' mpangjaman Puang Allataala.
46016011	Danggi' lalo miden ngkita sere'i. Tulungngi nawa'ding mpatarruh kalingkanna nasalama' pole, sanga kutajanni sola padanta' tomatappa' inde'.
46016012	Ia to padanta' tomatappa' Apolos tuli kukuanmo namale mati' sola ba'tu pira-pira padanta' tomatappa' ssitammuan kamu', apa te'dapa nasadia la ratu tee too. Apa moi nasusi joo, ianna den wattunna, la male una ia mati'.
46016013	La majaga kamu', mituru' tarruhhi to pangngajaran tongan. Barani kamu' mipamawatang tooi to kamatapparanmi.
46016014	Na sininna apa mipugauk, la mipugaukki sanga kasipakamojatan.
46016015	Ee, tomala'bihku' sola ngasan! Tantu miissen to repokkona Stefanas. Iamo tuu lako tau to pamula matappa' jio tana Akhaya, namaringngan penawanna ntulung umma'-Na Puang Allataala.
46016016	Meta'da tongan-tonganna' lako kamu', mituru'i to tosusi joo, sola tolaen to pada-pada mangjama ntulung tomatappa'.
46016017	Kupumasannang to karatuanna Stefanas, Fortunatus na Akaikus. Susi to kumua ia to karatuanna kamu' to rratuina', nasaba' gaja kukamali' kamu'.
46016018	Mangkamo' napamario, susi too kamu' mangka napamasannang. Iamo joo sipato' dikasiri' to tosusi joo.
46016019	Massallang ngasankan lako kamu' to jamaa inde' propinsi Asia Biccu'. Akwila na Priskila sola jamaa to sirempun jio bolana gaja sannangngi massallang lako padanna tomatappa' iti'.
46016020	Ia ngasan to padanta' tomatappa' inde' kusolan massallang todai lako kamu'. Sisalama' kamu' misikamasean too, susi taun-Na tongan Puang Allataala.
46016021	Kurangngannipa ntee passallang to aku' nnuki'i. Sallangku' Paulus.
46016022	Ia to tocia' mpakamoja' Puang, ake'mo ditampakki ropu! Maranata, battuananna ratumiki' Puang!
46016023	Dennaa upa' nabarakka'i kamu' Puang Isa!
46016024	Kupakamoja' kamu', sininna taun-Na Puang Isa Almaseh. Padamo jolo' too. Sallangki' mati', Paulus.
47001001	-
47001002	Ee, tomala'bihku' sola ngasan, tomatappa' lako Puang Allataala jio kota Korintus sola sininna to tomatappa' lan lili'na propinsi Akhaya! Aku' Paulus sola padanta' tomatappa' Timotius ngkiringan kamu' tee sura'. Napileina' Puang Allataala situru' pakkaeloran-Na menjaji rasulu'-Na Puang IsaAlmaseh. Dennaa upa' nabarakka'i kamu' Ambe'ta' Puang Allataala sola Puang Isa Almaseh naben kamu' kamasannangan.
47001003	La mangkurru sumanga'ki' lako Puang Allataala, Ambe'-Na Puangta' Puang Isa Almaseh. Iamo Ambe' to ngkamasei na tuli mpakatana too tolino.
47001004	Ia mpakatanakan ke nakannakan mangrupa-rupa kamaparrisan. Na ia joo pangpakatana kitarima jio mai Puang Allataala, la kipangpakatanan pole' lako tau laen to maparri' toda.
47001005	Ia to kamaparrisan naperasai Almaseh, moi kami' buda todamo mangka kiperasai. Susi unakan tuli mperasai pangpakatana, nasaba' Almaseh.
47001006	Ia ke maparri'kan, ia joo la mpakatana kamu' ammisalama'. Ia ke dipakatanakan, dipakatana toda kamu', ammimemmawatang toda lan kamasussan susi to kiperasai.
47001007	Tuli matappa'kan anna te'da kikagiangan kamu'. Kiissen kumua turu' toda kamu' mapa'dik ke mapa'dikkan na iamo joo mituru' toda dipakatana ke dipakatanakan.
47001008	Ee, tomala'bihku'! Madoangkan ke miissenni to kamaparrisan kiperasai lan propinsi Asia. Ia to kamaparrisanki' liwa' nno'tonnikan, naarannai susi to kumua ka'tu rannumokan la tuo.
47001009	Ia to kiperasai susi to kumua la matemokan sanga mangkamokan dipapassanni pangsessa kamatean. Apa dipasusikan joo, dikua nadanggi' kipattuan kaleki', sangadinna mpattuankan Puang Allataala to mpatuo tomate.
47001010	Iamo mangka mpasalama'kan jio mai joo abala' kamatean, na Ia toomo la mpasalama'kan keanu'. Kirannuan la susi joo,
47001011	nasaba' mipassambajangankan. Ia ke mipugaukki susi joo, buda tau la mangkurru sumanga' lako Puang Allataala, nasaba' barakka' to la nabenkan situru' passambajangmi.
47001012	Kipumario, sanga kiissen lan penawangki', kumua maruruh na te'da caccana to panggaukanki', to padamokan masainna lan tee lino, la'bi-la'bipa lako kamu', natuli situru' pakkaeloran-Na Puang Allataala. Te'da napatujukan kapaissenan tolino, apa barakka'-Nara Puang Allataala to nabenkan.
47001013	Ia to kisanga lan tee sura'ki', ia mandara to apa miissen ammipahangngi ke mibacai. Kiparannuan kumua la miissen tongankan,
47001014	sanga ia tee too miissen sala-salarakan. Ia ke susimi joo, la diangga' kamu' nasaba' kami' na moi kami' la diangga'kan nasaba' kamu', ke ratu pole'mi Puang Isa.
47001015	Na iamo joo rannungki', naden kuakkattaii la ssitammuan kamu' jolo' amminnampa' barakka' manglokkon penduan.
47001016	Melohra' jolo' la ssitammuan kamu' ke malena' lako propinsi Makedonia, na ia ke polemo' jio mai la leppang pole'na' iti', ammiwa'ding ntulungna' mpatarruh kalingkanku' lako tana Yudea.
47001017	Apa kusullei joo akkattaku'. Misangaraka kumua mangnguragara' la male mati'? Misangaraka kumua elohku' bangra kuturu'i, tongkumangkada kumua, "Io", na cingga'tu'ra kumangkada o kumua "Te'da"?
47001018	Susi Puang Allataala wa'ding dikatappa'i, susi too to kadangki' lako kamu' te'da namembalik kumua "Io" menjaji "Te'da".
47001019	Susi too Puang Isa Almaseh, Anak Allataala, to kipangpeissenan lako kamu' sola Silas na Timotius, te'da namembalik to kadan-Na kumua "Io" menjaji "Te'da". Apa sibalikanna, tatta' napau "Io".
47001020	Puang Isa mpekaioii ba'tu mpugaukki to sininna basse-Na Puang Allataala. Iamo joo tamangkada lako Puang Allataala kumua, "Amin", battuananna tongan, anna dipakala'bih to Puang Allataala.
47001021	Iamo mpamawatangki' sola ngasan antamatappa' lako Almaseh napileiki' naputau mesaki'.
47001022	Ia toomo mpaassahki' menjaji ampun-Na tonna benki' Roh Allataala menjaji butti lako kita' kumua la nabenki' to sininna apa mangka nabasseanki'.
47001023	Puang Allataala, to nnissen issi penawangku', ssa'biina', kumua iamo na te'da kujaji male mati' sanga cia'na' mpamasse penawa kamu'.
47001024	Te'da kupassa kamu' to apa la mikatappa'i, nasaba' liwa'mo kamu' matappa' lako Almaseh. La kibalii mandamora kamu', ammila'bi masannang.
47002001	Iamo joo, namangkamo kupattantu kumua te'dapa kulamale mati' ssitammuan kamu', sanga ia ke la malena' mati' tee too la massei penawammi.
47002002	Nasaba' ia ke masse penawammi, na inda pole' opa to wa'ding la mpakatanana', ke te'dai na ia bang una tuu mati' tomangka kupamasse penawanna.
47002003	Iamo patunna to sura' mangka kuukiran kamu'. Te'da kulassitammuan kamu' ammilasussaira'. Nasibalikanna kamu'ra to la mpamariona', sanga kuissen kumua ia ke mariona', la mario ngasan toda kamu'.
47002004	Gaja massena' nnukiran kamu' joo sura', anna sito'doan wai matangku'. Te'da lalo lan penawangku' kumua kemmimasussa, apa kukuara ammiissenni kumua gaja kupakamoja' kamu'.
47002005	Miissen to tompugauk kasalan nampamasse penawa. Ia joo tau te'da na aku' manda napamasse, apa kita' sola ngasan, ba'tu te'daraka na ia ngasan, nadanggi' kurangngan-rangngannii to kupau.
47002006	Ci'di'mora kamu' to tangssessai joo tau na kusanga ganna'mo to sessana.
47002007	Na ia tee too, la midampanganmira, mipakatana tooi, anna danggi' namasse gaja penawanna kannoi ka'tu rannu.
47002008	Iamo joo kumeta'da lako kamu', ammipangpekitan pole'i kumua mattongan-tongan kamu' mpakamoja'i.
47002009	Ia to sura' mangka kuukiran kamu' la kunii nnuji kamu' kumua tuli madoang tongan unara kamu'ka nturu'i to pangpatujungku'.
47002010	Ia ammidampanganni to tomangka mpugauk kasalan lako kalemi, moi aku' kudampangan tooi. Nasaba' ia ke denni to parallu didampangan, kudampanganni sanga Almaseh, ammipumeloi.
47002011	Kupugaukki susi joo, nadanggi' nataloiki' Ballisi', sanga taissenmo to pangtangngaranna.
47002012	Ia tongkuratumo jio kota Troas la mpangpeissenanna' karebanna Almaseh, nabenmo' Puang wattu la mangjama jio,
47002013	apa te'da kumasannang sanga te'da kusitammu padanta' tomatappa' Titus. Jaji, meta'da dampangna' lako tomatappa' jio, kumane' tarruh inde' propinsi Makedonia.
47002014	Apa kurru sumanga' lako Puang Allataala to tuli ssolankan nabenkan kapataloan, nasaba' memmesa' penawakan sola Almaseh! Napakekan Puang Allataala mpangpeissenanni to karebanna Almaseh, anna kaissenan susi bau bunangngu' silele to padang la umbo-umbo kinii.
47002015	-
47002016	Na ia tee kami' susikan kamanynyang napassompan Almaseh lako Puang Allataala. Ianna lako to toladisessa, ia tee kami' susikan bau kamatean topabuno, apa ianna lako to todipasalama', susikan bau bunangngu' to mbawa katuoan. Na te'da tau to ngkullei mpugaukki tee jaman ke te'da natulungngi Puang.
47002017	Te'da kisusi to napugauk buda tau, kumua ia to kadan-Na Puang Allataala napasusi bangri ewanan didangkangan. Apa maruruh to akkattaki'. Puang Allataala Ia ssuakan mpangpeissenanni joo karebanna Almaseh na Iamo ngkitakan kumua kipangpeissenanni susi to sipato'na taun-Na Almaseh.
47003001	Ia tee kami' te'da to kumua mpuji pole' omokan kaleki'. Te'da too kisusi tuu mati' tau pira' kumua mpangpekitankan sura' mpangpetandan kaleki' lako kalemi, iarika sura' mpangpetandankan jio mai kalemi kipangpekitanni lako tolaen.
47003002	Na kamu'mo sura' mpangpetandan kaleki' to diuki' lan penawangki', nawa'ding nnissenni sola mbacai sininna tau.
47003003	Ia tuu lako tau ngkitai to assele' jamanki' kumua kamu'mo susi sura' to nauki' Almaseh, na kami' napake ngkiringngi. Ia joo sura' tangngia dawa' dipake nnuki'i, apa Roh Allataala to tuo. Te'da too nadiuki' jiong batu susi atoranna Nabi Musa, apa diuki' lan penawanna tau.
47003004	Iamo kimangkada susi joo, sanga kamatapparanki' lako Puang Allataala nasaba' Almaseh.
47003005	Ia ke kami' te'da kapakulleanki' mpugaukki tee jaman, apa Puang Allataala mbenkan kapakullean.
47003006	Ia mbenkan kapakullean angkiwa'ding menjaji pangjama-Na mpangpeissenan basse baru, to nabenmiki' Roh Allataala apa te'da diuki' lan atoran agama. Nasaba' ia ke mpengkulle-kulleiki' mpugauk atoran agama dikua antadipupenjaji tomelo, la mateki'. Apa ia ke matappa'ki' lako Puang Allataala, la nabenki' Roh Allataala katuoan melo te'da cappa'na.
47003007	Ia tonna diben joo atoran agama, to mbawa kamatean, nadiuki' do' papan batu, cundallak to arrang kamala'biran-Na Puang Allataala gaja cora jio lindona Nabi Musa. Liwa' ia macorana joo arrang anna tangsarai to to-Israel ngkitai to lindona Nabi Musa, apa te'da namasai joo arrang. Jaji, ia kemala'bihhi joo atoran agama, to mbawa kamatean,
47003008	tantu ia to basse baru, to napangben Roh Allataala, la'bi mala'bih pole' opa na ia joo atoran agama.
47003009	Na ia ke mala'bih joo atoran agama, to mbawa pangsessa lako tolino, tantu la'bi pole' opa ia mala'bihna joo basse baru to nneloran tolino dipupenjaji tomelo.
47003010	Sitonganna ia joo apa jolona disanga mala'bih, te'damo nadisanga mala'bih tee too, sanga nacau'mi mala'bihna basse baru.
47003011	Na ia ke mala'bih to apa na cingga'tu'ra nata'de, tantu ia to apa te'da nalata'de, te'da ia cappa'na to kamala'biranna.
47003012	Baranikan mangkada susi joo, nasaba' susimi joo to rannungki'.
47003013	Te'da kisusi Nabi Musa ssamboi kaen lindona, anna danggi' nakitai to-Yahudi sata'de-ta'dena joo arrang kamala'biran-Na Puang, naarannai ta'de ngasan jio lindona.
47003014	Pussakki joo to-Yahudi susi to disamboi tangngahna. Ratu lako too allo da'tanpa susi to nasamboi kaen to tangngahna ke ssa'dingngi atoran agama dibaca, anna te'da napahangngi tujunna. Iapi natitimbak joo kaen, ke memmesa' penawai sola Almaseh.
47003015	Moi to-Yahudi tee too, da'tan bang susi to nasamboi kaen to tangngahna, ke ssa'dingngi sura'na Nabi Musa dibaca.
47003016	Apa ia ke matappa'mi to tau lako Puang, te'damo na susi to nasamboi kaen to tangngahna.
47003017	Na ia to disanga Puang ntee, iamo to Roh Allataala. Na ia to Roh Allataala lla'paranki' jio mai kuasa kamatean.
47003018	Na ia tee too tapupangngarrangmo to kamala'biran-Na Puang, te'damiki' susi to nasamboi kaen to lindota'. Iamo joo samasai-sainna ia to sipa'ta' la susi sipa'-Na Puang, na saendek-endekkena to kamala'biranta' nabenki' Roh Allataala.
47004001	Kiissen kumua Puang Allataala mpabarakkannikan tee jaman, nasaba' melo penawan-Na lako kami'. Iamo joo na te'da kika'tu rannu.
47004002	Te'da kipugaukki to sininna panggaukan membuni to mesirisan, tangngia tookan pangnguraga iarika tompau sala kadan-Na Puang Allataala. Apa Puang Allataala ngkitakan kumua tangmembunikan kipangpeissenanni to pangngajaran tongan. Kieloranni to sininna tau ntimbangkan lan penawanna.
47004003	Ia ke den tau te'da napahangngi to Kareba Kasalamatan kipangpeissenan, iamo tandana kumua mangnguju lakoi naraka.
47004004	Ia to Ballisi', to ngkuasaii tee lino, iamo ssamboii tangngahna tuu lako tote'da namatappa', anna te'da nakitai to arrangna Kareba Kasalamatan to napupangngarrang kamala'biran-Na Almaseh to sangrupa bang una Puang Allataala.
47004005	Tangngia kaleki' tee kipangpekareban, apa karebanna Puang Isa Almaseh kumua Iamo Puang, na kami'mo kaunanmi situru' pakkaeloran-Na Puang Isa.
47004006	Ia tonna padenni Puang Allataala tee lino mangkadai nakua, "La ollong to arrang lan kamalillinan." Ia toomo nnarrangngii to penawanta', antakullei nnissenni to kamala'biran-Na Puang Allataala to mangngarrang jio lindo-Na Almaseh.
47004007	Apa ia tee ewanan, iamo to arrang kamala'biran-Na Puang Allataala, dianna lan batang kaleki' to te'da nakeangga', sanga susikan busu digaraga jio mai litak. Susimi joo, napajan kumua ia to kuasa mala'bih pole jiora mai Puang Allataala, te'da napole jio mai kaleki'.
47004008	Disilatukkikan diewa, apa te'da kidirimpih. Sumpalingankan, apa te'da kika'tu rannu.
47004009	Liwa' buda tonnewalikan, apa te'da lalo nasalaikan Puang Allataala. Moi angkipembudamo disessa, apa te'da kimate.
47004010	Tuli kiperasai lan kaleki' to kamatean-Na Puang Isa, dikua anna moi kuasa katuoan-Na pajan lan kaleki'.
47004011	Battuananna: ia angkituo unapa, tuli naancangkan kamatean, sanga nturu'kan Puang Isa. Na ia tee jaji anna pajan lako tolino kumua tuo pole'i Puang Isa, nasaba' nakitai to kuasan-Na lan batang kaleki' to la mate.
47004012	Jaji, ia to kami' tuli naancangkan kamatean, dikua ammiampa' katuoan melo te'da cappa'na.
47004013	Den diuki' lan Sura' Allataala kumua, "Iamo kumangkada-kada, nasaba' matappa'na' lako Puang Allataala." Ia joo kada nakanna todakan. Moi kami' mangkada todakan, nasaba' matappa'kan.
47004014	Matappa'kan kumua Puang Allataala, to mangka mpatuo pole' Puang Isa, la mpatuo pole' todakan, sanga memmesa' penawamokan sola Puang Isa, antadipangngolo sola ngasan jio olo-Na.
47004015	Ia to kamaparrisan kiperasai la mipumelona. Nasaba' ia ke sabuda-budanna tau mperasai kameloan penawan-Na Puang Allataala, sabuda-budanna tooi pangkurrusumanga' dipaendek de' Puang Allataala, anna Ia manda dipakala'bih.
47004016	Iamo joo kupaui nena' kumua te'da kika'tu rannu. Moi na ia tee batang kaleki' disolangngi, apa ia to penawangki' allo-allo tuli dibarui.
47004017	Ia tee kamaparrisan kiperasai cingga'tu'ra namaringngan too, nalampadenankan kamasannangan te'da susinna na te'da cappa'na.
47004018	Te'da na ia kipikkiri' to apa nakita mata to cingga'tu'ra, apa iara to tangnakita mata to te'da cappa'na.
47005001	Nasaba' taissen kumua ia ke diro'pokanmi to bola ba'tu burukmi to batang kale to tanii mari'pih lan tee lino, la napasadianki' Puang Allataala jao suruga mesa' bola ba'tu batang kale baru te'da cappa'na, to tangngia panggaraga tolino.
47005002	Sumarro bangki' lan tee batang kale tanii mari'pih lan tee lino, nasaba' mamali' gajamiki' la mari'pih lan batang kale barunta' jao suruga.
47005003	Ia ke mari'pihmiki' lan batang kale barunta', te'damo tamangkale-kale.
47005004	Padaki' masainna mari'pih lan tee batang kale lan tee lino, pada tooki' masainna sumarro sanga buda kamaparrisanta'. Tangngiara to kumua madoangki' la'pah jio mai batang kaleta', apa madoangmiki' mari'pih lan batang kale panggaragan-Na Puang Allataala, anna ia tee batang kale la mate disullei batang kale baru to tuo te'da cappa'na.
47005005	Puang Allataala mpasadianki' joo batang kale barunta', nabenki' to Roh Allataala menjaji butti kumua la napugaukki.
47005006	Iamo joo tamawatang tarruh. Taissenni kumua padapiki' masainna mari'pih lan tee batang kaleta', pada toopiki' masainna te'dapa tatorro sola Puang jao suruga.
47005007	Nasaba' ia ke tuo unapiki' lan tee lino, kamatapparanra lako Puang Isa mpatujuki', tangngia apa nakita mata.
47005008	Mawatangki' moi nala'bi takabudai la'pah jio mai tee batang kaleta', antawa'ding mari'pih sola Puang.
47005009	Tapengkulle-kullei mpemasannangngi Puang, la lanpiki' tee batang kaleta', la jaomiki' suruga sola.
47005010	Nasaba' la dipangngolo ngasanki' lako Almaseh antapada diben assele' panggaukanta', la panggaukan melo, la panggaukan gaja'.
47005011	Kiissen apara battuananna to ngkasiri' Puang. Iamo joo kipengkulle-kulleii anna issenni tau kumua ia tee kami' wa'ding dikatappa'i. Naissen tongankan Puang Allataala. Na kurannuan tooi kumua miissenkan.
47005012	Te'da kimeta'da kumua ammipujikan, apa madoangrakan mben kamu' wattu melo to la minii mpumasannangkan, ke sioloan kamu' tomajekkong iti' to matampo sanga pengkitanna tau, tangngia sanga sipa'na.
47005013	Ia ke la mangkada susimokan tomame mikita, ia joo urusanki' kami' sola Puang Allataala. Na ia ke la mangkada matana unapakan, ia joo la mipumelona.
47005014	Napamasumanga'kan pangpakamoja'-Na Almaseh, sanga kiissen kumua ia ke mesa' tau mpumate sininna tau, pada to kumua sininna tau mate ngasanmi.
47005015	Matemi Almaseh ssulle sininna tau, dikua anna ia to kita' to tuo unapa te'damo taturu' pakkaeloranta', apa nturu'ki' pakkaeloran-Na Almaseh, to mangkamo mate natuo pole' ssulleki'.
47005016	Iamo joo na te'damo na pangngampa' tolinoki' kipake mpattantui kumua, meloraka ba'tu gaja'raka to tau. Moi denmo kipattantui meloraka ba'tu gaja'raka to Almaseh mpake pangngampa' tolinoki', apa te'damo kisusi joo tee too.
47005017	Ia to memmesa' penawamo sola Almaseh, menjaji tau barumo. Lanynya'mi to masainna, anna menjaji baru ngasanmo.
47005018	Puang Allataalara to mpugauk ngasanni joo. Nakalino pole'miki' Puang Allataala nasaba' Almaseh, namane' mbenki' jaman kumua na ia to tolaen tapupenjaji todai tonakalino Puang Allataala.
47005019	Kipangpeissenan kumua Puang Allataala mpasikalino pole' tolino na kalena, nasaba' Almaseh. Te'damo napallan penawai to kasalan tapugauk lako Ia. Na ia joo kareba kasikalinoan nasuakan Puang mpangpeissenanni lako tolaen.
47005020	Jaji, topesuannakan Almaseh. Nasuakan Puang Allataala mparatuan kamu' pepasan-Na. Nasuakan Almaseh meta'da lako kalemi, "Pemaringngannii penawammi, ammisikalino pole' Puang Allataala."
47005021	Puang Allataala mpabalahhi Almaseh moi na te'da namadosa. Ia ssulleki', nasaba' dosata', anna pupenjaji tomeloki' nasaba' memmesa' penawaki' sola Almaseh.
47006001	Ia tee kami', mpangjamankan Puang Allataala. Iamo joo kimeta'da tongan-tongan lako kalemi, nadanggi' mitangmpuinawai to barakka' kasalamatan mangka mitarima anna membua melo.
47006002	Nakua Puang Allataala lan Sura' Allataala kumua, "Ia joo wattu kupueloh, kusa'dingmo to peta'danmu, na kutulungmoko joo wattu kamangpasalamatan." Pesa'dingngii, iamo tee too to wattu napueloh Puang Allataala nanii to tau dipasalama'.
47006003	Kipengkulle-kulleii na moi mesa' tau te'da la mpasalakan, nasaba' te'da namelo ke dicaccai to jamanki'.
47006004	Iamo joo kipangpekitanni lan sininna panggaukanki' kumua tonasuakan Puang Allataala. Kiewai kasabbarasan moi mangrupa-rupamo kamaparrisan kiperasai, susinna disessakan, disussaikan,
47006005	dirambikan, ditarungkukan ba'tu disigasa'ikan. Na kipengkullei tongan mangjama, biasakan tangmamma', biasa tookan tangkumande.
47006006	Manassa kumua tonasuakan Puang Allataala, sanga mpugaukkan kamarurusan, buda kapaissenan nabenkan Puang, sabbara'kan sola melo penawangki', torro to Roh Allataala lan kaleki', mangpakamoja' tongankan,
47006007	mpangpeissenankan pangngajaran tongan jio mai Puang Allataala, napajan kuasan-Na lan jamanki'. Na ia tee sininna panggaukan meloki' kipake mpangngewai kaleki'.
47006008	Manassa kumua tonasuakan Puang Allataala, moi nataratte'kan tau ba'tu napakasiri'kan, moi napujikan ba'tu napau gaja'kan. Nasangakan tau pangnguraga moi natonganna bang to kipau.
47006009	Den tau te'da natarimakan, moi na buda tau naissenkan kumua rasulu'kan. Disanga tomatemokan, moi kituo unapa. Moi kidisessa, te'da kipumatei.
47006010	Tuli mariokan, moi kiperasai kamasussan. Mpasugihmokan barakka' kasalamatan lako tobuda, moi susikan tokaasi-asi dikita. Sitonganna kiampui ngasan to sininna apa, moi susikan tote'da lalo apa kiampui.
47006011	Ee, tomala'bihku' to-Korintus! Te'damo apa kibunianan kamu'. Kipakamoja' tongan kamu'.
47006012	Kipakamoja' kamu', apa kamu'ra to te'da mipakamoja'kan.
47006013	Eloranna' mangkada susi ke sipangkadana' anak jajianku', "Kupeta'dai kumua, ammipakamoja' todakan."
47006014	Danggi' mimesa' penawa sola totangmatappa' lako Puang Isa, nasaba' tangsipato' dipugauk to susi joo. Te'da nalasibawa to kameloan na kagajatan! Te'da nakullei sialla' tomelo na togaja'!
47006015	Te'da nakullei Almaseh la mesa' penawa sola Ballisi'! Te'da apa napuapa tomatappa' napuapa tooi totangmatappa'!
47006016	Te'da kasiumputanna Bola Puang Allataala na bolana dewata! Na kita'mo Bola Puang Allataala to tuo, susi to napau Puang Allataala kumua, "La mari'pihna' sola tuu lako tau, na la torrona' lan tangnga-tangngana. La menjajina' Puang Allataala to nasompa, na ia tuu lako tau la menjaji umma'-Ku'.
47006017	Iamo joo salaii tuu lako tocia' matappa' lako Puang Allataala, messarak kamu' jio mai tuu lako tau. Danggi' lalo misitumbu to apa harang, angkuwa'ding ntarima kamu'.
47006018	La mupuambe'na', na iko la kupuanak. Susimi tee kadan-Na Puang to makuasa."
47007001	Ee, tomala'bihku' to kupakamoja'! Ia joo basse-Na Puang dipatujui ngasanki'. Iamo joo danggi'mo tapugauk sininna panggaukan sola pikkirisan tangmelo. La takalaja' takasiri' to Puang Allataala, anna te'da caccata' naputau mesaki'.
47007002	Tarimamokan antasipakamoja'! Te'da salaki' moi lako mesa' tau. Te'da lalo too tau kipesaroi ba'tu kibangkarru'i.
47007003	Mangkadana' susi joo, te'da to kumua kupasala kamu', nasaba' susi to mangka kupau jolona, kumua gaja kupakamoja' kamu' na sadiakan tapada mate ba'tu tapada tuo sola.
47007004	Liwa'na' ngkatappa'i kamu', mipamariona'. Moi kipembuda mperasai kamasussan, liwa'na' matana nasaba' kamu', na mario tonganna'.
47007005	Ia tongkiratumo inde' propinsi Makedonia, te'da lalo kimatana. Buda kamasussan rratuikan, kasisakkan jio mai tolaen, na kamalajatan lan mai penawangki'.
47007006	Apa Puang Allataala, to tuli mpakatanai to toka'tu rannu, ssuai Titus ratu na iamo mpakatanakan.
47007007	Te'da na ia manda to karatuanna Titus mpakatanakan, apa ia toomo to nacuritankan to kumua mipakatanai. Napauankan Titus kumua gaja mali' kamu' la ssitammuanna', mipenassannimo to panggaukan jolomi, na sadia toomo kamu' mpangkadananna' tee too. Iamo joo la'bi mpamario pole'na'.
47007008	Moi na mangkamo mpamasse kamu' to sura' mangka kukiringan kamu', te'damo kumenassan nnuki'i. Menassanna' tommimasse, apa cingga'tu'ra joo kamasseanmi.
47007009	Apa masannangmo' tee too. Te'da kumasannang, sanga masse kamu', apa masannangna', nasaba' ia to kamasseanmi mpupengkatoba'mo kamu'. Napake Puang Allataala joo kamasseanmi to la mipumelona. Jaji, te'dara mipurugii to sura'ku'.
47007010	Ia to kamassean, to naperasai tau situru' pakkaeloran-Na Puang Allataala, mpabalik penawa. Na ia ke balikmi to penawa, te'damo tau mpenassannii, nasaba' la nnampa' kasalamatan. Sibalikanna ia to kamassean, to naperasai tolino to tangnturu' Puang, te'da na mpabalik penawa, apa mpadenri kamatean.
47007011	La mipikkiri' meloi to assele'na kamassean to miperasai situru' pakkaeloran-Na Puang Allataala! Ia to assele'na kumua ammipengkulle-kullei mpangkadanan kalemi, mikaba'ci dosa, mikasiri' Puang, mikamali'kan, masumanga' kamu', barani kamu' ssessai to tokasalan. Ia ngasanmo tee minii mpangpekitanni kumua te'da mikasalan.
47007012	Ia to sura' mangka kuuki' lako kamu', te'da kuuki'i kukua angkupasalai joo tokasalan, te'da too kukua angkupangkadananni to todipa'dikki. Apa iara kuuki'i, kukua anna manassa lako kamu' to sumanga'mi sola pangpakamoja'mi lako kami'. Puang Allataala ngkitakan.
47007013	Iamo joo kimatana. Te'da kimatana manda, apa mario tookan, nasaba' ngkitakan kamarioanna Titus, to mipemasannangngimo sola ngasan.
47007014	Mangkamo kamu' kupuji lako Titus, na melomi sanga te'da una mipakasiri'na'. Tongan ngasan to apa kipauan kamu', susi too tongan ngasan to apa mangka kipujian kamu' lako Titus.
47007015	Sanapakamoja'-moja'mimo, ke naingaranni kumua tongan-tongan kamu' sola ngasan nturu' parentana, mitarima meloi, sanga liwa' mikasiri' mitaratte' tooi.
47007016	Gaja sannangna', nasaba' wa'ding kamu' dikatappa'i tongan.
47008001	Ee, tomala'bihku'! Elorankan kipauanni kameloan-Na Puang Allataala to jamaa inde' propinsi Makedonia.
47008002	Da'tanni mario, moi namangkamo mperasai kamasussan la'da'. Malaboh mangpangben ntulung tolaen, moi naliwa' kaasi-asi.
47008003	Wa'dingna' mpamanassai kumua macanning atinna mangpangben. Biasa too napala'bii moi te'da tau ssuai.
47008004	Napeta'da tonganni lako kami' kumua ia ke wa'dingngi napabalian toda mpangben pangtulungan ntulung umma'-Na Puang Allataala jio tana Yudea.
47008005	La'bi buda ia to napangben na ia to kirannuan. Pamulanna mpangbenni kalena lako Puang, namane' lako kami' susi to napueloh Puang Allataala.
47008006	Iamo joo kipeta'dai Titus namale mati' mpatarruhhi tee jaman melo rrempun doi' pangtulungan lan tangnga-tangngami, sanga iamo mangka mpamulai.
47008007	Te'da kakuranganmi. Matappa' tonganmo kamu', miissenmo to pangngajaran tongan na maccamo kamu' mangngajahhi lako tau, masumanga'mo kamu', na mipakamoja' tongankan. Iamo joo kupeta'dai lako kalemi anna kamu'mo nomoro' mesa'na ntulung umma'-Na Puang Allataala jio tana Yudea.
47008008	Te'dara kupangpesuanni tee, apa kupaissennira kamu' kumua liwa' masumanga' to tolaen ntulung padanna tomatappa', angkuissenni kumua mangpakamoja' tonganmora kamu'ka.
47008009	Miissen kumua gaja napakamoja' kamu' Puangta' Puang Isa Almaseh. Sugih Ia, apa mpupengkaasi-asii kalena nasaba' kamu', anna ia joo kakaasi-asian-Na mpupessugih kamu'.
47008010	Ia ke aku', melo ke mimangkaii rrempun doi' pangtulungan to mipamulamo tonna taun jolo. Nasaba' kamu'mo to mangpamula ssitangngahhii sola mpugaukki.
47008011	Jaji ia tee too, la mipatarruhhi situru' kapakulleanmi. La masumanga' kamu' mmangkaii, susi tonna jolona gaja masumanga' kamu' tommimane' ssitangngahhii.
47008012	Ia ke masumanga' kamu' mpangbenni situru' to apa miampui, manassa masannang Puang Allataala ntarimai. Te'da napeta'dai to apa tangmiampui.
47008013	Te'da lalo kumua la kupesannangngi to tolaen, angkusussai kamu'. Apa melo ke pada situlung-tulungki'.
47008014	Ia tee too kala'bian ngasanmo kamu', jaji sipato'mo ke miganna'ii to kakuranganna to tau laen. Na iapa ke kakurangan toda kamu', nakala'bian to tau laen, natulung toda kamu'. Na ia ke susii joo, pada-padamiki' sisulle situlung.
47008015	Susi to diuki' lan Sura' Allataala kumua, "Ia to tosibuda assele'na, te'da nakala'bian. Na ia to tosici'di'ra assele'na, te'da nakakurangan."
47008016	Gaja mangkurru sumanga'kan lako Puang Allataala, nasaba' napamasumanga'i to Titus susi kami' ntulung kamu'!
47008017	Natarimai to peta'danki' la male mati', sanga madoang meman tooi ntulung kamu'.
47008018	Den too mesa' padanta' tomatappa' kisua nasolan. Na nakasiri' tongan jamaa la umbo-umbo nanii, sanga melo to jamanna mpangpeissenan Kareba Kasalamatan.
47008019	Na te'da nadikasiri' manda, apa ia joo tau mangka toomo napilei jamaa inde' la kisolan male mbawai to doi' lako kota Yerusalem, naissenni to padanta' tomatappa' jio tana Yudea kumua macanning atingki' ntulungngi anna dipakala'bih to Puang.
47008020	Nasolanni joo tau sanga cia'kan disanga tomajekkong, nadanggi' naden tau mpasalakan nnurusu'i joo doi' liwa' buda.
47008021	Madoangkan ke manassai kumua tomaruruhkan, te'da na situru' manda Puang, apa situru' too tolino.
47008022	Denpa mesa' padanta' tomatappa' laen nasolan Titus. Tuli kikita sipa'na napajan kumua manassa madoang mangtulung. Na ia tee too la'bi madoangpa ntulung kamu' nnurusu'i tee pangrempunan doi', nasaba' liwa' kamu' nakatappa'i.
47008023	Ia tee Titus sangpangjamanku', to kusolan ntulung kamu'. Na ia joo padanta' tomatappa' dua nasolan Titus, iamo nasua jamaa inde' male mati'. Melo to sipa'na. Iamo joo napumala'bihhi Almaseh.
47008024	La mipangpekitan to pangkamoja'mi lako, anna issen ngasanni jamaa kumua tomangpakamoja' kamu', namanassa kumua tongan to apa kipujian kamu'.
47009001	Sitonganna te'damo kuparallu nnukiran pole' kamu' sura' to sudakka lako umma'-Na Puang Allataala jio tana Yudea.
47009002	Nasaba' kuissen kumua mikabudai massudakka, na mangkamo kamu' kupuji lako to-Makedonia. Kupauanni kumua, "Ia unapa tonna taun jolo anna sadiamo tuu lako padanta' tomatappa' jio tana Akhaya la massudakka." Na ia to kamasumangatanmi mpamasumanga' toda buda tau inde' propinsi Makedonia.
47009003	Na ia tee too kusuamo to Titus mati' sola joo padanta' tomatappa' dua, anna ia to apa mangka kupujian kamu' te'da nakareba angin bangra. Apa la sadiamo kamu' mangtulung, nasaba' mangkamo' mpauanni to-Makedonia kumua sadia jolomo kamu' mangtulung.
47009004	Danggi' na ia ke malena' mati', naden to-Makedonia mpeundiina', na ia ke te'dapi misadia, liwa' kupusiri', nasaba' mangkamo' mpauanni kumua gaja kikatappa'i kamu'. Na moi kamu' la mipusiri' too!
47009005	Iamo joo kupikkiri'i kumua parallu kusua jolo mati' to Titus sola joo padanta' tomatappa' dua, anna urusu'i to sudakka to mangka mipangngakui. Iamo kupugaukki susi tee, kukua anna ia ke ratuna' mati', sadia jolomo joo sudakkami. Na ianna susi joo, manassa macanning atimmi mangpangben, te'da midiparuku.
47009006	Ingaranni tee! Ia to tonnamboh ci'di' banne, ci'di' toora assele'na la natarima. Na ia to tonnamboh buda banne, buda too assele'na la natarima.
47009007	Ia to tau pada la mangpangben situru' canning atinna. Danggi' naturu'i nuku-nuku ba'tu naparukuri, sanga iara napakamoja' Puang Allataala to tomacanning atinna mangpangben.
47009008	Makuasa Puang Allataala llokkon sininna barakka'-Na, ammituli nnampuii to sininna apa miparallui. Na ia ke susii joo, sadiamo kamu' mpugauk mangrupa-rupa kameloan, ntulung tokakurangan.
47009009	Susi tee to diuki' lan Sura' Allataala mpau Puang Allataala kumua, "Mamasei lako tokaasi-asi, te'da cappa'na kameloan penawan-Na."
47009010	Puang Allataala mpasadianni banne to tomangngamboh sola kande la nakande. Susimi joo napasadian kamu' apa to miparalluinna, nabarakka'i to pangpabenganmi anna mangngassele' melo.
47009011	La napabarakka'i kamu' to sininna apa miparallui, ammituli mangpangben situru' canning atimmi. Na ia ke kitawa-tawanni to-Yudea to pangpabenganmi, buda tau la mangkurru sumanga' lako Puang Allataala.
47009012	Nasaba' ia tee panggaukan melo mipugauk, te'da nalangganna'i mandari to kakuranganna umma'-Na Puang Allataala jio tana Yudea, apa la napusaba' too nabuda tau mangkurru sumanga' lako Puang Allataala.
47009013	Ia ke nakitai umma'-Na Puang Allataala jio tana Yudea tee panggaukan melomi, la mpakala'bihhi Puang Allataala, nasaba' nakitai kumua mangkamo mitarima to karebanna Almaseh, ammituru' tonganmi. Buttinna kumua mangpangbenmo kamu' situru' canning atimmi lako to-Yudea sola tolaen.
47009014	Ia ke susimi joo nakamali' kamu', napassambajangan kamu' lako Puang Allataala, nasaba' nalokkonmi Puang Allataala to barakka'-Na lako kamu'.
47009015	La mangkurru sumanga'ki' lako Puang Allataala sanga pangpabengan-Na to te'da susinna!
47010001	Den ba'tu pira-pira tau lan tangnga-tangngami ssangana' kumua, baranina' ke sikambelaki', porrokanna' ke sioloanki'. Apa ia tee aku' melo penawangku' na tangmakarrah toona' susi Almaseh meta'dana' lako kalemi kumua,
47010002	danggi' miparukuna' mangkada makarrah ke sitammumiki'. Nasaba' kuakkattai la nnatoro'i tuu mati' tau tossangakan kumua ia to sipa'ki' susi sipa'na totangmatappa'.
47010003	Tonganna kumua tolinokan, nasaba' tuo unapakan lan tee lino, apa ia to panggaukanki' te'da nasusi panggaukanna tolino to tangnturu' Puang.
47010004	Jaji, ia ke sioloankan ewalingki', te'da kipake kapaissenan tolinoki', apa kuasan-Nara Puang Allataala kipatalo. Iamo joo kuasan-Na kipake ntaloi te'gehna tompasala pangngajaran tongan,
47010005	tomatampo, na tohhalangngi tau nnissen Puang Allataala. Na ia joo kuasan-Na kipake too mpabalik pangtangngaranna tau, anna menturu' lako Almaseh.
47010006	Na iapi kisadia la ssessai sininna to totangnturu' unapa Almaseh, ke mituru' tonganmi to Almaseh.
47010007	La mipikkiri'i to tonganna. Ia to tau ssanga kalena taun-Na Almaseh la nasanga too kumua moi kami' taun-Na todakan Almaseh.
47010008	Te'da kupumasiri'i ke tuli mpujina' kaleku' nasaba' ia to kuasa nabenmokan Puang. Na ia joo kuasa dibenkan la mpemawatangngira kamu', tangngia la ssolangngi kamu'.
47010009	Cia'na' ke misangai kumua sininna to sura'ku' kupakeri mpakalaja' kamu'.
47010010	Susinna ke nakua tau, "Barani na matongko to Paulus lan sininna sura'na. Apa ianna ratumo lan tangnga-tangngata', tangmatongkomi na te'da lalo nakebattuan to kada-kadanna!"
47010011	Ia to tomangkada susi joo la naingaran kumua, ia ke ratumo' lan tangnga-tangngami la kupugauk susi unamo to kuuki' lan sininna sura'ku'.
47010012	Tantu te'da kibarani la mpapada kaleki' to tompuji kalena. Liwa' ia bango' tuu lako tau! Nasaba' nggaragan ia pesuka' kalena to napake ssukatan kalena.
47010013	Te'da kami' kisusi joo. Te'da kipujii to apa te'da nasipato' la dipuji. Na ia ke mpujikan kaleki', iara kipuji to jamanki' to napabarakkanankan Puang Allataala. Na moi lako kamu' disuakan male mpangpeissenan Kareba Kasalamatan.
47010014	Jaji, te'da kiliwannii to tondok disuankan njamai ke kisangai kumua lan kamu' to tondok dipattantuanmokan, sanga jolomokan mpangpeissenan karebanna Almaseh lako kamu'.
47010015	Te'da kipujii to apa te'da nasipato' dipuji, na te'da too kipuji kaleki' mpaui kumua ia to assele' jamanna tau laen sitonganna assele'ki'. Sibalikanna kiparannuan kumua samatappa'-tappa'mimo lako Almaseh, ammisangkasiri'-siri'nakan, nasaba' jamanki' lan tangnga-tangngami situru' to napattantuanmokan Puang Allataala.
47010016	Ia ke susimi joo, wa'dingmokan mpangpeissenan Kareba Kasalamatan jio tondok laen to misikambelan, to te'dapa nadipattantu lako tau laen, na te'da kipuji kaleki' mpaui kumua ia to assele' jamanna tau laen sitonganna assele'ki' ade'.
47010017	Den diuki' lan Sura' Allataala kumua, "Ia to tomangpuji, iara la napuji to apa napugauk Puang."
47010018	Nasaba' ia to tompuji kalena, te'da naissenni kumua la natarimaraka Puang Allataala. Iara to tonapuji Puang Allataala nnissenni kumua natarimai Puang Allataala.
47011001	Sabbara' kamu' jolo', sanga la mpujipa' kaleku' ci'di' susi tobango'! Kuissen kumua sabbara' kamu'!
47011002	Masussana' mpikkiri' kamu' susi masussanna Puang Allataala. Susi kamu' anakdara, na aku'mo to nnatoro'i to kasitangkasanmi sola mesa' muane, iamo to Almaseh. Na madoangna' mbawa kamu' lako Almaseh susi mesa' baine to te'dapa nalambanni muane.
47011003	Apa magiangna', iamo ke denni to mpalao sala kamu' ammicia'mo matappa' tongan lako Almaseh susi jolona. Susi todai Hawa tonna anu' tonna ssedei ulah napalao salai.
47011004	Nasaba' susi to kumua masannang bang kamu' ntarimai to tomale mati' nakua kumua la naajahhi kamu' karebanna Puang Isa na Kareba Kasalamatan, apa sitonganna gaja silaenan na ia to mangka kiajaran kamu'. Na susi too kumua madoang bang too kamu' ntarima roh to gaja silaenan Roh Allataala to mangkamo mitarima.
47011005	Te'da lalo nacau'na' tuu mati' tau to ssanga kalena rasulu' te'da susinna.
47011006	Moi na te'da kumacca mangkada-kada, apa tangngiana' tobango' jiona kapaissenan, nasaba' kuissen to pangngajaran tongan, na tuli kupabuttii lako kalemi lan sininna kadangku'.
47011007	Ia tongkupangpeissenan Kareba Kasalamatan lako kalemi, mpamajiongna' kaleku' makkareso na iamo joo kunii mpamatande kamu' sanga moi pissen te'da kupeta'dai kamu' to la kuputuona. Ammisanga ora' kumua iamora joo kupusala lako kamu'!
47011008	Ia tongkupangjaman kamu', natulungna' jamaa jio tondok laen. Wa'ding dipau to kumua kubangkarru'i joo jamaa laen, kuwa'ding mpangjaman kamu'.
47011009	Ia joo wattu ke denni kaparalluanku', moi mesa' te'da kupeta'dai kamu' to la kuputuona. Apa ia to padanta' tomatappa' inde' propinsi Makedonia ratu ngganna'i to kakuranganku'. Kujagai melomo anna te'da kusussai kamu' mpeta'dai to la kuputuona, na la kujagai tarruh nate'da kusussai kamu'.
47011010	Moi umbo-umbo nanii iti' tana Akhaya, te'da tau la nnanggaina' mpuji kaleku', sanga te'da kupeta'dai kamu' to la kuputuona. Ia tee aku' taun-Nana' Almaseh na tongan tee kupau.
47011011	Ia ke te'da kupeta'dai kamu' to la kuputuona, misangaraka kumua iamo kupugaukki, sanga te'da kupakamoja' kamu'! Naissen Puang Allataala kumua kupakamoja' kamu'.
47011012	Ia to apa mangka kupugauk, la kupugauk tarruh. Te'da kulampeta'dai kamu' to la kuputuona, anna ia tuu mati' tau to ssanga kalena rasulu' te'da nawa'ding mpuji kalena anna mangkada kumua susikan.
47011013	Rasulu' tangtongan tuu lako tau. Mpalao sala tau, ssanga kalena rasulu'-Na Almaseh.
47011014	Te'da namejangngaran ke susii joo, nasaba' moi Ballisi' ssullei too kalena mpuarrang arrang malaeka'-Na Puang Allataala.
47011015	Jaji, te'da too namejangngaran, ke ia tuu lako tompangjaman Ballisi' ssanga toda kalena tompangjaman Puang Allataala. Apa la nnampa' una balahna siangga' to panggaukanna.
47011016	Susi to pura kupau kumua, danggi' naden tau ssangana' tobango'. Apa ia ke den kamu' ngkita tobango'na', pugaukmi susi to migaukan tobango', ammieloranna' kupuji kaleku' ci'di'.
47011017	Ia tee apa kupau, te'da kumangkada situru' pakkaeloran-Na Puang, apa susira' tobango' mpuji kaleku'.
47011018	La mpuji todana' kaleku', sanga buda tau mpuji kalena nasaba' kapakullean kalena.
47011019	Susi to kumua masannang bang kamu' ntarimai to tobango', nasaba' misanga kumua tomacca kamu'!
47011020	Susi to kumua mieloran bang to tau mparenta kamu' susi kaunanna, nnuraga sola nnala apammi, naangga' majao to kalena na kamu', na nggarra' kamu'!
47011021	Masiri'na', sanga gaja tangkisara mangpanggaukan susi joo! Apa ia ke baranii to tolaen mpuji kalena, moi aku' barani todana'! (Mangkada susira' tobango' tee.)
47011022	To-Ibraniraka tuu mati'? Moi aku' to-Ibrani todana'. To-Israelraka tuu mati'? Moi aku' to-Israel todana'. Bati'naraka Nabi Ibrahim tuu mati'? Moi aku' bati'na todana'.
47011023	Tompangjamanraka Almaseh tuu mati' tau? Mangkada susina' tobango' tee, "Aku'mo tompangjaman Almaseh la'bi melo." La'bi tangmekabo'jo'na' aku' mangjama, la'bi pembudamo' aku' ditarungku, la'bi pembuda toona' dirambi, na tuli ci'di'mora kumate.
47011024	Pellimamo' nacalla to-Yahudi, kudirambi sipentallung pulo kasera.
47011025	Pentallunmo' dirambi. Den too kudisilekko'i batu. Pentallunmo tallan to kappala'ki', na pissenmo' nnawang-ngawang sangngallo sangbongi jiong tasik.
47011026	Pembudamo' mperasai pa'dik lan kalingkanku'. Susinna napakalaja'na' parampo', abala' wai saba', abala' jio mai to-Yahudi, na abala' jio mai bangsa tangngia to-Yahudi, abala' lan kota na salean kota, abala' jiong tasik, abala' jio mai tomatappa' tangtongan.
47011027	Gaja makkaresona', tangmekabo'jo'na' mangjama, pembudamo' tangmamma', tangkumande, tangmangngiso', puasa, macakke' na tangmangpakean.
47011028	Te'da na ia manda joo, apa allo-allona' ngkagiangan sininna jamaa.
47011029	Ia ke denni totangmasannang sanga te'dapa namasaranian, moi aku' tangmasannang todana'. Ia ke denni tau disede na mpugauk dosa, moi aku' masussana' mpikkiri'i.
47011030	Ia ke la paralluna' mpuji kaleku', mpujina' kaleku' sanga te'da kapakulleanku'.
47011031	Puang Allataala, Ambe'-Na Puang Isa, nnissenni kumua te'da kumangnguraga. Ia dipakala'bih te'da cappa'na.
47011032	Ia tonna wattunna mangparenta Raja Aretas, kujio kota Damsyik, ia to gubernur ssuai to surudadu njagai babangan kota la njokkona'.
47011033	Apa dipatamana' buriah kudirorro' jao mai to'tok betteng. Susimi joo kula'pah jio mai gubernur.
47012001	Te'da bua'na to tau mpuji kalena. Apa diparukuna' mpuji toda kaleku' to apa mangkamo napakitanna' Puang Allataala.
47012002	Den kuissen mesa' tomatappa' lako Almaseh to sangpulo a'pa'mi taunna mangkanna disolan cingga'tu' de' suruga kaminang majao. Te'da kupahang tonganni kumua batang kalena tonganrika disolan, iarika pengkitanna bangra, apa Puang Allataala nnissenni.
47012003	-
47012004	Ia to kuissen kumua ia joo tau disolanni tama suruga. Te'da kupahangngi kumua batang kalena tonganrika disolan iarika pengkitanna bangra. Puang Allataala nnissenni. Ntuumo jio nanii joo tau ssa'dingngi to kada melo te'da susinna anna te'da nakullei tolino mpaui, na te'da too nadieloran mpaui.
47012005	Iara joo tau la kupuji, apa te'da kulampuji kaleku'. Ia manda la kunii mpuji kaleku' to katangpakulleanku'.
47012006	Apa ia ke la madoangna' mpuji kaleku', te'da kulampugauk kabangosan, nasaba' katonganan to la kupau. Apa nta'tanna' kaleku', anna, ia ke den tau la mpujina', ia manda to panggaukanku' to mangkamo nakita iarika nasa'ding to la natimbang,
47012007	tangngia to pengkitangku' to te'da susinna. Apa nabenna' Puang Allataala sangrupa kamaparrisan, anna danggi' kupumatampoi joo pengkitangku'. Ia joo kamaparrisan susi duri ntossokna', napake tonasua Ballisi' mbunona', anna danggi' kumatampo.
47012008	Pentallunna' massambajang lako Puang Allataala, anna lla'paranna' jio mai tee kamaparrisan.
47012009	Te'da nala'paranna' apa napebaliina' nakua, "Kubarakka'iko na ganna'mo joo barakka'-Ku' lako iko, nasaba' iara nala'bi pajan to kuasang-Ku' ke tangpakulleko." Iamo joo kula'bi masannang mpuji kaleku' ke tangpakullena', nasaba' ia ke tangpakullena', iara joo wattu kusa'dinganni to kuasan-NaAlmaseh nnampaina'.
47012010	Jaji, la'bi masannangra' ke tangpakullena', ke tangdiangga'na', ke mapa'dikna', ke disessana', ke masussana', nasaba' mpangjamanna' Almaseh. Mariona', nasaba' ia to wattu kunii tangpakulle, ia toomo joo wattu nabenna' Almaseh kapakullean.
47012011	Sitonganna ia to kupau nena' susimo' tobango', nasaba' mpujina' kaleku'. Apa miparukuna' mpugaukki susi joo, nasaba' kamu'ra to la mpujina'. Na moi nate'da bua'ku', apa te'da lalo nacau'na' tuu mati' tau to ssanga kalena rasulu' te'da susinna.
47012012	Ia tongkuiti', napakena' Puang Allataala mpugauk buda tanda mejangngaran sola apa-apa laen to te'da susinna, sabbara'na' njama jamanku' lan tangnga-tangngami. Iamo buttinna kumua rasulu' tonganna'.
47012013	Umbora kukua mpamajiong kamu' na jamaa laen? Ia mandara kuissen kupusala kumua te'da kupeta'dai kamu' to la kuputuona. Ia ke susii pale' joo, dampangan bangmo', sanga tangmaruruhna'!
47012014	Na ia tee too mangpentallunnamo' sadia la male mati'. Apa te'da kulampeta'dai kamu' to la kuputuona, sanga ratura' la ntulung kamu'. Tangngia apammi kukadoangngi, apa kamu'ra. Nasaba' tangngia anak to nnangaran kaparalluanna tomatuanna, apa tomatuannara nnangaran kaparalluanna anakkana.
47012015	Iamo joo namacanning atingku' mpangbenni to sininna apa kuampui, moi batang kaleku' kupangben too nasaba' kamu'. Na ia ke susimo' joo mpakamoja' kamu', te'da nasipato' ke te'damo mipakamoja'na'!
47012016	Kamu' nnissenni kumua te'da lalo kupeta'dai to la kuputuona. Apa den unapa kamu' pale', to mangkada kumua kupesaroi kamu', nasaba' tokalasina'!
47012017	Te'da lalo natongan tuu! Iaraka tuu mati' tau kusua mati' kupake mpesaroi kamu'?
47012018	Kusuamo mati' to Titus, na den too mesa' padanta' tomatappa' laen kusua anna male sola. Napesaroira kamu'ka Titus? Kamu' nnissenni kumua ia to aku' sola Titus mesa'ra akkattaki' mangjama sola, anna sangrupa toora to sipa'ki'.
47012019	Mbai misangai kumua sininna tee kuukiran kamu' mpangngewankan kaleki' jio olomi. Ee, tokupakamoja'! Puang Allataala ngkitakan kumua sitonganna sininna tee apa kiuki' situru'ra pakkaeloran-Na Almaseh. Na sininna to kiuki' ba'tu kipugauk, la napumawatang kamatapparanmi.
47012020	Magiangna' kumua, ia ke iti'mo', ia to kamu' te'damo misusi to kukadoangnginna, na moi tee aku' te'da toomo kususi to mikadoangnginna. Danggi' na ia ke iti'mo' anna ia mandamo kukita to tosibobo', tomapa'dik ati, topangmabirisan, tompangngundaran mesa kalena, tompau gaja' tolaen, tomangpeasa, tomatampo na tomangpasisala-sala.
47012021	Magiangna' kumua, ia ke iti'mo', la napamajiong pole'na' Puang Allataala lan tangnga-tangngami. Magiangna' kumua la kumillakna', nasaba' buda tau lan tangnga-tangngami to tomadosamo jolona na te'da bang unapa namenassan, apa da'tanpa manggauk sala, mpugaukki to panggaukan tangmelona, ba'tu totangsipato' dipugauk.
47013001	Mangpentallunnamo' tee la male mati'. Den diuki' lan Sura' Allataala kumua, "Iapi nawa'ding dira'tah kara-karana to tau ke denni dua ba'tu tallu sa'bi."
47013002	Ia tongkutorro iti' mangpenduan, mangkamo kupangngingaran to tompugauk dosa. Na ia tee too, ke te'dapa kuratu mati' mangpentallun, kudadu' to pangngingaranku' lako joo tau na tau laen, kumua ia ke ratumo' mati', te'damo nala'pah jio mai pangcallaku'.
47013003	Mane'ri la miampa' ngasan buttinna to mikadoangngi kumua manassa tonasuana' Almaseh mparatuan kamu' pepasan-Na. Te'da natangkullei to Almaseh mpaissenni kamu' kasalanmi na sessa kamu'.
47013004	Tangnakullei Almaseh tonna dipampang, apa ia tee too tuo pole'mi nasaba' kuasan-Na Puang Allataala. Moi tee kami', to memmesa' penawamo sola Almaseh, tangkikulle toda, apa ia ke iti'mokan la miperasai kumua ia to kami' sola Almaseh mangka naben kuasa Puang Allataala.
47013005	La mparessa kamu' kalemi kumua mipahang tonganraka apara battuananna matappa' lako Almaseh! Miissen kumua torromo Puang Isa Almaseh lan kalemi. Ia ke te'dai natorro Almaseh lan kalemi, te'da naakui kamu' Puang Allataala.
47013006	Kurannuan mikanassai kumua ia tee kami' naakuimo Puang Allataala kumua rasulu'-Nakan.
47013007	Massambajangkan lako Puang Allataala nate'da mipugauk kasalan. Te'dara kimassambajang susi joo la mpamanassai kumua naakuikan Puang Allataala, apa kikuara mipugaukki to pakkaeloran-Na Puang Allataala, moi naden tau ssangakan kumua te'da naakuikan Puang Allataala.
47013008	Ia ke ratukan mati', te'da kilannewai to pangngajaran tongan, apa kipangngewairi.
47013009	Masannangkan ke tangkikullei, na kamu' to ngkullei. Kipassambajangan too kamu' lako Puang Allataala, ammimenjaji tote'da caccana.
47013010	Iamo kuuki'i tee sura' ta'bulu' te'dapa kuiti' misolan, anna ia ke ratumo' mati' keanu', te'damo kuparallu makarrah lako kamu' mpake kuasan-Na Puang, sanga nabenmo' joo kuasa la mpemawatangngira kamu', te'da nalassolangan kamu'.
47013011	Ee, tomala'bihku' sola ngasan! Katampakanna, la mario kamu' sola angahhi to la mipumakassingna. Tarimai to sininna pangpangngingaranku'. La mesa' penawa kamu' misikalino, anna ampai kamu' Puang Allataala. Iamo Puang mangpakamoja' sola mangpasikalino.
47013012	Pada sisalama' kamu' susi sipato'na lako padanta' tomatappa'. Sininna umma'-Na Puang Allataala inde' ngkiringan kamu' sallangna.
47013013	Dennaa upa' nabarakka'i kamu' Puang Isa Almaseh, napakamoja' kamu' Puang Allataala, sola napamesa' penawa kamu' Roh Allataala sola ngasan. Padamo jolo' too. Sallangki' mati', Paulus
48001001	-
48001002	Ia tee sura' pole jio mai aku', Paulus, sola padanta' tomatappa' to kusolan, kikiring lako jamaa jio tana Galatia. Ia tee aku' mesa' rasulu' tangngia napilei tolino, tangngia too nasua tolino, apa nasuana' Puang Isa Almaseh sola Ambe' Puang Allataala, to mangka mpatuo Puang Isa jio mai kamatean.
48001003	Dennaa upa' nabarakka'i kamu' Ambe'ta' Puang Allataala sola Puang Isa Almaseh, naben kamu' kamasannangan.
48001004	Ia to Puang Isa mangka mpangben kalena dibuno situru' pakkaeloran-Na Ambe'ta' Puang Allataala, dikua anna dampanganki' to tomadosa, danggi'mo tatuo susi togaja' lan lino.
48001005	La mpakala'bih tarruhki' Puang Allataala te'da cappa'na! Amin.
48001006	Jangngahna' aku', sanga madoi' bang kamu' mboko'i Puang Allataala to mpileimo kamu' menjaji umma'-Na. Torro sala bang to pangpakamoja'-Na Almaseh, nasaba' male kamu' nturu' kareba kasalamatan laen.
48001007	Na ia to laenna tangngia ia Kareba Kasalamatan, apa denri tau la mpalao sala kamu' na madoang la mbalikki to karebanna Almaseh.
48001008	Moiraka na kami' ba'tu malaeka' jao mai suruga mpangpeissenanni to Kareba Kasalamatan ke sisalai to mangkanna kipangpeissenan lako kamu', ake'mo nakannai tampak ropu.
48001009	Susi to mangkamo kipauan kamu', kudadu' pole' kupau kumua, ia ke denni tau mpangpeissenan Kareba Kasalamatan, na te'da nasusi to mangkannamo mitarima, la ditampakkii ropu.
48001010	Na umbo nakua, pangkabudaian tolinoraka to kuangah? Te'da, apa pangkabudaian-Na Puang Allataala. Ba'tu nnangahra'ka lalan dikua nakabudaina' tolino? Ia ke nnangah unapa' lalan dikua nakabudaina' tolino, manassa tangngiana' taun-Na Almaseh.
48001011	Ee, kamu' to kupusile'to! Kupauan kamu' kumua, ia to Kareba Kasalamatan kupangpeissenan, tangngia curita nagaraga tolino,
48001012	sanga te'da kutarima jioi mai tolino. Na tangngia too tolino nnajahhina', apa kutarima jio mai Puang Isa Almaseh to mpangpekitan kalena lako aku'.
48001013	Misa'dingmo to panggaukanku' tonna tee, tongkumangngagama to-Yahudipa, kumua liwa' kusessa to tomatappa' lako Puang Isa na la kusabu'i,
48001014	angkusamacca-maccanna lan agama Yahudi, kucau' ngasanni to sangbara'ku' jio bangsaku', sanga liwa' kukanana'i to atoran tojoloku'.
48001015	Apa moi nasusi joo, ia to Puang Allataala mangka mpileina' tongkulan unapa ba'tangna indoku', na Iamo mpakedoi penawangku', sanga kameloan penawan-Na lako aku'.
48001016	Ia tonna puelohmi Puang Allataala, napangpeissenanmi to Anak lako aku' lan pengkita, kumua la kupangpeissenanni lako bangsa tangngia to-Yahudi. Na ia joo wattu te'damo kupeta'da pangngampa'na tolino.
48001017	Susinna te'damo kumale lako kota Yerusalem, ssikitanni to tojolomo ia menjaji rasulu' na aku', apa ta'pa malena' lako tana Arab, kumane' male pole' lako kota Damsyik.
48001018	Tallung taun mangkanna joo, kumane' male lako kota Yerusalem mpessitammui Petrus, kumangbongi jio bolana sangpulo a'pa' bonginna.
48001019	Apa ia to rasulu' laen te'da kusikita, Yakub mandara to sile'to-Na Puang Isa.
48001020	Puang Allataala nnissenni tee kuuki' kumua nang tongan, na te'da kumangnguraga.
48001021	Mangkai joo malemo' lako tana Siria sola Kilikia.
48001022	Ia joo wattu, te'da bang naperupana' to jamaa jio tana Yudea.
48001023	Apa ssa'ding bangri kareba kumua, "Ia to tau mpakario-rioki' tonna tee, ia too allo mpangpeissenan omi karebanna Puang Isa, na mangkamo mpengkulle-kullei tonna tee mparuku tau mboko'ii."
48001024	Mpakala'bihmi Puang Allataala, nasaba' ia to apa jaji lako aku'.
48002001	Ia tonna ganna' omo sangpulo a'pa' taunna, male omo' lako kota Yerusalem sola Barnabas, angkusolan tooi to Titus.
48002002	Malena' lako kota Yerusalem, nasaba' nasuana' Puang Allataala. Kusitammu pekaamberan jamaa jio, la mpamanassai apa issinna to Kareba Kasalamatan to mangkamo kupangpeissenan lako bangsa tangngia to-Yahudi, dikua nadanggi' nalao sala to kupugaukkuna too allo ba'tu ia to mangkannamo.
48002003	Ia to solaku' Titus, to-Yunani, te'da too nadiparuku massunna' situru' atoran agama to-Yahudi,
48002004	moi naden ba'tu pira-pira tau la mpangpeparukuanni. Puang Isa Almaseh mangka lla'paranki' jio mai atoran agama, apa ia tuu lako tau to sitonganna tangngia padanta' tomatappa' mentama buni tangnga-tangngata' la hhalangngii to kadila'paranta', dikua napukaunan pole'ki' atoran agama.
48002005	Apa moi ci'di' te'da kilamenturu' lako kalena, dikua na ia to Kareba Kasalamatan to mangka mitarima te'da nadipasirau pangngajaran tangtongan.
48002006	Na ia tuu lako pekaamberan jamaa, tokaissenan, moi umbo susi mapangka'na, te'dara silaenanna tee aku', sanga ia to Puang Allataala te'da tau napasilaenan. Moi matumba ia tee mai tokaissenan, te'da nasuana' rrangngannii pangngajaran laen.
48002007	Apa sibalikanna natarimai kumua dipabarakkannimo' jaman la mpangpeissenan Kareba Kasalamatan lako bangsa tangngia to-Yahudi, susi Petrus mpangpeissenan Kareba Kasalamatan lako to-Yahudi,
48002008	nasaba' Puang Allataala mbenna' kuasan-Na menjaji rasulu' lako bangsa tangngia to-Yahudi, na Ia too mpangben kuasan-Na lako Petrus la menjaji rasulu' lako to-Yahudi.
48002009	Yakub, Petrus, na Yahya direken paloloan lan jamaa. Ia tonna katappa'imi kumua Puang Allataala mpabarakkannina' tee jaman, sisalama'mokan Barnabas sola tuu lako tau, kumua mesa' penawamokan. Ia to aku' sola Barnabas male lakomokan bangsa tangngia to-Yahudi, na ia male lako to-Yahudi mpangpeissenan Kareba Kasalamatan.
48002010	Samari peta'danna kumua angkiingaranni tee mai to makario-rio, anna ia joo kiingaran tarruhhi.
48002011	Ia tonna ratumo Petrus jio kota Antiokhia, kuewai jio olona tobuda, sanga susi tee to kasalan napugauk:
48002012	Ia tonna ratumo to tonasua Yakub, messarakmi Petrus jio mai totangngia to-Yahudi nacia'mo kumande sola, moi namangkamo kumande sola. Napugaukki susi joo, nasaba' malaja' lakoi tau to mangngajahhi kumua sininna tomatappa', moi bangsa tangngia to-Yahudi, nang la disunna'ri.
48002013	Ia tee mai to-Yahudi pira' to saranimo, turu' todami majekkong susi to napugauk Petrus, naarannai to Barnabas turu' todami mpugaukki susi joo.
48002014	Ia tongkukitami kumua ia to napugaukkuna te'damo nasusi to natuntunna Kareba Kasalamatan, kukuamo lako Petrus jio olona tobuda, "Ia ke mesa'ko to-Yahudi, apa te'damo muturu' atoranna to-Yahudi, umbora la mukua mparuku bangsa tangngia to-Yahudi la nturu' atoranna to-Yahudi?"
48002015	Ia tee kami' to-Yahudikan situru' kajajianki', na tangngiakan tomadosa susi bangsa tangngia to-Yahudi.
48002016	Moi nasusi joo, kiissen kumua te'da tau napupenjaji tomelo Puang Allataala, sanga mpugaukki atoran agama, apa kamatapparannara lako Puang Isa Almaseh. Susimi joo angkimatappa'mo lako Puang Isa Almaseh, dikua angkidipupenjaji tomelo, tangngia sanga mpugaukkan atoran agama. Te'da mesa' taudipupenjaji tomelo, nasaba' mpugaukki atoran agama.
48002017	Apa ianna kami' mpengkulle-kulleii la direken tomelo mpulalan Almaseh, kakitanan kumua tomadosakan susi bangsa tangngia to-Yahudi, battuanannaraka kumua Almaseh to mpusaba'i kimadosa? Te'da lalo nasusi joo!
48002018	Na ia ke kutarima pole'i to atoran agama to mangkamo kupatorro, mpangpeissenanna' kaleku' kumua tomadosana'.
48002019	Apa mangkamo' mate lan kamenturusan atoran agama, battuananna mangkamo' la'pah jio mai atoran agama, dikua angkutuo lako Puang Allataala, sanga mangkamo' dipampang sola Almaseh.
48002020	Ia tee too moi angkutuo, tangngiamo aku' mputuoi, apa Almasehmo tuo lan kaleku'. Ia tee katuoanku' tee too, matappa'na' lako Anak Allataala to mangka mpakamoja'na', na mangka mpangkarobananna' kalena, sanga dosaku'.
48002021	Susimi tee te'da kukita majiongngi to kameloan penawan-Na Puang Allataala, iamo to kamatean-Na Puang Isa Almaseh. Apa ia ke la den tolino napupenjaji tomelo Puang Allataala, nasaba' mpugaukki atoran agama, te'da bua'na joo kamatean-Na Almaseh.
48003001	Ee, to-Galatia to kupusile'to! Nang manassa bango' kamu'! Indamora mangka mpakedoi penawammi? Te'daraka miingaranni ciapari namate Puang Isa Almaseh jao kaju sitamben, to mangka kupamanassa lako kamu' to butung kamu' ngkita kalenai?
48003002	Ia mandara tee kupangngingaranan kamu' kumua, te'da mitarima Roh Allataala, sanga mpugauk kamu' atoran agama, apa iara to ssa'ding kamu' Kareba Kasalamatan jio mai Puang Allataala, ammimatappa' lako Puang Isa Almaseh.
48003003	Ciapari mimembango'ra kamu'? Llolonganmo kamu' katuoan baru jio mai Roh Allataala, ciapai ammilampake kamawatanganmi la mpaganna'i?
48003004	Te'daraka bua'na to miperasaimo? Kusanga te'da nasusi joo, apa den ia bua'na!
48003005	Na ia to Puang Allataala naben tarruh kamu' Roh Allataala, sola napakitan tarruh kamu' tanda mejangngaran. Tangngiara sanga mpugauk kamu' atoran agama, apa iara to ssa'ding kamu' Kareba Kasalamatan ammimatappa' lako Puang Isa Almaseh.
48003006	Susi unai tojoloki' Nabi Ibrahim dipupenjaji tomeloi, sanga matappa'i lako Puang Allataala.
48003007	Iamo joo la miissen kumua, sininna to matappa' lako Puang Allataala direken bati'na Nabi Ibrahim.
48003008	Susi to diuki' jolomo lan Sura' Allataala kumua la napupenjaji tomelo Puang Allataala to bangsa tangngia to-Yahudi sanga kamatapparanna. Iamo joo napangpeissenan jolomi Puang Allataala to Kareba Kasalamatan lako Nabi Ibrahim nakua, "La kubarakka'i to sininna bangsa lan tee lino, sanga iko."
48003009	Jaji, ia to tomatappa' dibarakka'i susi Nabi Ibrahim dibarakka'i, nasaba' kamatapparanna.
48003010	Den diuki' lan Sura' Allataala kumua, "Tampak ropu ngasan lako totangtatta' nturu'i to sininna atoran agama." Iamo joo, padami to tomparannuan atoran agama, padami nakanna tampak ropu, nasaba' te'da tau ngkullei nturu'i.
48003011	Manassa te'da tau napupenjaji tomelo Puang Allataala sanga nturu'i atoran agama, susi to diuki' lan Sura' Allataala kumua, "Ia to tau dipupenjaji tomelo sanga matappa'i lako Puang Allataala, iamo la nnampa' katuoan melo te'da cappa'na."
48003012	Apa ia ke tapengkulle-kullei menjaji tomelo mpulalan atoran agama, panggaukanta'ra takatappa'i, tangngia Puang Allataala, susi to diuki' lan Sura' Allataala kumua, "Ia to tompugauk tongan atoran agama, la naputuo."
48003013	Mangkamiki' nala'bak Almaseh jio mai tampak ropu to napaden atoran agama lako kita', nasaba' te'da takullei nturu'i. Iari ssulleki' nakanna tampak ropu, susi to diuki' lan Sura' Allataala kumua, "Tampak ropu to sininna tau to mate dipampang jao kaju."
48003014	Ia to Puang Isa Almaseh mate jao kaju sitamben, dikua anna ia to barakka' to dibasse lako Nabi Ibrahim, diparatu too lako bangsa tangngia to-Yahudi, anna kita' tomatappa' diben Roh Allataala to mangka dibasse.
48003015	Ee, tokupusile'to! Melo ke mpakena' mesa' pangpasusian to biasanna takita keallo-keallo. Ia ke denni tau mpaden basse na dipaassahmo, te'damo nawa'ding dita'dei iarika nadirangnganni moi ci'di'.
48003016	Susi toomi to basse-Na Puang Allataala sola Nabi Ibrahim na bati'na. (Issen meloi, te'da nadiuki' lan Sura' Allataala kumua, "na sininna bati'na", battuananna buda tau. Diuki' ia kumua, "na bati'na", battuananna mesa'ra tau, iamo to Almaseh.)
48003017	Iamo to kusanga to pangpasusian nena' kumua, ia to basse mangkamo napaassah Puang Allataala, te'damo nawa'ding nata'dei atoran agama, to a'pa' ratuh tallung pulo taunna namane' den.
48003018	Ia ke ia to barakka' nabasse Puang Allataala lako Nabi Ibrahim sola bati'na, diben lako mandari tonturu' atoran agama, tangngiamo ia disanga basse. Apa nang mangkamo ia nabasse jolo Puang Allataala lako Nabi Ibrahim to barakka' la nabenni.
48003019	Na ia ke susii joo apara patunna nadipaden to atoran agama? Ia una nadipaden undi ia na basse, dikua anna pajan dosana to tolino. Ia to atoran agama dipake angge ratunna bati'na Nabi Ibrahim to mangka nabasse Puang Allataala lako Nabi Ibrahim. Ia to atoran agama naparatu malaeka' lako mesa' passumbungan kada.
48003020	Jaji ia to atoran agama dipauan tolino mpake passumbungan kada. Apa ia to basse lako Nabi Ibrahim Puang Allataala Ia mpaui.
48003021	Ia ke susii joo, sisalaraka to atoran agama na basse-Na Puang Allataala? Te'da lalo ia! Sanga ia ke dibenni atoran agama to tolino to la mpatuoi, manassa iamo mpupenjaji tomeloi ke naturu'i joo. Apa te'da nakullei to atoran agama mpugaukki susi joo,
48003022	nasaba' situru' Sura' Allataala madosa ngasanmiki' to tolino. Iamo joo ia to barakka' mangka dibasse la dibenri tongkatappa'i Puang Isa Almaseh.
48003023	Ia tonna jolona te'dapa tamatappa' lako Puang Isa, susiki' to natarungku atoran agama, ratu lako dipangpeissenanna to kamatapparan lako Puang Isa.
48003024	Jaji, ia to atoran agama mpatujuki' ratu lako ratun-Na Puang Isa Almaseh, antadipupenjaji tomelo sanga matappa'ki' lako Almaseh.
48003025	Na ia tee too, nadete'mi wattunna matappa' lako Puang Isa, iamo joo te'damo nakuasaiki' atoran agama.
48003026	Napuanak ngasanmo kamu' Puang Allataala, sanga matappa'mo kamu' lako Puang Isa Almaseh.
48003027	Mangkamo kamu' dijio' mpau sangan-Na Almaseh, jaji mitarimamo to sipa'-Na Almaseh.
48003028	Te'damo nadipasilaenan to-Yahudi na bangsa tangngia to-Yahudi, kaunan na tangkaunan, muane na baine, nasaba' sirapumo kamu' Puang Isa Almaseh tommidijio'.
48003029	Na ia ke taun-Namo kamu' Almaseh, bati'na toomo kamu' Nabi Ibrahim to la ntarimai to barakka' mangka nabasseanni Puang Allataala.
48004001	Parallu kupamanassa kumua, ia tonna biccu'pa to pea mangmanah, te'da bang silaenanna mesa' kaunan, moiraka na ia puangna joo manah.
48004002	Sanga ditaranakpa ia, na tau laen nnurusu'i to ewananna ratu lako wattu to napattantu ambe'na la nanii mpumanahhi.
48004003	Susi toomi kita', ia tonna jolona susipiki' pea napukaunan dewata lan tee lino.
48004004	Apa ia tonna dete'mi to wattu napattantu Ambe' Puang Allataala, nasuami to Anak Allataala mentama lino. Najajianni mesa' baine, na nturu' atoran agama,
48004005	dikua anna la'bakki to sininna tau jio mai atoran agama, anna puanakki' Puang Allataala.
48004006	Nasuai Puang Allataala to Roh-Na Anak Allataala torro lan penawammi, sanga napuanakmo kamu'. Na ia to Roh-Na Anak Allataala mpusaba'i tametamba kumua, "Oo, Ambe'ku'!"
48004007	Jaji tangngiamo kamu' kaunan, apa menjaji anakmo kamu'. Iamo joo, la ntarima kamu' manah jio mai Puang Allataala.
48004008	Ia tonna te'dapa miissenni to Puang Allataala, mengkaunanpa kamu' lako mangrupa-rupa dewata to sitonganna tangngia Puang Allataala.
48004009	-
48004010	Apa ia tee too, umbora mikua mimadoang bangpa mengkaunan pole' lako tuu lako dewata, na miissenmo to Puang Allataala, ba'tu la'bi manassa ke dikua naissenmo kamu' Puang Allataala. Mipugauk bang unapa to mpattantu allo, bulan, wattu, na taun minii mangmaroah-roah. Na ia tuu lako dewata te'dabua'na na te'da nakullei mpupenjaji kamu' tomelo.
48004011	Kukagiangan kamu', iamo ia ke te'dai bua'na to resoku' lako kalemi.
48004012	Ee, tokupusile'to! Kupeta'da misusi aku', sanga aku' tee susi toomo kamu' to bangsa tangngia to-Yahudi, sanga te'damo napukaunanna' atoranna Nabi Musa. Moi ci'di' te'da salami lako kaleku'.
48004013	Miissen kumua pamulanna kupangpeissenanni tee Kareba Kasalamatan lako kamu', sanga masakina' joo wattu.
48004014	Moi kususi joo, te'da mikita majiongna', te'da too mikako'dosanna', moi nasitonganna ia to sakingku' menjaji pecoba lako kalemi. Apa sibalikanna, mangkamo' mitarima butung to malaeka'-Na Puang Allataala, ba'tu butung to Puang Isa Almaseh.
48004015	Masannang tongan kamu' joo wattu. Kuissen kumua kenna la wa'ding micukke'i to matammi mibenna', tantu la mipugauk. Apa ia tee too, umbomira to kasannangan penawammi?
48004016	Misangamora'ka ewalimmi too, nasaba' kupauan kamu' katonganan?
48004017	Ia to tau laen napengkulle-kullei tongan ssede kamu', apa te'da namelo to pattujunna, madoangri la mpasisarak kamu', ammituru'i.
48004018	Melo una ke napengkulle-kullei tau massede, ke meloi patunna, moi na te'da kujio ssolan kamu'.
48004019	Ee, anakku'! Mapa'dikna', nasaba' kamu'. Susina' tomangnguriwa' sanggenna pajan to Almaseh lan katuoanmi.
48004020	Tangkuissen apapara la kupugauk lako kalemi. Iamo joo ia to elohku', kukua kentata'pa sioloanmo too, angkupangkadai rampa' kamu'.
48004021	Ee, tokupusile'to to madoang bangpa napukaunan atoran agama! Pesa'dingngii tee kadangku'! La kupangpeissenanni to apa napau atoran agama to diuki' lan sura'na Nabi Musa.
48004022	Den diuki' lan kumua ia to Nabi Ibrahim dua anakkana, mesa' jio mai Hagar, iamo baine kaunan, na mesa' jio mai Sara, iamo baine tangngia kaunan.
48004023	Ia to anak jaji jio mai baine kaunan, dijajian susi tolino biasa. Apa ia to jaji jio mai baine tangngia kaunan, nabassemo ia Puang Allataala.
48004024	Ia tee susi mesa' pangpasusian, sanga ia joo baine dua, susi dua basse, battuananna dua carana dipupenjaji tomelo to tolino. Ia to Hagar dipangpasusii basse to dipajaji jao Buntu Sinai, na ia to ngkanana'ii la napukaunan tarruh atoran agama, dikua nadipupenjaji tomelo.
48004025	Jaji, ia to Hagar dipasisanga Buntu Sinai jio tana Arab, to dipapadai kota Yerusalem too allo, sanga napukaunan atoran agama to to-Yerusalem.
48004026	Apa ia to Sara dipapadai kota Yerusalem jao suruga, iamo indota', to te'da napukaunanni atoran agama.
48004027	Sanga den diuki' lan Sura' Allataala kumua, "Ee, iko totamanang to te'da najajian bati', mariomoko! Ee, iko to tangmperasai pangnguriwasan, gumalasimoko na parannu toomoko! Nasaba' ia to baine tangnapuinawa muanena, la llolongan ia buda bati' na ia to baine den muanena."
48004028	Ee, tokupusile'to! Napuanakmo kamu' Puang Allataala situru' basse-Na lako Nabi Ibrahim, susi Ishak.
48004029	Na susi jolona, ia to anak dijajian sanga Roh Allataala, napa'dikki anak to dijajian susi tolino biasa. Susi toomi too allo ia to tomatappa' lako Puang Isa, napa'dikki to tonapukaunan atoran agama.
48004030	Na apara nakua to diuki' lan Sura' Allataala? Diuki' susi tee: "Ula'ii tuu baine kaunan sola anakkana, nasaba' te'da nalampumanahhi joo manah sola anakkana baine tangngia kaunan."
48004031	Ee, tokupusile'to! Jaji, tangngiaki' bati'na baine to napukaunan atoran agama, apa bati'namiki' baine to te'da napukaunanni atoran agama.
48005001	Nala'paranmiki' Almaseh jio mai atoran agama! Iamo joo la mitoe mandik to kadila'paranmi jio mai kakaunanan, danggi' napukaunan pole' kamu'.
48005002	Pesa'dingngii tee! Aku' Paulus mpauan kamu' kumua, ia ke mpangpesunnatan kamu' kalemi dikua napupenjaji tomelo kamu' Puang Allataala, te'da bua'na to Almaseh lako kalemi.
48005003	Na la kupamanassapa lako kalemi kumua, ia ammipangpesunnatan kalemi, parallu kamu' nturu' ngasanni to atoran agama to-Yahudi.
48005004	Ia ke la mipengkulle-kullei nturu' atoran agama dikua napupenjaji tomelo kamu' Puang Allataala, te'damo milasipusola Almaseh, na te'da toomo milamperasai kameloan-Na Puang Allataala.
48005005	Apa ia tee kami', kirannuan napupenjaji tomelokan Puang Allataala, sanga matappa'kan lako Puang Isa Almaseh. Parannukan susi joo, nasaba' napamanassankan Roh Allataala.
48005006	Ia ke sirapumiki' Puang Isa Almaseh, te'damo silaenanna todisunna' ba'tu totangdisunna'. Apa ia to parallu, iara to kamatapparan lako Puang Isa Almaseh, to napamanassa kasipakamojatanta' padanta' rupa tau.
48005007	Melomo to kamenturusanmi lako Puang Allataala tonna tee. Indamora mangka ssede kamu', na te'damo mituru'i to pangngajaran tongan?
48005008	Ia joo tomassede te'da napole jio mai Puang Allataala to mpileimo kamu' ammimenjaji umma'-Na!
48005009	Ia to pangngajaranna wa'ding memmaluah, susi to napau tau, "Ia to ragi ci'di' mpaloboh ta'pung, ke mangkami dilama."
48005010	Moi nasusi joo, kukatappa'i kumua te'dara milatipepa' lako joo pangngajaran tangtongan, nasaba' memmesa' penawamo kamu' Puang Isa. Na ia to tompalao sala kamu' la nacallai Puang Allataala, moi na tomatumba.
48005011	Ee, tokupusile'to! Ia tee aku', ke kupangngajaran unapi kumua la disunna' to tau, ciapai nakaba'ci unapa' to-Yahudi? Ia ke susii joo, ia to kaju sitamben te'damo namenjaji katitumbukan, battuananna te'damo naparallu dipangngajaran kumua ia to kamatean-Na Puang Isa jao kaju sitamben, la mpupenjaji tomelo tau.
48005012	Ia to tompalao sala kamu', kenna ssarakki bangmo ia kalena!
48005013	Ee, tokupusile'to! Nala'paranmo kamu' Puang Isa jio mai atoran agama! Apa danggi' mipake salai to kadila'paranmi mpugauk mangrupa-rupa kagajatan situru' kamadoangan penawammi, apa la situlungra kamu', misipakamoja' too.
48005014	Nasaba' sininna atoran agama dipamesa' lan mesa' parenta to diuki' lan Sura' Allataala kumua, "Pakamoja'i to padammu rupa tau susi iko mpakamoja' kalemu!"
48005015	Apa ia ke sikaba'ci kamu', iarika sipa'dikan ati kamu', jagai danggi' misipandasa.
48005016	Ia to kusanga iamo to: Ake'mo na Roh Allataala mpatuju kamu' lan katuoanmi, dikua nate'da mituru'i kamadoangan gaja'mi.
48005017	Nasilaenan pangkabudaianna tolino na pangkabudaian-Na Roh Allataala. Siewali tarruhhi sola dua, sanga madosa ngasan to tau. Iamo joo na te'da mikullei mpugaukki apa to mikadoangngi.
48005018	Apa ia ke nasolan kamu' Roh Allataala, te'damo napukaunan kamu' atoran agama.
48005019	Ia to kamadoangan penawanna tau pajan bang jio panggaukan gaja'na, susinna manggauk sala, sala kedo, mangkada carepa,
48005020	ssompa dewata, pangngissenan, kasisakkan, siallang, mangngimburu, kamabirisan, ngkitan mesa kale, te'da namesa' penawa, mpasisala tau,
48005021	masere ati, pangmalangoan, takkaliwa' mangmaroah-roah na budapa to susinna joo. Ia ngasan to panggaukan susi joo kupakainga' kamu' susi to kupauan kamu' tonna tee, kumua ia to tompugaukki to susi joo, te'da namenjaji umma'-Na Puang Allataala.
48005022	Apa ia to tau nasolan Roh Allataala, melo panggaukanna: mangpakamoja', mario, masannang bang penawanna, sabbara', mabassa, melo penawa, mangngingaran tarruh,
48005023	mpamajiong penawa, mparenta kalena. Te'da ia atoran agama nnanggaii to panggaukan susi joo.
48005024	Na ia to taun-Na Puang Isa Almaseh mangkami naca'bean to kamadoangan gaja'na.
48005025	La nturu'miki' Roh Allataala, nasaba' mangkamiki' naben katuoan baru!
48005026	Danggi' tamatampo, danggi' too tasipa'dikan penawa iarika sipangngimburuan.
48006001	Ee, tokupusile'to! Ia ke denni mesa' tau diampa' mpugauk dosa, ia to kamu' nturu' Roh Allataala la mipatuju rampa'i joo tau lako lalan kameloan. Apa la mijagai to kalemi danggi' mituru' toda mpugaukki.
48006002	La sibalian kamu' mpassan pamawanmi, sanga iamo joo la minii mpugaukki to atoran-Na Almaseh.
48006003	Ia ke denni tau ssanga bang kalena makkeguna, apa te'da natongan, iamo mbango'-bango'i kalena.
48006004	Pada la mparessaki' kaleta' kumua, meloraka ba'tu te'daraka namelo to panggaukanta'. Ia ke melomi, mane'ki' wa'ding masannang. Apa te'da tawa'ding mpasibandingngi panggaukanna tolaen,
48006005	sanga simesa'-mesa' tau pada la mpebalian kalena.
48006006	Ia to tontarima pangngajaran-Na Puang Isa Almaseh, pada la natawa-tawai barakka'na sola gurunna.
48006007	Danggi' mitobango'-bango'i kalemi! Nasaba' Ia to Puang Allataala te'da nawa'ding dipaningoi. Apa to natanan tau, iamo la napebuai,
48006008	sanga ia to tonturu' bang kamadoangan penawanna, la llolongan kasaburan. Na ia to tonturu' pangpatujun-Na Roh Allataala, la nnampa' katuoan melo te'da cappa'na.
48006009	Danggi' tamarosso mpugauk kameloan, nasaba' ia ke te'da tamarosso, nang la den pissen talolonganni to assele'na.
48006010	Iamo joo ia naden unapa wattu dibenki', tamanggauk melo lako padanta' rupa tau, la'bi pole'pa lako sile'to padanta' to matappa'.
48006011	Kitai matumba matonggona tee hurupu' pangnguki'ku' mati'.
48006012	Ia to guru tangtongan, madoangri la napakala'bih tau. Naparuku kamu' mpugauk sunna', dikua nadanggi' napakario-rioi to-Yahudi, sanga pangngajaran kaju sitamben-Na Almaseh, battuananna kumua kamatean-Na mandara Almaseh jao kaju sitamben la mpupenjaji tomelo tau.
48006013	Nasaba' ia una to tompugauk sunna', te'da naturu' ngasanni to atoran agama, apa iara nakabudai ke mpugauk kamu' sunna', anna pemajaoi penawanna kumua, "Naturu'i to-Galatia to pangngajaranki'."
48006014	Ia tee aku', te'da kulampemajaoi penawangku', apa mpakala'bihna' Puangta' Puang Isa Almaseh to mangkamo mate jao kaju sitamben. Iamo joo ia to tolino na atoranna te'damo bua'na lako aku'. Susi too aku' lako tolino.
48006015	Nasaba' todisunna' ba'tu totangdisunna' pada te'da naparallu, apa ia to parallu iamo to katuoan baru.
48006016	Dennaa upa' nabenni Puang Allataala kamamasean-Na sola kamasannangan-Na sininna to nturu'i tee pangngajaran, iamo to umma'-Na Puang Allataala.
48006017	Danggi'mo naden tau ssussaina', nasaba' budamo lape' jio kaleku' to buttinna kumua umma'-Nana' Puang Isa.
48006018	Dennaa upa' nabarakka'i tarruh kamu' Puang Isa Almaseh. Amin. Sallangki' mati', Paulus
49001001	Ee, tomala'bihku' sola ngasan, tomatappa' na tonturu' Puang Isa Almaseh jio kota Efesus! Ia tee sura' pole jio mai aku' Paulus, rasulu'-Na Puang Isa Almaseh situru' pakkaeloran-Na Puang Allataala.
49001002	Dennaa upa' nabarakka'i kamu' Ambe'ta' Puang Allataala sola Puang Isa Almaseh, naben kamu' kamasannangan.
49001003	Pakala'bihhi Puang Allataala, Ambe'-Na Puangta' Puang Isa Almaseh! Iamo mangka mbenki' sininna barakka' jao mai suruga, nasaba' memmesa'miki' sola Almaseh.
49001004	Napakamoja'ki' Puang Allataala. Napileimiki' tonna te'dapa nadipaden tee lino nasaba' Almaseh, antawa'ding menjaji tau mesan-Na nate'da caccata' ba'tu kakuranganta'.
49001005	Ia joo wattu napattantu jolomiki' Puang Allataala kumua la diangka'ki' menjaji anakka-Na situru' pakkaeloran-Na nasaba' Puang Isa Almaseh. Iamo nanii pajan to pangpakamoja'-Na.
49001006	Pakala'bihhi Puang Allataala, nasaba' pangpakamoja'-Na to te'da susinna. Manassa to pangpakamoja'-Na, nasaba' nabenmiki' Anak to napakamoja'.
49001007	Mangkamiki' nala'bak Puang Allataala jio mai kuasa dosa, battuananna didampanganmiki', nasaba' kita'ra namate to Almaseh.
49001008	Napugaukki Puang Allataala susi joo, nasaba' liwa'ki' napakamoja'. Liwa' mandalan tangngah namacca to Puang Allataala!
49001009	Situru' ia pakkaeloran-Na, napaissennimiki' akkatta-Na to tangnaissen tau tonna anu'. Na ia tonna te'dapa nadipaden tee lino, pura napattantu kumua Almasehra la mpugaukki joo akkatta-Na.
49001010	Ia to akkatta-Na kumua sininna apa la jao suruga, la lanna lino, la menjaji mesa' na Almaseh menjaji kapalana. La napugaukki Puang Allataala joo ke nadete'mi wattunna.
49001011	Ia to napugauk-Na Puang Allataala, napasituru' tarruhhi akkatta-Na sola pakkaeloran-Na to pura napattantumo. Ia tonna te'dapa nadipaden tee lino napileimiki', sanga madoangngi antamenjaji umma'-Na, nasaba' memmesa'ki' sola Almaseh.
49001012	Napugaukki susi joo anna ia tee kami' to-Yahudi to pamulanna mangrannuan lako Almaseh, mpakala'bih Puang Allataala to mala'bih.
49001013	Susi todamo kamu' tommisa'dingmo kareba tongan jio mai Puang Allataala, iamo to Kareba Kasalamatan, menjajimo kamu' umma'-Na ammidipasalama'. Ia tommimatappa'mo lako Almaseh, dibenmo kamu' Roh Allataala to nabasse tonna anu', menjaji butti kumua umma'-Namo kamu'.
49001014	Ia joo Roh Allataala buttinna kumua la tatarimamo to apa nabasse Puang Allataala lako umma'-Na. Battuananna, iamo tanii ngkanassai kumua la nala'bak tonganki' Puang Allataala kita' tee umma'-Na. Napugaukki susi joo antapakala'bih Puang Allataala to mala'bih!
49001015	Iamo joo anna ia tongkusa'dingngi kumua matappa'mo kamu' lako Puang Isa, na sipakamoja' kamu' sininna umma'-Na Puang Allataala,
49001016	mangkurru sumanga' tarruh bangna' lako Puang Allataala nasaba' kamu', ke kupassambajangan o kamu'.
49001017	Kupassambajangan kamu' lako Puang Allataala, Ambe' mala'bih, Puang-Na Puangta' Puang Isa Almaseh, anna ia to Roh Allataala mben kamu' kapaissenan, ammiwa'ding nnissen tonganni to Puang Allataala.
49001018	Kupassambajangan too kamu', napapahangngi kamu' Puang Allataala, ammiwa'ding nnissenni to apa mirannuan jio mai Puang Allataala to mangka mpilei kamu' menjaji umma'-Na. Ammiissenni kumua liwa' melo to apa nabasse Puang Allataala lako umma'-Na.
49001019	Ammiissen tooi kumua tangdikulle mpikkiri'i to kuasan-Na Puang Allataala ntulungki' to tomatappa' lako kale-Na. Liwa' mejangngaran joo kuasan-Na.
49001020	Iamo joo kuasa to mangka napake mpatuo pole' Almaseh jio mai kamatean, napacadokkoi jao cadokkoan mala'bih jio sa'de kanan-Na jao suruga anna mangparenta sola.
49001021	La'bi majao ia to torroan-Na Almaseh na ia to torroanna sininna kuasa ba'tu kaparentan jao langi' na lan lino, ba'tu laenna to dikita majao, la tuona tee too, ba'tu ia ke jio ahera'.
49001022	Nabenni Puang Allataala to sininna apa nakuasaii Almaseh, na iamo menjaji kapalana sininna tomatappa' lako. Iamo susi ulu,
49001023	na ia to tomatappa' susi batang kale-Na. Ia to tomatappa' mpasukku' Almaseh na ia to Almaseh mpasukku'i to sininna apa.
49002001	Ia tonna jolona susi kamu' tomate, te'da miampui katuoan baru jio mai Puang Allataala, natumang kedo gaja'mi sola dosami.
49002002	Ia joo wattu ia to panggaukanmi susi bang to panggaukanna tolino to tangnturu' Puang, ammituru' Ballisi' jao langi' to mparenta sininna setang. Iamo tatta' ngkuasaii to totangmatappa' lako Puang Allataala.
49002003	Ia joo wattu susimiki' tuu lako tau sola ngasan. Nturu' bangki' kamadoangan penawanta', antapugauk bangngi to gaja'na la mpesannangngi penawanta'. Iamo joo sipato' kumua nakagalliki' Puang Allataala anna la mpabalahhiki' susi tolaen.
49002004	Apa mamase na mangpakamoja' to Puang Allataala te'da susinna.
49002005	Iamo joo ia tontasusi unapa tomate natumang dosata', napatuo pole'miki' sola Almaseh. Napasalama'ki', nasaba' kameloan penawan-Na.
49002006	Napatuo pole'miki' sola Almaseh, napacadokkoki' jao cadokkoan mala'bih sola Almaseh jao suruga antamangparenta sola, nasaba' memmesa'miki' sola Almaseh.
49002007	Napugaukki susi joo dikua anna pangpekitanni lako tolino to tuo lan wattu la dioloi lako kumua tangdikulle mpikkiri'i to pangpakamoja'-Na sola kameloan penawan-Na lako kita', nasaba' ia to napugauk Puang Isa Almaseh.
49002008	Dipasalama' kamu', nasaba' kameloan penawan-Na Puang Allataala, sanga matappa' kamu' lako Puang Isa. Na ia joo tangngia kamu' nnangahhi, apa barakka'-Nara Puang Allataala.
49002009	Te'da midipasalama' nasaba' panggaukanmi. Iamo joo tangsipato' ke denni tau matampo nasaba' kasalamatanna.
49002010	Tangsipato'ki' susi joo, sanga Puang Allataalara mbenki' katuoan baru, nasaba' memmesa'miki' sola Puang Isa Almaseh. Nabenmiki' katuoan baru antapugauk kameloan, to napasadia jolomo la tapugauk.
49002011	Ee, kamu' to tangngia to-Yahudi! Ingaranni torroanmi tonna jolona. Nasanga kamu' to-Yahudi kumua totangdisunna', nasaba' te'da tanda sunna' jio kalemi. Napaui to-Yahudi kumua ia joo tanda sunna', tandana kumua umma'-Nami Puang Allataala to to-Yahudi, apa taura ssunna' tau.
49002012	La miingaran kumua ia joo wattu te'dapa mimemmesa' sola Almaseh. Te'dapa midireken tonapilei Puang Allataala. Te'dapa nabasse kamu' Puang Allataala susi to pura nabasse lako umma'-Na to-Yahudi. Lan tee lino te'dapa rannummi la dipasalama', na te'da toopa miissen Puang Allataala.
49002013	Apa ia tee too te'damo misusi joo, nasaba' memmesa'mo kamu' sola Puang Isa Almaseh. Ia to kamu' jolona to te'da miissen Puang Allataala, miissenmi, nasaba' kamatean-Na Almaseh jao kaju sitamben.
49002014	Napasikalinomi Almaseh to to-Yahudi sola bangsa tangngia to-Yahudi. Ia to kamatean-Na mpamesa'ki'. Iamo mangka nta'dei to tasialla'i jolona, iamo to kasiewalian.
49002015	Nata'dei to atoran agama to-Yahudi sola parentana, dikua anna mpupenjaji mesa'ki' bangsa baru to memmesa' sola Ia. Susimi joo carana mpasikalinoi to to-Yahudi na bangsa tangngia to-Yahudi.
49002016	Ia to kamatean-Na jao kaju sitamben mpasikalino toomi to-Yahudi sola bangsa tangngia to-Yahudi na Puang Allataala. Ia to kamatean-Na nta'dei kasiewalian.
49002017	Ratui Almaseh la mpangpeissenan kasikalinoan, la lako bangsa tangngia to-Yahudi to tangnnissenpa Puang Allataala, la lako to-Yahudi to nnissenmo Puang Allataala,
49002018	anna la to-Yahudi, la totang-Yahudi wa'dingngi nasolan Roh Allataala lako Ambe', nasaba' Almaseh.
49002019	Iamo joo ia to kamu' bangsa tangngia to-Yahudi, tangngiamo kamu' tosaleanan ba'tu totangnabasse Puang Allataala. Apa pada-padamo kamu' umma'-Na Puang Allataala sola to-Yahudi to matappa'mo, na direkenmo kamu' pangrapuan-Na Puang.
49002020	Susimo kamu' bola to dipajenjen jao pangrante mangka narantei rasulu' sola nabi, na Puang Isa Almasehmo to batu aririnna.
49002021	Almaseh mpasikalakki sininna pangkajuanna joo bola dipajenjen sanggenna mangka namenjaji mesa' bola ballo-Na Puang Allataala.
49002022	Napake too kamu' Almaseh mpajenjenni joo bola sola tomatappa' laen, nasaba' memmesa'mo kamu' sola Ia, anna menjaji ngenan nanii torro Roh Allataala.
49003001	Ia tee aku' Paulus ditarungkuna', nasaba' mpangpeissenanna' Puang Isa Almaseh lako kamu' bangsa tangngia to-Yahudi.
49003002	Tantu misa'dingmo akkatta-Na Puang Allataala la mpasalama'i to bangsa tangngia to-Yahudi, nasaba' melo penawan-Na. Iamo joo napabarakkannina' tee jamanku' to la mipumelona.
49003003	Mangkamo kupau ci'di' lan tee sura'ku' kumua napakitanna' Puang Allataala joo akkatta-Na to te'da naissen tau jolona.
49003004	Na ia ke mibacai, miissenmi kumua kupahang tonganmo joo akkatta-Na to mangka napugauk Almaseh.
49003005	Ia tonna jolona ia joo akkatta-Na te'da bang tolino dipauan, apa ia tee too mangka napangpeissenanmo Roh Allataala lako rasulu'-Na sola nabin-Na.
49003006	Na ia joo akkatta-Na kumua ia to bangsa tangngia to-Yahudi la ntarima toda barakka'-Na Puang Allataala sola to-Yahudi, na la menjaji susi mesa' kale sola to-Yahudi, anna wa'ding toda la ntarimai to apa nabasse Puang Allataala lako to-Yahudi. Ia tee jaji, nasaba' kamatapparanna bangsa tangngia to-Yahudi lako Puang Isa Almaseh tonna sa'dingmo Kareba Kasalamatan.
49003007	Napabarakkannina' Puang Allataala tee jaman mpangpeissenan Kareba Kasalamatan anna kuasan-Na Puang Allataala mbenna' kapakullean mpugaukki.
49003008	Aku'mo mase-masena to sininna umma'-Na Puang Allataala, apa napabarakkannina' Puang Allataala tee jaman mpangpeissenan Kareba Kasalamatan lako bangsa tangngia to-Yahudi kumua ia to barakka'-Na Almaseh te'da susinna.
49003009	Napabarakkanni toona' jaman mpamanassai lako sininna tau joo akkatta-Na to jolona te'da bang tolino napauan Puang Allataala to mangka mpaden sininna apa.
49003010	Napugaukki Puang Allataala susi joo la mpapajanni to mangrupa-rupa kamaccan-Na sola kapaissenan-Na Puang Allataala lako mangrupa-rupa tomakuasa ba'tu tomangparenta jao langi' ke nakitai to tomatappa' menjaji susi mesa' kale.
49003011	Susimi joo napattantu Puang Allataala tonna te'dapa nadipaden tee lino, na iamo joo nasuai to Puangta' Puang Isa Almaseh mpugaukki to akkatta-Na.
49003012	Kamatapparanta'mora lako Almaseh sola kamangmesan penawanta'mora sola Ia, antabarani mangngolo lako Puang Allataala.
49003013	Iamo joo kumeta'da lako kalemi kumua, danggi' napumoro'i penawammi ke maparri'na' lan pangtarungkuan nasaba' kamu'. La mipumelona joo sola ngasan.
49003014	Suju'na' lako Ambe' massambajang, ke kupikkiri'i joo akkatta-Na sola barakka'-Na Puang Allataala lako kamu' to tangngia to-Yahudi.
49003015	Iara mpaden sininna apa la jao suruga, la lan lino.
49003016	Massambajangna' lako Puang Allataala, to kaminang mala'bih, anna pamawatang kamu' Roh Allataala.
49003017	Ia ke susimi joo, mari'pihmi Almaseh lan penawammi, nasaba' matappa' kamu' lako kale-Na. Massambajang toona' kumua moi apa mipugauk, mipugaukki nasaba' pangpakamoja'.
49003018	Ia ke susimi joo, mapahang tonganmo kamu' susi padammi umma'-Na Puang Allataala, kumua maka matumba maluahna, malandona, matandena sola mandalanna to pangpakamoja'-Na Almaseh lako kita' sola ngasan,
49003019	moi tangnadete' akkalanna tau la mpahangngi. Ia ke miperasaimi to pangpakamoja'-Na, ia to sipa'-Na Puang Allataala mipusipa' toomi.
49003020	Ia to Puang Allataala, to ntulung tarruhki', nakulle la mpugaukki la'bi budapa na ia to tapeta'da doangan ba'tu ia to tapikkiri', sanga liwa' Ia makuasa.
49003021	Iamo joo, ia to kita' tomatappa', to memmesa'mo sola Puang Isa Almaseh, la mpakala'bih tarruhki' Puang Allataala te'da cappa'na! Amin.
49004001	Ia tee aku', to ditarungku nasaba' mpangjamanna' Puang, meta'dana' lako kamu' kumua ia to sipa'mi la sipato' susi sipa'na umma'-Na Puang Allataala, nasaba' mangkamo kamu' dipilei menjaji umma'-Na.
49004002	Danggi' mimatampo, sipangkada rampa' kamu', sisabbarasan kamu' ammisipakamoja' too.
49004003	Mipengkulle-kullei tatta' sikalino ammida'tan nnampuii to kamangmesan penawa napaden Roh Allataala.
49004004	Ia to tomatappa' dipasangrapang mesa' batang kale. Mesa' toora Roh Allataala. Susi too mesa'ra to mirannuan jio mai Puang Allataala to mangka mpilei kamu' menjaji umma'-Na.
49004005	Mesa'ra Puang, mesa'ra kamatapparan, mesa' toora pangjioran.
49004006	Mesa'ra Puang Allataala, to napuambe' sininna tau. Iamo Puangna sininna tolino, Ia toomo ngkuasaii sininna issinna lino na torro too lan kaleta'.
49004007	Pada ntarimamiki' barakka' jio mai Almaseh situru' pakkaeloran-Na.
49004008	Susi to diuki' lan Sura' Allataala mpau Almaseh kumua, "Ia tonna mangka ntaloi ewalinna, endekki de' ngenan kaminang majao, mbawai buda todirampa, na mben barakka' tolino."
49004009	Apara battuananna joo kada? Ia ke dikua, "Endekki" battuananna denmo namellao do' ngenan kaminang majiongna lino.
49004010	Jaji, Ia to Almaseh to mangka mellao, Ia toomo mangka endek de' ngenan majaoannapa na langi', kumua napasukku'i to sininna apa lan lino.
49004011	Pada nabenni barakka' to umma'-Na. Den to napupenjaji rasulu', den to napupenjaji nabi, den to napupenjaji tompangpeissenan Kareba Kasalamatan, den to napupenjaji guru iarika tonnurusu' jamaa.
49004012	Nabenni joo barakka' anna kullei umma'-Na mpangjamanni na pamawatang tooi kamatapparanna to umma'-Na to dipasangrapang batang kale-Na Almaseh.
49004013	Ia ke susimi joo, memmesa' penawamiki', nasaba' pada matappa'miki' lako Anak Allataala na pada tapahangngi kumua indara Ia. Tomasaranianki' na samasai-sainna arannai sukku'ki' susi Almaseh.
49004014	Te'damo tasusi tontamane' matappa' napamale melako mangrupa-rupa pangngajaranna tokalasi, to madoang mpalao sala ba'tu nnuragaki'.
49004015	Apa nturu' tonganmiki' pangngajaran tongan na sipakamoja' tooki'. Na samasai-sainna menjajimiki' susi Almaseh lan sininna passalan. Iamo dipasangrapang ulu,
49004016	na ia tee kita' dipasangrapang mangrupa-rupa lesoan batang kale-Na Almaseh. Te'da natiseran joo kale, nasaba' Almaseh nnampaii. Saloboh-lobohna na samawatang-watangna to kale, ke sipakamoja'ki' na pada mpangjamanki' Puang situru' barakka' to mangka dibenki'.
49004017	Kuasan-Na Puang kupangngingaran kamu' kumua, "Danggi' omo mimessipa' susi totangnturu' Puang Allataala." Tangsipato'na bang to napikkiri' tuu lako tau,
49004018	na te'da namapahang. Te'da naampa' katuoan baru to nabenni Puang Allataala, sanga te'da naissenni to pangngajaran tongan na tangmangpesa'ding tooi.
49004019	Te'da namasiri', anna kamadoangan gaja'na bangra naturu', nampugauk mangrupa-rupa panggaukan to tangsipato'na.
49004020	Na ia to Almaseh to diajaran kamu' te'da ia nasusi sipa'na joo.
49004021	Katongananni Ia. Misa'dingmo to pangngajaran-Na. Na mangkamo kamu' diajahhi to sipa'-Na.
49004022	Midiajahhi kumua la mipatorro to sipa' jolomi. Danggi' mituru' omo kamadoangan gaja'mi to mpalao sala kamu' ammimasolang.
49004023	Sibalikanna la misulleimi to sipa'mi mipemeloii to penawammi,
49004024	ammipamulai to katuoan baru situru' pakkaeloran-Na Puang Allataala. La maruruh na tongan to panggaukanmi susi sipato'na tau mesan-Na Puang.
49004025	Ee, tomala'bihku'! Danggi' mimangkada tangtongan lako padammi rupa tau, apa maruruh kamu' mpaui to tonganna, nasaba' umma'-Namo kamu' Almaseh.
49004026	Ia ke mabirih kamu', danggi' mipugauk dosa. Danggi' paratui lako kabuh allo ke mabirih kamu',
49004027	anna danggi' naden wattunna Ballisi' ssede kamu' mpugauk dosa.
49004028	Ia to tobiasa boko, danggi'mo naboko. Apa la maruruhri mangjama, naampa'i to la naputuona, nawa'ding too ntulungngi to tomakario-rio.
49004029	Danggi' mimangkada to napumasolang tau, apa kada mpamasumanga'ra to napumelo to tossa'dingngi anna nnampa' barakka'.
49004030	Danggi' mipugaukki to apa ssussai Roh Allataala to torro lan kalemi. Ingaranni kumua ia to katorroan-Na lan kalemi, iamo buttinna kumua umma'-Namo kamu' Puang Allataala. Na Iamo la mikanassai kumua la napasalama' kamu' Puang Allataala jio mai pangsessa ke Kiama'mi lino.
49004031	Danggi' mimapa'dik ati, mangpabalah, magalli, massipura, ngkada-kadai tau, maba'ci ba'tu laennapa.
49004032	Apa la sipemeloan penawa kamu', misikamasean, misidampangan too susi Puang Allataala ndampangan kamu' nasaba' Almaseh.
49005001	Turu'i to sipa'-Na Puang Allataala, nasaba' kamu'mo anak napakamoja'.
49005002	La sikamasean kamu' susi Almaseh ngkamaseiki', iamo na mpangkaroban kalena la mpasalama'ki'. Ia joo kamatean-Na susi karoba bunangngu' to napumasannang Puang Allataala.
49005003	Jagai sangammi, danggi' naden tau mpaui kumua manggauk sala kamu', madoang kamu' nnassang sininna apa iarika mpugauk kamu' panggaukan tangsipato' laenna. Te'da nasipato' joo, nasaba' umma'-Na kamu' Puang Allataala.
49005004	Tangsipato' too kamu' mangkada carepa, mangkada tangkebattuan sola nnamboh bang kada. Apa la mangkurru sumanga'ra kamu' lako Puang Allataala.
49005005	Nasaba' miissen kumua te'da nawa'ding menjaji umma'-Na Almaseh sola Puang Allataala lan kaparentan-Na to tomanggauk sala, tomangkedo tangsipato'na, ba'tu tomadoang bang nnassang sininna apa, nasaba' ia to tomangngassang dipapadai tossompa dewata.
49005006	Danggi' mieloranni to tau susi joo mpalao sala kamu' mpake kada-kada mala'bih apa sitonganna te'da natongan. Nasaba' mabirih Puang Allataala lako to tocia' nturu' parenta-Na.
49005007	Danggi' lalo misiama' tosusi joo.
49005008	Ia tonna jolona ia to sipa'mi susi sipa'na to tote'da naissen Puang, apa ia tee too nnissenmo kamu' Puang. Iamo joo ia to panggaukanmi la susi unamo panggaukanna umma'-Na Puang.
49005009	Panggaukan melo, maruruh na tongan pole jio ngasan mai Puang.
49005010	Pengkulle-kulleii nnissenni apara nakabudai Puang ammipugaukki.
49005011	Danggi' mipugaukki susi to napugauk to tote'da naissen pakkaeloran-Na Puang, nasaba' te'da lalo napumelona tau joo apa napugauk. Apa la mipaissennii kumua tangmelo joo.
49005012	Ia to napugauk buni, mesirisan mpaui.
49005013	Apa la pajan kumua gaja' to panggaukanna, ke naissenmi to pakkaeloran-Na Puang.
49005014	Nasaba' ia to pakkaeloran-Na mpaissennii joo tau. Iamo joo naden dipau kumua, "Ee, iko to mamma'na, mi'cikmoko, ammutuo pole' jio mai kamatean, anna la napamanassanko Almaseh to pakkaeloran-Na Puang!"
49005015	Iamo joo mangngingaran melo kamu', danggi' mimessipa' susi tobango', apa la messipa' susira kamu' tomasaranian.
49005016	La mipake to wattummi mpugaukki to dipumelona, nasaba' gaja' sipa'na to tau tee wattu.
49005017	Danggi' messipa' susi tobango', apa la miissen to pakkaeloran-Na Puang.
49005018	Danggi' mimalango nasaba' ia mpaden panggaukan gaja', apa eloranni to Roh Allataala ngkuasai kamu'.
49005019	La sipamasumanga' kamu' makkelong Zabur sola kelong pangpujian, mimakkelong situru' canning atimmi ke sitammu kamu' mpakala'bih Puang.
49005020	La mangkurru sumanga' tarruh kamu' lako Ambe'ta' Puang Allataala mpau sangan-Na Puangta' Puang Isa Almaseh, nasaba' sininna to mangka napugauk lako kamu'.
49005021	La mangpasituru' kamu' mesa' sola mesa'. Iamo buttinna kumua mikasiri' to Almaseh.
49005022	Ee, kamu' baine! La menturu' kamu' lako muanemi susi lako Puang.
49005023	Nasaba' muane ngkapalai baine, susi Almaseh ngkapalai jamaa. Na Ia toomo mpasalama' tomatappa' to dipasangrapang batang kale-Na.
49005024	Susi tomatappa' menturu' lako Almaseh, susi todami to baine la tuli menturu' lako muanena.
49005025	Ee, kamu' muane! Pakamoja'i to bainemi susi Almaseh mangpakamoja' napangkaroban kalena ssulle tomatappa'.
49005026	Susimi joo napatorro leko' kamu' Almaseh ammimenjaji tau mesan-Na. Nadampangan kamu' mpake wai pangjioran sola pangngajah-Na.
49005027	Napugaukki susi joo anna te'da salana, kakuranganna, ba'tu cacca laenna to tomatappa', apa melo, mala'bih na sipato' ke'deh jio sa'dena Almaseh susi tobotting baine ke'deh jio sa'dena tobotting muane.
49005028	Susimi joo ia to pangpakamoja'na muane lako bainena la pada pangpakamoja'na lako kalena. Nasaba' ia to mpakamoja' bainena, pada ke mpakamoja'i kalena.
49005029	Te'da ia mesa' tau ngkaba'ci batang kalena, apa naparakairi ia. Susi too Almaseh mparakai tomatappa',
49005030	nasaba' ia to tomatappa' dipasangrapangngi batang kale-Na.
49005031	Den diuki' lan Sura' Allataala kumua, "Iamo joo na ia to muane la messarakki jio mai tomatuanna, namale memmesa' sola bainena, nasangkale sola dua."
49005032	Liwa' mandalanna battuananna tee kada. Ia to kusanga iamo to kasiumputanna Almaseh na tomatappa'.
49005033	Jaji, ia to pangpakamoja'na muane lako bainena la pada pangpakamoja'na lako kalena, na ia to baine la ngkasiri' muanena.
49006001	Ee, kamu' to anak! La mangpesa'ding kamu' lako tomatuammi! Iamo joo to sipato' mipugauk, nasaba' umma'-Namo kamu' Puang.
49006002	Den diuki' lan Sura' Allataala kumua, "Kasiri'i to tomatuammu." Iamo parenta kaminang parallu, to diumpusan basse kumua,
49006003	"Ammumasannang namalambeh sunga'mu lan tee lino."
49006004	Ee, kamu' to ambe'! Ajahhi meloi to anakkami situru' atoran sola pangpakainga'-Na Puang, danggi' mpaden pa'dik penawa lako anakkami to apa migaukanni.
49006005	Ee, kamu' to kaunan! Danggi' mianggai' bangri menturu' lako puangmi lan tee lino. La menturu' tongan kamu', ammikasiri'i, susi kamenturusanmi lako Almaseh.
49006006	Danggi' na ia manda ke nakita kamu' mipemasannangngii to penawanna, apa susi mesa' kaunan-Na Almaseh kumua, la masumanga' kamu' mpugauk pakkaeloran-Na Puang Allataala.
49006007	La masannang kamu' mpugaukki to jamanmi, susi ke Puang Allataala mipangjaman na tangngia tolino manda.
49006008	La mikanassai kumua, moi kaunan ba'tu tomaradeka pada la nnampa' pahalana jio mai Puang Allataala to sininna panggaukan melona.
49006009	Ee, kamu' to puang! La susi too mipugauk lako kaunanmi, danggi' migarra'i. Ingaranni kumua ia to Puangna jao suruga ia bang una Puangmi, na te'da namangpasilaenan lako tolino.
49006010	Na mangkatampakanna, eloranni to kuasan-Na Puang mpamawatang kamu', nasaba' memmesa' penawamo kamu' sola Ia.
49006011	Nnewa kamu' Ballisi'. Iamo joo pake ngasanni to parewa kapararian-Na Puang Allataala, ammikullei nnewai to passedena Ballisi'.
49006012	Nasaba' tangngia padanta' rupa tau to taewa, apa nnewaki' sininna tomakuasa ba'tu to mparentai tee lino gaja', sola sininna setang to mangparenta jao langi' tee wattu.
49006013	Iamo joo pake ngasanmi to parewa kapararian-Na Puang Allataala, anna ia ke nadete'mo kamu' sussa, mikulle nnewai, na mangkai joo da'tan bang kamu' mawatang matappa'.
49006014	La mawatang kamu' ammisadia mangngewa. Ia to pangngajaran tongan, la mipake susi saripi, na ia to kamarurusan la mipake susi baju bassi.
49006015	Canning atimmi mpangpeissenan Kareba Kasalamatan, umbo nakua Puang Allataala sikalino pole' tolino, susi sapatu mipake.
49006016	La da'tan kamu' mpubalulang kamatapparanmi lako Puang Allataala, nasaba' iamo joo la mipake mbosian sininna pana apinna Ballisi'.
49006017	La ntarima kamu' songko' bassi kasalamatan. La ntarima too kamu' pa'dang to naben kamu' Roh Allataala, iamo to kadan-Na Puang Allataala.
49006018	Ia ke nnewa kamu' Ballisi', la massambajang tarruh bang kamu' mpeta'da pangtulung-Na Puang Allataala. La massambajang kamu' situru' pangpatujun-Na Roh Allataala. Danggi' mipajaii massambajang. Passambajanganni to sininna umma'-Na Puang Allataala.
49006019	La mipassambajangan todana', anna benna' kada tongan Puang Allataala ke mangkadana', sola kabaranian mpangpeissenan Kareba Kasalamatan to tangnaissenpa tau.
49006020	Naangka'na' Puang Allataala menjaji pesuan-Na. Na ditarungkumo' tee too, nasaba' kupangpeissenanni to Kareba Kasalamatan. Passambajanganna' angkubarani mpangpeissenanni, susi to sipato'na la kupau.
49006021	Sininna to apa jaji lako kaleku' la napauan kamu' padanta' tomatappa' Tikhikus to tapakamoja'. Ia to Tikhikus sangpangjamanku', to tatta' mpangjaman Puang Allataala.
49006022	Kusuai male mati' la mpauan ngasan kamu' kumua matumba-tumba unakan anna pakatana kamu'.
49006023	Dennaa upa' na Ambe'ta' Puang Allataala sola Puang Isa Almaseh mpupenjaji sininna taun-Na masannang, sipakamoja', sola da'tan matappa' lako Almaseh.
49006024	Dennaa upa' nabarakka'i Puang Allataala sininna tau to mpakamoja' tarruhhi to Puangta' Puang Isa Almaseh. Padamo jolo' too. Sallangki' mati', Paulus.
50001001	Ee, tomala'bihku' tonnatoro' jamaa sola tontulung jamaa na sininna umma'-Na Puang Isa Almaseh jio kota Filipi! Aku' Paulus na Timotius taun-Nakan Puang Isa Almaseh ngkiringan kamu' tee sura'.
50001002	Dennaa upa' nabarakka'i kamu' Ambe'ta' Puang Allataala sola Puang Isa Almaseh, naben kamu' kamasannangan.
50001003	Tuli mangkurru sumanga'na' lako Puang Allataala, ke kuingaran o kamu',
50001004	na masannangna' tongkupassambajangan kamu'.
50001005	Mangkurru sumanga'na' lako Puang Allataala, nasaba' tatta' kamu' mesa' penawa ntulungna' mpangpeissenanni to Kareba Kasalamatan mammula jio mai misa'dingna ratu lako too allo.
50001006	Kukatappa'i kumua, ia to pangjaman melo to napamula Puang Allataala ssullei sipa'mi, la napemangkaii sanggenna ratu pole' Puang Isa Almaseh.
50001007	Sipato'na' mangpikkiri' susi joo, nasaba' kupakamoja' kamu' na mituru' toomi to jaman mangka dipabarakkananna', la lanna' pangtarungkuan, la ia ke mpangpeissenanna' Kareba Kasalamatan iarika mpamanassai kumua tongan joo Kareba.
50001008	Nakitana' Puang Allataala na naissen kumua kukamali' gajamo kamu'. Kupakamoja' kamu' susi Puang Isa Almaseh mangpakamoja'.
50001009	Massambajangna', dennaa upa' mipede' mpakamoja' Puang Allataala mipakamoja' too padammi rupa tau, na samacca-maccammi nnissen pangngajaran tongan na samandalan-dalanna to tangngahmi.
50001010	Ia ke susimi joo, miissenmi mpilei apa to melona, na te'da caccami ke ratu pole'mi Almaseh,
50001011	na melo tarruh sipa'mi, nasaba' Puang Isa Almaseh, anna dipakala'bih to Puang Allataala.
50001012	Ee, tokupusile'to! Parallu miissen kumua moi ditarungkuna' tee too, sabuda-budanna tau ssa'dingngii to Kareba Kasalamatan.
50001013	Sininna surudadu pangngampa bola Tomaraja sola tau laen lan tee kota nnissenmi kumua ditarungkuna', sanga mpangpeissenanna' Almaseh.
50001014	Moi kuditarungku, ia to padanta' tomatappa' samatappa'-tappa'na lako Puang, na sabarani-raninnami mpangpeissenanni to Kareba Kasalamatan.
50001015	Moi naden ba'tu pira-pira tau mpangpeissenan Almaseh sanga masere atii ngkita pangjamanku' namadoangri la ssisakkanna', apa ia to tau laen situru' ia canning atinna.
50001016	Ia tuu lako tau mpangpeissenanni Almaseh, sanga napakamoja'i to Puang Allataala. Naissen kumua diangka'na' la mpamanassai to Kareba Kasalamatan kumua tongan.
50001017	Apa ia to ba'tu pira-pira tau mpangpeissenanni Almaseh, nasaba' nasanga la napumelo mesai, tangngia nasaba' kamarurusan penawa. Nasanga too kumua la mapa'dik penawangku' lan pangtarungkuan, ke manggauk susii joo.
50001018	Ake' bangmo. Masannangna', apa bangmo akkattana, meloraka, tangmeloraka, ke Almaseh unai to napangpeissenan. La masannang tarruhna',
50001019	nasaba' kuissen kumua dila'paranna', sanga passambajangmi, na pangtulung-Na Roh-Na Isa Almaseh.
50001020	Ia to kukadoangngi sola kurannuan, iamo to kumua te'da lalo kuladipakasiri', apa la barani tonganna' mpebalian Kareba Kasalamatan tee too, susi biasanna. Na ia ke susii joo, la dipakala'bih to Almaseh, nasaba' pebalingku', la tuoku', la mateku'.
50001021	Ia to tuoku' kupatuju lako ngasan Almaseh, na kamatean iamo pahalaku'.
50001022	Apa ia ke tuona', den bua'na lako jamanku', na te'da kuissenni umbonnamora la kupilei.
50001023	Nasialaina' tee dua. Madoangna' ssalaii tee lino angkumari'pih sola Almaseh, nasaba' iamo joo to kaminang melo.
50001024	Apa la'bi kebattuan lako kalemi, ke tuo unapa' lan lino.
50001025	Na kamatapparan iamo tee kunii nnissenni kumua da'tanna' la mari'pih ssolan kamu' sola ngasan, ammisamatappa'-tappa'na lako Almaseh, misamasannang-sannangna too.
50001026	Na ia angkuratu mati', la'bipa to pangpakala'bihmi lako Puang Isa Almaseh, sanga aku'.
50001027	Samari ia to kumua la mituru' tarruh bang to pangngajaran-Na Almaseh. Na moi malena' mati' ba'tu tangmalena' mati', da'tan bang kusa'ding to karebammi kumua mesa' penawa kamu', mipada-pada mpengkulleii anna buda tau matappa' lako Kareba Kasalamatan,
50001028	na moi mesa' to tonnewa kamu' te'da la mikalaja'. Ia joo mpamanassai lako tonnewa kamu' kumua la nasessai Puang Allataala, apa la dipasalama' kamu'.
50001029	Ia to barakka' mangka diben kamu', tangngia manda to matappa' lako Almaseh, apa ia toomo to dikua la maparri' kamu' sanga Almaseh.
50001030	Jaji, ianna susi joo turu' todamo kamu' mpamanassai kumua tongan joo Kareba Kasalamatan, susi to mikita mangka kupugauk na misa'ding unapa tee too.
50002001	Mangkami Almaseh mpamasumanga' kamu', na ia to pangpakamoja'-Na mpamasannangmo kamu', na Roh Allataala mpamesa' penawamo kamu', ammisipakamoja', misikamasean.
50002002	Iamo joo la'bi la mipemasannangngina', iamo to la sipahang melo kamu', la sipakamoja' kamu', la mesa' pattuju kamu',
50002003	na danggi' miangahhi to mipumelo mesa, ba'tu pangpuji tangkebattuan. Apa sibalikanna, la mpupengkajiongan kamu' kalemi, na la mikasiri' to tau laen na kalemi.
50002004	Na danggi' na ia manda to kaparalluan mesammi miangah, apa la miangah too to naparalluinna tau laen.
50002005	Na ia to penawammi la susi penawan-Na Puang Isa Almaseh:
50002006	Moi sangrupa Puang Allataala to Almaseh, apa te'da napapajanni to kapuangan-Na.
50002007	Apa canning atinna napatorroi to kapuangan-Na, namenjaji susi kaunan. Mentolino, natuo susi tolino.
50002008	Mpupengkajiongan kalena anna menturu' tongan lako Puang Allataala, naarannai mate. La'bi pole'pi mate jaoi kaju sitamben.
50002009	Iamo joo nagaja mpamajaoi Puang Allataala, nabenni kuasa kaminang majao,
50002010	anna sininna to kepenawa mengguntu' ssompa Puang Isa, la jaona langi', la lanna lino, la jiong lino nanii tomate.
50002011	Na sininna tokepenawa la mangngaku kumua, "Puang to Isa Almaseh", anna la dipakala'bih to Ambe' Puang Allataala.
50002012	Ee, tomala'bihku' sola ngasan to kupakamoja'! Susi tongkutorropa lan tangnga-tangngami, la'bi-la'bi tee too moi mambelana' jio mai kalemi, la tatta' kamu' nturu'i to pangngajahku'. Mangkamo kamu' napasalama' Puang Allataala. Jaji, la mipengkulle-kullei tuo susi sipato'na umma'-Na Puang Allataala, iamo to ssompa Puang mimalaja' mpugauk kasalan.
50002013	Puang Allataala mpupembalik penawammi ammimadoang, mikulle tooi mpugaukki to pakkaeloran-Na.
50002014	Danggi' mimangnuku-nuku iarika site'geh ke denni apa mipugauk,
50002015	dikua namanassa lako tolino to tangmaruruh na togaja', kumua tomelo kamu' mimaruruh na te'da caccami, apa taun-Namo kamu' Puang Allataala. Miarrangngii to tolino to tangnturu' Puang Allataala susi arrang lako tosala lalan,
50002016	ke mipangpeissenanni to Kareba Kasalamatan. Na ia ke susii joo, wa'dingna' mpumasannangngi ke ratu pole'mi Almaseh, sanga te'da nalao sala to jamanku'.
50002017	Ia tee aku' mangkana' mpaissenni kamu' to Kareba Kasalamatan ammimemmatappa'. Na moi nadipato'do to raraku', nabutung dipatibolloh susi karoba lako Puang Allataala nasaba' ia to mangka kupugauk lako kalemi, la masannangna' antamasannang sola.
50002018	Na susi too kamu' la masannang, antapada-pada masannang.
50002019	Ia ke napuelohhi Puang Isa, madoangna' ssuai madoi' mati' to Timotius, dikua na ianna pole mai, ia to karebammi mpamasannang penawangku'.
50002020	Nasaba' ia manda kusolan sangpenawa mpikkiri' tonganni to miparalluinna.
50002021	Ia to tau laen pada mparinawa bangri kalena, tangngia pakkaeloran-Na Puang Isa Almaseh.
50002022	Mikitamo kumua wa'ding dikatappa'i to Timotius. Mangkamo' natulung mpangpeissenan Kareba Kasalamatan susi anak ntulung ambe'na.
50002023	Iamo kuakkattai la kusua male mati', ke mangkami to kara-karaku' dira'tah.
50002024	Apa kurannuan kumua la naeloranna' Puang Allataala kumadoi' toda male mati'.
50002025	Ia to sangpangjamanku' padanta' tomatappa' Epafroditus, to mangka misua ratu inde' ntulungna', kusanga parallu too kusua pole mati',
50002026	sanga gaja nakamali' kamu', nanawa-nawa tooi, nasaba' misa'ding kumua masakii.
50002027	Masaki tonganni ia, na garapai mate. Apa nakamaseii Puang Allataala, na te'da na ia manda nakamasei apa moi aku', dikua nadanggi' kusamaparri'-parri'na.
50002028	Iamo joo kumadoi' ssuai mati', ammimasannang ke mikitami, nadanggi' nakerangngan to sussaku'.
50002029	Masannang kamu' ntarimai susi sipato'na ntarima to mpangjaman Puang. Parallu mikasiri' to tau susi joo,
50002030	nasaba' garapai mate tonna mpangjaman Almaseh, iamo to mpugaukki to apa la mitulunganna', na te'damo nacirinnai sunga'na.
50003001	Ee, tomala'bihku'! Mangkatampakanna, la masannang kamu' sanga mesa' penawamo kamu' sola Puang Allataala. Ia ke kudadu'i nnukiran kamu' to apa mangka kupauan kamu' mati', te'dara namatumba, na la mipumelona ia.
50003002	Majaga kamu' lako guru tangtongan, nasaba' gaja' to sipa'na susi sipa' asu. Majaga kamu' lako to tomangparuku massunna',
50003003	nasaba' kita'ra to disanga todisunna' tongan na kita' toora to ssompa Puang Allataala situru' pangpatujun-Na Roh Allataala. Kita'ra to masannang, nasaba' mesa' penawamiki' sola Puang Isa Almaseh, te'da na atoran agama tapattuan mpupenjaji tomeloki'.
50003004	Moiraka nawa'ding toona' mpattuan kamenturusanku' lako atoran agama, nasaba' ia ke denni tau mpattuan atoran agama, la'bi pole'pi aku'.
50003005	Disunna'na' tonna karuamo allona jajingku', to-Israelna', bati'na Benyamin, jaji to-Ibrani massangna', na mangngagama to-Yahudina' situru' pangngajaran Farisi. (Jaji to-Farisi toona'.)
50003006	Ia ke panggaukanku', aku'mo to kaminang ssessa tomatappa' lako Puang Isa. Ia ke kamenturusanku' lako atoran agama, te'da atoran tangkuturu'i.
50003007	Ia to panggaukan to kusanga kupusaro tonna jolona, kupurugimo tee too nasaba' Almaseh.
50003008	Kupurugi ngasan joo, nasaba' kupahang kumua la'bi melo to nnissen Puangku' Puang Isa Almaseh, na ia to laenna. Te'da ngasanmo kupugaukki, na kusangamira burauk, dikua angkuampa'i to Almaseh,
50003009	angkumesa' penawa sola. Te'da kudipupenjaji tomelo, sanga mpugaukna' atoran agama, apa napupenjaji tomelona' Puang Allataala, sanga matappa'na' lako Almaseh.
50003010	Ia to gaja kukadoangngi iamo to nnissen Almaseh, sola mperasaii to kuasa mpatuo pole'i jio mai kamatean. Madoang toona' mperasai parri' sola kamatean susi to naperasai Almaseh,
50003011	kudipatuo pole' toda jio mai kamatean keanu'.
50003012	Te'da kukua mangkamo' nnampa'i joo kukadoangngi, iarika mangkamo' menjaji totangkasalan. Apa tarruh-tarruh bangpa' mpengkulleii, kenna wa'ding kuampa' todai, nasaba' iamo joo patun-Na napupenjajina' Puang Isa Almaseh taun-Na.
50003013	Ee, tomala'bihku'! Te'dara kumua kuampa'mi. Apa ia to kupugauk, iamo to la kupengkulle-kullei ratu lako to kupangngujui, na kupasalaimo penawa to apa pura kupugauk.
50003014	Ia tee aku', susina' tomassimbara. Kinjara'na' angge cappa'na la nnampa' paraseng. Ia joo paraseng iamo to kumua nasuana' Puang Allataala mentama suruga, nasaba' kamatean-Na Puang Isa Almaseh.
50003015	Ia tomasaranianmo la mangpikkiri' susiki' joo. Apa ia ke den kamu' mangpikkiri' laen, na Puang Allataalamora mpamanassai joo lako kalemi.
50003016	Samari kumua ia to pangngajaran mangka diajaranki', ia bang toomo la taturu' tarruh.
50003017	Ee, tomala'bihku'! La mialai palelean mata to sipa'ku'. Mituru' todai sipa'na to tonnalakan palelean mata.
50003018	Nasaba' tuli kupauan bang kamu', na kupauan omo kamu' too mpenjio' wai matangku', kumua ia to sipa'na buda tomatappa' tangsipato' bang penawa melo-Na Almaseh, iamo to kamatean-Na jao kaju sitamben.
50003019	Mangkatampakanna la sabu' tuu lako tau, nasaba' mpupuang ba'tangna, mpumatampo panggaukanna to mesirisan, na ia to tangngahna napatuju lako mandai katuoan lan lino.
50003020	Apa ia tee kita', jao suruga to tondok kajajianta', na jao toomo mai la tanii ntajan Puang Isa Almaseh, Tomangpasalama'.
50003021	Iamo la mpajajii tee batang kaleta' to tangmala'bih menjaji mala'bih susi kale-Na, mpake kuasan-Na to napake too ntaloi sininna apa.
50004001	Ee, tomala'bihku' to kupakamoja' na kukamali' too! La matappa' tongan-tongan kamu' lako Puang. Kupumasannang sola kupumala'bih kamu'!
50004002	Kupeta'dai namesa' penawa to Euodia sola Sintikhe susi to sipato' napugauk to tonturu' Puang.
50004003	Ee, sangpangjamanku' sola ngasan! Kupeta'dapa lako kalemi, tulungngi tuu baine sola dua, to mangkamo kusibawan mpengkulle-kullei mpangpeissenan Kareba Kasalamatan sola Klemens, na budapa solaku' laenna, to diuki' sanganna lan Sura' Katuoan.
50004004	Da'tan kamu' masannang sanga mesa' penawa kamu' sola Puang Allataala! Kudadu'pi mpaui: Masannang kamu'!
50004005	Pangpekitanni to kameloan penawammi lako sininna tau. Cingga'tu'mora naratu to Puang.
50004006	Danggi' naden apa mipuselang, apa paui to miparalluinna lako Puang Allataala lan passambajangmi, mimangkurru sumanga' too,
50004007	na ia to kamasannangan jio mai Puang Allataala, to te'da nakullei mpahangngi tolino, la mpamambelai joo napuselangna penawammi, nasaba' mesa' penawa kamu' sola Puang Isa Almaseh.
50004008	Ee, tomala'bihku' sola ngasan! Mangkatampakanna, la mipallan penawai sininna to pangngajaran tongan, sininna to mala'bih, sininna to maruruhna, sininna to tangkasalan, sininna to maballona, sininna to melona disa'ding, to mangpamasannang sola sipato'na dipuji.
50004009	La mituru' to sininna pangngajaran to mitarimamo mipelajahhi toomo, la ia to kupaunna, la ia to kupugaukkuna, anna ampai kamu' Puang Allataala to mpangben kamasannangan.
50004010	Liwa' masannangku' nang kumangkurru sumanga' lako Puang, nasaba' ia tee too mikiringan omo' pangtulungan. Sitonganna ia to wattu puramo miingaran una ia, apa tangpadete' kamu'.
50004011	Te'da kumangkada susi joo, kumua kakuranganna', sanga ia to aku' tee kupelajahhimo mpasigannatanni to apa jio kaleku'.
50004012	Mangkamo' kaasi-asi, mangka toomo' kala'bian. Moi apa ngkannana' kupumasannang, la kabarasanraka, la katangbarasanraka, la kala'bianraka, la katanggannatanraka.
50004013	Kukulle to sininna apa, sanga Puang Isa Almaseh mbenna' kapakullean.
50004014	Apa melo tuu mipugaukkuna, nasaba' miingaran to kamaparrisanku'.
50004015	Ee, tomala'bihku' to-Filipi! Miissen kumua ia tommimane' dipaissenni to Kareba Kasalamatan, mesa-mesammi jamaa to ngkiringanna' pangtulungan tongkulamessunmo lan mai propinsi Makedonia.
50004016	Susinna ia tongkujio kota Tesalonika pempiran kamu' ngkiringanna' pangtulungan ke kuparallui omi.
50004017	Te'da kuangah pangpabenganmi, apa iara kuangah kumua na sabuda-budanna barakka' miampa', sanga mitulungna'.
50004018	Kutarima ngasanmo, na la'bi budamo na ia to kuparalluinna. Kala'bianmo', tongkutarimami jio mai Epafroditus to apa mipangben. Ia to pangpabenganmi susi karoba bunangngu', to napumasannang Puang Allataala.
50004019	Dennaa upa' na Puangku' Puang Allataala, to tangdikulle mbilangngi to kasugiran-Na, mben kamu' to apa miparallui, nasaba' Puang Isa Almaseh.
50004020	Iami joo la mpakala'bih tarruhki' Ambe'ta' Puang Allataala te'da cappa'na. Amin.
50004021	Massallangna' lako sininna umma'-Na Puang Isa Almaseh. Sininna padanta' tomatappa' to kusolan ntee too massallang toda mati'.
50004022	Sininna umma'-Na Puang Allataala inde' kota massallang ngasanni mati', la'bi-la'bi to torro jio bola Tomaraja Roma.
50004023	Dennaa upa' nabarakka'i kamu' Puang Isa Almaseh. Padamo jolo' too. Sallangki' mati', Paulus.
51001001	-
51001002	Ee, tomala'bihku' sola ngasan, tomatappa' na tonturu' Almaseh jio kota Kolose! Aku' Paulus sola padanta' tomatappa' Timotius ngkiringan kamu' tee sura'. Napileina' Puang Allataala situru' pakkaeloran-Na menjaji rasulu'-Na Puang Isa Almaseh. Dennaa upa' nabarakka'i kamu' Ambe'ta' Puang Allataala, naben kamu' kamasannangan
51001003	Ia angkipassambajangan kamu', tuli mangkurru sumanga'kan lako Puang Allataala, Ambe'-Na Puangta' Puang Isa Almaseh,
51001004	nasaba' kisa'dingmo kumua mikatappa'i tonganmi to Puang Isa Almaseh, mipakamoja' tooi to sininna umma'-Na Puang Allataala.
51001005	Matappa' kamu' misipakamoja', nasaba' mirannuan to Puang Allataala kumua la naben kamu' to apa napasadianmo kamu' jao suruga, situru' Kareba Kasalamatan to mangka misa'ding jolona. Tongan joo Kareba Kasalamatan,
51001006	to nasa'dingmo tau lan lili'na lino, na mpaden barakka' lako tau. Susi toomo kamu' nabarakka'i sipamulanna misa'ding, ammiperasai tonganni to kameloan penawan-Na Puang Allataala.
51001007	Ia tee Kareba Kasalamatan mangka naajaran kamu' Epafras, sangpangjamanki' to kipakamoja'. Iamo mesa' tompangjaman Almaseh to tatta' mbalii kamu'.
51001008	Ia mpauankan kumua sipakamoja' tonganmo kamu', nasaba' kuasan-Na Roh Allataala.
51001009	Iamo joo tongkisa'dingngi to apa jaji lako kalemi, kipassambajangan tarruh kamu' lako Puang Allataala, kumua ammisannissen-nissennai to pakkaeloran-Na ammiampa' tooi to sininna kapaissenan to pole jio mai Roh Allataala.
51001010	Ianna susimo joo, ia to sipa'mi la situru' pakkaeloran-Na Puang Allataala anna pumasannangngi penawan-Na. Susinna, mipugaukki to mangrupa-rupa kameloan, misannissen-nissennai to Puang Allataala,
51001011	natuli mpamawatang kamu' kuasa mala'bih-Na, ammisabbara' mimario bang moi maparri' kamu',
51001012	mituli mangkurru sumanga' lako Ambe'ta' Puang Allataala. Ia mpasipato' kamu' la nnampa'i jao suruga to apa nabasse lako umma'-Na.
51001013	Ia toomo mangka lla'paranki' jio mai kuasanna Ballisi' napupenjajimiki' taun-Na lan kaparentan-Na Anak to nakamasei.
51001014	Iamora tee Anak lla'bakki' jio mai kuasa dosa, battuananna didampanganmiki'.
51001015	Tangdikita to Puang Allataala. Apa ia to Almaseh mpamanassai lako kita' sipa'-Na sola kuasan-Na. Iamo Anak Pamungah, na te'da njaonannii to sininna apa mangka napaden Puang Allataala.
51001016	Iamo napake Puang Allataala mpadenni to sininna apa lan lino na sininna apa jao suruga, ia to dikitanna na tangdikitanna, sininna kuasa ba'tu kaparentan jao langi'. Ia tee lino sola issinna dipaden mpake Almaseh na dipatuju lako too Almaseh.
51001017	Ia tonna te'dapa naden to sininna apa, nang denmo ia to Almaseh. Iamo nnampaii tee lino anna te'da natiseran.
51001018	Almaseh toomo kapalana sininna tomatappa' to dipasangrapang batang kale-Na. Iamo Anak Tungga' to bungah dipatuo pole' jio mai kamatean, dikua namenjaji kaminang matande jio mai to apa den.
51001019	Napuelohhi Puang Allataala kumua sininna to apa den jio kalena, den toda jio Anak.
51001020	Nasuai Puang Allataala to Almaseh mentama lino, namate jao kaju sitamben, anna pasikalinoi to sininna apa lan lino na lan suruga sola kalena.
51001021	-
51001022	Susi toda kamu' tee too dipasikalinomo Puang Allataala. Jolona tangngia kamu' umma'-Na Puang Allataala na miewali tooi, sanga gaja' to penawammi sola panggaukanmi. Napasikalinomo kamu' Puang, nasaba' kamatean-Na Anak, ammidipatorro leko' jio mai totangnturu' Puang, anna te'da caccami ba'tu kakuranganmi ke dipangngolomo kamu' lako Puang Allataala.
51001023	Apa la tatta' kamu' matappa', danggi' nasitawa-tawa to penawammi. La mirannuan tarruhhi to Puang Allataala kumua la napugaukki to apa nabassean kamu' lan Kareba Kasalamatan to mangka misa'ding. Ia joo Kareba dipangpeissenanmo lako issinna lino. Na ia tee aku' Paulus menjajimo' tompangpeissenanni.
51001024	Ia to tomatappa' lako Almaseh wa'ding dipasangrapang batang kale-Na. Jaji, maparri' to batang kaleku' tee too susi Almaseh maparri' tonna anu', nasaba' jamanku' mbalii to tomatappa'. Iamo joo kumasannang, ke maparri'na' sanga kubalii kamu'. Na ia tee kamaparrisanku' la ngganna'i sininna kamaparrisan to la naperasai tomatappa' lako Almaseh.
51001025	Menjajina' tompangjaman tomatappa' tonna pabarakkannina' Puang Allataala jaman mpangpeissenanni lako kamu' bangsa tangngia to-Yahudi to kadan-Na Puang Allataala,
51001026	iamo joo akkatta-Na to te'da naissenni tau sipamulanna lino, apa ia tee too dipangpeissenanmo lako umma'-Na Puang Allataala.
51001027	Madoangngi Puang Allataala mpangpekitanni lako sininna umma'-Na to melona sola mala'bihna joo akkatta-Na lako kamu' bangsa tangngia to-Yahudi kumua, natorro too Almaseh lan kalemi, na iamo buttinna kumua la turu' toda kamu' mperasai kamala'biran-Na Puang Allataala jao suruga.
51001028	Karebannamora Almaseh to kipangpeissenan lako sininna tau. Kipake sininna kapaissenanki' mpakainga' sola nnajahhii, dikua anna mesa'-mesa' tau wa'ding kipangngolo lako Puang Allataala susi to tomasaranian, sanga memmesa'mi sola Almaseh.
51001029	Iara joo kupengkulle-kullei mpugaukki, mpake sininna kuasa to nabenna' Almaseh to mangjama lan kaleku'.
51002001	Madoangna' ke miissenni kumua kupangjaman tongan kamu' la mpugaukki to mipumelona, sola tomatappa' jio kota Laodikia na kota laen, moiraka na te'dapa tasitammu.
51002002	Kupugaukki tee ammipada-pada mawatang sola ngasan ke memmesa' penawamo kamu' nasaba' sipakamoja' kamu', ammipahang tonganni akkatta-Na Puang Allataala to jolona tangnaissen tau, battuananna miissenmo to Almaseh.
51002003	Nasaba' Almasehra mpamanassai to sininna kapaissenan-Na sola kamaccan-Na Puang Allataala.
51002004	Kupauan kamu' tee kumua danggi' naden tau mpalao sala kamu', to nnanggai'-gai' bangra mpangkadai melo kamu'.
51002005	Moi tapada mambela, apa ia to penawangku' torro lan tangnga-tangngami. Na liwa'na' mario ssa'dingngi kumua mesa' penawa kamu' na mawatang too to kamatapparanmi lako Almaseh.
51002006	Mitarimamo to Puang Isa Almaseh kumua iamo Puangmi. Iamo joo ia to panggaukanmi la situru' panggaukanna to tompupuangngi to Almaseh.
51002007	La tatta' kamu' memmesa' sola Almaseh, mirannuanni. La samatappa'-tappa'na toomo kamu' lako Almaseh, susi to mangka diajaran kamu'. La tuli mangkurru sumanga' too kamu' lako Almaseh.
51002008	Majaga kamu', danggi' naden tau mpalao sala kamu' nnajahhi kamu' kapaissenan tolino ammimengkaunan pole'. Te'da bua'na joo kapaissenan tolino, na te'da too napole jio mai Almaseh, apa pole jio mai tomakuasa ba'tu tomangparenta jao langi' to ngkuasai lino na pangngajaran disimanahhi jio mai tojolota'.
51002009	La mikanassai kumua, sininna to apa den jio Puang Allataala, den toda jio Almaseh,
51002010	na te'da kakuranganmi, sanga ia to sipa'-Na sola kuasan-Na Puang Allataala miputawa too, nasaba' memmesa'mo kamu' sola Almaseh. Ia to Almaseh ngkuasai sininna tomakuasa ba'tu tomangparenta.
51002011	Wa'ding dipau kumua mangkamo kamu' disunna', nasaba' memmesa' penawamo kamu' sola Almaseh. Te'da nasunna' kamu' tau, apa iara to penawammi nasunna' Almaseh. Battuananna mangkami Almaseh lla'paran kamu' jio mai sipa' jolomi.
51002012	Nasaba' ia tommidijio', susi kamu' tomate, midilamun sola Almaseh ammidipatuo pole' too sola Almaseh, nasaba' matappa' kamu' lako kuasan-Na Puang Allataala to mangka mpatuo pole' Almaseh jio mai kamatean.
51002013	Ia tonna jolona susimo kamu' tomate, te'da miampui katuoan baru jio mai Puang Allataala, nasaba' madosa kamu', na te'da midisunna' situru' atoran agama to-Yahudi. Apa ia tee too napatuomo kamu' Puang Allataala sola Almaseh. Nadampanganki' moi nabuda dosata'.
51002014	Nata'dei Puang Allataala to sura' dinii nnuki'i to sininna panggaukanta' to ntengkai pakkaeloran-Na to dipake mparapa'ki'. Napugaukki susi joo, nasaba' kamatean-Na Almaseh jao kaju sitamben.
51002015	Nataloi Almaseh jao kaju sitamben to sininna tomakuasa ba'tu tomangparenta jao langi' anna te'damo nakullei mangpanggaukan. Napugaukki Puang Allataala susi joo nanii mpakasiri'i to tomakuasa ba'tu tomangparenta jao langi' anna pasusii to toditalo lumingka jio boko'-Na Almaseh na jolo to Almaseh susi topatalo.
51002016	Iamo joo danggi' naden tau mpasala kamu', sanga te'da mituru' pemali kumande ba'tu nniso', ba'tu atoran allo lompona agama, pangramean bulan mane' ollong ba'tu Allo Katorroan.
51002017	Ia joo atoran susiri bajo-bajo to diben la mpamanassai to kameloan la ratu, na Almasehmo to buttinna!
51002018	Danggi' mieloran kalemi dipasala ke te'da mituru' pangngajaranna tuu lako tau. Naanggai' ssessa kalena, na ssompa malaeka', denmo nakita pengkita. Ia to pikkirisanna to te'da bua'na mpumemmatampoi tuu lako tau,
51002019	anna te'da naturu' Almaseh to disanga ulu. Ia to tomatappa' wa'ding dipasangrapang mangrupa-rupa lesoan batang kale-Na Almaseh na ia to Almaseh dipasangrapang ulunna joo kale. Jaji, ia to Almaseh nnampai joo kale anna te'da natiseran anna saloboh-lobohna situru' pakkaeloran-Na Puang Allataala.
51002020	Wa'ding dipau kumua mangkamo kamu' mate sola Almaseh, battuananna dila'paranmo kamu' jio mai kuasanna sininna tomakuasa ba'tu tomangparenta jao langi' to ngkuasai lino. Ia ke susii joo, ciapari mituru' unapi joo atoran susi to napugauk totangnturu' Puang?
51002021	"Danggi' kaka'i tee! Danggi' lepa'i joo! Danggi' tumbui tee!"
51002022	Te'da napumeloi tau joo atoran, nasaba' panggaraga tolinora, na la dicappu'i dikande ba'tu diiso' joo apa dianggai.
51002023	Nasanga tau kumua melo joo atoran, nasaba' ia to tonturu'i dikita kumua tomangngagama, nasaba' mpamajiongngi kalena sola ssessa kalena, apa sitonganna te'da bua'na, napakeri mpassau penawanna.
51003001	Angahhi to apa jao suruga to nanii Almaseh cumadokko mangparenta jio sa'de kanan-Na Puang Allataala, nasaba' wa'ding dipau kumua dipatuo pole'mo kamu' jio mai kamatean sola Almaseh.
51003002	Battuananna, ia to penawammi la mipatuju lakoi to la miampa' jao suruga, danggi' na apa lan lino mipikkiri'.
51003003	Wa'ding dipau kumua mangkamo kamu' mate, na ia to katuoan barummi sola Almaseh te'dapa napajan, nasaba' te'dapa napapajanni Puang Allataala.
51003004	Apa ianna ratu pole'mo to Almaseh, to mben kamu' katuoan baru, iamora joo wattu napajan too to kamala'biran-Na Almaseh ammimala'bih sola.
51003005	Iamo joo ca'beanni to sininna kamadoangan gaja'mi, susinna manggauk sala, panggaukan laen to tangsipato', nturu' bang pakkaeloran penawa, mangpanggaukan tangmelo na madoang nnassang sininna apa, nasaba' ia to tomangngassang dipapadai tossompa dewata.
51003006	Ia ngasanmo joo la mparatu kamagallian-Na Puang Allataala lako totangnturu' Puang.
51003007	Mpugauk toda kamu' panggaukan susi joo tonna jolona, tommituru'pi to kamadoangan gaja'mi.
51003008	Apa la mica'beanmi tee too to panggaukan susi joo, susinna mabirih, mangpabalah, mpugauk kagajatan, mpau gaja' tau, mangkada carepa.
51003009	Danggi' misiuraga, nasaba' mangkamo kamu' nca'bean sipa' jolomi sola kamadoangan gaja'mi.
51003010	Mangkamo kamu' diben katuoan baru. Menjajimo kamu' tau baru to napaden Puang Allataala. Na da'tan bang kamu' dibarui, ammisannissen-issenna Puang Allataala sola ammisasusi-susinna sipa'-Na.
51003011	Iamo joo te'damo nadipasilaenan to umma'-Na Almaseh. Te'damo nadipasilaenan to-Yunani na to-Yahudi, todisunna' na totangdisunna', bangsa laen na bangsa to tangmessipa', kaunan na tangkaunan, nasaba' pada bang unaki' dipupenjaji tau baru. Almasehra to kaminang parallu na Iamo torro lan kita'sola ngasan.
51003012	Napakamoja' kamu' Puang Allataala na mangkamo kamu' napilei menjaji tau mesan-Na. Iamo joo la sikamasean kamu' padammi rupa tau, melo penawa, danggi' matampo, mangkada rampa' lako tau, sola sabbara' kamu'.
51003013	Sisabbarasan kamu' ke denni to sala lako kalemi, ammidampanganni. Susi Puang Allataala mangka ndampangan kamu', susi too to tau laen la midampangan.
51003014	Ia to kaminang parallu iamo to sipakamoja' kamu', nasaba' ia ke sipakamoja' kamu' la memmesa' tongan to penawammi.
51003015	Napileimo kamu' Almaseh menjaji susi lesoan batang kale-Na. La sikalino kamu' sola padammi tomatappa'. Eloranni kamasannangan to pole jio mai Almaseh, ngkuasai penawammi. La mangkurru sumanga' too kamu' lako Puang Allataala.
51003016	La mipallan penawa tarruhhi to pangngajaran-Na Almaseh ammituru'i. La da'tan bang kamu' siajaran misipakainga' too mpake sininna kapaissenanmi. La macanning atimmi mangkurru sumanga' lako Puang Allataala mimakkelong Zabur, kelong pangpujian ba'tu kelong laen.
51003017	Moi apa mipugauk ba'tu mipau, ia to panggaukanmi la situru' panggaukanna umma'-Na Puang Isa. Mangkurru sumanga' kamu' lako Ambe' Puang Allataala, nasaba' apa to napugauk Puang Isa lako kalemi.
51003018	Ee, kamu' to baine! Menturu' kamu' lako muanemi, sanga iamo la napugauk tonturu' Puang.
51003019	Ee, kamu' to muane! Pakamoja'i to bainemi. Danggi' mipasusii to todisua-sua bangra lan bolami.
51003020	Ee, kamu' to anak! La tuli mangpesa'ding kamu' lako tomatuammi, nasaba' iamo nakabudai Puang Allataala.
51003021	Ee, kamu' to ambe'! Danggi' mipa'dikkii to penawanna anakkami anna danggi' naka'tu rannu.
51003022	Ee, kamu' to kaunan! Turu'i to sininna parentana puangmi lan tee lino. Danggi' na ia manda ke nakita kamu' mipemasannangngii to penawanna. Apa la mituru' tonganni to parentana, ammikasiri'i susi ngkasiri' Puang Allataala.
51003023	Ianna den jaman nasuan kamu', la masumanga' kamu' njamai, susi ke Puang Allataala mipangjaman na tangngia tolino manda.
51003024	Ingaranni kumua la miampa' pahalami jio mai Puang, susi to mangka nabasse lako umma'-Na. Puangmi to Almaseh na Iamo mipangjaman.
51003025	Ia to tompugauk kasalan la dipabalahhi, nasaba' te'da tau napasilaenan Puang Allataala ke mangsessai.
51004001	Ee, kamu' to puang! La maruruh kamu' lako kaunanmi, danggi' mipasilaenanni. Ingaranni kumua te'da na kamu' manda to la dipekapuangngi, apa den toda Puangmi jao suruga.
51004002	Danggi' mipajaii massambajang lako Puang Allataala. Na ia ke massambajang kamu' mangkurru sumanga' too kamu'.
51004003	Passambajangankan, anna benkan wattu Puang Allataala mpangpeissenan akkatta-Na, to jolona tangnaissenpa tau, to napugaukmo Almaseh. Na iamora joo kuditarungku.
51004004	Passambajanganna', angkukullei mpangpeissenanni anna pahangngi tau, nasaba' iamora jamanku'.
51004005	La macca kamu' ke sola kamu' totangnturu' Puang. Na la mipake to wattu diben kamu' mpangpeissenanni to karebanna Almaseh umbo-umbo minii.
51004006	Ia ammimangkada la napumasannang to tossa'dingngi. Mebali melo kamu' ke denni tau ngkutanai kamu'.
51004007	Sininna to apa jaji lako kaleku' la napauan kamu' padanta' tomatappa' Tikhikus to tapakamoja'. Ia to Tikhikus sangpangjamanku', to tatta' mpangjaman Puang Allataala.
51004008	Kusuai male mati' la mpauan ngasan kamu' kumua matumba-tumba unakan anna pakatana kamu'.
51004009	Ia to padanta' tomatappa' Onesimus la male toda mati'. To-Kolosei, to tatta' matappa' na kipakamoja' tongan. Iamora joo sola duai la mpauan kamu' kumua matumba-tumba unakan.
51004010	Sallangna mati' Aristarkhus, to kusolan ditarungku. Sallangna toda Markus, sampu pissenna Barnabas. Susi to kuuki' jolo, la mitarima melo ke malei mati'.
51004011	Sallangna mati' Yesua, to disanga toda Yustus. Ia mandara tee tau sola tallu jio mai to-Yahudi, to matappa'mo lako Puang, kusolan mpangjaman Puang Allataala. Na iamora mpamasumanga'na'.
51004012	Sallangna Epafras mati', mesa' to-Kolose, pangjama-Na Puang Isa Almaseh. Te'da napajaii mpellao doangan kamu' sola ngasan, dikua ammisamawatang-watangnamo susi mesa' tomasaranian, ammituli nturu'i to pakkaeloran-Na Puang Allataala.
51004013	Mangka aku' kukita liwa' mattongan-tongan mpangjaman kamu' sola to-Laodikia na to-Hierapolis.
51004014	Padanta' tomatappa' dottoro' Lukas, to tapakamoja', ngkiring sallangna mati', susi toda Demas.
51004015	Paratuankan sallangki' lako tomatappa' jio kota Laodikia. Sallangki' lako Nimfa sola jamaa to sirempun jio bolana.
51004016	Ia ammimangka mbacai tee sura'ku', la miben todai jamaa jio kota Laodikia nabacai. Susi too to sura'ku' lako to-Laodikia la mibaca tooi ke nakiringan kamu'.
51004017	Pauanni Arkhipus anna jama melo jamanna to napabarakkananni Puang Allataala.
51004018	Sallangku' Paulus. Aku' nnuki'i tee passallang. Danggi' mikalupaii kumua lan unapa' pangtarungkuan! Dennaa upa' nabarakka'i kamu' Puang Allataala. Padamo jolo' too. Sallangki' mati', Paulus.
52001001	Ee, tomala'bihku', tomatappa' lako Ambe' Puang Allataala sola Puang Isa Almaseh! Aku' Paulus nnuki'i tee sura' sola Silas na Timotius lako kamu' jamaa jio kota Tesalonika. Dennaa upa' nabarakka'i kamu' Puang Allataala, naben kamu' kamasannangan.
52001002	Ia ke kipaui sangammi lan passambajangki', tuli mangkurru sumanga'kan lako Puang Allataala, nasaba' kamu' sola ngasan.
52001003	Mangkurru sumanga'kan sanga kiingaran tarruhhi jio olo-Na Ambe'ta' Puang Allataala to panggaukan melo mipugauk nasaba' kamatapparanmi. Kiingaran too to pangtulungmi lako padammi rupa tau nasaba' pangpakamoja'mi. Kiingaran kumua da'tan kamu' mawatang nnoloi mangrupa-rupa pecoba nasaba' mangrannuan kamu' lako Puangta' Puang Isa Almaseh.
52001004	Ee, tomala'bihku' to napakamoja' Puang Allataala! Mangkamo kamu' napilei Puang menjaji umma'-Na.
52001005	Kiissen kumua napileimo kamu', nasaba' ia tongkipangpeissenan Kareba Kasalamatan lako kamu', tangngia kumua kada manda, apa kuasan-Na Roh Allataala ntulungkan mpugauk tanda mejangngaran. Na liwa' kikatappa'i to katongananna Kareba Kasalamatan. Miissen to apa kipugauk tontasola unapa, kiwa'ding ntulung kamu', to napumelona katuoanmi.
52001006	Kiissen kumua napileimo kamu' Puang Allataala, nasaba' mialamo palelean mata to Puang Isa, miala toomokan palelean mata. Jaji, moi miliwa' dipakario-rio, nasaba' mitarimai to Kareba Kasalamatan, da'tan kamu' mperasai to kamarioan pole jio mai Roh Allataala.
52001007	Na iamo joo, mimenjaji palelean mata lako sininna tomatappa' lako Puang Isa jio tana Makedonia na tana Akhaya.
52001008	Nasaba' pole jio mai kamu' na ia to karebanna Puang Isa kaissenan tarruh lako tana Makedonia na Akhaya. Na te'da najio manda, apa umbo-umbo nanii silelemo male to kareba kumua matappa'mo kamu' lako Puang Allataala. Jaji te'damo kiparallu mpaui to kamatapparanmi,
52001009	sanga nacurita ngasan tau kumua mitarima melokan tongkimale jolo mati'. Nacurita too kumua miboko'imo to dewata, mimassompa lako manda Puang Allataala. Iamo Puang Allataala tongan to tuo tarruh.
52001010	Nacurita toopa kumua mitajan tongan to karatuan-Na pole' Anak Allataala jao mai suruga, iamo to Puang Isa to mangka napatuo pole' Puang Allataala jio mai kamatean. Puang Isamo la mpasalama'ki' jio mai pangsessa-Na Puang Allataala keanu'.
52002001	Ee, tomala'bihku' sola ngasan! Miissen kumua te'da natangden bua'na to karatuanki' iti'.
52002002	Miissen kumua ia tonna te'dapa kimale mati' kota Tesalonika, mangkakan dipakario-rio sola dipakasiri' jio kota Filipi. Susi too iti' budamo to nnewakan, apa kabaranian pole jio mai Puang Allataala, angkiwa'ding mpangpeissenan Kareba Kasalamatan jio mai Puang Allataala lako kamu'.
52002003	Ia to kipangpeissenan lako kamu' tangngia pangnguraga. Te'da too tangngah gaja' lan penawangki', te'da kimadoang ngkalasii kamu'.
52002004	Te'da lalo ia! Tangngia kipau to la napusannang tolino, apa iara kipau to napusannang-Na Puang Allataala to nnissen penawangki'. Nasaba' nasangamokan Puang Allataala sipato' mpangpeissenanni joo Kareba Kasalamatan.
52002005	Miissen kumua tangngiakan tomassede, iarika to mbunianan kamu' tangngah gaja' kumua den lan penawangki' madoang sumaro. Puang Allataala ngkitakan!
52002006	Te'da too kami' na ia kiangah to la napuji tau, la jio mai kalemi, la jioraka mai tolaen.
52002007	Sitonganna te'da kisala ke kipeta'dai kamu' apa, sanga rasulu'-Nakan Almaseh. Apa mangpakamoja'kan tongkilan tangnga-tangngami, susi mesa' indo to mpemajampangngi anakkana.
52002008	Tangngia to kumua sadia mandakan mpangpeissenanni to Kareba Kasalamatan jio mai Puang Allataala, apa moi sunga'ki' sadia tookan mpangbenni, nasaba' liwa'kan mpakamoja' kamu'.
52002009	Miingaran unapa, umbo kikua mangngangah. Mangjama allo bongi tongankan, dikua anna danggi' kisussai kamu' tongkipangpeissenan Kareba Kasalamatan jio mai Puang Allataala lako kamu'.
52002010	Kamu' ngkitakan sola Puang Allataala kumua te'da salaki', tomelo penawangki' na te'da caccana to panggaukanki' lako kamu' to tomatappa' lako Almaseh.
52002011	Miissen kumua ia to panggaukanki' lako kamu' sola ngasan, susi mesa' ambe' njampang anakkana.
52002012	Kipangngingaran kamu', kipamasumanga' kamu', angkimeta'da lako kalemi na ia to panggaukanmi la susi sipato'na umma'-Na Puang Allataala. Nasaba' Puang Allataalamo mpilei kamu' menjaji umma'-Na lan kaparentan-Na ammiwa'ding mperasai kamala'biran-Na.
52002013	Denpa mesa' napusaba', angkituli mangkurru sumanga' lako Puang Allataala. Iamo to kumua, ia tongkipangpeissenanni lako kamu' to kareba jio mai Puang Allataala, mipesa'dingngii mitarimai joo kareba, tangngia kumua pole jio mai tolino, apa mikatappa'i kumua pole jio mai Puang Allataala. Tongan kumua kadan-Na Puang Allataala joo kareba, to da'tan mangjama lan penawammi to tomatappa' lako Puang Isa.
52002014	Ee, tomala'bihku' sola ngasan! Kiissen kumua mitarimamo to kadan-Na Puang Allataala, sanga ia to apa jaji lako jamaa-Na Puang Allataala jio tana Yudea, to matappa' lako Puang Isa Almaseh, ia toomo jaji lako kamu'. Padammi bang una to-Tesalonika mpa'dikki kamu'. Susi toomi to jamaa jio tana Yudea napa'dikkii too padanna to-Yahudi.
52002015	Ia to to-Yahudi to mangka mbuno buda nabi tonna anu', ia too to mangka mbuno Puang Isa, ia toomo mpakario-riokan. Napugauk tarruh to panggaukan te'da napusannangngi Puang Allataala, na nnewa buda tau.
52002016	Kannori naanggaikan mpangpeissenan karebanna Puang Isa lako bangsa tangngia to-Yahudi anna wa'ding dipasalama'. Susimi joo sakerangngan-rangnganna to dosana takkaliwa'mo budanna. Na katampakanna la nasessai Puang Allataala.
52002017	Ee, tomala'bihku' sola ngasan! Gaja mali'kan moi cingga'tu'riki' sisarak. Moi tapada mambela nang sikandoppi'ki' lan penawa. Iamo joo kipengkulle-kullei la ssikitan pole' kamu'.
52002018	Pattujungki' la male pole'kan mati' na kupengkulle-kullei te'da napissen penduanra, apa tuli nahalangngikan Ballisi'.
52002019	Madoangkan ssikitan kamu' nasaba' sitonganna kamu'ra kipuparannu sola kipumario. Ia ke ratumi Puangta' Puang Isa keanu' antamangngolo, masannangkan ngkita assele' jamanki'.
52002020	Kamu'mo kipumala'bih sola kipumario!
52003001	Liwa'mokan mamali'. Iamo joo kisanga la'bi melo ke torro bangmokan sola Silas jio kota Atena,
52003002	angkisuai to padanta' tomatappa' Timotius male mati'. Ia to Timotius sangpangjamanki' nasua Puang Allataala mpangpeissenan karebanna Almaseh. Kisuai male mati' la mpamasumanga' kamu' ammisamatappa'-tappa'na.
52003003	Susimi joo, danggi' lalo miden mpessakkanni Almaseh moiraka mimaparri'. Miissen kumua ia tee kamaparrisan akkattanamo Puang Allataala lako kalemi.
52003004	Ia tontasola unapa, kipauan jolomo kamu' kumua la maparri'ki'. Tongan joo kada sanga mangkamo taperasai to parri'.
52003005	Iamo kusuai to Timotius male mati' sanga gaja doangmo' nnissenni kumua matappa' tarruh unara kamu'ka lako Almaseh. Batana', iamo ke nataloimo kamu' Ballisi' na sininna to jamanki' menjaji te'da bua'na.
52003006	Apa ia tee polenna mai Timotius mpauankan kareba to kipusannang, kumua da'tan una kamu' matappa' misipakamoja' too. Napauan toomokan kumua tuli miingaran melo unakan. Na mikamali' unapa la ssikitankan, susi kami' mamali' la ssikitan kamu'.
52003007	Ee, tomala'bihku'! Napamasumanga'kan joo kareba. Moi kimaparri' dipakario-rio, masumanga'kan ssa'dingngi kumua da'tan kamu' matappa'.
52003008	Ia tee too matana tonganmokan, sanga samatappa'-tappa'mimo lako Puang.
52003009	Mangkurru sumanga' tongankan lako Puangta' Puang Allataala, nasaba' kamarioan to kiperasai jio olo-Na, sanga kamu'.
52003010	Meta'da tulung tongankan keallo kebongi lako Puang Allataala, dennaa upa' kiwa'ding unapa mpessikitai pole' kamu' kiajahhi kamu' to apa te'dapa miissenni ammisamatappa'-tappa'na lako Puang Isa.
52003011	Dennaa upa' natulungkan Ambe'ta' Puang Allataala sola Puangta' Puang Isa angkiwa'ding ssikitan kamu'.
52003012	Na dennaa upa' mipede' sipakamoja' sola ngasan, mipede' mpakamoja' too sininna tau, susi kami' mpakamoja' kamu'.
52003013	Na dennaa upa' napamawatangngi Puang penawammi, anna te'da dosami na te'da caccami jio olo-Na Puang Allataala, Ambe'ta', ke ratu pole'i Puangta' Puang Isa sola sininna taun-Na.
52004001	Ee, tomala'bihku' sola ngasan! Mangkamo kamu' kiajahhi matumba sipa'mi anna pusannangngi Puang Allataala. Tongan kumua tuomo kamu' susi joo. Apa ia tee too, kipangngingaran kamu' mpau sangan-Na Puang Isa, ammila'bi mpengkulle-kulleipi tuo susi joo.
52004002	Nasaba' miissenmo to parenta-Na Puang Isa to mangkamo kiajaran kamu'.
52004003	Na iara nakadoangngi Puang Allataala kumua mituo susi to sipato'na tau mesan-Na, nadanggi' manggauk sala.
52004004	Parallu la mipahang kamu' to muane umbo mikua mpugaukki lako balimmi to sipato'na, to napumasannangna Puang Allataala sola tolino.
52004005	Danggi' mituru'i bang kamadoangan batang kale susi to napugauk totangnnissenpa Puang Allataala.
52004006	Jaji, la lako baine, la lako muane kupakainga' kamu', danggi' mangpanggaukan sala. Danggi' mikalasii padammi tomatappa'. Mangkamo kamu' kupakainga' rampa' kumua ia to tompugaukki susi joo la nasessa Puang.
52004007	-
52004008	Te'da napileiki' Puang Allataala kumua la mangpanggaukan salaki', apa iara nabenki' Roh Allataala dikua antapugaukki to napusannang-Na. Ia to tocia' ntarimai tee pangngajah tangngia tolino nakacia', apa Puang Allataalara.
52004009	Te'damo kiparallu nnuki'i umbo la mikua mpakamoja' padammi tomatappa', sanga mangkamo kamu' naajahhi Puang Allataala.
52004010	Mipakamoja'mo to sininna padammi tomatappa' jio lili'na tana Makedonia. Moi nasusi joo liwa'pa kipeta'da lako kamu' sola ngasan, ammila'bi mpengkulle-kulleipi sipakamoja'.
52004011	Pengkulle-kulleii ammituo rapa', nadanggi' miurusu'i to jamanna tolaen. Angahhi to kaparalluanmi susi to mangka kipangparentan lako kamu' jolona.
52004012	Ia ke susimi joo to sipa'mi, te'damo mimangpenanda bang lako tolaen. Na ia to totangmatappa' lako Puang Isa la ngkasiri' kamu'.
52004013	Ee, tomala'bihku'! Parallu miissen kumua apa to la jaji lako padanta' tomatappa' to jolomo lako, dikua nate'da namasse penawammi susi totangmatappa', to te'da namangrannuan lako Puang Allataala.
52004014	Takatappa'i kumua mangka mate to Puang Isa apa tuo pole'i. Iamo joo la takatappa'i too kumua la napatuo pole' todai Puang Allataala to sininna tomatappa' to jolomo lako, anna tuo sola Puang Isa.
52004015	La kipapahangngi rampa' kamu' tee pangngajaran-Na Puang Isa kumua ia ke ratu pole'i keanu', ia to kita' to tuopa te'da talanjoloii to tojolomo lako sitammu Puang Isa.
52004016	Ia ke mellaomi Puang Isa jao mai suruga disa'ding to gamaranna puanggawana malaeka' gaja tonggo na dipannoni too to tarompe'-Na Puang Allataala. Iamo joo menjaji tanda na ia to tomatappa' lako Almaseh to jolomo lako la dipatuo jolo'.
52004017	Mangkai joo too, kita' to tuopa diangka'miki' sola joo tomangka dipatuo pole' mentama saleu' tasitammu Puang Isa jao langi', antatorro tarruh sola.
52004018	Jaji ia tee kada la mipake sipamawatang.
52005001	Ee, tomala'bihku' sola ngasan! Te'damo kiparallu nnukiran kamu' to kumua, umbo wattu nalaratu pole' Puang Isa.
52005002	Miissen melomo kumua ia to wattu karatuan-Na pole' Puang Isa susi karatuanna taboko ratu bongi te'da nadikalannai.
52005003	Den wattu nalamangkada to tau kumua, "Masannangmiki', te'damo tamalaja'". Na iamora joo wattu nata'pa mperasai to pangsessa, na te'da nakullei palai. Ia joo pangsessa te'da nadikalannai, susi wattunna mesa' baine mangnguriwa' la keanak.
52005004	Ee, tomala'bihku'! Ia to kamu' te'da nasusi sipa'mi to totangnnissen Puang Allataala. Jaji te'damo milasabakan ke ratui Puang Isa, susi tau sabakan ke denni taboko ratu.
52005005	Tuo kamu' nturu' pakkaeloran-Na Puang Allataala. Tangngiaki' tomanggauk gaja'.
52005006	Jaji la majagaki' antata'tan kaleta'. Danggi' tatangmangngingaran susi tomamma' ke bongii.
52005007	Nasaba' ia ke bongi wattu kamammasanna tau, na wattu bongi too nanii malango tau.
52005008	Apa ia to kita' tee, tonturu'ki' pakkaeloran-Na Puang Allataala. Iamo joo la nta'tanki' kaleta'. Paralluki' da'tan matappa' lako Puang Allataala, tapakamoja' padanta' rupa tau, anna den pellendunganta' susi surudadu mpake baju bassi. Takatappa'i tooi kumua la napasalama'ki' Puang Allataala, anna den pellendunganta' susi surudadu mpake topi bassi.
52005009	Te'da napileiki' Puang Allataala la nasessa, apa la napasalama'ki' Puangta' Puang Isa Almaseh.
52005010	Mangkami mate ssulleki', dikua ianna ratu pole' la tuoki' sola, la lako kita' to tuo unapa, la lako to tojolomo lako.
52005011	Iamo joo, la sipamasumanga'mo kamu' misipamawatang too, susi to mipugauk tee too.
52005012	Ee, tomala'bihku' sola ngasan! Kipeta'da tongan ammikasiri'i to pekaamberan lan jamaa. Iamo to tomangpatuju nnajahhi kamu' nturu' pakkaeloran-Na Puang Allataala.
52005013	Parallu mikasiri' tongan sola mipakamoja' sanga ia joo jamanna. Tuli la sipamasannang kamu' sola ngasan.
52005014	Ee, tomala'bihku' sola ngasan! Meta'da tookan ammipangkadai rampa'i to tomakuttu mangjama. Pamasumanga'i to tomalaja'. Tulungngi to toparallu ditulung. Sabbara' kamu' lako sininna tau.
52005015	Jagaii na danggi' naden tau mangpabalahhi panggaukan gaja' na gaja'. Mipengkulle-kulleii ammituli mpugauk kameloan lako padammi tomatappa' na lako sininna tau.
52005016	La da'tan bang kamu' mario.
52005017	Mituli massambajang.
52005018	Mida'tan bang mangkurru sumanga' lako Puang Allataala moi apa jaji lako kalemi, nasaba' iamo nakadoangngi jio mai kalemi to tomesa' penawa sola Puang Isa Almaseh.
52005019	Danggi' mihalangngii to jaman-Na Roh Allataala.
52005020	Danggi' too micapa'i to kada napasan Roh Allataala,
52005021	apa la mipikkiri' meloi joo kada. Ianna tongan kumua pepasan jio mai Roh Allataala, pugaukki.
52005022	Danggi' mpugauk kagajatan.
52005023	Dennaa upa' na Puang Allataala, to mpangbengan kamasannangan, mpupenjaji kamu' tau mesan-Na, na dennaa upa' na Ia njagai to penawammi, tangngahmi, na panggaukanmi nadanggi' mikasalan nate'da caccami, ke ratu pole'i Puangta' Puang Isa Almaseh.
52005024	Napileimo kamu' Puang Allataala. Iamo joo najagai kamu' sanga tatta' napugauk to basse-Na.
52005025	Ee, tomala'bihku' sola ngasan. Pellao doangankan!
52005026	Sallangki' lako sininna tomatappa' lako Puang Isa iti'.
52005027	Kuasan-Na Puang kumeta'da mati' ammibacanni sininna tomatappa' tee sura'.
52005028	Dennaa upa' nabarakka'i kamu' Puangta' Puang Isa Almaseh. Padamo jolo' too. Sallangki' mati', Paulus
53001001	Ee, tomala'bihku', tomatappa' lako Ambe'ta' Puang Allataala sola Puang Isa Almaseh! Aku' Paulus nnuki'i tee sura' sola Silas na Timotius lako kamu' jamaa jio kota Tesalonika.
53001002	Dennaa upa' nabarakka'i kamu' Ambe'ta' Puang Allataala sola Puang Isa Almaseh, naben kamu' kamasannangan.
53001003	Ee, tomala'bihku'! Tuli mangkurru sumanga'kan lako Puang Allataala nasaba' kamu'. Ia tee sipato' ke kipugaukki nasaba' samatappa'-tappa'mimo lako Puang Isa Almaseh mipede' sipakamoja' too.
53001004	Iamo joo, angkituli mpau kamu' umbo-umbo kinii male sitammu jamaa-Na Puang Allataala. Pa'jakkan ncuritai, matumba to kasabbarasanmi, ammida'tan matappa' lako Puang Isa Almaseh moi midipakario-rio sola dipa'dikki.
53001005	Manassamo lako kita' to kamarurusan-Na Puang Allataala rra'tah kara-karana tolino. Mapa'dikmo kamu', nasaba' nturu' kamu' pakkaeloran-Na Puang Allataala, apa ia toomo joo midisanga sipato' menjaji taun-Na lan kaparentan-Na.
53001006	Maruruh to Puang Allataala, iamo joo nalampabalahhii panggaukanna to tompa'dikki kamu'.
53001007	Na lako kamu' tomapa'dik susi toomi kami', la naben Puang Allataala kamasannangan ke ratu pole'i to Puang Isa mellao jao mai suruga mpangpekitan kalena sola buda malaeka'-Na to napakuasa,
53001008	na den too api manglaka-laka. La ratu pole'i to Puang Isa na ssessai to tote'da nakasiri' Puang Allataala sola tocia' ntarimai to karebanna Puangta' Puang Isa.
53001009	Ia tuu lako tau la disessa te'da cappa'na, diula'i jio mai olo-Na Puang, na te'da naperasaii to kuasa mala'bih-Na.
53001010	La jaji ngasan joo ke ratu pole'mi Puang Isa. Ia joo wattu ia to Puang Isa la napakala'bih sola nakasiri' umma'-Na, iamo to sininna to tongkatappa'ii. Ia joo wattu la mipakala'bih tooi, nasaba' mikatappa'imo to kareba kipangpeissenan.
53001011	Napileimo kamu' Puangta' Puang Allataala menjaji umma'-Na. Iamo joo kituli mpassambajangan kamu' dennaa upa' napupenjaji kamu' tosipato' disanga umma'-Na. Kipeta'da too kumua na kuasan-Na ammisamadoang-doangna mpugauk sininna panggaukan melo ammikullei mmangkaii sininna jamanmi to mijama nasaba' kamatapparanmi.
53001012	Ia ke susimi joo la dipakala'bihmi to Puangta' Puang Isa, nasaba' panggaukanmi, na midipakala'bih toda, sanga kameloan penawan-Na Puangta' Puang Allataala na Puang Isa Almaseh.
53002001	-
53002002	Ee, tomala'bihku'! Sitarruhna la kipangngingaran kamu' kumua apara la jaji ke ratu pole'mi Puangta' Puang Isa Almaseh la rrempunki' tatorro sola. Misa'dingmo to kareba napau tau kumua wattunnamo ratu pole' Puang Isa. Mbai den tau ssangai kumua ia joo kareba napasanmo Roh Allataala ba'tu pole jiorika mai pangngajaranki' iarika kiuki'i lan sura'ki'. Meta'da lalokan lako kamu' sola ngasan danggi' mimadoi' bang selang natangrapa' penawammi. Nasaba' tangtongan joo kareba.
53002003	Moi apa nakua tau, danggi' lalo mimatappa', sanga tomangnguragara. Nasaba' den dua kara-kara la jaji namane' ndete'i wattu karatuan-Na pole' Puang Isa. Mangpempissenna buda tau la mpessakkanni Puang Isa. Na mangpenduanna den mesa' tau la mpangpekitan kalena, iamo to Togaja' to napattantumo Puang Allataala la mentama naraka.
53002004	Ia joo Togaja' la nnewa Puang Allataala. Gaja burru' ia, sanga nakita majiong ngasan to nasompa tolino. Ia mandamo ssanga tau kalena, anna male cumadokko tama Bola Puang Allataala mpangpeissenan kalena kumua "Aku'mo Puang Allataala".
53002005	Ingaranni kumua mangka ngasanmo kamu' kupauan tee tontaiti' unapa sola.
53002006	Ia tee wattu te'dapa napapajan kalena joo Togaja', nasaba' denpa hhalangngii. Na miissenmo to apa hhalangngii. Ia ke nadete'mi to wattu dipattantumo, mane'ri mpapajan kalena.
53002007	Sitonganna ia to kuasa kagajatan to ngkuasaii joo Togaja' mangjama buni bang lan lino tee too. Ia ke dialaimi to hhalangngii joo Togaja',
53002008	mane'ri pajan. Apa ia ke ratu pole'mi Puang Isa, la nasuei joo Togaja' mpake kuasa mala'bih-Na arannai mate.
53002009	Ia joo Togaja' la napaollong Ballisi', na mpaden mangrupa-rupa to apa makalaen-laen na mejangngaran, apa sininna joo te'da ngasan natongan.
53002010	La mpake mangrupa-rupa akkalan gaja' mpalao sala toladisessa. La disessa tuu lako tau, nasaba' te'da nakabudai nacia' ntarimai to pangngajaran tongan jio mai Puang Allataala to mpasalama'i.
53002011	Iamo joo naparatuanni Puang Allataala pangtangngaran sala tuu lako tau, dikua nakatappa'i to kada tangtongan napau joo Togaja'.
53002012	Napugaukki Puang Allataala susi joo, dikua na sininna tongkabudai mpugauk dosa, na cia' ngkatappa'i pangngajaran tongan, la disessa.
53002013	Ee, tomala'bihku' to napakamoja' Puang Isa! Tuli mangkurru sumanga'kan lako Puang Allataala nasaba' te'dapa nadipaden tee lino napilei jolomo kamu' Puang Allataala la napasalama'. Dipasalama' kamu', nasaba' kuasan-Na Roh Allataala mpilei kamu', napupenjaji kamu' tau mesan-Na, mikatappa'i tooi to pangngajaran tongan jio mai Puang Allataala.
53002014	Ia to Kareba Kasalamatan to kipangpeissenan iamo carana Puang Allataala mpupenjaji kamu' umma'-Na, ammiwa'ding mperasai kamala'biran-Na Puangta' Puang Isa Almaseh.
53002015	Ee, tomala'bihku'! Iamo joo la da'tan kamu' ngkatappa'ii to pangngajaran mangkamo kiajaran kamu', la ia to kipaunna, la ia to kiuki'na.
53002016	Napakamoja'ki' Puangta' Puang Isa Almaseh sola Ambe'ta' Puang Allataala. Napamasumanga' tarruh to penawanta', naben tooki' kasabbarasan ntajanni to melona, nasaba' kameloan penawan-Na.
53002017	Iamo joo dennaa upa' napamasumanga' tarruh kamu' mpugaukki to sininna kameloan, la panggaukanmi, la buangan kadammi.
53003001	Ee, tomala'bihku' sola ngasan! Sitarruhna, kipeta'dai mipassambajangan tookan, anna sabuda-budanna tau ssa'dingngi to karebanna Puang Isa natarima meloi susi to jaji lako kamu' tonna jolona.
53003002	La mipassambajangan tookan anna ampaikan Puang Allataala jio mai tomasussuk na togaja', nasaba' te'da na ia ngasan tau to ssa'dingngi tee karebanna Puang Isa la ngkatappa'ii.
53003003	Da'tan kamu' naampai Puang Allataala. La napamawatang to penawammi naampai kamu' jio mai Togaja'.
53003004	Napamanassanmokan Puang kumua sininna pangngajah to mangka kipauan kamu' mipugauk tonganmo, na la mipugauk tarruh bang.
53003005	Dennaa upa' napatuju kamu' Puang ammiissen tonganni kumua napakamoja'mo kamu' Puang Allataala, na Puang Isa Almaseh ntulung kamu' ammimawatang ke naratui kamu' parri'.
53003006	Ee, tomala'bihku' sola ngasan! Nakita Puang Isa Almaseh, angkipangngingaran kamu' danggi' misiama' bang tuu mati' padanta' tomatappa' to makuttu mangjama, sola to te'da natarimai to apa mangka kipangpangngajaran.
53003007	Miissen kumua te'da kimakuttu tontasola unapa. Jaji la mialakan palelean mata.
53003008	Te'da kikande punala bangngi to kandena tau. Kipengkaukui mangjama allo bongi, kikua danggi' naden kamu' kisussai.
53003009	Sitonganna te'da kisala ke meta'da tulungkan lako kamu', apa te'da kipugaukki joo. Mangjamakan kikua ammialakan palelean mata.
53003010	Ia tontasola unapa, kipauan kamu' tee parenta kumua, ia to tocia' mangjama danggi'mo ia nakumande.
53003011	Iamo kimangkada susi tee, nasaba' kisa'ding kumua den ba'tu pira-pira tau lan tangnga-tangngami makuttu mangjama, apa male bangri solle' nnurusu' jamanna tau laen.
53003012	Nakita Puang Isa Almaseh, angkipangngingaranni kumua nada'tan tuo melo, angkisua tooi namangjama nnangahhi to kaparalluanna.
53003013	Apa kamu' tomala'bihku', danggi' mimarosso mpugauk kameloan.
53003014	Ianna den tau cia' ntarimai to kada kiuki' lan tee sura', la misiissenni joo tau, danggi' misiama', anna masiri'.
53003015	Apa danggi' mipasusii ewalimmi. Pangngingaran melo bangngi susi sipato'na padanta' tomatappa'.
53003016	Pole jio mai Puang Isa to kamasannanganta'. Dennaa upa' na Puang Isa da'tan mben kamu' sininna kamasannangan, naampai tarruh kamu' sola ngasan.
53003017	Sallangku' Paulus. Aku' nnuki'i tee passallang. Sininna to sura'ku' kupanii ngasan passallang tandana sura'ku'.
53003018	Dennaa upa' na Puangta' Puang Isa Almaseh mbarakka'i kamu' sola ngasan. Padamo jolo' too. Sallangki' mati', Paulus
54001001	-
54001002	Ee, Timotius, to kupuanak, sanga matappa'moko lako Puang Isa nasaba' pangngajahku'! Aku' Paulus ngkiringanko tee sura'. Pakkaeloran-Na Puang Allataala, Tomangpasalama'ta' kumenjaji rasulu'-Na Puang Isa Almaseh to tarannuan. Dennaa upa' nabarakka'iko nakamasei tooko Ambe' Puang Allataala sola Puangta' Puang Isa Almaseh nabenko kamasannangan.
54001003	Susi to mangka kupauanko tongkulamale lako propinsi Makedonia kupangngingaranko kumua madoangna' ke torro tarruhko jio kota Efesus ammuanggaii to tau jio to mangpangngajah sala na
54001004	mmatean too wattunna lako curita tojolo to tangkebattuan na nunnungan nene to te'da cappa'na. Nasaba' ia ngasan joo mpaden mandari kasipekkan na hhalangngi tau nnissen akkatta-Na Puang Allataala mpasalama' tolino. Tomatappa' manda ngkullei nnissenni joo.
54001005	Ia to patunna kusuako nnanggaii, dikua namangpenawa melo to tau, nawa'ding nnissenni umbonna to melo ba'tu gaja', namatappa' tongan-tongan lako Puang Allataala, na ia ke susimi joo, wa'dingmi sipakamoja'.
54001006	Ia to tomangpangngajah sala te'damo nakatappa'i to pangngajaran tongan, namale bangmira ssite'gehhi to apa te'da battuananna.
54001007	Madoang ngasanni menjaji guru agama, na sitonganna ia una nate'da naissenni to apa napau, ba'tu ia to apa napangpangngajaran to nasangamo tongan.
54001008	Taissen kumua melo to atoran agama, ke dipangpangngajaranni situru' patunna unamo ia.
54001009	Parallu diingaran kumua, ia joo atoran dipaden tangngia lako tomelo, apa lakori togaja' iarika totangmangpesa'ding, lako totangnturu' Puang iarika tomadosa, lako totangssompa iarika totangkasiri' Puang, lako tombuno indona iarika ambe'na, na sininna to mbuno padanna rupa tau,
54001010	lako tomanggauk sala, tosigauk sala padanna muane ba'tu padanna baine, torrampa tau, topangnguraga, sa'bi tangtongan, na lako ia to tompugauk to tangsituru' pangngajaran tongan.
54001011	Ia joo pangngajaran diuki' lan Kareba Kasalamatan to pole jio mai Puang Allataala to liwa' mala'bih na sipato' dipakala'bih. Ia joo kareba dipabarakkannimo' mpangpeissenanni.
54001012	Mangkurru sumanga'na' lako Puangta' Puang Isa Almaseh, nasaba' naangga'mo' kumua sipato'mo' naangka' menjaji rasulu'-Na. Iamo nabenna' kapakullean la mpangjamanni,
54001013	moi kupau gaja'i tonna jolona angkupakario-rioi to tonturu'i. Apa nakamaseina' Puang Allataala, sanga ia joo wattu te'da kuissenni to apa kupugauk, nasaba' te'dapa kumatappa'.
54001014	Napakabuhhina' kameloan penawan-Na Puangta', to mpupemmatappa'na' lako kale-Na, angkupakamoja' padangku' rupa tau. Ia joo napugauk Puang lako kita' sola ngasan, tontamesa' penawamo sola Puang Isa Almaseh.
54001015	Tongan na sipato' ditarima tee kada to kumua, "Mentolino to Puang Isa Almaseh la mpasalama' tomadosa", na aku'mo to kaminang madosanna.
54001016	Apa sitonganna iamora joo nakamaseina' Puang Allataala, dikua napapajanni Puang Isa Almaseh to kasabbarasan-Na lako aku' tee toliwa' buda dosana. Napugaukki Puang Isa susi joo anna buda tau la ngkitai to kasabbarasan-Na lako tomadosa na memmatappa' lako kale-Na na nnampa' katuoan melo te'da cappa'na.
54001017	Rajai to Puang Allataala to mangparenta te'da cappa'na. Mesa'ri, tangkakitanan na te'da nataloii kamatean. Iamo joo, sipato' Ia dikasiri' na dipakala'bih te'da cappa'na! Amin.
54001018	Ee, tokupuanak Timotius! Kupabarakkananko mpangngingaran tau, susi to mangka nakua nabi lan jamaa mpauko. Ingaranni joo apa napau nabi, ammuwa'ding ncau'i to tomangpangngajah sala,
54001019	mutatta' matappa', muissen tooi umbonna to melo ba'tu gaja'. Den tau cia'mo nnissenni umbonna to melo ba'tu gaja', anna te'damo namatappa' lako Puang Isa.
54001020	Susinna to Himeneus na Aleksander to kusorongmo sola dua lako kuasanna Ballisi', anna penassannii ncapa' Puang Allataala.
54002001	Kaminang paralluna' mpeta'dai ammimpassambajanganni, mpeta'da doanganni sola mpangkurrusumangasan sininna tau,
54002002	sininna raja na sininna tomatonggo lako Puang Allataala. Pugaukki susi joo antatuo masannang sola manyaman, na te'da apa hhalangngiki' ssompa Puang Allataala antamessipa' melo too lako padanta' rupa tau.
54002003	Melo joo, na napumasannang Puang Allataala, Tomangpasalama'ta'.
54002004	Madoangngi Puang anna dipasalama' ngasan to tau sola nnissen pangngajaran tongan, kumua
54002005	mesa'ra to Puang Allataala, na mesa' toora tau mpasikalino Puang Allataala na tolino, iamo to Puang Isa Almaseh,
54002006	to mangka mpangben kalena dipampang la lla'bak ngasan tolino jio mai kuasa dosa. Susimi joo to wattu pura napattantu napabuttii Puang Allataala kumua madoangngi mpasalama' ngasan tau.
54002007	Na iamo joo naangka'na' Puang Allataala menjaji rasulu' angkudisua male lako sininna bangsa tangngia to-Yahudi la mpangpangngajaranni to kamatapparan tongan. Na tongan tee kupau, te'da kumangnguraga.
54002008	Ia ke sirempunki' la umbo-umbo tanii, kukadoangngi na ia to muane to massambajang, la nturu' pakkaeloran-Na Puang Allataala, na danggi' naden kamabirisan ba'tu kasisakkan.
54002009	Ia to baine la mpake pakean sipato'na. Danggi' namassimbolong takkaliwa', ba'tu mpake belo-belo bulawan ba'tu mutiara, ba'tu pakean to masuli' allinna.
54002010	Sibalikanna panggaukan melora to napake la mbeloi kalena, susi to sipato'na lako baine tomassompa lako Puang Allataala.
54002011	Ia to baine la kamma' bangri napesa'dingngii to apa dipangpangngajaran.
54002012	Te'da kutongananni ke denni baine nnajahhi ba'tu mparenta muane, apa la kamma' ngasan bang ia.
54002013	Nasaba' Adamra to bungahna dipaden, namane' Hawa.
54002014	Apa pole'pi tangngia Adam, apa bainera to nakalasii ulah, anna memmadosa.
54002015	Apa moi nasusi joo, salama'i to baine nasaba' mangjajian taui, assalan tatta'i mpangben kalena lako Puang Allataala, mpamajiong kalena matappa' lako Puang Isa Almaseh na mpakamoja' padanna rupa tau.
54003001	Tongan tee kada, "Ia to tomadoang menjaji tonnatoro' jamaa ngkadoangngii pangjaman melo."
54003002	Ia to tonnatoro' jamaa parallu tomakassing. La mesa'ra bainena, to nta'tan kalena, tomandalan tangngah, messipa' melo. La masannang ke den tau lleppangngii, macca mangngajahhi,
54003003	danggi' napangngiso' ba'tu passiboboran, apa mabassa, te'da napassite'geran. Te'da napangdoi'.
54003004	La macca nnurusu' repokkona na mangpesa'ding nakasiri' tooi anakkana.
54003005	Nasaba' ia ke tangnaissenni nnurusu' repokkona, umbo nakua la nnurusu' jamaa-Na Puang Allataala?
54003006	Danggi' too na ia tomane' matappa', nasaba' wa'dingngi matampo, anna disessa susi Ballisi'.
54003007	La nakasiri' too tobuda, nasaba' ia ke te'dai nasusi joo, la napau gaja' tau, anna kuasaii Ballisi'.
54003008	Ia to tontulung jamaa parallu messipa' melo, te'da namangkada tangtongan, te'da napangngiso', na te'da too napangdoi'.
54003009	Apa parallu to nnissen umbonna to melo ba'tu gaja', to nturu' pangngajaran kasaranian, to tangkaissenan tonna anu' apa ia tee too napangpeissenanmi Puang Allataala.
54003010	La diparessa jolo' joo tau, ia namanassa kumua tomakassing, mane'ri wa'ding mangjama ntulung jamaa.
54003011	Ia too ke denni baine menjaji tomangjama ntulung jamaa la tomelo toopi, te'da nawa'ding mpau gaja' padanna rupa tau, apa nta'tan kalena na maruruh lan sininna passalan.
54003012	Ia to muane menjaji tomangjama ntulung jamaa, la mesa'ra bainena, na macca nnurusu' anakkana sintong repokkona.
54003013	Dikasiri'i to tomangjama ntulung jamaa ke meloi jamanna, na sabarani-raninna mpangpeissenanni umbo dikua ngkatappa'i Puang Isa Almaseh.
54003014	Kusanga te'damo namasai kuratu ssikitanko. Apa moi nasusi joo, kuukiran unapoko tee sura',
54003015	nasaba' ia angkumela' ratu, muissenmo to sipa' sipato'na lako tonapuanak Puang Allataala to tuo tarruh. Kita' sola ngasan to matappa' lako Puang Allataala mpangngewai pangngajaran tongan, susi pangrante iarika batu ariri mpemawatangngi bola.
54003016	Te'da mesa' tau tanglantongananni kumua liwa' ia mala'bihna to pangngajaran kasaranian, to tangkaissenanpa tonna anu', apa ia tee too napangpeissenanmo Puang Allataala. Susi tee joo pangngajaran kasaranian, "Mentolinomo Puang Isa Almaseh. Napabuttii Roh Allataala kumua Iamo napusannang Puang Allataala. Nakita sininna malaeka', napangpeissenanni tau lako sininna bangsa. Nakatappa'i tolino, naangka'i Puang Allataala tama suruga."
54004001	Napamanassai Roh Allataala kumua, ia to wattu la dioloi lako, den ba'tu pira-pira tau la mentangmatappa' pole' lako Puang Isa Almaseh. Ia tuu lako tau la menturu' lako roh mangpalao sala na nturu' pangngajaranna setang.
54004002	Ia joo pangngajaran napangpangngajaran tomajekkong sola tomangnguraga, to nnissen umbonna to melo ba'tu gaja', apa te'da napugaukki.
54004003	Mangngajahhii tuu lako tau kumua, danggi' nakebaine ba'tu kemuane to tau. Den too kande mattantumo napemalian nakande. Nasitonganna ia joo kande napaden Puang Allataala la dikande, anna ia to tomatappa'mo na nnissen toomo pangngajaran tongan mangkurru sumanga' ngkandei.
54004004	Melo ngasan to napaden Puang Allataala, na moi mesa' te'da to diharangan dikande, ke mangkurru sumanga'ki' ntarimai.
54004005	Nasaba' passambajang na kadan-Na Puang Allataala lan joo passambajang mpupenhallala'i.
54004006	Ia ammutuli mpangpangngajaran ngasanni joo lako sininna padanta' tomatappa', manassamoko menjaji tomangjama melo-Na Puang Isa Almaseh, ammumatappa' tongan-tongan too, nasaba' tatta'ko mpelajahhi kadan-Na Puang Allataala sola pangngajaran tongan to muturu'mo mammula biccu'mu.
54004007	Danggi' mumatean wattu lako curita tojolo to tangkebattuan na tangdiangga' too to Puang Allataala, apa la tatta'ko mpangben kalemu lako Puang Allataala.
54004008	Ia ke melajahki' maningo, te'da nabuda bang bua'na, apa ia ke tatta'ki' mpangben kaleta' lako Puang Allataala, makkeguna lan buda passalan, nasaba' ia tee too na jiona ahera' la ntarimaki' katuoan to mangka napau Puang Allataala.
54004009	Tongan joo kada mane' mangka kupauanko. Jaji la mukatappa'i mutarimai.
54004010	Mangjamaki' tangmekabo'jo', nasaba' mangrannuanki' lako Puang Allataala to tuo tarruh. Iamo Tomangpasalama'na sininna tau, la'bi-la'bi sininna to tomatappa'.
54004011	La mupangpangngajaran ngasan joo, ammukuanni to tau naturu' tonganni.
54004012	Danggi' naden mesa' tau ntunaiko, nasaba' kallolopoko, apa la menjajiko palelean mata lako tomatappa' ke mangkadako, ke messipa'ko, ke mangpakamoja'ko padammu rupa tau, ke matappa'ko, mujagai kalemu anna te'da caccana.
54004013	Ianna te'dapa kuratu mati', la muajahhi to tau, na mubacanni to Sura' Allataala mupamanassan tooi.
54004014	La tatta'ko mpakkegunai to barakka' mangka nabenko Roh Allataala. Ia joo wattu den nabi mpaui to apa la jaji lako kalemu sola napalullungngiko pala'na pekaamberan jamaa.
54004015	La mutonganni njamai to mangka kupauanko, dikua anna kita ngasanni tau samelo-melona to jamanmu.
54004016	La mujagai melo to kalemu sola pangngajaranmu. La tatta'ko mpugaukki to mangka kuajaranko, nasaba' ia ke susii joo la salama'ko sola to mpesa'dingngiko.
54005001	Danggi' mumangkada maka'do lako tomatua muane, apa la mupangkadai susi to ambe'mu. Ia to tokallolo la mukita sile'to,
54005002	na ia to baine matua, la mukita indo. Ia to anakdara la mukita adi tonganmu. La mupugaukki joo anna te'da caccamu.
54005003	Kasiri'i to baine te'damo muanena, na mesa-mesa bangmora.
54005004	Apa ia ke den anakkana iarika ampona, iamo la dipapahangngi, kumua sipato'i la njaranai ba'tu naingaran to penawa melona. Iamo joo napumasannang Puang Allataala.
54005005	Ia to baine te'damo muanena na te'damo tau njaranai, mellao doang tarruhhi mpeta'da pangkamasean-Na Puang Allataala, sanga ia mandamora narannuan.
54005006	Apa ia to baine te'damo muanena na nturu'i bang pakkaeloran penawanna, sitonganna tomatemo ia, moi natuo unapa.
54005007	Pauanni tee pangpakainga', dikua danggi' naden caccana.
54005008	Apa ia ke den tau te'da najaranai tomatuanna ba'tu repokkona, padai to mpessakkanni kamatapparanna. La'bi gaja' ia, na ia to totangmatappa'.
54005009	Ia to baine wa'ding diuki' sanganna tama sura' baine te'damo muanena, iamo to kaminang majiongna annan pulona taunna, na pissenra kemuane,
54005010	kaissenan kumua melo panggaukanna, susinna njampang melo anakkana, masannang ke den tau leppangngii, mbalii tomatappa', ntulung tomasussa, na tuli mpugauk kamakassingan laennapa.
54005011	Ia to baine te'damo muanena na malolle'pa, danggi' nadiuki' to sanganna tama joo sura', nasaba' iamo ke tangnasarami nta'tan kamadoanganna la kemuane pole', nasalaii to Almaseh.
54005012	La nacallai Puang Allataala, nasaba' te'damo naturu'i to kadanna, kumua la mpangjaman mandari Puang.
54005013	Mpangbiasa bangmi kalena makuttu, male lako male jio bang mai mentama bolana tau. Na la'bi gaja'pi to napugauk, mpau gaja' tau laen, njama tangngia jamanna, na ncurita apa tangkebattuan.
54005014	Iamo joo kukabudai ke ia to baine malolle'pa nakemuane pole', keanak, na nnurusu' repokkona, anna ia to ewalinta' te'damo lalan nanii mpau gaja' tomatappa'.
54005015	Kukabudai ke susi joo, sanga denmo baine to te'damo muanena ssalaii to Almaseh na menturu' lakomo Ballisi'.
54005016	Apa ia to baine matappa' to den repokkona baine te'damo muanena, la najaranai meloi, danggi'mo na jamaa njaranaii. Na ia ke susii joo, ia to pangjarananna jamaa dipatuju lakomira baine te'damo muanena na mesa-mesa bangmora.
54005017	Ia to pekaamberan jamaa to mangjama tongan, la ditaratte' naditulung, la'bi-la'bi to mangngajahhi kadan-Na Puang Allataala.
54005018	Susi to diuki' lan Sura' Allataala kumua, "Danggi' mitangnneloranni to sapin ngkande lise' gose', ke llullu'i gose'", susi toomi, "Ia to tomangjama, sipato' ntarima sarona."
54005019	Danggi' mukatappa'i punala bangngi to apa diparapasan pekaamberan jamaa, sangadinna ke denni sa'bi, dua ba'tu tallu tau.
54005020	Ia to tau mpugauk dosa la dipakainga' jio olona jamaa, dikua namalaja' to tau laen.
54005021	La nakita Puang Allataala, Puang Isa Almaseh na malaeka'-Na to napilei, kumeta'da tongan lako iko, ammuturu'i tee mangka kupauanko, danggi' mukabataii moi mesa' tau na te'da too la mupasilaenan.
54005022	Danggi' mumarawa bang nnangka' tau menjaji pekaamberan jamaa, sanga ianna sala undinna padai to iko sala. Danggi' naden caccamu.
54005023	Danggi' na wai mangmesa bang muiso', apa la nniso' tooko anggoro' ci'di', nasaba' biasako mapa'dik ba'tang.
54005024	Den tau pajan bangmo to dosana dikita moi te'dapa nadiparessa, na ia to tau laen diparessapi namane' diissen to dosana.
54005025	Susi toomi to panggaukan melo, den to ta'pa pajan bang dikita, na ia to membuninna, te'da nalamembuni tarruh.
54006001	Ia to kaunan matappa'mo lako Puang Isa nang la sipato' nakasiri' melo to puangna, nadanggi' nadipau gaja' to Puang Allataala ba'tu pangngajaran kasaranian.
54006002	Ia to kaunan matappa' na tomatappa' toda to puangna, danggi' nasangai kumua ia to puangna te'da naparallu nakasiri' nasaba' pada tomatappa'i. Sibalikanna la la'bi napemeloiri to pangjamanna lako, nasaba' ia joo puangna napangjaman pada tomatappa'i na pada dipakamoja' tooi. La mupangpangngajaran ngasan tee, mupake tooi mpangngingaran tau.
54006003	Ia to tompangpangngajaran pangngajaran laen na ia to mangka kubenko, te'da naturu'i to pangngajaran tongan jio mai Puangta' Puang Isa Almaseh na pangngajaran agamanta'.
54006004	Iamo tomatampo na te'da apa naissen. Madoang bangri la massite'geh sola massita'go anna mpaden kamasereatian, kasisalan, mpau gaja' tau, ngkabatai bang tau,
54006005	massisala tarruh te'da cappa'na. Gaja' tarruhmi sipa'na tuu lako tau na te'damo naissenni to pangngajaran tongan. Nasangai kumua, la buda dalle'na, ke mangngagamai.
54006006	Sitonganna buda barakka'na to tonturu'i pangngajaran agamanta', ke napusannangngi to apa naampui.
54006007	Denraka apa tabawa mentama tee lino? Te'da! Nadenraka apa wa'ding tabawa ssalaii tee lino? Te'da!
54006008	Iamo joo ganna'mo ke nnampuiko pakean sola kande.
54006009	Ia to tomadoang sugih, la madoi' mpugauk mangrupa-rupa panggaukan gaja', sanga nataloii kamadoangan gaja'na, susi to naala poja. Tangmakkeguna joo pattujunna kannori mpa'dikkii, na iamo la mbawai lako kamasolangan.
54006010	Nasaba' kamacinnan lako doi' mpaden mangrupa-rupa kagajatan. Den to tau mentangmatappa' pole'mo lako Puang Isa Almaseh, nasaba' male bangngi nnangah doi', apa undinna melliwa' pa'dik penawari.
54006011	Ee, Timotius! Danggi' mupugaukki tuu lako, sanga taun-Namoko Puang Allataala. Apa la mpugaukroko pakkaeloran-Na Puang Allataala, massompa lako kale-Na, matappa' lako Puang Isa Almaseh, mpakamoja' padammu rupa tau, sabbara' lan kamaparrisan na mpangkadai rampa' tau.
54006012	Moi nabuda ewalimmu, apa la tatta'ko matappa', ammutarima paraseng katuoan melo te'da cappa'na. Iamo joo napileimoko Puang Allataala, tommumangngaku jio olona tobuda kumua matappa'moko lako Puang Isa Almaseh.
54006013	-
54006014	La nakita Puang Allataala, to mpatuo sakka' saianna, na Puang Isa Almaseh to mangka mpangben kasa'bian tongan lako Gubernur Pontius Pilatus, kumeta'da tongan lako iko, ammuturu' meloi sininna to kupauanko, mupugauk ngasanni ratu lako karatuan-Na pole' Puangta' Puang Isa Almaseh.
54006015	Ia to karatuan-Na pole', Puang Allataala Ia la mpattantui. Iamo tomangkada mesa, to mala'bih. Rajana sininna raja na Puangna sininna puang.
54006016	Ia manda to te'da nataloii kamatean. Moi mesa' tau te'da ssarai ngkandoppi'i to arrang nanii torro. Moi mesa' tau te'da ngkitai, nang la te'da tau ngkitai. Iamo tomakuasa dipakala'bih te'da cappa'na. Amin.
54006017	La mupangngingaran to tosugih lan tee lino, danggi' namabangka', danggi' napattuan kalena lako kasugiranna to la cappu', apa la mangpattuan lakori Puang Allataala to la mbenki' sininna taparalluinna antapakei masannang.
54006018	Kuanni na mpugauk kameloan lako padanna rupa tau, mamase na malaboh.
54006019	Na ianna susimo joo, padai to torrempunmi kasugiran makkeguna jio ahera', nalantarima katuoan melo te'da cappa'na.
54006020	Ee, Timotius! La mujagai melo to pangngajaran napabarakkananko Puang Allataala. Danggi' mumatean wattu lako curita tangkebattuanna to tangkasiri' Puang Allataala, mupasalai tooi penawa to kasite'geran te'da bua'na, to nasanga tau kamaccan apa sitonganna tangngia.
54006021	Den tau ssanga kalena nnampuii joo kamaccan, anna te'damo nakatappa'i pangngajaran kasaranian to nakatappa'imo jolona. Dennaa upa' nabarakka'i kamu' Puang Allataala sola ngasan. Padamo jolo' too. Sallangki' mati', Paulus.
55001001	-
55001002	Ee, Timotius to kupuanak na kupakamoja'! Aku', Paulus, ngkiringanko tee sura'. Pakkaeloran-Na Puang Allataala angkumenjaji rasulu'-Na Puang Isa Almaseh, disua mpangpeissenanni to katuoan nabasse Puang Allataala. Ia joo katuoan tatarima, tontamesa' penawamo sola Puang Isa Almaseh. Dennaa upa' nabarakka'iko nakamasei tooko Ambe' Puang Allataala sola Puangta' Puang Isa Almaseh nabenko kamasannangan.
55001003	Mangkurru sumanga'na' lako Puang Allataala to kusompa situru' canning atingku', susi to napugauk tojoloku' tonna anu'. Tuli kupau to sangammu ke massambajang omo' la allo la bongi.
55001004	Kuingaran tonna gaja masse penawammu. Iamo joo kugaja doang ssikitanko, angkula'bi mario.
55001005	Mangkurru sumanga'na' ke kuingaranni to kamatapparanmu to mandalan tongan. Ia to pamulanna matappa' lako Puang Isa, iamo to nenemu Lois na indomu Eunike. Na kuissen kumua susi todako joo.
55001006	Iamo joo kupakainga'ko, ammujama tonganni to jamanmu mpakkegunai to barakka' mangka nabenko Puang Allataala tongkupalullungngiko pala'ku'.
55001007	Nasaba' ia to Roh Allataala nabenki' Puang Allataala, tangngia Roh mangpakalaja'. Apa sibalikanna ia joo Roh mpamawatangki', antakullei sipakamoja' sola nta'tan kaleta'.
55001008	Iamo joo la baranimoko mpangpeissenanni to Puangta' Puang Isa lako tau laen, na danggi' too mukasirisanna', to ditarungku nasaba' nturu'na' Puang Isa. Apa sibalikanna, la maparri'ko susi aku', nasaba' mpangpeissenanko Kareba Kasalamatan, situru' kapakullean to nabenko Puang Allataala.
55001009	Napileimiki' Puang Allataala menjaji umma'-Na, napasalama'ki'. Tangngia kumua mpugaukmiki' kameloan anna pugaukki susi joo, apa naakkattai memanmo situru' kameloan penawan-Na, tonna te'dapa nadipaden tee lino. Naakkattai kumua la napakitanki' Puang Isa Almaseh to kameloan penawan-Na Puang.
55001010	Na ia tee too mentolinomi to Puang Isa Almaseh, Tomangpasalama'ta', napakitan tonganmiki' to kameloan penawan-Na Puang. Iamo mangka ntaloi kuasa kamatean, anna pamanassai lako kita' to katuoan melo te'da cappa'na, ke ngkatappa'iki' Kareba Kasalamatan.
55001011	Puang Allataala nnangka'na' menjaji rasulu' na guru, la mpangpeissenanni joo Kareba Kasalamatan.
55001012	Iamo joo angkumaparri' susi tee lan pangtarungkuan. Apa te'da kukasirisanni, nasaba' kukanassai inda to kukatappa'i. Na kuissen kumua apa to napabarakkanna', makuasa too njagai sanggenna Kiama' lino.
55001013	La mupangpangngajaran to pangngajaran tongan to mangka kuajaranko, mutatta' too matappa' sola mangpakamoja', nasaba' mesa' penawamoko sola Puang Isa Almaseh.
55001014	Pangtulung-Na Roh Allataala to torro lan kalemu, ammujagai melo pangngajaran to mangka dipabarakkananko.
55001015	Muissen, kumua te'damo napuinawana' to solata' jio tana Asia, moi Figelus sola Hermogenes.
55001016	Dennaa upa' napakitanni Puang kameloan penawan-Na to repokkona Onesiforus, nasaba' ia to Onesiforus tatta'i mpamariona' na te'da nakasirisanna' moi kuditarungku.
55001017	Ratunna jio kota Roma, ta'pa naangahna' sanaampa'ku'.
55001018	Na muissen kumua budamo pangtulungna lako kaleku' tongkujio kota Efesus. Dennaa upa' napakitanni Puang kameloan penawan-Na, ke nadete'mi wattunna Puang Allataala rra'tah kara-karana sininna rupa tau.
55002001	Ee, Timotius to kupuanak! Eloranni to kameloan penawan-Na Puang Isa Almaseh mpamawatangko.
55002002	Ia to pangngajaran tongan to mangka kuajaranko jio olona buda tau, la mupabarakkanan tau to wa'ding dikatappa'i sola macca mpangpangngajaran pole'i lako tau laen.
55002003	La maparri'ko sola umma'-Na Puang Isa Almaseh, susi surudadu to nturu' bang parenta.
55002004	Ia to mesa' surudadu male parari te'da naurusu'i to laenna, nasaba' madoangri mpugaukki to apa la napumasannang kamandangna.
55002005	Susi todami to tau massiewa watang, te'da nalapatalo lan kapaningoanna, ke te'da naturu'i to atoran kapaningoan.
55002006	Susi toda to pangdusung mangjama tangmekabo'jo', iamo la nduppai jolo' to assele' tanananna.
55002007	Parinawai to apa kupau, nasaba' Puang Allataala la mbenko kamaccan ammuwa'ding mpahang ngasanni.
55002008	Ingaran meloi tee! Situru' Kareba Kasalamatan to kupangpeissenan, ia to Puang Isa Almaseh, bati'na Raja Daud, mangka tuo pole' jio mai kamatean.
55002009	Ditarungkuna', angkumaparri' butung togaja', nasaba' mpangpeissenanna' Kareba Kasalamatan. Apa ia to kadan-Na Puang Allataala te'da nawa'ding dikammatan.
55002010	Namawatang bangna' ntarima ngasanni, nasaba' kaparalluanna to tau mangkamo napilei Puang Allataala, dikua nalolongan kasalamatan jio mai Puang Isa Almaseh, sola kamala'biran te'da cappa'na.
55002011	Tongan tee kada, "Ia ke mateki' sola Almaseh, la tuo todaki' sola.
55002012	Ia ke tatta'ki' sabbara', la mangparentaki' sola Almaseh. Ia ke tapessakkannii, la napessakkanni todaki'.
55002013	Ia ke tapaboko'i penawa, tatta' Ia nningaranki', nasaba' nang susimi Ia."
55002014	La mupangngingaran to sininna tau to mangka kuuki' nena'. Pakainga'i to tau kumua nakita Puang Allataala, danggi' nasite'geh. Te'da bua'na joo, apa ssolangngiri to tossa'dingngi.
55002015	La mupengkulle-kullei anna tarimako Puang Allataala susi mesa' tomangjama to sipato' mpangjamanni, tangngia to ngkasirisan jamanna, apa to mangngajahhi pangngajaran tongan jio mai Puang Allataala.
55002016	Danggi' mumatean wattu lako curita tangkebattuanna to tangkasiri' Puang Allataala. Nasaba' ia to tomangcurita susi joo sagaja'-gaja'na.
55002017	Ia to curitanna joo tau male bang mangngulala', dipangpasusii kojong tangjampi-jampianna. Ia to tomangcurita susi joo iamo to Himeneus sola Filetus.
55002018	Te'damo namenturu' lako pangngajaran tongan, na mpalao sala kamatapparanna tau. Mangkadai kumua, ia to katuoan pole' jio mai kamatean mangkami ia jaji.
55002019	Apa ia to pangngajaran tongan jio mai Puang Allataala susi pondasi mawatang to te'da nalatiroge. Den diuki' jio ntuu joo pondasi nakua, "Naissen Puang to taun-Na" sola "Te'damo nawa'ding mpugauk kagajatan to tomangngaku kumua, 'Taunnana' Puang Allataala.' "
55002020	Lan bola tonggo mangrupa-rupa to dikabua' parewanan dapoh. Den to dikabua' jio mai salaka ba'tu bulawan, apa den too to kaju ba'tu litak. Den to mattantu dinii mpakei, na den to dipake allo-allo.
55002021	Susi todami to tau, den tomelo na den totangmelo. Ia ke te'dami napugauk kagajatan, mattantumo ia to dinii mpakei. Iamo dipasadia napake puangna jio mangrupa-rupa pangjaman melo.
55002022	Iamo joo danggi' muturu'i bang kamadoanganmu mpugauk kagajatan to biasa napugauk tokallolo. Apa la mupengkulle-kullei tuo situru' pakkaeloran-Na Puang Allataala, muturu' tonganni to pangngajaran-Na, mpakamoja' padammu rupa tau, na musikalino sola tossompa Puang Allataala lantuk tama penawanna.
55002023	Danggi' muturu' passite'geran tangkebattuanna tobango', nasaba' muissen kumua ia joo mpaden kasipekkan.
55002024	Ia to tau mpangjaman Puang Allataala tangsipato' massipekka, apa la mangkada melo lako sininna rupa tau, macca mangngajahhi na sabbara',
55002025	na mpangkadai rampa' tobatta'. Dennaa upa' naben unapi wattu Puang Allataala to tau susi joo namengkatoba' jio mai dosana anna issenni to pangngajaran tongan.
55002026	Ia ke susimi joo, la menassan joo tau anna te'damo nakuasaii Ballisi' to ntarungkui sola mparuku tooi mpugaukki to pakkaeloranna.
55003001	Ingaran meloi tee! La buda kamaparrisan ke tampakkanami lino.
55003002	Tangsiissenanmo to tau, doi' mandamo napikkiri', namatampo. Nakabudai ncapa' tau, nnewa tomatuanna, tangnaissen to penawa melo na tangkasiri' Puang Allataala.
55003003	Te'da nakamasei padanna rupa tau, cia' mangdampangan, nakabudai mpau gaja' tau laen, mangparuku, masa'ga', na tangnakabudai to kameloan.
55003004	Nakabudai mpangpejokkoan solana, samangpugaukna bang sola tossanga bang kalena. Nakabudai to mangmasannang-sannang na ia to menturu' lako Puang Allataala.
55003005	Ianna dikita ssompa ia Puang Allataala, apa sitonganna te'da naeloran kuasan-Na Roh Allataala ssulleii to sipa'na. Danggi' musiama' to tau susi joo.
55003006	Den guru tangtongan susi joo macca massede namentama bolana tau anna palao sala baine katuru'-turu' to gaja buda dosana, na mangrupa-rupa too kamadoanganna.
55003007	Ia joo baine madoang tarruh ntarima pangngajaran baru, apa te'da napahangngi to pangngajaran tongan jio mai Puang Allataala.
55003008	Ia joo guru tangtongan nnewa pangngajaran-Na Puang Allataala, susi Yanes na Yambres tonna jolona nnewa Nabi Musa. Masolangmo pangtangngaranna joo guru na te'damo namatappa' lako Almaseh.
55003009	Apa te'damo nalallolongan apa, nasaba' ia to kabangosanna la naissen ngasan tau, susi toda to jaji lako Yanes sola Yambres.
55003010	Apa ia to iko muturu'imi to pangngajaranku', sipa'ku', na ia to patunna katuoanku'. Iko ngkitai matumba kamatapparanku' lako Puang Isa Almaseh sola pangpakamoja'ku' lako padangku' rupa tau, na muissen toomo to kasabbarasanku' sola kamawatanganku' lan kamaparrisan.
55003011	Mukitamo' dipakario-rio na maparri'na'. Muissen toomo sininna to apa ngkannana' jio kota Antiokhia, Ikonium sola Listra, apa nala'paranna' Puang jio mai joo kamaparrisan takkaliwa'.
55003012	Manassa kumua sininna tau to madoang ssompa na nturu' Puang Isa Almaseh la dipakario-rio,
55003013	apa ia to togaja' na topangnguraga la sagaja'-gaja'nai. Ia tuu lako tau nnuraga tau laen, apa sitonganna moi ia diuraga too.
55003014	Apa ia to iko, Timotius, la muturu' to pangngajaran tongan to mangka diajaranko na mukatappa'imo, nasaba' muissen indara gurummu.
55003015	Ingaranni kumua muissenmo mammula biccu'mu to apa diuki' lan Sura' Allataala, to mpupenjajiko mandalan tangngah ammumatappa' lako Puang Isa Almaseh napasalama'ko.
55003016	Sininna to diuki' lan Sura' Allataala, kadan-Na Puang Allataala. Den bua'na na melo dipake mpangpangngajaranni to tonganna, mangpakainga', mpemeloi togaja' anna manggauk melo, sola nnajahhi tau anna turu' pakkaeloran-Na Puang Allataala.
55003017	Ia to umma'-Na Puang Allataala, ke dipakinalloii to apa diuki' lan Sura' Allataala, nakullei mpugauk sininna pangjaman melo.
55004001	La ratu pole' to Puang Isa Almaseh mangparenta susi Raja. La rra'tah kara-karana totuo sola tomate. Iamo joo, nakita Puang Allataala na Puang Isa Almaseh, kumeta'da tongan lako iko
55004002	ammupangpeissenanni to Kareba Kasalamatan lako tau, madoangrika ba'tu cia'rika, na la mupakainga' na mupapahangngi tooi to kasalanna. Apa la mupaendek tooi sumanga'na na musabbara' nnajahhii.
55004003	Nasaba' la den wattunna nate'damo namadoang to tau mpesa'dingngi pangngajaran tongan. Sibalikanna rrempunri buda guru naajahhii to apa napumasannang penawanna, anna wa'ding nturu'i bang kamadoangan gaja'na.
55004004	Cia'i mpesa'dingngi to pangngajaran tongan, apa iara napesa'dingngi to curita tojolo to tangkebattuan.
55004005	Apa ia to iko, la mangngingaranko moi apa to jaji. La sabbara'ko moi muoloi buda parri'. La mupangpeissenan tarruhhi to Kareba Kasalamatan. Na susi mesa' tompangjaman Puang Allataala la mujamai moi apa nasuanko.
55004006	Na ia tee aku', nadete'mi wattunna, la matena' butung karoba lako Puang Allataala. Te'damo namasai kusalaiko.
55004007	Mangka kupengkulle-kullei mpangpeissenanni to Kareba Kasalamatan susi to massiewa watang na kudete'mi to kupangngujuinna. Matappa' tarruhna' lako Puang Isa angge cappa'na.
55004008	Na ia tee too dipasadianmo' paraseng kapataloan. Ia to Puang Isa, tomangra'tah tangbimbang, la mbenna' joo paraseng kapataloan ke Kiama'mi lino, nasaba' napupenjaji tomelona' Puang Allataala. Na tangngia aku' manda to la llolonganni, apa sininna to tomamali' ntajan karatuan-Na Puangta'.
55004009	La mupengkulle-kullei madoi' ratu ssikitanna'.
55004010	Nasalaimo' Demas, nasaba' la'bi nakabudaimo ia tee lino, na male lako kota Tesalonika. Male toomi Kreskes lako tana Galatia na Titus lako tana Dalmatia.
55004011	Lukas mandamo torro kusolan. Angahhi Markus ammuratu sola, nasaba' wa'dingngi mbaliina' lan jamanku'.
55004012	Kusuamo Tikhikus male mati' kota Efesus.
55004013	Ia ammuratu, bawanna' baju kamban to kupatorro jio kota Troas, jio bolana Karpus. Bawa ngasan tooi to sura'ku', la'bipa to sura' balulang dikabua'.
55004014	Aleksander, to pande tambaga, mangka mpugaukki to liwa' ganjang lako aku'. Na Puang Allataalamora mpabalahhii to sipato'na panggaukanna.
55004015	La majagako lako ia, nasaba' gaja nakaba'ci to apa tapangpeissenan.
55004016	Ia tongkubungah dipangngolo mpangkadanan kaleku' jio olona tomangra'tah kara-kara, te'da bang moi mesa' tau kusolan, nasalai ngasanmo'. Apa dennaa upa' nadanggi' napasalai Puang Allataala.
55004017	Apa naampaimo' Puang, naben toomo' kapakullean, angkuwa'ding mmangkai jamanku' mpangpeissenan Kareba Kasalamatan lako sininna bangsa tangngia to-Yahudi inde', napasalama'na' Puang jio mai kamatean.
55004018	La nala'paranna' Puang jio mai sininna kagajatan to mpatuna' anna ssolanna' tama suruga to nanii mangparenta. Iami joo, la dipakala'bih tarruhhi te'da cappa'na. Amin.
55004019	Sallangku' lako Priskila sola Akwila na lako rapunna Onesiforus.
55004020	Ia to Erastus torroi jio kota Korintus. Kupatorroi Trofimus jio kota Miletus, nasaba' masakii.
55004021	La mupengkulle-kullei muratumo inde' namane' wattu macakke'. Massallangngi Ebulus, Pudes, Linus sola Klaudia lako iko. Susi toda to sininna tomatappa' pira' inde'.
55004022	Dennaa upa' naampaiko Puang nabarakka'i kamu' sola ngasan! Padamo jolo' too. Sallangki' mati', Paulus
56001001	Ee, Titus to kupuanak! Aku', Paulus, mesa'na' taun-Na Puang Allataala na rasulu'-Na Puang Isa Almaseh ngkiringanko tee sura'. Dipileina' angkuajahhi to tonapilei Puang Allataala, namatappa' tongan. Dipilei toona' mpatuju ngasanni, anna issenni to pangngajaran tongan, natuo situru' pakkaeloran-Na Puang,
56001002	namangrannuan kumua la nnampa'i katuoan melo te'da cappa'na, to nabassemo Puang Allataala to tangmangnguraga tonna te'dapa nadipaden tee lino.
56001003	Ia joo basse-Na Puang Allataala napapajan tonna dete'mi wattunna. Dipabarakkannimo' situru' parenta-Na Puang Allataala, Tomangpasalama'ta', angkupangpeissenanni.
56001004	Titus, kupuanak tonganmoko, nasaba' pada matappa'miki' lako Almaseh. Dennaa upa' nabarakka'iko Ambe' Puang Allataala sola Puang Isa Almaseh, Tomangpasalama'ta', nabenko kamasannangan.
56001005	Kupatorroko jio pulau Kreta, dikua ammujamai to parallupa diatoro' na la nnangka' tooko pekaamberan jamaa lan simesa'-mesa' kota. Ingaranni tee kupasananko, kumua
56001006	ia to tau la menjaji pekaamberan, iamo to tomakassing, mesa'ra bainena, na ia to anakkana tomatappa' ngasanmo lako Puang Isa, te'da natangmangpesa'ding ba'tu diparapa' mpugauk sala.
56001007	Ia to tonnatoro' jamaa, iamo to mpangjaman Puang Allataala. Iamo joo naparallu tomakassing sola totangmangkada mesa. Te'da nawa'ding salle galli, ba'tu pangngiso', ba'tu passiboboran, ba'tu pangdoi'.
56001008	Parallu mario ke denni tau lleppangngii, nakabudai mpugauk kameloan, tomandalan tangngah, tomangkada tongan, tonturu' pakkaeloran-Na Puang Allataala na tonta'tan kalena.
56001009	Parallu nturu' pangngajaran tongan, to mangka diajaranni na nakatappa'imo. Ianna susi joo, wa'dingngi mpamasumanga' tau ke mpangpangngajaranni pangngajaran tongan, na wa'ding too mpauan salana tau to mbali-balii joo pangngajaran.
56001010	Parallu susi joo, nasaba' budamo tau tangmangpesa'ding, la'bi pole'pa to tau jolona mangngagama Yahudi. Ia tuu lako tau mangkada tangkebattuan na mpalao sala tau laen.
56001011	Ia to tau susi joo danggi' nadipupangkada, nasaba' buda tosangbola nasolangngi, naajahhii to tangsipato'na. Napugaukki susi joo, nasaba' madoangngi mesaro punala.
56001012	Denmo to nabinna to-Kreta mangkada nakua, "Salle pangnguraga to to-Kreta, susi olok-olok masa'ga', maullak na kuttuan."
56001013	Tongan bang to napau joo nabi. Iamo joo, la mupakainga' meloi joo to-Kreta, dikua anna turu'i to pangngajaran tongan,
56001014	na danggi' napesa'dingngi curita tangkebattuanna to-Yahudi ba'tu atoran nakabua' tau to cia' mpesa'dingngii to pangngajaran tongan.
56001015	Ia to tomangpenawa melo, melo too ia panggaukanna. Apa ia to tomangpenawa gaja' na tangmatappa', te'da namelo panggaukanna. Gaja' pangtangngaranna na te'da naissenni umbonna to melo ba'tu gaja'.
56001016	Mangngakui kumua nnissen Puang Allataala, apa sitonganna diissen kumua mangnguragai nasaba' te'da naturu' pakkaeloran-Na Puang. Meko'dosan na cia'i nturu' Puang. Te'da bang nakullei mpugaukki to disanga melo.
56002001	Apa ia to iko, Titus, la mpangpangngajaranko pangngajaran tongan.
56002002	Pakainga'i to tomatua muane, anna ta'tan kalena, mandalan tangngah, na tomelo anna sipato' dikasiri'. La matappa'i lako Puang Isa Almaseh, mpakamoja' padanna rupa tau, sabbara' ke maparri'i.
56002003	Susi toomi joo, la mupakainga' to tomatua baine, dikua anna menturu' lako manda Puang Allataala. Te'da nawa'ding mpau gaja' padanna rupa tau, te'da napangngiso', apa la mpangpangngajaranri to disanganna melo.
56002004	Ia ke susimi joo sipa'na to tomatua baine, wa'dingmi nnajahhi baine malolle' nampakamoja' muanena sola anakkana,
56002005	mandalan tangngah, danggi' naden caccana, nnurusu' melo bolana, tomelo na menturu' lako muanena. Na ia ke susimi joo te'damo tau la ncaccai to kadan-Na Puang Allataala.
56002006	Susi toomi la muajahhi too to tokallolo anna mandalan tangngah.
56002007	La mpangpekitanko sipa' melo lan sininna passalan. Susinna ia ammumangngajahhi, la mangkada tonganko ammutongan-tongannii mangngajahhi.
56002008	La mangkada meloko, to te'da nacaccai tau, dikua anna masiri' to ewalimmu, nasaba' te'da lalan la nanii mpau gaja'ko.
56002009	Pakainga'i to kaunan anna tuli menturu' lako puangna anna pumasannangngi. Te'da napabali-bali,
56002010	te'da nakaala-ala, apa la mpangpekitanni kumua wa'ding dikatappa'i. Ianna massipa' susimo joo, la tuli napujii tau to pangngajaran-Na Puang Allataala, Tomangpasalama'ta'.
56002011	Mupakainga'i susi joo, nasaba' napangpekitanmi Puang Allataala to kameloan penawan-Na anna suai to Puang Isa mentolino la mpasalama' sininna rupa tau.
56002012	Napake Puang Allataala joo kameloan penawan-Na nnajahhiki', antatorroii mpugaukki to apa tangnakabudai, nadanggi' taturu' kamadoangan gaja'ta' susi to tapugauk tonna te'dapa tamatappa'. Sibalikanna naajahhiki' mandalan tangngah, mpugauk pakkaeloran-Na sola ssompai, ke tuo unapiki' lan tee lino.
56002013	Ia tee too tatajanni joo Wattu tanii la mario-rio. Ia joo Wattu la nakita tau to kamala'biran-Na Puang Isa Almaseh, iamo Puang Allataala mala'bih na Tomangpasalama'ta'.
56002014	Mangkamo Ia mpangkaroban kalena la lla'bakki' jio mai sininna kagajatanta' napupenjajiki' umma'-Na to tangmadosa antatatta' too mpugauk kameloan.
56002015	Pangpangngajaran ngasanni joo. La matongkoko mangpamasumanga' sola mpakainga'i to tompesa'dingngiko. Danggi' naden tau ntunaiko.
56003001	Pangngingaranni sininna to tomatappa' iti', namenturu' lako to ambe' lan tondok na tomangparenta, anna danggi' nabali-balii. La sadia bang mpugauk panggaukan melo,
56003002	danggi' pau gaja' tau, danggi' massipura, apa la mabassa na mangkada rampa' too lako sininna rupa tau.
56003003	Nasaba' moi kita' tonna jolona bango' tooki', antalao sala, te'da too taturu' Puang Allataala. Napukaunan tooki' mangrupa-rupa kamadoangan sola pakkaeloran penawa. Mpugauk tooki' kagajatan sola masere ati, na massikaba'ci bangki'.
56003004	Apa Puang Allataala, Tomangpasalama'ta', mpakitanki' pangpakamoja'-Na sola kameloan penawan-Na.
56003005	Napasalama'miki', tangngia kumua mpugaukmiki' kameloan, sangadinna nasaba' pangkamasean-Na lako kita'. Nabaseiki' jio mai dosata' antadijajian pole', napemeloii to penawanta' mpake kuasan-Na Roh Allataala.
56003006	Nasuami Puang Allataala to Puang Isa, Tomangpasalama'ta', mpakabuhhiki' Roh Allataala,
56003007	dikua antaampa' katuoan melo te'da cappa'na, susi to pangrannuanta', sanga mangkamiki' dipupenjaji tomelo nasaba' kameloan penawan-Na.
56003008	Tongan tee kada mangka kupau. Madoangna' ammupangpangngajaran tonganni sininna joo, dikua anna ia to tomatappa'mo lako Puang Allataala natongan-tongannii mpugaukki to panggaukan melo na den bua'na lako tobuda.
56003009	Danggi' musite'gehhi to curita tangkebattuan sola nunnungan nene. Danggi' too mupassipuraii ba'tu ssibobo'i to atoranna Nabi Musa. Sininna joo te'da ngasan bua'na na te'da too tujunna.
56003010	La mupakainga'i pissen ba'tu penduan to tompaden kasisalan lan tangnga-tangngana tomatappa'. Anna ia ke cia'i mangpesa'ding, danggi'mo musiama' to tau susi joo.
56003011	Nasaba' la muissen kumua ia to tau susi joo tibalikmo jio mai kamatapparan tongan na ia to dosana la mpamanassai kumua la disessai.
56003012	Ia angkusuami mati' Artemas ba'tu Tikhikus, la mupengkulle-kullei ammumadoi' ratu ssikitanna' jio kota Nikopolis, nasaba' kuakkattai la torrona' jio ke wattu macakke'i.
56003013	La mutulung tongan-tonganni to Zenas, mesa' to macca mbicara kara-kara, sola Apolos, dikua anna dipasadian ngasan kaparalluanna nawa'ding mpatarruh kalingkanna.
56003014	Makassing ke sininna solata' tomatappa' melajah mpugaukki to apa melo anna angahhi to naparalluinna, danggi' natuo te'da bua'na.
56003015	Sininna padanta' tomatappa' kusolan inde' massallang lako iko. Paratuankan sallangki' lako sininna solata' tomatappa'. Dennaa upa', anna barakka'i ngasan kamu' Puang Allataala. Padamo jolo' too. Sallangki' mati', Paulus
57001001	-
57001002	Ee, sangpangjamanki' Filemon, tokipakamoja' sola jamaa to sirempun iti' bolamu na padanta' tomatappa' Apfia na sangpangjamanta' Arkhipus! Aku' Paulus, to ditarungku, nasaba' nturu'na' Puang Isa Almaseh, ngkiringan kamu' tee sura' sola padanta' tomatappa' Timotius.
57001003	Dennaa upa' nabarakka'i kamu' Ambe'ta' Puang Allataala sola Puang Isa Almaseh, naben kamu' kamasannangan.
57001004	Ia angkumassambajang tuli kupassambajanganko, mangkurru sumanga'na' lako Puang Allataala sanga iko,
57001005	nasaba' kusa'ding kumua matappa'ko lako Puang Isa, na mupakamoja' tongan to umma'-Na Puang Allataala.
57001006	Massambajangna' kumua ammuissen tonganni to sininna barakka' pole jio mai Almaseh, sanga pada matappa'ki'.
57001007	Ee, sile'toku'! Ia tongkusa'dingngi kumua mupakamoja'i to sininna umma'-Na Puang Allataala, masannangna' na masumanga' toona', nasaba' mupaendek sumanga'na umma'-Na Puang Allataala.
57001008	Sitonganna wa'dingna' ssuako mpugaukki to la sipato'na mupugauk, nasaba' nabenmo' kuasa Almaseh.
57001009	Apa kupeta'da bangri lako iko, nasaba' ia to pangpakamoja'mu lako umma'-Na Puang Allataala. Ia tee aku' mesa'na' tomatua, na ia tee too ditarungkuna', sanga rasulu'-Nana' Puang Isa Almaseh.
57001010	Iamo joo kupeta'dai lako kalemu mpatu Onesimus anak kupakamoja', to kuajahhi lan pangtarungkuan anna matappa' lako Puang Isa Almaseh.
57001011	Ia tee Onesimus jolona te'da bang bua'na lako iko, apa ia tee too denmo bua'na lako iko sola aku'.
57001012	Ia tee Onesimus, to kupakamoja', kusuai pole mati'.
57001013	Madoangra' la mpatorropi anna sulleko mbaliina' ke lanpa' pangtarungkuan, nasaba' mpangpeissenanna' Kareba Kasalamatan.
57001014	Apa te'da kulampatorroi, ke tangmueloranni. Madoangra' kumua ia ke mueloranni, te'da kuparukuko, apa la situru' canning atimmu.
57001015	Mbai iamo misisarak cingga'tuk, dikua ammutarimai ratu lako ahera',
57001016	apa te'damo nalasusi bang kaunanmu, apa la susi sile'tota' to kaminang dipakamoja'. Na kupakamoja'mo, apa pole' iko. Mupakamoja'i susi kaunanmu sola sile'tomu to pada matappa'mo lako Almaseh.
57001017	Ia ke mupusile'tona', meta'dana', "Tarimami tee Onesimus susi aku' mutarima."
57001018	Ia ke denni salana, karugianmu ba'tu indanna lako iko, aku'mora mpuindanni.
57001019	Aku' Paulus nnuki'i tee: aku' la mbajahhi to indanna Onesimus. (Te'da kuparallu mpangngingaranko kumua ia to indan penawa meloku' lako iko la'bi buda, nasaba' kuajahhiko ammumatappa' lako Puang Isa Almaseh.)
57001020	Ee, sile'toku'! Kupeta'dai dennaa upa' naden bua'na pole jio mai iko, situru' pakkaeloran-Na Puang Allataala. Pamasannangna', nasaba' pada matappa'ki' lako Almaseh.
57001021	Kukanassai kumua la mupesa'dingngi unana', na kuissen too kumua la'bi melo to mupugaukkuna na ia to kupeta'danna. Iamo joo kuuki'i tee sura' lako iko.
57001022	Mepasan toona' kumua mupasadianna' ngenan iti' bolamu, nasaba' kukanassai kumua la natarima Puang Allataala to peta'da doangmi sola ngasan, kuwa'ding pole mati' tatorro sola.
57001023	Sallangna Epafras, to kusolan inde' pangtarungkuan, nasaba' nturu' todai Puang Isa Almaseh.
57001024	Sallangna toda sangpangjamanku' Markus, Aristarkhus, Demas sola Lukas.
57001025	Dennaa upa' nabarakka'i kamu' Puang Isa Almaseh. Padamo jolo' too. Sallangki' mati', Paulus
58001001	Ia tonna anu' buda cara tuli napake Puang Allataala ssua nabi mparatuanni kadan-Na lako tojolota'.
58001002	Apa ia tee wattu tampakkana lino nasuai to Anak mpaui lako kita'. Ia joo Anak mangkamo napattantu Puang Allataala to sipato' mpuapai to sininna apa, nasaba' Iamo napake Puang Allataala mpadenni tee lino.
58001003	Iamo joo Anak to mpapajanni lako kita' to kamala'biran-Na Puang Allataala. Ia to sipa'-Na sola kuasan-Na susi una sipa'-Na sola kuasan-Na Puang Allataala. Ia toomo nnampaii tee lino mpake kada makuasan-Na na te'da natiseran. Ia tonna mangkamo mate la ndampangan tolino, cumadokkomi jao suruga jio sa'de kanan-Na Puang Allataala to kaminang makuasa namangparenta.
58001004	Ntarimami torroan mala'bih na ia to malaeka', na mala'bih too to sanga nabenni Puang Allataala na ia to sanga naben malaeka'.
58001005	Moi mesa' malaeka' te'da naden nakuan Puang Allataala, "Ikomo anak-Ku'. Mammula tee too Aku'mo ambe'mu." Te'da too naden nakuanni to malaeka' kumua, "La napuambe'na', na ia la kupuanak."
58001006	Apa ia tonna suai Puang Allataala to Anak Tungga'-Na mentolino, mangkadai nakua, "Sininna malaeka'-Ku' la ssompai joo Anak-Ku'."
58001007	Napaui Puang Allataala to malaeka' kumua, "Kupupenjaji susi angin to malaeka'-Ku', susi api dukku to tompangjamanna'."
58001008	Apa ia to Anak nakuanni Puang Allataala, "Ee, Allataala, ia to kaparentan-Mu la te'da cappa'na! Maruruh to kaparentan-Mu.
58001009	Mukabudai to kamarurusan na mukaba'cii to kamajekkongan. Iamo joo Aku' Puang-Mu ntokkoko, kuminynyakkii to ulummu menjaji tanda mala'bihmu na kubenko kamarioan la'bi na ia to sola-Mu."
58001010	Nakuan toopa Puang Allataala to Anak, "Ee Puang, mammula jiona mai Ikomo mpadenni tee lino, na ia to langi' iamo panggaragam-Mu.
58001011	La masere ngasan tuu lako susi pakean, nalanynya', apa ia to Iko tanglamembaliko.
58001012	Ia tee lino sola langi' la mulu'pi'i susi baju lando, ammusulleii leko'na. Apa ia to Iko tanglamembaliko na tanglamangnganggean to katuoan-Mu."
58001013	Moi mesa' malaeka' te'da nakuan Puang Allataala kumua, "Cumadokkoko ntee sa'de kanan-Ku', angkupupentalo ngasanni to ewalim-Mu mukuasaii."
58001014	Ia to malaeka' mpangjaman Puang Allataala to nasua ntulungngi to tolantarima kasalamatan.
58002001	Mala'bih to Almaseh na ia to malaeka'. Iamo joo nagaja paralluki' nningaranni to pangngajah mangkamo tasa'ding, danggi' nasata'de-ta'dena to kamatapparanta'.
58002002	Tongan to atoran agama naparatu malaeka' lako tojolota', na ia tocia' mpesa'dingngii ba'tu nturu'i, disessai situru' panggaukanna.
58002003	Apa pole'pi kita', ia ke te'da taingaran meloi joo Kareba Kasalamatan, tantu te'da talala'pah jio mai pangsessa. Sanga la'bi melo joo Kareba Kasalamatan na ia joo atoran naparatu malaeka' tonna anu'. Puang Isa Ia to bungah mpangpeissenanni, na mangkamiki' napauan tuu lako tobungah ssa'dingngi, antaissenni kumua tongan.
58002004	Te'da na ia manda joo, apa Puang Allataala Ia ntongananni to kadanna tuu lako tau, anna benni kuasa mpugauk mangrupa-rupa tanda mejangngaran, naben tooi barakka' Roh Allataala situru' pakkaeloran-Na.
58002005	Te'da nabenni kuasa Puang Allataala to malaeka' la mangparenta keanu' lan Lino Baru to kupau tee too.
58002006	Sibalikanna, den diuki' lan Sura' Allataala kumua, "Oo, Puang Allataala! Apa todara ia to tolino ammiingaranni? Ia to tolino tau bangri, apa mipuinawa!
58002007	Mangka mipamajiong to tolino cingga'tu' na ia to malaeka'. Mimane' mpupenjaji tomala'bih, todikasiri',
58002008	sola tongkuasai sininna apa." Mangka napakuasa Puang Allataala to tolino lako sininna apa. Jaji, moi mesa' te'da apa tangnakuasai to tolino. Moi nasusi joo, ia tee too te'dapa takitai kumua nakuasai tolino to sininna apa.
58002009	Apa takitamo to Puang Isa to mangka dipamajiong cingga'tu' na ia to malaeka', kumua dipupenjajimo tomala'bih na todikasiri', tonna mangkamo mperasai parri' ratu lako mate-Na. Napattantui Puang Allataala kumua la mate to Puang Isa ssullei to sininna tolino, sanga kameloan penawan-Na.
58002010	Mangkamo napaden, naampai tarruh tooi Puang Allataala to sininna apa. Naakkattai anna buda tau nasolan Puang Isa lako kamala'biran. Iamo joo napattantui kumua sipato' to Puang Isa mperasai parri' ratu lako mate-Na anna menjaji Tomangpasalama' te'da caccana ba'tu kakuranganna, nawa'ding mpasalama' tau.
58002011	Puang Isamo to mpupenjajiki' tau mesan-Na Puang Allataala. Tosangrapura to tompupenjaji tau mesan-Na Puang Allataala, na ia to todipupenjaji tau mesan-Na Puang Allataala. Iamo joo na te'da nakasirisanni mpusile'toi to tolino.
58002012	Nakua Puang Isa lako Puang Allataala, "La kupangpeissenanko lako sile'to-Ku', la kupujiko lan tangnga-tangngana umma'-Mu."
58002013	Nakua toopa Puang Isa, "La mangrannuan lako mandana' Puang Allataala." Na nakuapa, "Inde'mo', sola tee mai anak to mangka nabenna' Puang Allataala."
58002014	Ia tuu lako to nasanga anak, tolino ia. Iamo namentolino Puang Isa, anna menjaji susi tuu lako anak. Napugaukki susi joo, dikua anna ia to kamatean-Na wa'dingngi ntaloi Ballisi' to ngkuasai kamatean.
58002015	Susimi joo nawa'ding Puang Isa lla'paranki' jio mai kuasa kamatean. Dipukaunan tarruhki' jolona, sanga malaja'ki' lako kamatean.
58002016	Manassamo kumua tangngiara malaeka' to natulung, apa kita'ri bati'na Nabi Ibrahim.
58002017	Jaji, mentolinomo to Puang Isa namenjaji susi tolino, anna wa'ding menjaji Imang Lompo mangpakamoja', to njama tarruh jaman-Na Puang Allataala. Na ia ke susii joo, wa'dingngi mpasikalino Puang Allataala na tolino na ndampangan too tolino.
58002018	Na Ia una nadenmo namaparri', nadipengkulle-kullei ssedei mpugauk dosa. Iamo joo nakullei ntulungngi to todipengkulle-kullei toda disede danggi' na mpugauk dosa.
58003001	Ee, todipusile'to padangku' tomatappa' to mangkamo napilei Puang Allataala la mentama suruga! Ingaran meloi to sipa'-Na Puang Isa to takatappa'i, to napattantu Puang Allataala menjaji Rasulu' na Imang Lompo lan agamanta'.
58003002	Najama tarruhhi to jaman nasuanni Puang Allataala njamai. Susi too Nabi Musa tonna anu' njama tarruhhi to jamanna ntulung taun-Na Puang Allataala.
58003003	Apa sipato' la'bi dipakala'bih to Puang Isa na Nabi Musa, susi to pande bola la'bi diangga' na ia to bola nagaraga.
58003004	Simesa'-mesa' bola nang den pandena, apa ia to Puang Allataala mpandei sininna apa.
58003005	Najama tarruhhi Nabi Musa to jamanna ntulung sininna taun-Na Puang Allataala susi mesa' todisua. Ia to panggaukanna Nabi Musa iamo bajo-bajona apa to undinna la napangpeissenan Puang Allataala.
58003006	Apa Anak to Almaseh to dipabarakkanni jaman ntulung sininna taun-Na Puang Allataala. Na kita'mo tee to taun-Na, ke da'tanki' matappa' sola da'tanki' mangrannuan lako manda Puang Isa.
58003007	Iamo joo susi to napau Roh Allataala lan Sura' Allataala kumua, "Ia tee too, ke misa'dingngi to gamaran-Na Puang Allataala,
58003008	danggi' mimembattuk susi tojolomi to nasolan Nabi Musa jio mai tondok Mesir, tonna mbali-bali Puang Allataala, na nnuji Puang Allataala, jio padang pallawangan.
58003009	Nakua Puang Allataala, 'Ntuumo jio nanii nnujina' tojolomi, moi na patang pulo taun masainna nanii ngkitai to pangtulung-Ku'.'
58003010	Iamo joo namagalli Puang Allataala lako tuu lako tau nakua, 'Da'tanni nnewana', na cia' lalo nturu' parenta-Ku'.
58003011	Angkumagalli kumassapah kukua: Nang la te'damo namentama ntuu joo tondok, to nanii kenden tarruhmo sola Aku'.' "
58003012	Ee, tomala'bihku'! Ingaran meloi, danggi' naden to mangpenawa gaja' susi joo, ammicia' matappa' lako Puang Allataala to tuo.
58003013	Jaji, allo-allo kamu' la sipupangngingaran, danggi' naden tau nnuraga kalena mpugauk dosa, mimembattuk. La sipupangngingaran kamu' ke tuo unapa kamu' lan tee wattu to nasanga lan Sura' Allataala, "Ia tee too."
58003014	Sanga kita' ngasanmo nnampa' barakka' jio mai Almaseh, ke matappa' tarruhki' susi tontamane' matappa' ratu lako ssalainta' lino.
58003015	Susi tee to diuki' lan Sura' Allataala kumua, "Ia tee too ke misa'dingngi to gamaran-Na Puang Allataala, danggi' mimembattuk, susi tojolomi to nasolan Nabi Musa jio mai tondok Mesir, tonna mbali-bali Puang Allataala."
58003016	Indamora to ssa'ding gamaran-Na Puang Allataala nabali-balii? Ia to sininna tau nasolan Nabi Musa messun lan mai tondok Mesir.
58003017	Na indara to nakagalli Puang Allataala patang pulo taun masainna? Ia to tompugauk dosa anna mate jio padang pallawangan.
58003018	Na indara to mangkamo napassaparan Puang Allataala, kumua te'dai la mentama tondok to nanii kenden tarruhmo mangjama sola Ia? Ia to tocia' menturu' lako Puang Allataala.
58003019	Jaji, tapahangmo kumua te'da nadieloran mentama, nasaba' cia'i matappa' lako Puang Allataala.
58004001	Tatta' bang unapa to basse-Na Puang Allataala kumua wa'dingki' mentama tondok to tanii kenden tarruhmo mangjama sola Ia. Iamo joo taingaran meloi danggi' naden tau tanglamentama ntuu joo tondok kakendenan to dibasseanki'.
58004002	Mangkamo dipangpeissenan joo Kareba Kasalamatan lako kita' susi bang una lako to-Yahudi tonna anu'. Apa te'da bua'na lako kalena, sanga te'da namatappa' tonna sa'dingngi.
58004003	Kita'mo tomatappa' la mentama ntuu joo tondok kakendenan nabasseanki' Puang Allataala. Apa ia to totangmatappa' te'da nalamentama, situru' kadan-Na Puang Allataala kumua, "Magallina' kumassapah kukua, 'Nang la te'damo namentama ntuu joo tondok, to nanii kenden tarruhmo sola Aku'.' " Te'da namentama ntuu joo tondok kakendenan sola Puang Allataala moi namangkamo dipasadia mellao jio mai kajajianna tee lino.
58004004	Na ia to allo mangpempitu, den diuki' lan Sura' Allataala kumua, "Ia tonna allo mangpempitu nakendennii Puang Allataala to sininna jaman-Na."
58004005	Na den toopa diuki' lan Sura' Allataala kumua, "Te'da nalamentama ntuu joo tondok, to nanii kenden tarruhmo sola Aku'."
58004006	Jaji, ia to bungah ssa'dingngi joo Kareba Kasalamatan te'dai mentama ntuu joo tondok kakendenan sanga cia'i matappa'. Ia ke susii joo, manassamo kumua den tolaen wa'ding mentama.
58004007	Iamo joo napattantu pole' omi Puang Allataala to wattu laen nanii wa'ding to tolino mentama ntuu joo tondok kakendenan. Na ia joo wattu sitonganna iamo tee too. Buttinna kumua mangtaun-taun mangkanna Nabi Musa, nauki' pole'i Raja Daud kadan-Na Puang Allataala to mangka tasa'ding nena' kumua, "Ia tee too ke misa'dingngi to gamaran-Na Puang Allataala, danggi' mimembattuk!"
58004008	Ia ke la nakullei Yosua ssolanni to to-Yahudi mentama ntuu joo tondok kakendenan to nabasse Puang Allataala, la te'damo napau pole'i Puang Allataala to mesa' wattu laen.
58004009	Jaji, tatta' bang unapa to basse-Na Puang Allataala lako umma'-Na, iamo to kakendenan susi kakendenan-Na Puang Allataala ke allo mangpempitui.
58004010	Sanga ia to tomentama ntuu joo tondok kakendenan la nakendenni tarruhhi to jamanna susi Puang Allataala.
58004011	Iamo joo melo ke tapengkulle-kullei mentama ntuu joo tondok kakendenan to nabasse Puang Allataala, dikua danggi' naden tau tangmentama, susi to-Yahudi tonna anu', sanga cia'i matappa' lako Puang Allataala.
58004012	Kada tuo na mawatang too to kadan-Na Puang Allataala, na la'bi mataran na ia to pa'dang mataran patomali. Susi pa'dang ntarruh kale ratu lako panglesoan na buku lampa, susi too kadan-Na Puang Allataala ntarruh penawa nnissen pikkirisanna sola akkalanna tolino.
58004013	Moi mesa' to apa kepenawa te'da membuni jio olo-Na Puang Allataala. Sininna apa pajan jio olo-Na Puang Allataala. Na la tapebalii to panggaukanta' lako Puang Allataala.
58004014	Denmo Imang Lompo tomala'bihta' to malemo de' suruga mangngolo lako Puang Allataala, iamo to Puang Isa, Anak Allataala. Iamo joo la matappa' tarruhki' na danggi' tapessakkannii kumua tangngia Puangta' to Puang Isa.
58004015	Ia joo Imang Lompota' naissen to katangpakulleanta', sanga mangkami dipengkulle-kullei disede mpugauk dosa susi kita', apa te'da napugauk dosa.
58004016	Iamo joo tapada mbaranian kaleta' mangngolo lako Puang Allataala to mpakamoja'ki'. Ia ke tapugaukki susi joo, la taperasai to pangkamasean-Na sola kameloan penawan-Na, nasaba' te'da namela' ntulungki' tontaparalluii.
58005001	Sininna Imang Lompo dipilei jio mai tau biasa, nadiangka' la mpangjaman Puang Allataala wwakkele'ii tuu lako tau. Iamo jamanna to mpangngolo passompan sola karoba lako Puang Allataala dikua nadidampangan to tau.
58005002	Tau biasa joo Imang Lompo na buda caccana ba'tu kakuranganna. Iamora joo nawa'ding nnissen apara naperasai to tompugauk dosa nasaba' te'dapa naissenni to pangngajaran tongan.
58005003	Ia ke mpassompanni karoba, tangngia nasaba' dosana mandara tobuda, apa dosana todai ia, sanga buda toda ia kakuranganna.
58005004	Moi mesa' tau te'da nnangka' kalena menjaji Imang Lompo, apa iapi namenjaji Imang Lompo ke napileii Puang Allataala susi to apa jaji lako imang Harun tonna anu'.
58005005	Susi toomi to Almaseh. Te'da na ia nnangka' kalena menjaji Imang Lompo. Apa Puang Allataalara nnangka'i tonna kuanni, "Ikomo Anak-Ku'. Mammula tee too Aku'mo ambe'mu."
58005006	Lan aya' laen nakua toopa Puang Allataala, "Ikomo to imang te'da cappa'na susi imang Melkisedek."
58005007	Ia tonna tuo unapa Puang Isa lan lino, massambajangngi napasibawai wai matanna to sarro-Na lako Puang Allataala to makuasa mpasalama'i jio mai kamatean. Natarima Puang Allataala to peta'dan-Na, nasaba' mpamajiongngi kalena na mangpesa'ding lako Puang Allataala.
58005008	Anak Allataalai to Puang Isa, apa moi nasusi joo napelajahhi todai mengkaturu' tonna maparri'.
58005009	Susimi joo nadipupenjaji Tomangpasalama' te'da caccana ba'tu kakuranganna to mben katuoan melo te'da cappa'na lako tomengkaturu' lako Ia.
58005010	Naangka'i Puang Allataala menjaji Imang Lompo, susi imang Melkisedek.
58005011	Budapa to parallu la kiajaran kamu' to kadiangkasan-Na Puang Isa menjaji Imang Lompo, apa masussa kamu' la diajahhi sanga makuttu kamu' mangpesa'ding.
58005012	Masaimo mituru' to Puang Isa. Sitonganna wattunnamo kamu' mpangpangngajaran kadan-Na Puang Allataala. Apa ianna dikita, parallupa kamu' diajahhi pole' to pangngajaran jio mai kadan-Na Puang Allataala to biasa diben tau mane' matappa' lako Puang Isa. Susipa kamu' pea biccu', tangmitamapangkande kande makarrah, tollo' bang unapa la mikande.
58005013	Ia to tongkandepa tollo', battuananna pea biccu'pa ia, te'dapa naissenni to disanga melo na gaja'.
58005014	Ia to kande makarrah dipasadian tomasaranianmo. Tomasaranianmo battuananna ia joo tau nnissenmo to disanga melo na gaja', naturu'i to melo.
58006001	Iamo joo melo ke mipamulai mpelajahhii to pangngajaran kasaranian to sipato' dipangngajaran lako to masaranianmo, danggi' na ia manda mipelajahhi to bungah pangngajaran. Danggi' omo na ia midadu'-dadu' bang to bungah pangngajaran to kumua la tatorroimi mpugaukki to apa te'da bua'na, na la matappa' lako Puang Allataala,
58006002	ba'tu bungah pangngajaran laen susinna to pangjioran, kapanglullungan pala', katuoan pole' jio mai kamatean, ba'tu pangsessa te'da cappa'na.
58006003	Jaji, ia ke napuelohhi Puang Allataala, la memmasaranianmiki'!
58006004	-
58006006	Ia ke denni tomatappa'mo lako Puang Isa anna cia' pole' omo matappa', te'damo nadikulle mpupengkatoba' pole'i. Naperasaimo to barakka'-Na Puang Allataala, naperasai toomo to kuasan-Na Roh Allataala, naissenmo to kumua melo to kadan-Na Puang Allataala, naperasai toomo to kuasan-Na to la napake jio ahera'. Apa ia ke susii joo, nacia'mo ia matappa' lako Puang Isa, te'damo nadikulle mpupengkatoba' pole'i, sanga padami to mpampang pole' Anak Allataala jao kaju sitamben. Iamo joo napusaba' nate'damo nakasiri'i tobuda to Puang Isa.
58006007	Ia to padang ncuccu' wai uran ke uran oi, na mpaendek assele' tananan makkeguna lako to tonjamai, nabarakka'i Puang Allataala.
58006008	Apa ia to padang ke natuoii dea sola duri, te'da bua'na. La natampakki ropu Puang Allataala na undinna la disumpun.
58006009	Ee, tomala'bihku' to kupakamoja'! Moi angkimangkada susi joo, apa kikatappa'i kumua ia to kamu' susi to padang nabarakka'i Puang Allataala ammimangnguju lako kasalamatan.
58006010	Te'da natangmaruruh to Puang Allataala. Te'da natangnningaranni to apa mipugauk, iamo to pangpakamoja'mi to mipangpekitan lako kale-Na tommitulung padammi tomatappa', la jolona, la ia too allo.
58006011	Gaja kirannuan kumua kemmipada masumanga' tarruh ratu lako cappa'na ammitarimai to apa mirannuan.
58006012	Cia'kan ke memmakuttu kamu'. Apa madoangkan kumua miala palelean matai to tomatappa' lako Puang Allataala, anna sabbara' ntajanni sanaampa'na to apa nabasseanni Puang Allataala.
58006013	Ia tonna pau basse-Na Puang Allataala lako Nabi Ibrahim, namassapah kumua la napugauk to apa pura nabasseanni. Massapah Puang Allataala mpau sangan-Na, nasaba' te'da tau la'bi makuasa na Ia.
58006014	Napassaparanni to kalena kumua, "Danggi' musangana' Puang Allataala, ke te'dai kubarakka'iko, angkupupembudai to bati'mu."
58006015	Sabbara'i to Nabi Ibrahim ntajanni to janjinna, sanggenna naampa' to apa nabasseanni Puang Allataala.
58006016	Ianna massapah to tau, biasa mpau sanganna tau to la'bi makuasa na kalena. Iamo ntongananni joo kadanna anna te'damo tau mpebalii.
58006017	Madoangngi Puang Allataala mpamanassai lako to ntarimai to apa nabasseanni kumua te'da natanglampatarruhhi to akkatta-Na. Iamo joo namassapah tonna pau basse-Na.
58006018	Ia joo dua, iamo to basse-Na sola sapah-Na te'da namembali, sanga te'da nakullei Puang Allataala mangnguraga. Susimi joo napamasumanga'ki' kita' to napasalama'mo Puang Allataala, antarannuan tarruh Puang Allataala kumua la napugaukki to apa nabasseanki'.
58006019	Ia joo rannunta' susi jangkar titanan mandalan antasamatappa'-tappa'na. Ia joo rannunta' ntarruh kaen pesapa' Ngenan Kaminang Macero jio Bola Puang Allataala jao suruga antamangngolo lako Puang Allataala.
58006020	Najoloanmiki' Puang Isa lako ntuu joo, na menjaji Imang Lompota' te'da cappa'na, susi imang Melkisedek.
58007001	Raja joo Melkisedek jio kota Salem tonna anu' na imang tooi to nnurusu' kamassompan lako Puang Allataala to kaminang mala'bih. Ia tonna polemo Nabi Ibrahim mangrari ntalo ba'tu pira-pira raja, malemi imang Melkisedek ntammuii nabarakka'ii.
58007002	Nabenni Nabi Ibrahim tawa sangpulona sininna to apa narampa. (Ia to imang Melkisedek disanga "Raja Kamarurusan", sanga ia to kada melkisedek battuananna raja kamarurusan. Disanga tooi "Raja Kasikalinoan", sanga rajai jio kota Salem, na salem battuananna kasikalinoan.)
58007003	Ia tee imang Melkisedek te'da bang apa diissen to jiona kalena, la tomatuanna ba'tu nunnungan nenena, te'da ia pamulanna, na te'da too cappa'na to katuoanna. Susii Anak Allataala, sanga tatta'i imang te'da cappa'na.
58007004	Jaji, lan ntee tanii nnissenni kumua tomatande tee imang Melkisedek. Ia to Nabi Ibrahim tomatande too, nasaba' iamo to napuambe' sininna to-Israel. Moi nasusi joo naangga' Nabi Ibrahim to imang Melkisedek anna benni tawa sangpulona sininna to apa narampa lan kapararian.
58007005	Situru' atoranna Nabi Musa, ia to imang bati'na Lewi la nnampa' tawa sangpulona assele'na to-Yahudi, moi napada-padai bati'na Nabi Ibrahim.
58007006	Apa ia to imang Melkisedek tangngia bati'na Lewi. Moi nasusi joo nnampa' toda tawa sangpulona to apa narampa Nabi Ibrahim. Puang Allataala mpau basse-Na lako Nabi Ibrahim. Moi nasusi joo ia to Nabi Ibrahim nabarakka'i imang Melkisedek.
58007007	Sininna tau nnissenni kumua matande ia to tomangbarakka'i na ia to todibarakka'i.
58007008	Ia to imang bati'na Lewi, to ntarima passompan tawa sangpulona, la mate sanga tolino biasai. Apa ia to imang Melkisedek, to ntarima toda passompan tawa sangpulona, tuo tarruhhi ia situru' Sura' Allataala.
58007009	Wa'ding dipau kumua, ia tonna mamajah Nabi Ibrahim tawa sangpulona lako imang Melkisedek, meccoe' todami mamajah Lewi sola bati'na, to la nnampa' tawa sangpulona assele'na padanna to-Israel.
58007010	Wa'ding dipau susi joo, sanga ia tonna sitammu imang Melkisedek to Nabi Ibrahim, lanmo batang kalena Nabi Ibrahim to Lewi, moi te'dapa najaji.
58007011	Ia tonna benni Puang Allataala to atoran agama lako to-Yahudi, naangka' tooi to bati'na Lewi menjaji imang nnajahhi tau nturu'i joo atoran. Jaji, den kasiumputanna imang na atoran agama to-Yahudi. Apa te'da nakullei to imang bati'na Lewi mpupenjaji tomelo tau. Iamo joo parallu den imang laen susi imang Melkisedek to te'da napole jio mai bati'na Lewi susi imang Harun.
58007012	Jaji, ia ke ia to imang bati'na Lewi mangka disullei imang laen, ia to atoran agama to-Yahudi la disulle toda ia.
58007013	Na Puangta'mo tee kusanga. Iamo to disanga imang laen, to pole jio mai pangrapuan laen. Na ia joo pangrapuan laen te'da naden bati'na menjaji imang.
58007014	Naissen ngasan tau kumua ia to Puangta' pole jio mai pangrapuanna Yehuda, na te'da naden napaui Nabi Musa kumua la den bati'na Yehuda menjaji imang.
58007015	Manassamo kumua te'da nakullei to imang bati'na Lewi mpupenjaji tomelo tau, sanga naangka'mo Puang Allataala to mesa' imang laen susi imang Melkisedek.
58007016	Te'da nadiangka' situru' atoran tolino, apa diangka'i sanga kuasa katuoan-Na to te'da cappa'na.
58007017	Sanga den diuki' lan Sura' Allataala kumua, "Ikomo to imang te'da cappa'na, susi imang Melkisedek."
58007018	Susimi joo natangdipuinawamo to atoran jolo, to tanglakomo na te'damo bua'na,
58007019	sanga ia to atoranna Nabi Musa te'da nakullei mpupenjaji melo tau, moi mesa'. Na ia to tarannuan tee too la'bi melo na ia to dirannuan jolona, antabarani mangngolo lako Puang Allataala.
58007020	Apa pole'pi, den sapah-Na Puang Allataala anna menjaji imang to Puang Isa. Te'da namassapah tonna diangka' to imang laen.
58007021	Apa massapah Puang Allataala anna diangka' Puang Isa menjaji imang. Ia joo wattu nakuanni Puang Allataala, "Aku' Puang massapahmo, na te'da kulassullei kadang-Ku', 'Ikomo to imang te'da cappa'na.' "
58007022	Pajanmo lan joo sapah kumua Puang Isamo mpasijajianni to basse la'bi melo.
58007023	Na sitarruhna, budai joo imang bati'na Lewi, sanga pada matei anna te'da nakullei mpatarruhhi to jamanna.
58007024	Na ia to kaimangan-Na Puang Isa te'da nadiben tau laen, sanga tuoi te'da cappa'na.
58007025	Iamo joo na te'da lalo natorroii mpasalama' tau to mangngolo lako Puang Allataala mpau sangan-Na, sanga tuo tarruhhi la mpangkadananni lako Puang Allataala.
58007026	Jaji, iamo Imang Lompo taparallui to Puang Isa. Tomelo Ia, te'da sala-Na ba'tu kakurangan-Na. Todipatorro leko' jio mai tomadosa, na dipaendek de' la'bi majaona na ia to langi'.
58007027	Te'da nasusi to Imang Lompo laen, to allo-allo mangkaroba jolo' meta'da nadidampangan, namane' mpangkaroban tobuda. Na ia to Puang Isa pissenri mangkaroba lako Puang Allataala, iamo to mpangkaroban batang kale-Na.
58007028	Situru' atoranna Nabi Musa ia to tolino biasa diangka' menjaji Imang Lompo moi naden caccana ba'tu kakuranganna. Apa ia to sapah-Na Puang Allataala, to dipau undi na ia to atoranna Nabi Musa, nnangka'i joo Anak to te'da caccana ba'tu te'da kakuranganna menjaji Imang Lompo. Ia joo Anak mangkamo napupenjaji Tomangpasalama' te'da cappa'na.
58008001	Ia to garonto'na sininna tee kupau: Iamo to Imang Lompota' cumadokko jao suruga jio sa'de kanan-Na Puang Allataala to kaminang makuasa, anna mangparenta sola.
58008002	Njamai jaman Imang Lompo lan bola-Na Puang jao suruga. Ia joo bola iamo Tenda Tongan, to napake'deh Puang, tangngia panggaraga tolino.
58008003	Sininna Imang Lompo diangka' la mpugauk mpassompan sola karoba lako Puang Allataala. Susi toomi Puang Isa to Imang Lompota' parallu den apa napassompan.
58008004	Ia kenna la inde' unapa lino, te'da lalo nalanjama jaman imang, sanga denmo imang mpassompan karoba situru' atoranna Nabi Musa.
58008005	Ia to jaman najama tuu lako imang, sitonganna pangpasusianra ba'tu bajo-bajonara to apa denmo jao suruga. Susi toomi ia to tenda passompan napake'deh Nabi Musa tonna anu', bajo-bajonara to Tenda Tongan. Iamo joo nakuanni Puang Allataala to Musa, "Ingaranni! Padami to la mugaraga, la mupasusi ngasanni to apa mangka dipakitanko jao buntu."
58008006	Apa la'bi melo to jaman dipabarakkananni Puang Isa na ia to jamanna imang bati'na Lewi. Puang Isamo mpasijajianni to basse-Na Puang Allataala sola tolino. Na ia joo basse la'bi melo na ia to basse napasijajian Nabi Musa. La'bi melo joo basse baru, sanga la'bi melo to apa dipau lan.
58008007	Ia kenna la te'da caccana ba'tu kakuranganna to basse jolo, tantu te'damo naparallu dipaden to basse baru.
58008008	Apa kasalanni to umma'-Na Puang Allataala. Iamo joo nakuanni, "Ingaranni, la den wattunna angkulampaden basse baru sola pangrapuanna Israel na Yehuda.
58008009	Te'da nasusi to basse kupaden sola tojolona, tongkusolanni messun lan mai tondok Mesir. Te'da napugaukki joo basse, iamo joo te'da kutarimai.
58008010	Iamo tee basse la kupaden sola to-Israel to wattu la dioloi lako: la kupallan pikkirisanna to atoran-Ku', na kuuki'i lan penawanna. Aku' Puang Allataala to la nasompa, na ia la kupupenjaji umma'-Ku'.
58008011	Na te'damo naparallu siajaran solana, ba'tu la ngkuan sile'tona 'Issenni to Puang Allataala', sanga la tobiasa, la tokaissenan, la naissen ngasanna'.
58008012	La kudampangan ngasanni, na te'damo kulanningaranni to dosana."
58008013	Napaui Puang Allataala kumua la dipadenni to basse baru. Iamo mpamanassai kumua matuami na tangdipuinawamo to basse jolo. Na ia to apa ke memmatuami te'damo nadipake, cingga'tu'mora nalanynya'.
58009001	Ia to basse jolo-Na Puang Allataala, den atoran passompan, na den too tenda passompan panggaraga tolino.
58009002	Ia joo tenda passompan disapa'i. Ia to ngenan jio olo disanga Ngenan Macero. Den ngenan palita jio, na den too meja dipanii roti to dipassompan lako Puang Allataala.
58009003	Ia to lanna liu, to napasisarak kaen pesapa', disanga Ngenan Kaminang Macero.
58009004	Den meja disapu' bulawan jio, to dipade'i pangdupan. Na den too mesa' patti disanga Patti Kasibassean to disapu' ngasan bulawan. Lan joo patti den kurin bulawan to nanii kande disanga manna, tekkenna imang Harun to mentarukmo tonna anu', na dua papan batu to dinii nnuki' sangpulo parenta-Na Puang Allataala.
58009005	Den dua tau-taunna Kerub jao tungu'na joo patti, tanda kumua jioi to Puang Allataala. Mballahhi pani'na joo kerub na ssamboi tutu' patti to dinii ndampangan tau. Apa te'damo naladipau simesa'-mesa' tee too.
58009006	Susimi joo diatoro' joo tenda passompan. Allo-allo tuli mentama Ngenan Macero to imang la njama jamanna.
58009007	Imang Lompo manda to mentama Ngenan Kaminang Macero, na sipissen toori sangtaun napugauk. Ianna mentama, mbawai rara karoba napassompan lako Puang Allataala, meta'da anna didampangan ke den dosa te'da nadianggai'i moi to napugauk imang iarika tobuda.
58009008	Susimi joo napamanassai Roh Allataala kumua ianna den unapa joo Ngenan Macero, te'dapa nawa'ding to tolino mentama Ngenan Kaminang Macero.
58009009	Ia ngasanmo joo pangrapanganna to apa jaji tee too, battuananna kumua ia to karoba to dipassompan unapa lako Puang Allataala te'da nakullei ndampangan tomassompa anna te'damo napasalai penawanna.
58009010	Sanga ia joo atoran passompan, susi una to atoran pemali to dikandena na diiso'na sola mangrupa-rupa atoran mangpemacero, te'da kasiumputanna sunga', apa napangben Puang Allataala dikua naturu'i taun-Na sanggenna dipaden to basse baru.
58009011	Menjajimi Imang Lompo to Almaseh nabenki' kameloan susi to taperasaimo. Mentamami Tenda-Na Puang Allataala jao suruga. Mala'bih na te'da caccana joo Tenda-Na Puang Allataala, sanga tangngia panggaraga tolino, battuananna te'da napole jio mai tee lino.
58009012	Ia tonna mentama Tenda-Na Puang Allataala to Almaseh, tarruhhi tama Ngenan Kaminang Macero mangngolo lako Puang Allataala. Ia joo wattu te'da nambawa rara beke bulolo' ba'tu rara anak sapin la dipassompan, apa rara kale-Na to la napassompan. Pissen bangri joo, te'da naparallu didadu', sanga ia joo rara-Na napake lla'bak tarruhki' te'da cappa'na.
58009013	-
58009014	Ia to rara beke bulolo' ba'tu rara sapin balian ba'tu au anak sapin mangka dipassompan dipake mpi'pikkii to tocarepa situru' atoranna Nabi Musa, anna wa'ding ssompa Puang. Na ia ke ia joo rara ba'tu au wa'ding mpemaceroi tocarepa situru' atoranna Nabi Musa, la'bi pole' opa ia to rara-Na Almaseh wa'ding mpemaceroi apa to lan penawanta' antawa'ding massompa lako Puang Allataala to tuo, sanga te'damo taparallu ssompai mpake atoran passompan to te'da bua'na. Ia to rara-Na Almaseh wa'ding mpugaukki susi joo, nasaba' ia to Almaseh te'da kasalan-Na. Napatujui Roh Allataala to tuo tarruh to Almaseh napassompan kalena lako Puang Allataala susi karoba te'da caccana.
58009015	Napasijajianni Almaseh to basse baru, dikua na ia to kamatean-Na la lla'bak tau jio mai kasalanna to napugauk tonna atoran basse jolo, na ia to tomangkamo napilei Puang Allataala la nnampa' barakka' te'da cappa'na to mangka nabasseanni.
58009016	Ianna den sura' manah, la den too buttinna kumua matemi to tonggaragai,
58009017	sanga te'dapa nadipake joo sura' manah ke tuo unapi to tonggaragai. Iapi nadipake ke matemi joo tau.
58009018	Susi toomi joo denpi olok-olok mate digere' na ia to rarana mpaassahhi to basse jolo.
58009019	Ia tonna mangkamo napangpeissenan ngasan Nabi Musa to atoran-Na Puang Allataala lako to-Yahudi, naalami to rara anak sapin na rara beke bulolo', napasiraui wai, namane' mpi'pikkii joo sura' atoran-Na Puang Allataala sola to-Yahudi, mpake reu hisop dikapu' bulu bembala' malea.
58009020	Ia tonna pugaukki Nabi Musa susi joo mangkadai nakua, "Iamo tee rara mpaassahhi to basse napaden Puang Allataala to la mituru'."
58009021	Mangkai joo, napi'pikki tooi to tenda passompan na sininna parewanan to dipake massompa.
58009022	Sitonganna ianna situru' atoran agama to-Yahudi, ci'di'mora to te'da nadipemaceroi mpake rara. Susi toomi joo, iapi naden kadidampangan ke dipato'doii rara.
58009023	Ia to tenda passompan panggaraga tolino, bajo-bajona bangra joo Tenda-Na Puang Allataala jao suruga. Na ia ke ia joo tenda passompan jio lino dipemaceroi mpake karoba susi joo, la'bi pole' opa ia to Tenda-Na Puang Allataala parallu dipemaceroi mpake karoba la'bi melo.
58009024	Na ia to Almaseh te'da namentama tenda passompan panggaraga tolino to bajo-bajona Tenda-Na Puang Allataala jao suruga. Apa mentamai suruga namangngolo lako Puang Allataala. Jaoi tee too la mpangkadananki'.
58009025	Ia to Imang Lompona to-Yahudi taun-taun mentama Ngenan Kaminang Macero la mpassompan rara to tangngia rara kalena. Apa ia to Almaseh pissenri mentama la mpassompan kalena.
58009026	Sanga ia kenna la susi Imang Lompona to-Yahudi to Almaseh, la nadadu' punalai mperasai parri' kamatean mellao jio mai dipadenna tee lino. Sibalikanna pissenri mangka ratu to Almaseh tee wattu tampakkana lino mpassompan kalena la ndampangan tau.
58009027	Mangka napattantu Puang Allataala, kumua pissenra mate to tolino, namane' Puang Allataala rra'tah kara-karana.
58009028	Susi toomi Almaseh pissenri mpassompan kalena la ndampangan buda tau. Na ia ke ratu pole'mi, te'damo naratu la mpangben sunga'-Na nasaba' dosana tau, apa la mbenmira kasalamatan lako tontajan karatuan-Na pole'.
58010001	Ia joo atoran agama to-Yahudi bajo-bajona bangra joo kasalamatan la ratu, jaji tangngiapa to sitonganna. Te'da nakullei joo atoran mpupenjaji meloi to tompassompan karoba lako Puang Allataala, moi narundun taun tuli ndadu'i massompa susi joo.
58010002	Ia ke la didampangan tonganmi joo tomassompa susi joo, te'damo nalampassompan unapa karoba, nasaba' te'damo nasangai kumua tomadosa.
58010003	Apa ia joo karoba rundun taun dipassompan, kanni ia ora mpangngingaranni tuu lako tau to dosana,
58010004	sanga te'da nakullei to rara sapin balian ba'tu rara beke bulolo' ndampanganni.
58010005	Iamo joo ia tonna mentolinomo Almaseh, nakua mangkada lako Puang Allataala, "Te'da mukadoangngi karoba sola passompan, apa mangkamo' mupadenan batang kale.
58010006	Te'da mupumasannangngi to karoba ditunu pu'puh, ba'tu karoba dipassompan la ndampangan tau.
58010007	Iamo joo kumangkada kumua, 'Oo Puang Allataala, inde'mo'! Ratuna' la mpugauk pakkaeloran-Mu, susi to diuki' mpauna' lan Sura' Allataala.' "
58010008	Pamulanna nena' nakua Almaseh mangkada lako Puang Allataala, "Te'da mukadoangngi karoba sola passompan, te'da mupumasannangngi to karoba ditunu pu'puh ba'tu karoba dipassompan la ndampangan tau." Susimi joo napau Almaseh, moi na ia joo karoba dipassompan ngasanmo situru' atoran agama to-Yahudi.
58010009	Mangkai joo nakuamo Almaseh lako Puang Allataala, "Oo, inde'mo'! Ratuna' la mpugauk pakkaeloran-Mu." Jaji, ia to atoran karoba jolo nasulleimi Puang Allataala mpangkaroban Almaseh.
58010010	Mangkami Puang Isa Almaseh mpugauk pakkaeloran-Na Puang Allataala. Pissenra mpassompan kalena na te'damo nadadu'i. Susimi joo napupenjajimiki' taun-Na Puang Allataala.
58010011	Allo-allo tuli ke'dehhi to imang to-Yahudi njama jamanna, na sangrupara to karoba tuli napassompan. Apa ia tuu lako karoba te'da lalo nakullei ndampangan tolino.
58010012	Apa ia to Almaseh pissenri mpassompan kalena la ndampangan tolino, na ia joo pangkaroban te'da naparallu didadu'. Mangkai joo cumadokkomi jio sa'de kanan-Na Puang Allataala namangparenta sola.
58010013	Mangtajanmira tee too sanapangbenna Puang Allataala to sininna ewalin-Na nakuasaii.
58010014	Jaji, mesa'ra karoba nanii Almaseh ndampangan tau to dipupenjaji tomelo te'da cappa'na.
58010015	Pissenra napassompan Almaseh to kalena ndampangan tau. Na ia joo napamanassa tooi Roh Allataala tonna pauanki' kumua den nakua Puang,
58010016	"Iamo tee basse la kupaden sola tuu lako tau, to wattu la dioloi lako. La kupallan penawanna to atoran-Ku', na kuuki'i lan pikkirisanna." Susimi joo kadan-Na Puang.
58010017	Nakua unapa, "Te'damo kulanningaranni to dosana ba'tu panggaukan gaja'na."
58010018	Jaji, ianna didampanganmo, te'damo naparallu dipassompan pole' to karoba mangdampangan.
58010019	Ee, tomala'bihku'! Baranimiki' mentama Ngenan Kaminang Macero, sanga kamatean-Na Puang Isa.
58010020	Susimi joo carana Puang Isa ntimbakanki' lalan baru, iamo to lalan mangnguju lako katuoan melo te'da cappa'na. Ia joo lalan nnola kaen pesapa', iamo to batang kale-Na Puang Isa.
58010021	Iamo Imang Lompota' to dipabarakkanni jaman lan Bola Puang Allataala jao suruga.
58010022	Iamo joo la matappa' tonganki' na la lantuk tongan penawanta' mangngolo lako Puang Allataala, nasaba' mangkamiki' dipaccingngi mpake wai malinnong anna la'pahmiki' jio mai kasalanta'.
58010023	La mawatangki' mangrannuan lako to apa mangka diajaranki'. La dikatappa'i to Puang Allataala, sanga tuli napugauk to basse-Na.
58010024	Na melo ke situlungki', antawa'ding sipumasumanga', sipakamoja' antapugauk tooi to apa melo.
58010025	Melo ke tuli sirempunki' ssompa Puang na danggi' taden makuttu sirempun susi to napugauk ba'tu pira-pira tau. Sipupangngingaran tarruhki', sanga taissen kumua cingga'tu'mora naratu Puang.
58010026	Ee, tomala'bihku'! Danggi' micia'mo matappa', nasaba' ia ke taanggai' bang unapi mpugauk tarruh dosa, moi taissenmo to pangngajaran tongan jio mai Puang Allataala, te'damo naden karoba la ndampanganki'.
58010027	Ewalin-Nai Puang Allataala to tosusi joo, na la malaja' ntajanni to wattu la nanii Puang Allataala rra'tah kara-karana tolino. La malaja' tuu lako tau, sanga ia to pangsessa-Na Puang Allataala padai to api manglaka-laka ngkandei.
58010028	Ia tonna jolona ke denni tau cia' nturu' atoranna Nabi Musa, la dibuno na te'da nadidampangan, ke nasa'bimi dua ba'tu tallu tau kumua madosa tonganni.
58010029	Tantu la'bi disessai to tocia'mo matappa' lako Almaseh. Ia tuu lako tau susi to llese-lese Anak Allataala. Te'da toomo naangga'i to rara basse-Na Puang Allataala, iamo to kamatean-Na Almaseh, to mangka mpupenjaji tau, tau mesan-Na Puang Allataala. Te'da too naangga'i to Roh Allataala to nabenki' Puang Allataala, sanga kameloan penawan-Na.
58010030	Taissen kumua mangka nakua Puang kumua, "Aku' mpuissenni to mangpabalahhi, Aku'ra to wa'ding mpattantu pangpabalah." na diuki' toopa kumua, "La nara'tah Puang to kara-karana umma'-Na."
58010031	Liwa' meka'baran bulu ke nasessaki' Puang Allataala to tuo, to rra'tah kara-karata'!
58010032	Ee, tomala'bihku'! Ingaranni umbo mikua tommimane' matappa'. Ia joo wattu pembudamo kamu' mperasai pa'dik, apa moi nasusi joo da'tan kamu' mawatang matappa'.
58010033	Den midicapa'-capa' sola dipakario-rio jio olona tobuda, na den too kamu' masse penawammi ngkitai to dipa'dikki susi joo.
58010034	Na turu' kamu' mpumasussai to toditarungku. Ia tonna rampai kamu' tau to apammi, micanninganni ati, sanga miissen kumua den unapa to apa miampui, iamo to nabassean kamu' Puang Allataala. La'bi melo ia joo, sanga te'da nalata'de.
58010035	Danggi' mika'tu rannu, sanga ia ammitatta' matappa', la buda to poleanna.
58010036	Parallu kamu' sabbara', ammikullei mpugaukki to pakkaeloran-Na Puang Allataala. Ia ke susii joo la mitarimai to apa nabassean kamu'.
58010037	Nasaba' den diuki' lan Sura' Allataala kumua, "Cingga'tu'mora, naratu joo to la ratu, te'da namangdau-daupa.
58010038	Ia to tau kupupenjaji tomelo sanga matappa'i la nnampa' katuoan melo te'da cappa'na. Apa ianna den to cia' omo matappa', te'da kupumasannangngi."
58010039	Ia tee kita' tangngiamiki' to tolamembalik pole' antamasolang, sibalikanna tomatappa'miki' lako Puang Allataala antadipasalama'.
58011001	Ia to tau matappa' lako Puang Allataala, naissen tongan kumua la naben Puang Allataala to apa narannuan. Moi te'dapa nakitai matanna, nakanassai kumua la jajii.
58011002	Napangpeissenanni Puang Allataala kumua den to tojolo nakabudai, sanga matappa'i.
58011003	Tapahangngi, sanga matappa'ki', kumua ia tee lino napaden Puang Allataala mpake kadan-Na. Jaji, apa to nakita mata dipaden jio mai apa tangdikita.
58011004	Napassompanni Habel lako Puang Allataala to karoba la'bi melo na ia to karobanna Kain, sanga matappa'i. Susi too ia joo Habel napangpeissenan Puang Allataala kumua tomelo, sanga matappa'i. Manassa joo sanga natarimai Puang Allataala to karobanna. Masaimi matena Habel, apa susi kumua mangkada unapi tee too, sanga matappa'i.
58011005	Te'da namate to Henokh, apa diangka'i de' suruga lako Puang Allataala, sanga matappa'i. Jaji, moi mesa' tau te'damo nnampa'i, sanga mangkami naangka' Puang Allataala. Diuki' lan Sura' Allataala kumua, ia tonna te'dapa nadiangka' to Henokh napumasannang Puang Allataala.
58011006	Moi mesa' tau te'da napumasannang Puang Allataala ke tangmatappa'i. Ia ke den tau madoang mangngolo lako Puang Allataala, la nakatappa'i kumua den to Puang Allataala, na la nakatappa'i too kumua melo penawan-Na to Puang Allataala lako to tonnangahhi.
58011007	Napugaukki Nabi Nuh to apa nasuanni Puang Allataala, sanga matappa'i. Napauanni Puang Allataala apa to la jaji to te'dapa nakitai. Mengkaturu'i Nabi Nuh lako Puang Allataala anna kabua' mesa' kappala' dikua napasalama'i sintong repokkona. Susimi joo tonna disessamo to tolino, apa ia to Nabi Nuh napupenjaji tomelo Puang Allataala, sanga matappa'i.
58011008	Naturu'i Nabi Ibrahim to apa nasuanni Puang Allataala, sanga matappa'i. Nasuai Puang Allataala male lako tondok mambela to la nabenni napumanah. Malemi Nabi Ibrahim, moi na te'da naissenni umbo nanii mangnguju.
58011009	Natorro Nabi Ibrahim susi toratu lan tenda jio tondok to nabasseanni Puang Allataala, sanga matappa'i. Susi too Ishak na Yakub to mpumanahhi joo basse jio mai Puang Allataala.
58011010	Natorro Nabi Ibrahim jio susi toratu lan tenda, sanga ntajanni anna torro lan kota tangmasolang to mangka napake'deh Puang Allataala situru' akkatta-Na.
58011011	Nawa'ding unapa Nabi Ibrahim sola Sara njajian bati' moi naliwa' tuamo na tamanang too to Sara, sanga matappa'i. Nakatappa'i Nabi Ibrahim kumua la napugauk Puang Allataala to basse-Na.
58011012	Moi na susimo tomate to Nabi Ibrahim joo wattu, apa nnampa' unapa buda bati' tangdikembah dibilang budanna, susi budanna bintuin jao langi' na kassi' jio randan tasik.
58011013	Matappa' ngasan tuu lako tau ratu lako matena. Ia tonna tuo unapa, te'dapa naampa'i to apa nabasseanni Puang Allataala, apa masannangngi sanga butung nakitami to apa dibasseanni. Namangngaku kumua toratu bangri ba'tu toleppang bangri lan tee lino.
58011014	Ia to tomangkada susi joo mpamanassai kumua nnangngahhi tondok to la nanii mari'pih.
58011015	Tangngiamora joo tondok pura nasalai to tuli nakamali', sanga ianna susi joo buda wattunna wa'ding pole lako.
58011016	Apa ngkamali'ri mesa' tondok to la'bi melo, iamo joo tondok jao suruga. Na te'da namasiri' Puang Allataala ke nasangai Puangna, sanga denmo mesa' kota mangka napasadianni.
58011017	-
58011018	Napassompanni Nabi Ibrahim to Ishak lako Puang Allataala susi karoba sanga matappa'i, tonna ujii Puang Allataala kumua matappa' tonganrika ia. Mangkamo Nabi Ibrahim nabassean Puang Allataala, "Bati'na manda Ishak to disanga bati'mu situru' basse-Ku'." Moi nasusi joo, apa canning atinna Nabi Ibrahim napassompanni joo anak tungga'na.
58011019	Nakatappa'i Nabi Ibrahim kumua makuasa to Puang Allataala mpatuo pole'i to Ishak jio mai kamatean. Jaji, wa'ding dikua, mangkami natarima pole' Nabi Ibrahim to Ishak jio mai kamatean.
58011020	Nameta'da Ishak lako Puang Allataala dikua nabarakka'i to Yakub sola Esau, sanga matappa'i. Matappa'i kumua la napugauk Puang Allataala to apa napeta'da lan wattu la dioloi lako.
58011021	Ia tonna la matemo Yakub ssundemme'imi ulu tekkenna namassambajang lako Puang Allataala nabarakka'i duai to anakkana Yusuf, sanga matappa'i.
58011022	Ia tonna la matemo Yusuf, napau jolomo to la kamessunanna to-Israel jio mai tondok Mesir, anna pasanni to apa la digaukanni joo bukunna, sanga matappa'i.
58011023	Ia tonna jajimo Nabi Musa nakitai tomatuanna gaja lolo, nabuniananmi tallung bulan masainna, sanga matappa'i. Jaji, te'da namalaja' nnewa parentana Firaun, Raja Mesir.
58011024	Ia tonna matonggomo Nabi Musa, cia'i ke disangai anak jio mai anakkana baine Firaun, sanga matappa'i.
58011025	La'bi nakabudai maparri' sola umma'-Na Puang Allataala na ia to mperasai kamasannangan cingga'tu'ra to napaden dosa.
58011026	Nasangai Nabi Musa kumua la'bi keangga' ke dikita majiongngi sanga matappa'i lako Raja Mangpasalama' to nabasse Puang Allataala la ratu na ia ke namesaii to sininna ewanan jio tondok Mesir, sanga rrannuanni pahalana jio ahera'.
58011027	Nasalaii Nabi Musa to tondok Mesir tangmalaja' nakabirih Raja Mesir, sanga matappa'i. Sabbara'i maparri', sanga susi to nakitamo to Puang Allataala to tangkakitanan.
58011028	Napugaukki Nabi Musa to Paskah, sanga matappa'i. Napangpesuanni nadisapui rara to ba'ba bolana to-Israel, dikua danggi' nabunoi Kalamau' to anak pamungahna.
58011029	Lambanmi to to-Israel jio Tasik Malea, susi to kumua gantanan nanii lumingka, sanga matappa'i. Apa ia to to-Mesir tallanni lan tasik, tonna lamban toda.
58011030	Naguririkkii to-Israel to kota Yerikho pitung allo masainna nasiro'pokan to bettengna, sanga matappa'i.
58011031	Na ia joo mesa' baine bandarang disanga Rahab, te'da nadibuno susi to padanna to-Yerikho to nnewa Puang Allataala, sanga matappa'i. Nasaba' ia tonna ratu ba'tu pira-pira to to-Israel mmata-matai kota Yerikho, masannangngi ntarimai jio bolana.
58011032	Kusangai te'damo naparallu kupatarruh. Te'da wattungku' la mpaui to Gideon, Barak, Simson, Yefta, Raja Daud, Nabi Samuel na sininna nabi.
58011033	Ia to tau susi joo budamo raja natalo, sanga matappa'i. Napugaukki to pakkaeloran-Na Puang Allataala, anna tulungngi Puang Allataala susi to napauanni. Napasitutu'i to kasongo singa,
58011034	nabosianni to api manglaka-laka, te'da nasi'da digajang pa'dang. Malamma, apa memmawatang, nabarani mangrari, anna buda surudadu bangsa laen natalo.
58011035	Den ba'tu pira-pira indo nnampa' pole' rapunna to matemo nadipatuo pole', sanga matappa'i. Den too tonneloran bang kalena disessa ratu lako matena. Cia'i dila'paran ke membalik pole'i kamatapparanna, sanga madoangngi dipatuo pole' nannampa' katuoan la'bi melo.
58011036	Den to dicapa'-capa' na dipekaju. Den too to dirante bassi na dipatama pangtarungkuan.
58011037	Den to dirura batu samatena, den digaragaji, na den too dibuno pa'dang. Liu lako liu jio bang mai mangpakean balulang bembala' ba'tu beke, kaasi-asii, dipakario-rioi nadisessa.
58011038	Liu lako liu jio bang mai jio padang pallawangan na jao buntu, anna torro lan lo'ko' na posi' tana. Apa sitonganna liwa' melona joo tau na tangsipato'na tee lino nanii torro.
58011039	Mangka napangpeissenan Puang Allataala kumua sininna to tau susi joo napumasannang, sanga matappa'i. Apa moi nasusi joo, te'dapa natarimai to apa nabasseanni Puang Allataala,
58011040	sanga naakkattai Puang Allataala kumua kita'ra to ntarimai. Iamo joo solapiki' to tau susi joo, namane' nnampa'i to barakka' te'da kakuranganna.
58012001	Ee, tomala'bihku'! Wa'ding dikua kumua, sininna joo tomatappa' tonna anu' susi saleu' mbombonniki'. Na ia joo kasa'bianna mpamawatang penawanta'. Iamo joo melo ke tapatorro ngasanni to apa mabanda', la'bi-la'bi dosa to tuli ssedeki'. Ia ke tapatorro ngasanmi, wa'dingmiki' mpugaukki to pakkaeloran-Na Puang Allataala ratu lako cappa'na.
58012002	La tapugaukmi tapatuju lakoi Puang Isa to penawanta', to mpadenni to kamatapparanta', napupenjajiki' masaranian. Gaja mesirisan joo kamatean jao kaju sitamben. Apa moi nasusi joo te'da nasipattekanni, sanga ia manda naingaran to kamasannangan la naperasai undinna. Na ia tee too cumadokkomi jio kananna cadokkoan mala'bih-Na Puang Allataala namangparenta sola.
58012003	Pikkiri'i maka matumba pa'dikki-Na Puang Isa nnoloi tomadosa to gaja parrang nnewai anna danggi' mika'tu rannu ba'tu cia'mo matappa'.
58012004	Te'dapa kamu' mate nnewa dosa.
58012005	Na danggi' mitangnningaranni to kadan-Na Puang Allataala to mpangkadai kamu' susi ambe' lako anakkana, "Ee, anak-Ku'! Tarima meloi ke napabalahhiko Puang situru' dosamu, na danggi' muka'tu rannu ke napangngingaranko.
58012006	Sanga napabalahhi Puang to tonapakamoja', napekajui to tonareken anakka-Na."
58012007	Sabbara' kamu' ke napabalahhi kamu' Puang Allataala, sanga napasusi kamu' anakka-Na. Na te'da naden anak tangnapabalahhi ambe'na.
58012008	Ianna te'da midipabalahhi susi to anak laen-Na, battuananna tangngia kamu' anak tongan, apa anak dialara.
58012009	Takasiri' to ambe'ta' lan lino to mpabalahhiki'. Ia pole' oraka ke Ambe'ta' jao suruga antatanglanturu'i, tawa'ding ntarima katuoan melo te'da cappa'na.
58012010	Ia to ambe'ta' lan lino cingga'tu'ra nanii mpabalahhiki', situru' to apa nasanga melo. Apa la tapumelona kita' to pangpabalah-Na Puang Allataala, dikua antawa'ding messipa' melo takaba'ci too kagajatan susi to nakaba'ci Puang Allataala.
58012011	Ia ke dipabalahhiki', te'da tapumasannangngi joo pangcalla na mepa'dikan penawa. Apa undinna joo, ia to kita' mangkamo dipabalahhi, nturu'miki' pakkaeloran-Na Puang Allataala, na mperasaimiki' kamasannangan.
58012012	Iamo joo danggi' mimakuttu. Pemawatangngii to kamatapparanmi.
58012013	Maruruh kamu' nturu' Puang, anna te'da naden tau cia'mo matappa', apa mawatangngi matappa'.
58012014	Mipengkulle-kullei sikalino ngasan tau. Mipengkulle-kullei tooi mpupengkaunan kalemi lako Puang Allataala, sanga ia ke te'da nasusi joo to sipa'mi, te'da mikullei ngkita Puang.
58012015	Ingaranni danggi' naden moi mesa' tau cia'mo ntarimai to barakka'-Na Puang Allataala. Ingaranni danggi' naden tau susi to waka' mapai' mpaden kamaba'cian lako padanna rupa tau anna situmang-tumang.
58012016	Ingaranni danggi' naden tau manggauk sala ba'tu te'da naangga'i to barakka'-Na Puang Allataala susi to napugauk Esau. Ia joo barakka' lako mesa' anak pamungah nabaluk lako adinna sangpiring nande.
58012017	Miissen kumua, undinna tonna madoangmo Esau ntarimai joo barakka' jio mai ambe'na, te'da nadiben. Moi na gaja ssassanni joo panggaukanna, apa te'damo lalan dinii benni joo barakka', moi namangwai mata mpeta'dai.
58012018	Te'da miratu lako garonto' buntu to mikulle ngkaka'i susi bangsa Israel tonna anu'. Ia joo to-Israel ratu lako garonto' Buntu Sinai to nanii api dukku manglaka-laka. Jio tooi to kamalillinan, kamalotonganna langi' na angin bara'.
58012019	Nasa'ding to oni tarompe', na oni gamara lumbun. Ia tonna sa'dingngi to-Israel joo gamara, napeta'da lalo danggi'mo nadipasa'dingngi pole' o.
58012020	Sanga te'da naattai ssa'dingngi to parenta napau joo gamara kumua, "Sininna to apa ngkaka'i tee buntu, la olok-olok ba'tu apa bangmo, la dirura batu samatena."
58012021	Liwa' meka'baran bulu joo apa nakita to-Israel, iamo joo nakua Nabi Musa, "Malaja'na' na kumbe'beh!"
58012022	Ee, tomala'bihku', te'da miratu lako buntu susi joo. Sibalikanna ratumo kamu' lako Buntu Sion na kota-Na Puang Allataala to tuo, iamo to kota Yerusalem jao suruga to nanii massa'bu-sa'bu malaeka'-Na.
58012023	Nturu'mo kamu' mesa' pangrempunan maroah, pangrempunanna sininna anak pamungah-Na Puang Allataala, to diuki'mo sanganna lan suruga. Ratumo kamu' mangngolo lako Puang Allataala, Tomangra'tahna sininna tolino. Nnoloimo kamu' tomatappa' to matemo, to mangkamo dipupenjaji tomelo.
58012024	Ratumo kamu' mangngolo lako Puang Isa, tompasijajianni joo basse baru. Nnoloimo kamu' rara-Na Puang Isa to mangka dipi'pikan kamu' ammididampangan. La'bi melo ia joo rara na ia to rarana Habel to mpeta'dai anna dipabalahhi to kakanna.
58012025	Danggi' mitangmpesa'dingngii joo tomangkada jao mai suruga, sanga ia to to-Israel tonna anu' to cia' mpesa'dingngii to kada pole jao mai Buntu Sinai, te'da nakullei la'pah jio mai pangsessa-Na Puang Allataala. Apa pole'raka tee kita' to ssa'dingngi joo tomangkada jao mai suruga ke cia'ki' mpesa'dingngii.
58012026	Ia joo wattu mangpaninoi to gamaran-Na. Apa ia tee too napau kumua, "Pissenpa la kupanino, tangngia lino manda apa moi langi'."
58012027	Ia joo kada "pissenpa" mpamanassai kumua ia ngasan to apa mangka dipaden la diroge nadita'dei, anna ia mandamo torro to tangtirogena.
58012028	Iamo joo la mangkurru sumanga'ki' lako Puang Allataala, sanga tatarimamo jio mai kale-Na to mesa' kaparentan tangtiroge. Takalaja' takasiri'i antamassompa lako Puang Allataala situru' pakkaeloran-Na,
58012029	sanga ia to Puang Allataala tasompa susi api mantunu pu'puh.
58013001	Ia to kita' tomatappa' la tatta'ki' sipakamoja'.
58013002	Mabassa kamu' mpaleppangngi lan bolami to tote'dapa miissenni, sanga te'da miissenni tauraka ba'tu malaeka'raka joo tau. Denmo tau ntoratu malaeka', to nasangari tau biasa bang, apa malaeka' ia.
58013003	Ingaranni to tau lan pangtarungkuan ammipumasussai. Na ia to tau tangngia bang gauk to digaukanni, la miingaran too butung to kamu' dipasusi joo.
58013004	La mikasiri' sola ngasan to kasibalian, na ia to tosibali danggi' naangah tolaen nasolan mamma', sanga ia to tomanggauk sala la nasessai Puang Allataala.
58013005	Danggi' napukaunan kamu' doi', apa pumasannang bangmi to apa miampui, sanga mangkamo napau Puang Allataala kumua, "La kupuinawa tarruhko, te'da kulassalaiko."
58013006	Iamo joo tabarani mangkada kumua, "Puangmo to Pangtulungku', te'damo kumalaja'. Te'da apa wa'ding napugauk tolino lako kaleku'."
58013007	Ingaranni to pekaamberan jamaa to mangkamo mpangpeissenan kadan-Na Puang Allataala lako kamu'. Ingaran tooi matumba to sipa'na ratu lako matena, ammialai palelean mata to kamatapparanna.
58013008	Te'da namembali to Puang Isa Almaseh, la jolona, la ia tee too na te'da cappa'na.
58013009	Danggi' mieloranni to mangrupa-rupa pangngajaran to sisala Kareba Kasalamatan mpatuju sala kamu'. Iara to kameloan penawan-Na Puang Allataala to la mpamawatang penawanta', tangngiara kande. Ia joo atoran kande te'da lalomo bua'na lako tonturu'i.
58013010	Ia to imang mangjama lan tenda passompan panggaraga tolino, te'da nasipato' la ngkandei to apa dipassompan jao ngenan pangkarobanta' lan Tenda-Na Puang.
58013011	Susimi tee battuananna. Ia to rara karoba, to dipassompan menjaji karoba mangdampangan, nabawa Imang Lompo tama Ngenan Kaminang Macero. Apa ia to juku'na ditunu pu'puh jio saleanan kampong.
58013012	Susi todami joo namate saleanan babangan kota to Puang Isa na ia to rara-Na mbasei dosana tolino.
58013013	Iamo joo tamalemo lako Puang Isa jio saleanan kampong antadicapa'-capa' sola.
58013014	Sanga te'da kampong la tanii mari'pih lan tee lino, apa ntajanriki' kampong to la tanii mari'pih keanu'.
58013015	Iamo joo antatuli mpassompan karoba pangpujian lako Puang Allataala, iamo to kadanta' mpujii, sanga Puang Isa.
58013016	Danggi' mitangnningaranni mpugauk kameloan nasitulung, sanga iamo karoba napumasannang Puang Allataala.
58013017	Mengkaturu' kamu' lako pekaamberan jamaami, ammituru'i to parentana. Tuli napuinawa kamu', sanga la napebalian lako Puang Allataala to apa mangka napugauk lako kamu'. Ia ammimengkaturu' lako, masannangngi mangjama, ianna te'da, masussai mangjama, na te'da bua'na lako kamu'.
58013018	Pellao doangankan. Kikatappa'i kumua melo to lan penawangki', sanga tuli madoangkan mpugauk kameloan.
58013019	Kupeta'da tongan ammipellao doanganna' anna madoi' Puang Allataala nneloranna' male mati'.
58013020	Napatuo pole'mi Puang Allataala to Puangta' Puang Isa jio mai kamatean. Na ia tee too menjajimi Tomangrewa Tomala'bihta' rrewaiki' kita' to bembala'-Na, sanga kamatean-Na. Ia toomo joo kamatean-Na mpaassah basse te'da cappa'na to napaden Puang Allataala lako kita'. Iamo joo kumeta'da lako Puang Allataala to mpangben kamasannangan,
58013021	dennaa upa' na Puang Allataalamora mpasadian kamu' sininna to melona, la mpugauk pakkaeloran-Na. Dennaa upa' anna Puang Allataala toomora mpupenjajiki' to napumasannang, sanga Puang Isa Almaseh. La mpakala'bih tarruhki' Almaseh te'da cappa'na. Amin.
58013022	Kupeta'dai misabbara' ntarimai tee pangpakainga'ku', sanga te'da namalando tee sura'ku'.
58013023	La miissen kumua dila'paranmi to Timotius padanta' tomatappa' lan mai pangtarungkuan. Ianna madoi' ratu inde', la kusolan ke malena' mati' ssikitan kamu'.
58013024	Massallangkan lako sininna pekaamberan jamaami na lako sininna umma'-Na Puang Allataala iti'. Tarima tooi to sallangna padanta' tomatappa' jio Italia.
58013025	Dennaa upa' nabarakka'i kamu' Puang sola ngasan. Padamo jolo' too.
59001001	Ee, tomala'bihku' sola ngasan, umma'-Na Puang Allataala to titaleh lan lili'na lino. Ia tee sura' pole jio mai aku' Yakub tonasua Puang Allataala sola Puang Isa Almaseh.
59001002	Ee, tomala'bihku'! Ianna kanna kamu' mangrupa-rupa pecoba, la misangai kumua tomasannang kamu'.
59001003	Sanga miissen kumua la sabbara' kamu', ke da'tan kamu' matappa' lako Puang moi nakanna kamu' pecoba.
59001004	La sasabbara'-bara'na kamu', anna te'damo caccami ba'tu kakuranganmi.
59001005	Ia ke den kamu' tangpadete' tangngahmi, la meta'da kamu' lako Puang Allataala nabenni kamu', sanga malaboh na masannang penawan-Na mangpabengan lako sininna tau.
59001006	Apa ia ke den kamu' meta'da, la matappa' tongan kamu', danggi' mibata, sanga ia ammibata, susii to bombang jiong tasik male melako nairi' angin.
59001007	-
59001008	Tositawa penawanna to tau susi joo, na te'da namanassa ke denni apa napugauk. Iamo joo danggi' omo natajannii kumua la naben assele' Puang.
59001009	La masannang to tomatappa' makaasi-asi, sanga napamajaomi Puang Allataala.
59001010	Susi too to tomatappa' sugih la masannang tooi sanga napupemmajiongmi Puang Allataala. Nasaba' ia to tosugih cingga'tu'ra nalanynya' susi reu.
59001011	Ianna maka'jamo to allo, malajumi to reu nasilolloran to ca'binna, ta'de toomi to ballona. Susi toomi lako tosugih, ia joo wattu mangngangah bang unai nata'pa mate.
59001012	Masannang to tatta' matappa', nasaba' te'da namadoang dipatuju sala mpugauk dosa. Sanga la ntarima pahalana, iamo to katuoan melo mangka napasadia Puang Allataala lako to tompakamoja'i.
59001013	Ianna den tau dipatuju sala mpugauk dosa, danggi' nakua pole jio mai Puang Allataala joo pangpatuju. Nasaba' te'da nakullei Puang Allataala dipatuju sala la mpugauk kagajatan, te'da too nampatuju sala tau la mpugauk kagajatan.
59001014	Apa ia to tau, kamadoangan gaja'nara to mpatuju salai nampugauk dosa.
59001015	Ianna paula'i bangngi joo kamadoangan gaja'na, iamo joo mpaden dosa arannai mpusaba' kamatean.
59001016	Ee, tomalabihku' to kupakamoja'! Danggi' miuraga kalemi.
59001017	Sininna to apa melo na te'da caccana pole jao mai suruga, nabenki' Puang Allataala, to mpaden allo, bulan sola bintuin jao langi'. Te'da natibalik to sipa'-Na Puang Allataala na tatta' too to akkatta-Na.
59001018	Mangkamiki' napuanak situru' pakkaeloran-Na mpake pangngajaran tongan. Iamo napugaukki susi joo, sanga napamala'bihki' na ia to sininna olok-olok napaden.
59001019	Ee, tomala'bihku' to kupakamoja'! Ingaranni tee! La mangpesa'ding melo to tau, apa danggi' namenjolo-jolo bang mangkada na danggi' too nasalle birih.
59001020	Sanga ia to tau ke mabirihhi te'da nakullei mpugauk kameloan to napumasannang Puang Allataala.
59001021	Iamo joo danggi'mo mipugaukki to kabiasan tangmelomi ba'tu panggaukan gaja'mi, mitarima rampa'i to kada natanan Puang Allataala lan penawammi, sanga ia joo kada makuasa mpasalama' kamu'.
59001022	La mipugauk to apa mangka napau Puang Allataala, nasaba' ia ammisa'ding mandari to kadan-Na apa cia' kamu' mpugaukki, iamo disanga nnuraga kamu' kalemi.
59001023	Ia to tossa'ding kadan-Na Puang Allataala apa cia'i mpugaukki, susi bang tomangcammin ngkita rupanna.
59001024	Silalona bang mangka mangcammin, nata'pa te'da lalomo naingaranni to rupanna to nakita lan cammin.
59001025	Te'da caccana to atoran-Na Puang Allataala na makuasa lla'paranki' jio mai kuasa dosa. Parallu diissen tongan, nadipallan penawa, nadipugauk tongan, te'da nadisa'ding manda arannai tangdiingaran. Jaji paralluki' mpugaukki to atoran-Na, nasaba' sininna tau to mpugaukki susi joo nabarakka'i Puang Allataala.
59001026	Ianna den tau ssanga kalena pangngagama, apa te'da najagai timunna, nnuragai kalena, na te'da bua'na mangngagama.
59001027	Ia to mangngagama tongan situru' pakkaeloran-Na Ambe' Puang Allataala, iamo to ntulung pea biung pu'puhmo, sola baine te'damo muanena nakaasi-asi, na njagai kalena danggi' naturu' panggaukan tangmelona tolino to tangnturu' Puang Allataala.
59002001	Ee, tomala'bihku' sola ngasan, tomatappa' lako Puang Isa Almaseh, Puang mala'bih! Danggi' mipasilaenan tau.
59002002	Susinna ia ke den dua tau ratu lako kasirempunanmi, mesa' tosugih mangpakean ballo na mangcincin bulawan, na den too mesa' tokaasi-asi ratu mangcare-care bang.
59002003	La'bi mitaratte'i joo to mangpakean melo ammikuanni, "Cumadokkoki'! Iamo tee kadera ballo tanii cumadokko." Apa ia to tokaasi-asi mikuan, "Ke'deh bangmoko ntuu joo." ba'tu "Cumadokko jiong bangmoko sali."
59002004	Ia ammimangpasusi joo, mpasilaenanmo kamu' padammi rupa tau na ia to panggaukanmi susi panggaukanna tomangra'tah kara-kara majekkong.
59002005	Ee, tomala'bihku' to kupakamoja'! Ingaranni tee, ia to tokaasi-asi lan tee lino, napilei Puang Allataala la menjaji tosugih lan kamatapparan. Napilei too la menjaji umma'-Na lan kaparentan-Na. Susimi joo mangka nabasse lako ia to tompakamoja'i.
59002006	Kannori micapa' to tokaasi-asi. Na sitonganna tosugihra to mpakario-rio kamu' nasolan kamu' lako bola pangra'tasan kara-kara.
59002007	Ia toomo ncapa' Almaseh ba'tu Kristus. Na ia joo sanga, mala'bih dipake ssanga kamu' Kristen ba'tu Tosarani.
59002008	Tongan to mipugauk, ke mipugaukki to atoran kaminang parallu to diuki' lan Sura' Allataala kumua, "Pakamoja'i to padammu rupa tau susi iko mpakamoja' kalemu."
59002009	Apa ia ke mpasilaenan kamu' tau, mpugauk kamu' dosa, battuananna ntengkai kamu' atoran-Na Puang Allataala.
59002010	Moi mesa'ra atoran ditengkai, pada unai to ditengkai ngasanni.
59002011	Den parenta-Na Puang Allataala kumua, "Danggi' manggauk sala." Den too kumua, "Danggi' pabuno." Jaji ia ke te'da mumanggauk sala, apa pabunoko, tontengkai tooko atoran.
59002012	Ia ke mangkada kamu' ba'tu mangpanggaukan kamu', la miingaran kumua ia joo kara-karami la dibicara situru' atoran-Na Puang Allataala to lla'paran tau jio mai kuasa dosa.
59002013	Ianna te'da takamasei padanta' rupa tau, te'da toda nakamaseiki' Puang Allataala ke dibicaraki'. Apa ia antakamasei padanta' rupa tau, te'da nalasessaki' Puang Allataala ke Kiama'mi lino.
59002014	Ee, tomala'bihku' sola ngasan! Apara bua'na to tau ssanga kalena tomatappa', ke te'dai napasiolananni panggaukanna? Te'da bua'na, nasaba' kamatapparan susi joo te'da nakulle la mpasalama'i.
59002015	Susinna ianna den mesa' padanta' tomatappa' tangmangtamang kale na tangsirundunan too to la nakande keallo-keallo.
59002016	Te'da bua'na ke den kamu' to ngkuanni, "Paela'-ela' bangmoko, dennaa upa' na melo pakeanmu mukumande sabarahna." Ia ke te'da mibenni to naparalluinna, te'da bua'na joo!
59002017	Susi toomi joo te'da bua'na to kamatapparan, ke te'da nadipasiolanan panggaukan.
59002018	Apa mbai den to mangkada kumua, "Den tau matappa' manda, den too tau mpugauk manda panggaukan melo." La kukua mpebalii, "Pakitanna' umbo nakua to tau matappa' ke te'dai napasiolanan panggaukanna, angkupakitanni panggaukan to mpamanassai kumua den kamatapparanku'."
59002019	Mukatappa'i kumua mesa'ra to Puang Allataala. Tongan tuu! Na moi sininna setang napangngakui too joo. Iamo mbe'beran malaja'.
59002020	Te'da tonganpa mupahangngi. Paralluko dipapahangngi kumua te'da bua'na to kamatapparan ke tangsiolananni panggaukan.
59002021	Kita bangmi Nabi Ibrahim tojolota'. Natarima melo Puang Allataala sanga panggaukanna tonna la mpangkarobanni to anakkana disanga Ishak lako Puang Allataala jao ngenan pangkaroban.
59002022	Jaji manassa kumua iapi natongan to kamatapparan ke dipasiolananni panggaukan.
59002023	Susimi joo najaji to aya' diuki' lan Sura' Allataala kumua, "Ia to Nabi Ibrahim dipupenjaji tomeloi, sanga matappa'i lako Puang Allataala." Iamo joo nadisanga, "Soba'na Puang Allataala."
59002024	Jaji manassamo lako kamu' kumua natarima Puang Allataala to tau sanga panggaukanna, tangngia sanga kamatapparanna manda.
59002025	Kitai Rahab, mesa' baine bandarang. Ia tuu lako mata-matanna to-Israel tonna anu' natarima melo Rahab, napakitanni lalan laen naolai mpala'pah kalena. Iamo natarima meloi Puang Allataala joo Rahab nasaba' panggaukan melona.
59002026	Mate to batang kale ke te'dai penawa lan, susi toda to kamatapparan to te'da nadipasiolanan panggaukan, mate toda ia, battuananna sitonganna te'da nadisanga kamatapparan.
59003001	Ee, tomala'bihku'! Danggi' mimadoang ngasan bang menjaji guru jamaa. Nasaba' miissen kumua ia to kita' menjaji guru la'bi la dipemaparessaikiq na ia to tangngia guru.
59003002	Kita' sola ngasan biasaki' mpugauk mangrupa-rupa kasalan. Apa ia to tote'da bang nasala lan buangan kadanna, iamo tau to te'da caccana, sanga nakulle ia nta'tan kalena.
59003003	Ia to apa biccu' wa'ding nnatoro' to apa matonggo. Susi to nyarang dikalang mpake bassi biccu', dikua antawa'ding mbelukki naturu'i to pangkabudaianta'.
59003004	Susi too to kappala' moi matumba tonggona nairi' toopi angin bara', apa wa'dingpa dibeluk mpake mesa' kaju biccu' disanga kemudi, dikua anna umbo nakadoangngi tompamalei joo kappala' ia toomo naola.
59003005	Susi toomi to timunta', moi na iamo biccukkuna, apa liwa' ia matonggona to apa napau. Susi to api moi matumba biccukkuna, apa wa'ding ncappu'i pangngala.
59003006	Ia to timunta' wa'ding makkasolang susi api, sanga iamo nanii mangrupa-rupa kagajatan lan kaleta'. Ia to apa napau mpupenjajiki' togaja' na mpamasolangki', susi api pole jio mai naraka.
59003007	Sininna to olok-olok masia', manuk-manuk, olok-olok lumeme' na olok-olok jiong tasik wa'ding dipamanaran, napemanarannimo tolino.
59003008	Apa ianna timu moi mesa' tau te'da ia ngkullei mpemanarannii na te'da too ntaloii, sanga gaja gaja' ia. Ia to apa napau timu wa'ding dipangpasusii ipoh ulah mematean.
59003009	Ia to timu dipake mangkurru sumanga' lako Ambe'ta' Puang Allataala, apa ia toomo dipake ntampakki ropu padanta' rupa tau to napaden Puang Allataala susi Ia.
59003010	Ia to timunta' nanii messun barakka', apa ia bang una nanii messun tampak ropu. Ee, tomala'bihku'! Danggi' misusi joo!
59003011	Denraka to kalimbuah nanii messun duang rupa wai, wai tangmace'la na wai mace'la?
59003012	Ee, tomala'bihku'! Garonto' kaju ara te'da namembua zaitun. Garonto' anggoro' te'da namembua ara. Susi too to kalimbuah mace'la te'da nakullei mpasun wai tangmace'la.
59003013	Denraka tomacca na mandalan tangngah lan tangnga-tangngami? Ia ke denni, la mpamajiong kalena mpugauk panggaukan melo susi to napugauk tomacca. Iamo joo la mpangpekitanni kumua macca tongan ia.
59003014	Apa ia ammipangngimburuan, ba'tu kamu' manda ssanga tau kalemi, danggi' pattuanni joo misanga kamaccan, nasaba' sisalamo to panggaukanmi na pangngajaran tongan.
59003015	Ia to kamaccan susi joo te'da napole jao mai suruga apa pole jiori mai tee lino, jio mai pangkabudaian gaja'na tolino, jio mai setang.
59003016	Sanga umbo-umbo nanii topangngimburuan na tossanga kalena ia manda tau, jio toomo nanii kamaricuan na sininna panggaukan gaja'.
59003017	Apa ia to tonnampa' kamaccan pole jao mai, melo te'da caccana, sitarruhna sikabudan tau, mabassa, mangpasipatu, mangkamase, na tuli mpugauk kameloan, te'da narempe' sangbali na te'da too namajekkong.
59003018	Ia to panggaukanna to tompasikalino tau mpupembua kameloan.
59004001	Ciapari nasipekka nasibobo' to tau lan tangnga-tangngami? Sanga sirarii to kamadoangan lan penawanna.
59004002	Buda mikadoangngi, apa tangpakulle kamu', ammilambuno tau. Ngkadoangngi bang kamu' apanna tau apa te'da miampa'i, arannai sipekka kamu' misibobo'. Te'da apa milolongan, sanga te'da mimeta'da lako Puang Allataala.
59004003	Na moi mipeta'dai lako Puang Allataala, te'da miampa'i, sanga gaja' pattujummi. Ia manda mipeta'da to mipusannangna lan tee lino.
59004004	Ee, kamu' totangnningaranmo pale' Puang! Miissen kumua ia ke mipangbuda-budaii susi to totangnturu' Puang Allataala menjaji kamu' ewalin-Na Puang Allataala. Jaji ia to tolampangbuda-budaii susi joo, iamo mpangpeewalian kalena lako Puang Allataala.
59004005	Danggi' misangai kumua mesa napaunna bangra Sura' Allataala to kada kumua, "Ia to penawanna tolino pole jio mai Puang Allataala na liwa' buda to nakadoangngi."
59004006	Moi nasusi joo, la'bi makuasa ia to pammase-Na Puang Allataala na ia to kamadoangan penawanta'. Iamo joo naden too diuki' lan Sura' Allataala kumua, "Naewa Puang Allataala to tomatampo, apa nakamasei to tompamajiong kalena."
59004007	Iamo joo mengkaturu' kamu' lako Puang Allataala, miewai to Ballisi', nasorong boko' jio mai kamu'.
59004008	Mandoppi' kamu' lako Puang Allataala, nalamandoppi' too lako kalemi. Ee, kamu' tomadosa! Danggi'mo mipugauk dosa. Na kamu' tomangdua penawa, pemeloi sipa'mi.
59004009	La ssassan kamu' kalemi, mikumarrak sola mbating. La membali karrak to petawammi na membali kamasussan to kamasannanganmi.
59004010	Danggi' mimatampo jio olo-Na Puang, anna pamatande kamu'.
59004011	Ee, tomala'bihku'! Danggi' miden sisaju ba'tu sipasala. Ia to tossaju ba'tu mpasala padanna tomatappa', atoran-Nara Puang Allataala to nasaju sola napasala. Na ia ammupasalai, battuananna te'da muturu'i joo atoran, apa menjajiko tomangra'tahna.
59004012	Apa sitonganna mesa'ra to wa'ding mpangben atoran lako tolino sola rra'tah kara-karana, Puang Allataala mandara to makuasa, mangpasalama' na massabu'i. Jaji tomatumbaroko, ammumadoangra la mpasala padammu rupa tau?
59004013	Pesa'dingngii tee pangpakainga'ku'! Den kamu' to mangkada kumua, "Ia tee allo ba'tu masawa kimangnguju lako mesa' kota, kitorro jio mangdangkang sangtaun masainna nnangah saro."
59004014	Na te'da miissenni to apa la jaji masawa. Tuo unara kamu'ka iarika matemora kamu'ka? Susi bangra kamu' to saleu' cingga'tu'ra dikita na ta'demo.
59004015	La mangkada susira kamu' ia tee, "Ia napuelohhi Puang kituo unapa, ia tee ba'tu ia tuu la kipugauk."
59004016	Sitonganna te'da mipaui susi joo, sanga tomatampo kamu' na tossanga kamu' kalemi. Ia to sipa' susi joo te'da namelo.
59004017	Ia to tonnissen apa to melo la napugauk, apa te'da napugaukki, madosai joo tau.
59005001	Ee, kamu' to tosugih! Pesa'dingngii tee pangpakainga'ku'. La kumarrak kamu', la mbating too kamu', sanga la disessa kamu'.
59005002	Ia to kasugiranmi la cappu' ngasan. Ia to pakeanmi la nakande kaluane.
59005003	Ia to bulawan sola salaka miampui naputu'mi ta'gah. Ia to ta'gahna la menjaji tanda kumua la nakande too kamu' api, nasaba' mipangmesamo ewananmi tonna la Kiama'mo tee lino.
59005004	Te'da mibenni gajinna to tau misua njama bara'bahmi. Ia tee too pesa'dingngii to sarrona! Metamba joo torrempun assele' bara'bahmi meta'da tulung, na ia to petambana nasa'dingmo Puang Allataala, to makuasa.
59005005	Mangkamo kamu' nnolai to disanga kala'bian sola mperasai kamasannangan lan tee lino. Susi kamu' patuoan dipelompoi la digere'.
59005006	Misessa mibuno tooi to tau te'da salana, apa te'da naewa kamu'.
59005007	Ee, tomala'bihku'! La sabbara' kamu' ratu lako nadete' karatuan-Na pole' Puang Isa. Takitai to pangdusung ntajanni assele' bara'bahna. Susi tooi sabbara' ntajanni to wattu peuranan.
59005008	La sabbara' kamu' mida'tan masumanga', nasaba' la ratu pole'mi Puang.
59005009	Ee, tomala'bihku'! Danggi' misipasala, anna te'da midisessa. Ingaranni: Cingga'tu'mora naratu to tomangra'tah.
59005010	Ee, tomala'bihku'! Ingaranni to nabi mangkada mpau pepasan-Na Puang. Sabbara'i nnoloi kamaparrisan, jaji alai palelean mata.
59005011	Disanga tomasannang sanga sabbara'i. Misa'dingmo to kasabbarasanna Nabi Ayub, misa'ding toomo kumua undinna nabarakka'i Puang. Sanga melo penawan-Na Puang Allataala na liwa' kamamasean-Na.
59005012	Ee, tomala'bihku'! Ia to kaminang parallu danggi' mimassapah la mpau langi', la mpau lino, ba'tu apa toomo. Pau maruruhhi, "Io" ke mipugaukki, na "Te'da" ke te'da mpugaukki, anna danggi' nasessa kamu' Puang Allataala.
59005013	Ia ke masussa kamu', massambajang kamu'. Ia ke masannang kamu', makkelong kamu' mipuji Puang Allataala.
59005014	Ia ke den kamu' masaki, melo ke mitambaii to pekaamberan jamaa napassambajangan kamu', naparussui minynyak mpau sangan-Na Puang.
59005015	Ia ke nakatappa'i kumua natarima Puang to peta'danna, la napumalagah joo tomasaki. La napamalagah Puang, na la nadampangan tooi ke denni dosa napugauk.
59005016	Iamo joo pada la nnakui kamu' kasalanmi ammisipassambajangan midipamalagah. Liwa' makuasa to peta'da doangna to tonturu' pakkaeloran-Na Puang Allataala.
59005017	Ia to Nabi Elia tolino biasara susi kita'. Apa ia tonna tongan-tongannii massambajang nakua danggi' nauran, te'da tongan nauran tallung taun sitangnga masainna.
59005018	Massambajang pole' omi na membanasa to uran jao mai langi' anna endek too to assele' padang.
59005019	-
59005020	Ee, tomala'bihku'! Ingaranni tee kada kumua, ia ke den tau membalik jio mai pangngajaran-Na Puang Allataala, la mipangngingaranni namengkatoba' pole', na ia to tompangngingaranni joo tomadosa namengkatoba', iamo joo tau napusaba' nadipasalama' to sunga'na jio mai kamatean jio ahera', na didampangan, moi buda dosana. Padamo jolo' too. Sallangki' mati', Yakub
60001001	Ee, tomala'bihku' sola ngasan, to napileimo Puang Allataala menjaji umma'-Na! Aku' Petrus rasulu'-Na Puang Isa Almaseh nnuki'i tee sura' lako kamu' to titaleh jio propinsi Pontus, Galatia, Kapadokia, Asia na Bitinia, to torro jio susi tomentoratu lan tangnga-tangngana totangnturu' Puang Allataala.
60001002	Napileimo kamu' Ambe' Puang Allataala susi to pura napattantu jolona. Roh Allataalamo mpupenjaji kamu' tau mesan-Na, ammimengkaturu' lako Puang Isa Almaseh to ndampangan kamu' mpake rara-Na. Dennaa upa' naben kamu' Puang Allataala sabuda-budanna barakka' sola kamasannangan.
60001003	Tamangkurru sumanga' lako Puang Allataala, Ambe'-Na Puangta' Puang Isa Almaseh! Liwa' Ia ngkamaseiki', anna patuo pole'i to Puang Isa Almaseh antawa'ding nnampa' katuoan baru. Iamo joo tangbataki' rrannuan Puang.
60001004	Parannuki' la ntarima barakka' tangmasolang, te'da naburuk, na tangmaluse, to napasadianmiki' Puang Allataala jao suruga.
60001005	La naben ngasan kamu' joo, nasaba' matappa' kamu' lako Puang Allataala. Jaji, naampai kamu' kuasan-Na Puang Allataala, ammitarima kasalamatan to sadiamo la naben kamu' ke Kiama'mi lino.
60001006	Iamo joo la mario kamu', moiraka namasse penawammi cingga'tu' tee too sanga mperasai kamu' mangrupa-rupa kamaparrisan.
60001007	Na ia joo kamaparrisan miperasai la menjaji butti kumua matappa' tongan kamu' lako Puang Isa Almaseh. Ia to bulawan disa'poi anna diissen kumua massangraka bulawan iarika tangngia. Susimi joo nadiparessa too to kamatapparanmi. Na ia joo kamatapparanmi la'bi keangga' na ia to bulawan la lanynya'. Na ia ke mangkamo kamu' diparessa, la napuji, la napamatande sola la napakala'bih kamu' Puang Allataala, ke ratu pole'mi Puang Isa Almaseh.
60001008	Moi na te'dapa mikitai to Puang Isa Almaseh tonna anu', apa mipakamoja'i. Na moi tee too te'da too mikitai, apa matappa' kamu' lako kale-Na. Iamo joo ammimario mperasaii to kamasannangan te'da susinna.
60001009	Masannangmo kamu', sanga napasalama'mo kamu' Puang Allataala, nasaba' matappa' kamu' lako Puang Isa Almaseh.
60001010	Ia joo kasalamatan napesa' tongan tuu lako nabi tonna anu', napau joloi joo barakka' to nabenmo kamu' Puang Allataala.
60001011	Roh-Na Almaseh ngkuasai tuu lako nabi anna pau joloi to kamaparrisan la naperasai Almaseh sola kamala'biran to naampa' o undinna. Napesa' tarruhhi sanga madoangngi nnissenni kumua piranra nalajaji joo kasalamatan na umbo nakua carana la jaji.
60001012	Napauanni Puang Allataala tuu lako nabi, kumua ia joo apa napau jolo te'da nadipatuju lako kalena apa lakora kamu'. Na ia joo apa napau jolo tonna anu' mangka misa'ding tee too, sanga den tau mpangpeissenanni lako kamu' mpake kuasan-Na Roh Allataala to pole jao mai suruga. Na moi malaeka' madoang too mpelalanni joo apa dipau jolo.
60001013	Jaji, pasadia meloi to penawammi, sanga ia joo apa mangka napugauk Puang Allataala. Ta'tanni kalemi, miparannuan tonganni joo barakka' la diben kamu' ke ratu pole'mi Puang Isa Almaseh.
60001014	Napuanakmo kamu' Puang Allataala. Iamo joo la da'tan kamu' mengkaturu' lako kale-Na, nadanggi'mo mituru' pole' oi to kamadoangan gaja'mi to ngkuasai kamu' tonna te'dapa miissenni to Puang Allataala.
60001015	Sibalikanna la messipa' melo kamu' mikaba'cii to kagajatan, susi Puang Allataala to mangka mpilei kamu'.
60001016	Nasaba' den diuki' lan Sura' Allataala, nakua Puang Allataala kumua, "La messipa' melo kamu', sanga tomelona'."
60001017	Ia ke massambajang kamu' lako Puang Allataala mekaambe' kamu'. Iamo joo la mikalaja' mikasiri'i, ke tuo unapa kamu' lan tee lino. Ia toomo Puang to tangmangpasilaenan rra'tah kara-karana tolino situru' panggaukanna.
60001018	Napukaunan kamu' jolo to sipa' te'da bua'na to mimanah jio mai tojolomi. Miissen to apa mangka napake Puang lla'bak kamu' ammikullei mpatorro sipa' jolomi. Ia to pela'bak tangngia ewanan la masolang, susinna pera' ba'tu bulawan,
60001019	apa liwa' keangga'na. Iamo to rara-Na Almaseh dipake butung bembala' te'da caccana ba'tu kakuranganna dipangkaroban lako Puang Allataala.
60001020	Ia tonna te'dapa nadipaden tee lino napattantu jolomo Puang Allataala kumua Puang Isa Almaseh menjaji Tomangpasalama', na ia tee wattu la tampakkanami lino ratumi la mpasalama' kamu'.
60001021	Almasehmora ammimatappa' lako Puang Allataala, to mangka mpatuo pole'i jio mai kamatean, na mpakala'bih tooi. Jaji, Puang Allataalara mikatappa'i, na Ia manda toora miparannuan.
60001022	Mangkamo mipemeloi to sipa'mi, sanga nturu'mo kamu' pangngajaran tongan jio mai Puang Allataala na danggi' mianggai'-gai' bangri mpakamoja' padammi tomatappa'. Iamo joo la sipakamoja' tongan kamu'.
60001023	La sipakamoja' kamu', nasaba' pole jio mai kadan-Na Puang Allataala, ammimenjajimo tobaru susi to dijajian pole', to te'da najaji jio mai tolino to la mate, apa dijajian jiora kamu' mai kada to tuo te'da cappa'na.
60001024	Den diuki' lan Sura' Allataala kumua, "Sininna tolino susiri reu na sininna kamala'biranna susi bangri ca'bi reu. Malajui to reu, lolloh todami to ca'binna.
60001025	Apa ia to kadan-Na Puang Allataala da'tan bang ia den, te'da cappa'na." Ia joo kada, iamo to Kareba Kasalamatan to dipangpeissenanmo lako kamu'.
60002001	Iamo joo danggi'mo mipugauk bangngi to panggaukan gaja', danggi' mimangnguraga, danggi' mianggai'-gai'ri messipa' melo. Danggi' mimasere ati sola mpau gaja' tau.
60002002	Apa la susira kamu' topea'-pea' mane' jaji to tuli mawakke bang madoang nniso' dadik massang, iamo to kadan-Na Puang Allataala. Na ia ke mipesa' tonganni to kadan-Na Puang Allataala, la masaranianmo kamu' ammisalama'.
60002003	Sanga den diuki' lan Sura' Allataala kumua, "Miperasaimo matumba to kameloan-Na Puang."
60002004	Ia to Puang Isa dipasirapang batu ariri petuo. Ia joo batu naca'beanmo tolino, nasaba' nasangai te'da bua'na. Apa ia ke Puang Allataala, nasanga kaminang makeangga'. Memmesa' penawa kamu' sola Puang,
60002005	ammimenjaji toda susi batu to napake Roh Allataala mpake'deh Bola Puang Allataala. Menjaji toomo kamu' susi imang to mpangjaman mandamo Puang Allataala. Na susi imang mangkaroba, la susi toda kamu' la mpangkaroban kalemi lako Puang Allataala susi to napatujuan kamu' Roh Allataala. Na ia joo karoba napumasannang Puang Allataala nasaba' Puang Isa Almaseh.
60002006	Nasaba' den diuki' lan Sura' Allataala, nakua Puang kumua, "Mangkamo' mpilei mesa' batu ariri keangga' to kupajio kota Sion menjaji batu ariri petuo. Na ia to tongkatappa'ii, te'da naladipakasiri'."
60002007	Gaja keangga' joo batu lako kamu' to tomatappa'. Apa ia to totangmatappa' napatu to diuki' lan Sura' Allataala kumua, "Ia to batu naca'bean pande bola, menjajimo batu ariri petuo."
60002008	Na "Iamo joo batu nanii titodo tau na buda tau nalolinan." Titodoi tuu lako tau, nasaba' cia'i ngkatappa'ii to kadan-Na Puang Allataala. Susimi joo to pura napattantu Puang Allataala lako kalena.
60002009	Apa kamu'mo to bangsa napileimo Puang Allataala, ammimenjaji imangna Raja to mipangjaman. Napupenjaji kamu' bangsa to disarakki jio mai bangsa laen ammimenjaji tau mesan-Na. Napileimo kamu' la mpangpeissenan panggaukan-Na to te'da susinna. Iamo ntambai kamu' messun lan mai kamasolangan, ammimentama kamasannangan to liwa' mejangngaran.
60002010	Ia tonna jolona tangngiapa kamu' umma'-Na Puang Allataala, apa ia tee too menjaji umma'-Namo kamu'. Ia tonna jolona te'da miperasaii to kamamasean-Na Puang Allataala, apa miperasaimo tee too.
60002011	Ee, tomala'bihku' to kupakamoja'! Susi kamu' tomambela ratu sompa' lan tee lino natorro susi toratu lan tangnga-tangngana totangnturu' Puang Allataala. Iamo joo meta'da tonganna' lako kamu' kumua, danggi' mituru' bangngi to kamadoangan gaja'mi to tuli hhalangngi kamu' manggauk melo.
60002012	Mbai den tau to tangnturu' Puang to mpau gaja' kamu'. Iamo joo la melo to sipa'mi nakitai tau kumua melo to apa mipugauk. Na undinna naakui kumua melo to sipa'mi anna mpakala'bih Puang Allataala ke ratui rra'tah kara-karana tolino.
60002013	La mituru' parentana sininna tomangparenta lan lino, nasaba' iamo nakadoangngi Puang. Mengkaturu' kamu' lako Tomaraja, nasaba' iara kaminang makuasa.
60002014	Mengkaturu' too kamu' lako gubernur to naangka' Tomaraja la ssessa tomanggauk gaja', apa la mpakala'bih tomanggauk melo.
60002015	Nasaba' pakkaeloran-Na Puang Allataala, na ia to panggaukan melomi la ntampun timunna to totangnnissenpa Puang mpau gaja' kamu'.
60002016	Mangkamo kamu' nala'paran Puang Allataala jio mai kuasa dosa. Iamo joo, danggi' mipakei to kadila'paranmi mpugauk buni kagajatan. Sibalikanna la nturu' kamu' pakkaeloran-Na Puang Allataala, nasaba' umma'-Namo kamu'.
60002017	Kasiri'i to sininna tau, pakamoja'i to padammi tomatappa', kalaja' kasiri'i to Puang Allataala, ammikasiri'i to Tomaraja.
60002018	Ee, kamu' to kaunan! Mangpesa'ding kamu' lako puangmi na la mikasiri'i, te'da na lako manda tomelo penawanna na mabassa, apa lako too tomaparrang.
60002019	Ia ke denni kaunan napa'dikkii puangna, moi nate'da nakasalan, la naingaran kumua la nabarakka'i Puang Allataala, ke sabbara'i, sanga naissen kumua nakabudai Puang Allataala ke sabbara'ki'.
60002020	Te'da miladipuji ke sabbara' kamu' mperasaii to pangsessa to sipato' la mitarima sanga sala kamu'. Apa ia ke sabbara' kamu' mperasaii to pa'dik ngkanna kamu' nasaba' mpugauk kamu' kameloan, la nabarakka'i kamu' Puang Allataala.
60002021	Napileimo kamu' Puang Allataala mpugaukki susi joo. Moi Almaseh mperasai pa'dik ssulle kamu', anna menjaji palelean mata lako kamu' ammituru'i.
60002022	Te'da lalo napugauk dosa, te'da too naden tau ssa'dingngi kumua mangnguragai.
60002023	Ia tonna kada-kadaii tau, te'da too napebalii. Ia tonna pa'dikkii tau, te'da too nagarra'i kumua la napabalahhii, apa sande' lako bangngi Puang Allataala, Tomangra'tah maruruh.
60002024	Almasehra Ia mperasai kamaparrisan jao kaju sitamben nasaba' dosata', antala'pah jio mai kuasa dosa, antaturu' too pakkaeloran-Na Puang Allataala. Napamalagahki' nasaba' kamaparrisan-Na Almaseh jao kaju sitamben.
60002025	Ia tonna jolona susi kamu' to bembala' lewa', apa ia tee too dipapolemo kamu' lako Tomangrewa to mpuinawa kamu'.
60003001	Ee, kamu' to baine kebalimo! Susi todami, la mengkaturu' lako kamu' balimmi. Na ia ke denni balimmi to te'dapa nakatappa'i kadan-Na Puang Allataala, ia to sipa' melomi la nakita, namenjaji matappa'. Te'damo miparallu mpauanni apa,
60003002	nasaba' iamo nakita to sipa' melomi, maruruh sola macanning atimmi nturu'i.
60003003	Danggi' na ia bang mialan wattu to mpemaloloi kalemi, susinna mpemellongngi beluakkami, mpake pakean bulawan iarika pakean masuli'.
60003004	Apa sibalikanna, la miangahri to kamaloloan to napapajan sipa' melomi, susinna te'da mikassara' apa massikalino kamu'. Ia to kamaloloan susi joo nakabudai Puang Allataala.
60003005	Susimi joo napugauk mpemaloloi kalena to baine matappa' tonna anu', to rrannuan Puang Allataala, na mengkaturu' lako balinna.
60003006	Moi Sara susi todai joo, nturu' bang parentana Nabi Ibrahim napekapuangngii. Na moi kamu' tee too, susi toomo kamu' Sara, ke mipugaukki to kameloan, na te'da apa mikalaja'.
60003007	Ee, kamu' to muane kebainemo! Susi todami, la sikalino kamu' balimmi. La mitulungngi, sanga miissen kumua ia to kamawatanganna te'da napada kamawatanganna muane. La mitaratte'i, sanga miissen kumua pada la ntarima kamu' barakka' to naben kamu' Puang Allataala, iamo to katuoan melo te'da cappa'na. La mipugauk susi tee, na te'da apa hhalangngii to passambajangmi lako Puang Allataala.
60003008	Ee, tomala'bihku'! Katampakanna, la mesa' kada sola mesa' penawa kamu'. La sipakamoja' kamu' padammi tomatappa', la sikamasean too kamu', nadanggi' mimatampo.
60003009	Ia ke denni tau mpugauk kagajatan lako kamu', danggi' mipabalahhii. Na ia ke denni tau ngkada-kadai kamu', danggi' too mipabalahhii. La'bi melo ke mipassambajanganni lako Puang Allataala nabarakka'ii joo tompugauk kagajatan. Napilei kamu' Puang Allataala menjaji umma'-Na ammipeta'danni barakka' to padammi rupa tau. Ia ke mipugaukmi susi joo, la nabarakka'i toda kamu' Puang Allataala.
60003010	Den diuki' lan Sura' Allataala kumua, "Ia to tongkabudai katuoan melo te'da cappa'na la najagai to timunna, nadanggi' napaui to apa gaja'. Na ia to madoang masannang, danggi' namangnguraga.
60003011	La natorroi mpugauk kagajatan, napugaukki to kameloan. La napengkulle-kullei sikalino padanna rupa tau,
60003012	nasaba' tuli nakita Puang to tonturu' pakkaeloran-Na, na tuli ntarimai to passambajangna. Apa naewai Puang to tompugauk kagajatan."
60003013	Te'da tau la mpugauk kagajatan lako kamu' ke masannang bang kamu' mpugauk kameloan.
60003014	Moi ammiperasai kamaparrisan sanga nturu' kamu' pakkaeloran-Na Puang Allataala, apa sitonganna masannang kamu'! Danggi' mikalaja'i to tompakario-rio kamu', danggi' too mipuselangngi.
60003015	Apa la miingaran, kumua Almaseh mandara to Puang mikasiri' misompai, mituli sadia too mpebalii to tau ke nakutanai kamu' kumua, "Inda tonganra mirannuan?"
60003016	Apa mebali melo bang kamu', danggi' mimatampo. La tuli manggauk melo kamu', anna ia to tompau gaja' kamu' la masiri', nasaba' melo bang to sipa'mi situru' pakkaeloran-Na Almaseh.
60003017	La'biran ke maparri' kamu' sanga mpugauk kamu' kameloan ke iamo napueloh Puang, na ia ke maparri' kamu' sanga mpugauk kagajatan.
60003018	Nasaba' pissenra mate to Almaseh la ndampangan tolino. Ia to Almaseh, to te'da namadosa, namate ssulle tomadosa, dikua misikalino pole' Puang Allataala. Batang kale-Na nabuno tau, apa napatuo pole'i Roh Allataala.
60003019	Na ia to roh-Na male mpangpeissenan kapataloan-Na lako bombo to ditarungku ntajan wattu la dinii rra'tah kara-karana.
60003020	Ditarungkui sanga cia'i matappa' lako Puang Allataala tonna tuo unapa Nabi Nuh tonna anu'. Sabbara'i Puang Allataala ntajanni to kamengkatobaranna, samangkanna Nabi Nuh nggaraga kappala'. Ia mandara napasalama' Puang Allataala to tau karua lan joo kappala' tonna wai saba' tonggo.
60003021	Na ia joo kajajian dipasangrapangngi pangjioran to mipusalama' tee too. Ia joo pangjioran tangngia mesa' cara mbasei batang kale danggi' nacarepa, apa ia to pangjioran mesa' peta'da lako Puang Allataala na la'paran kamu' jio mai kasalan. Napasalama' kamu', sanga mangkami tuo pole' Puang Isa Almaseh jio mai kamatean.
60003022	Na endekmi de' suruga, nacumadokko jio sa'de kanan-Na Puang Allataala namangparenta sola, mparenta sininna malaeka', sininna tomakuasa na tomangparenta to wa'ding ngkuasai tolino.
60004001	Mangkami Almaseh mperasai kamapa'dikan jao kaju sitamben. Iamo joo moi kamu' la sadia toda kamu' mperasaii susi to naperasai Almaseh. Sanga ia to tomangkamo mperasai kamapa'dikan susi joo cia'mo mpugauk dosa.
60004002	Jaji, ia mituo unapa lan tee lino la nturu' kamu' pakkaeloran-Na Puang Allataala, danggi' mituru' pakkaeloran penawammi.
60004003	Gaja sainmo kamu' mpugaukki to panggaukanna totangnturu' Puang. Susinna manggauk sala, nturu' kamadoangan gaja', pangmalangoan, kumande-mande, mangngiso'-iso', na passompan mesirisan lako dewata.
60004004	Na ia tee too jangngahhi joo totangnturu' Puang, sanga te'damo mituru'i panggaukanna tau to liwa' gaja', to da'tan bang mpugauk dosa. Jaji, iamo napau gaja' kamu'.
60004005	Apa la napebalii to panggaukan gaja'na lako Puang Allataala keanu'. Sadiamo Puang Allataala la rra'tah kara-karana la totuo, la tomate.
60004006	Iamo joo namangka toomo dipangpeissenan to Kareba Kasalamatan lako joo tomatemo, dikua nannampa' katuoan melo te'da cappa'na situru' pakkaeloran-Na Puang Allataala, moi namangka mate susi to biasa jaji lako tolino.
60004007	La ndete'mi tampakkana tee lino na sininna apa. Iamo joo la mita'tan to kalemi, na majaga too kamu' ammitatta' massambajang susi to sipato'na.
60004008	Na ia to kaminang parallu, la mattongan-tongan kamu' sipakamoja', ammisisulle sidampangan.
60004009	Tarima meloi to padammi tomatappa' jio bolami, danggi' mimangnuku-nuku.
60004010	Pada nabenmo kamu' Puang Allataala to mangrupa-rupa barakka'. Iamo joo pada la mipake meloi joo barakka' situlung.
60004011	Ia to tomangngajah la mangngajahhi susi tonasuanni Puang Allataala. Na ia to tontulung padanna rupa tau, la mangtulung situru' kapakullean to nabenni Puang Allataala. Ia ke susimi joo la napakala'bih tau to Puang Allataala sanga Puang Isa Almaseh. Tomakuasa to Puang Allataala na sipato' dipakala'bih tarruh te'da cappa'na. Amin.
60004012	Ee, tomala'bihku' to kupakamoja'! Liwa' kamu' maparri' tee too, sanga diujii to kamatapparanmi anna dikita kumua mattongan-tonganra kamu'ka matappa'. Apa danggi' mipujangngahhi susi kumua den apa makalaen-laen rratui kamu'.
60004013	Apa sibalikanna la mipumasannangri nasaba' turu' toomo kamu' mapa'dik sola Almaseh. Ia ke susii joo la mario tonganmo kamu' ke dipakitanmi tolino to kamala'biran-Na Almaseh.
60004014	Ia ke dicapa'-capa' kamu' sanga taun-Namo kamu' Almaseh, la masannang kamu', nasaba' ia joo mpamanassai kumua nakuasai kamu' Roh Mala'bih, iamo to Roh Allataala.
60004015	Danggi' lalo naden tau lan tangnga-tangngami to mperasai kamaparrisan nasaba' pabunoi, pangbokoi, togaja'i iarika tonnurusu' jamanna tolaen to tangngia urusanna.
60004016	Ia ke maparri' kamu' sanga Tosarani kamu', danggi' mipumasiri'i, apa sibalikanna la mpakala'bih kamu' Puang Allataala, nasaba' tonturu'mo kamu' Almaseh.
60004017	La nadete'mi wattunna Puang Allataala la rra'tah kara-karana tolino. Ia to kita' umma'-Na Puang Allataala la nara'tah jolo to kara-karata'. Ia ke susimi joo, apa pole'pa la naperasai tuu lako tau to cia' ngkatappa'i to Kareba Kasalamatan jio mai Puang Allataala.
60004018	Den diuki' lan Sura' Allataala kumua, "Ia ke masussai dipasalama' to tomelo, apa pole'pa la jaji lako to tomadosa, to cia' mpesa'dingngi Puang!"
60004019	Iamo joo, ia ke den tau maparri' nasaba' nturu'mo pakkaeloran-Na Puang Allataala, la sande'i lako Puang Allataala na mpugauk tarruh kameloan. Sanga ia to Puang Allataala, to mpadenki', tuli napugauk to basse-Na.
60005001	Kupakainga'i to pekaamberan jamaa lan tangnga-tangngami. Kupauan kamu' tee sanga mesa' todana' pekaamberan jamaa susi kamu', na mangkamo kukita to kamaparrisan-Na Almaseh, na la kuperasai too to kamala'biran-Na Almaseh to la napangpekitan Puang Allataala lako sininna tau keanu'. Kupakainga' tongan kamu',
60005002	ammiparakai meloi to taun-Na Puang Allataala to napabarakkanan kamu' la mijagai. Susimo kamu' tomangrewa-Na njagai bembala'-Na. La mario bang kamu' mpugaukki tee jaman. Iamo joo nakabudai Puang Allataala mipugauk. Danggi' mimangjama susi to diparukura. Danggi' mipugaukki joo jaman, nasaba' gajira mikadoangngi, apa sibalikanna nasaba' madoangra kamu' ntulung tau.
60005003	Danggi' miangga' susi puang kalemi mparentai to todipabarakkanan kamu', apa la manggauk melora kamu' ammimenjaji palelean mata.
60005004	Na ia ke nadete'mi wattu karatuanna pole' joo Tomangrewa Mala'bih, la naben kamu' paraseng kapataloan to cundallak tarruh te'da cappa'na.
60005005	Meta'dana' lako kamu' to malolle'pa kumua, la mangpesa'ding kamu' lako tomatua. Na lako kamu' sola ngasan meta'dana' kumua, danggi' mimatampo apa situlung kamu'. Nasaba' den diuki' lan Sura' Allataala kumua, "Naewa Puang Allataala to tomatampo, apa nakamasei to tompamajiong kalena."
60005006	Iamo joo, mpupengkajionganmo kamu' kalemi lako Puang Allataala to makuasa njagai kamu', ammidipamajao ke nadete'mi to wattu pura napattantu.
60005007	Danggi' mipuselangngi to miparalluina, ma'namo na Puang Allataala nnurusu'i to sininna apa mipuselang, nasaba' Iara mben kamu' kaparalluanmi.
60005008	La sadia kamu', ammimajaga! Nasaba' ia to ewalimmi Ballisi' susi bang singa lumingka male lako male jio mai, namangngaung-ngaung nnangahhi to la nakandena.
60005009	La mawatang kamu' matappa' nnewai, nasaba' miissen kumua ia to padammi tomatappa' lan lili'na lino maparri' toda susi kamu'.
60005010	Ia tommimangkamo maparri' cingga'tu', la naben kamu' Puang Allataala to sininna apa miparallui, la napamawatang too kamu', ammisamatappa'-tappa'na, sanga liwa' pangpakamoja'-Na Puang Allataala, to mangkamo mpilei kamu' la mperasai to kamala'biran-Na to te'da cappa'na. Susimi joo sanga da'tan kamu' memmesa' penawa sola Almaseh.
60005011	Iamo makuasa te'da cappa'na! Amin.
60005012	Bondi'ra tee sura' kukiringan kamu', kiuki' sola Silas padanta' tomatappa' to wa'ding dikatappa'i. Kuuki'i tee sura' la mpamasumanga' kamu' na mpamanassan too kamu' kumua ia to kupauan kamu' lan tee sura' tonganna pangpakamoja'-Na Puang Allataala. Tatta' kamu' mparannuanni joo pangpakamoja'.
60005013	Ia to tomatappa' inde' kota Babilon, to napilei todamo Puang Allataala, massallangngi mati'. Susi toomi sangpangjamanki' Markus to kupuanak masallang todai.
60005014	Sisalama' mellong kamu'. Dennaa upa' anna Puang mben kamu' kamasannangan sanga memmesa' penawa kamu' sola Almaseh. Padamo jolo' too. Sallangki' mati', Petrus
61001001	Ee, tomala'bihku' sola ngasan! Pada matappa'miki' lako Puangta' Puang Isa Almaseh, nasaba' kamarurusan-Na. Iamo Puang Allataala, Tomangpasalama'ta'. Aku' Simon Petrus, taun-Na ba'tu rasulu'-Na, ngkiringan kamu' tee sura'.
61001002	Dennaa upa' naben kamu' Puang Allataala sabuda-budanna barakka' sola kamasannangan, nasaba' miissenmo to Puang Allataala sola Puangta' Puang Isa.
61001003	Mangkamo napake Puang Allataala to kuasan-Na mbenki' to sininna apa diparallui antamessipa' melo susi to sipato'na. Iamo nasusi joo, nasaba' taissenmo to Puang Allataala to mangkamo mpileiki' mpake kameloan penawan-Na sola kamala'biran-Na.
61001004	Susimi joo carana Puang Allataala mbenki' barakka' liwa' tonggo to te'da nasusian keangga'na, to mangkamo nabasseanki'. Naben kamu' joo barakka' ammimessipa' melo susi sipa'-Na, nadanggi'mo mituru' kamadoangan gaja'. Ia joo kamadoangan gaja' ssolangngi totangnturu' Puang Allataala.
61001005	Nabenmo kamu' Puang Allataala joo barakka'. Iamo joo la mipengkulle-kullei na ia to kamatapparanmi la mipapajan lan sipa' melomi. Na te'da na ia manda to kumua la messipa' melo kamu', apa la miissen tongan too to Puang Allataala.
61001006	Na te'da na ia manda joo kapaissenan miangah, apa la mipengkulle-kullei too ngkuasai kalemi. Na te'da na ia manda joo, apa la mawatang kamu' nnoloi kamaparrisan sola nturu' pakkaeloran-Na Puang Allataala.
61001007	Na te'da na ia manda joo kamawatangan, apa la mpengkulle-kullei kamu' mpakamoja' padammi tomatappa'. Na te'da na ia manda joo padammi tomatappa', apa la mipakamoja' tooi to padammi rupa tau.
61001008	Ia ke messipa' susimo kamu' joo nasamelo-melona, manassa kumua miissen tonganmi to Puangta' Puang Isa Almaseh namakkeguna joo kapaissenanmi.
61001009	Na ia to tote'da namessipa' susi joo padai tobuta, te'da nakita macero, battuananna te'damo naingaranni kumua mangkami didampangan tonna madosa jolona.
61001010	Ee, tomala'bihku' sola ngasan! Napileimo kamu' Puang Allataala menjaji umma'-Na anna tambai kamu' nturu'i. Iamo joo la mipengkulle-kullei nturu' pakkaeloran-Na, anna manassa lako kalemi sola tolaen kumua tongannamo kamu' napilei Puang Allataala. Na ia ke mipugaukki susi joo, te'damo milampugauk pole'i to sipa' jolomi.
61001011	Na la natarima kamu' keanu' Puangta' Puang Isa Almaseh, Tomangpasalama'ta', lan kaparentan-Na te'da cappa'na.
61001012	Iamo joo kupakainga' tarruh kamu' to sininna joo, moiraka miissen, mikatappa'i toomi to pangngajaran tongan to mangkamo mitarima.
61001013	Na kusanga kumua, ia ke tuo unapa', paralluna' mpangngingaran kamu', ammimasumanga'.
61001014	Na te'damo namasai kusalaii tee lino, nasaba' mangkamo' napauan Puangta' Puang Isa Almaseh.
61001015	Iamo joo kupengkulle-kullei tonganni kumua, moiraka kusalaimi tee lino, la miingaran tarruh bang to sininna apa mangka kupau.
61001016	Ia tongkipangpeissenanni lako kamu' kumua la napangpekitan Puangta' Puang Isa Almaseh to kuasan-Na ke ratu pole'i, ia joo kipau tangngia curita nagaraga bangra tolino susi curita tangkebattuan. Kiissen joo, sanga ia to kamala'biran-Na mangkamo kami' kikita.
61001017	Nasaba' ia tonna lan unapa lino Puang Isa, den pissen kisola jao buntu, angkikitai to kamala'biran-Na sola kamatongkoan-Na to nabenni Ambe' Puang Allataala. Ia joo wattu den gamaran-Na Tomakuasa kisa'ding kumua, "Iamo tee to Anak kupakamoja' to mpamasannangna'."
61001018	Kisa'ding kami' joo gamara pole jao mai suruga tongkisola jao buntun-Na Puang.
61001019	Iamo joo angkila'bi pole' ngkanassaii to kadan-Na Puang Allataala to napangpeissenan tuu lako nabi tonna anu' nadiuki' lan Sura' Allataala. Melo ke miingaranni, nasaba' ia joo kadan-Na susi palita mangngarrang lan kamalillinan. La miingaranni saratun-Na pole' Puang Isa ammiissen tonganni. Ia joo karatuan-Na pole' susi tibangkahna mariwang ba'tu karatuanna bintuin sulo bai.
61001020	Ia to kaminang parallu miingaran kumua, ia to kada napau jolo nabi nadiuki' lan Sura' Allataala te'da nakullei tau mbattuanannii mpake kamaccan ba'tu kapaissenanna.
61001021	Sanga ia to kadan-Na Puang Allataala naparatu nabi te'da napaui situru' pakkaeloranna, apa Roh Allataala mpatujui namangkada situru' pakkaeloran-Na Puang Allataala.
61002001	Ia to wattu pura diboko', den nabi tangtongan mentialla' lan tangnga-tangngana umma'-Na Puang Allataala. Susi toomi tee too den guru tangtongan la mentialla' lan tangnga-tangngami. Ia to pangngajaranna la mpalao sala na ssolangan tau. Mpessakkannii Puang Isa to mangka lla'bakki jio mai kuasa dosa. Iamo joo madoi' la mparatu kamasolangan lako kalena.
61002002	Na ia joo panggaukan salana llelei buda tau anna ia to pangngajaran tongan jio mai Puang nacaccai tolino.
61002003	Ia joo guru tangtongan madoang bang doi'. Iamo joo nagaraga bang curita tangtongan nacuritan kamu' la nanii mpesaroi kamu'. Apa ia to pangsessa masaimo napasadia Puang Allataala cingga'tu'mora naratu la ssolanganni.
61002004	La jajii susi joo, nasaba' te'da natangssessai Puang Allataala to malaeka' madosa, apa napembuanganni tama naraka, napatamai posi' tana malillin, to dinii ntarungkui arannai nadete' to wattu nanii Puang Allataala rra'tah kara-karana.
61002005	Susi toomi to totangmangpesa'ding to wattu pura diboko' te'da nalatangssessai Puang Allataala. Ia to lino jolo nasolanganni wai saba' anna mate sininna tau to cia' matappa'. Nabi Nuh mandara sola pitu repokkona dipasalama'. Ia to Nabi Nuh mpangpeissenanni pakkaeloran-Na Puang Allataala.
61002006	Susi too nasessai Puang Allataala to-Sodom na to-Gomora tonna anu', nasaba' tangmangpesa'dingngi. Nasumpunni to kotana anna au mandamora torro. Iamo joo menjaji tanda kumua apa to la jaji lako togaja'.
61002007	-
61002008	Apa napasalama'i Puang Allataala to Lot, napasunni jolo' jio mai kota Sodom, sanga tomelo joo Lot. Ia tonna torro unapa jio kota Sodom, masse penawanna ngkitai to panggaukan salana togaja'. Allo-allo liwa' mapa'dik penawanna ngkitai sola ssa'dingngi joo panggaukan gaja'na.
61002009	Jaji, naissenmo Puang Allataala to apa la napugauk mpasalama' taun-Na ke maparri'i. Naissen too Puang Allataala ntarungkui to togaja' anna sessai ke Kiama'mi lino.
61002010	La'bi-la'bi joo sessa-Na lako tonturu' bang kamadoangan penawanna to ncarepai kalena. Ia tuu lako tau ngkita majiong kuasan-Na Puang Allataala. Na ia tuu lako guru tangtongan liwa' matampo te'da namalaja' tangditampun timunna ncapa'-capa'i to malaeka' mala'bih.
61002011	Na ia una to malaeka' to la'bi mauku na makuasa too na ia joo guru tangtongan, na te'da nacapa'-capa'i ke napasalai joo guru tangtongan jio olo-Na Puang Allataala.
61002012	Apa ia tuu lako guru tangtongan ncapa'i to apa tangnaissen. Jaji, susi bangri olok-olok to tangmangtangngah, to dipaden mandari la dijokko na digere'. Na susi joo olok-olok nabuno tau, susi tooi la nasessa Puang Allataala joo guru tangtongan, nasaba' gaja'i panggaukanna.
61002013	Ia joo guru tangtongan la maparri'i sanga mpamaparri'i tau. Gaja mesirisan sipa'na joo guru tangtongan. Napumasannang bang to mangrame-rame na kumande-mande moi allo. Ia ke ratui jio kasirempunanmi mikumande sola, ia to sipa'na meko'dosan nasaba' maullakki.
61002014	Te'da nacau' mpugauk dosa. Mpenunu bang baine bandarang, nasaba' pangkabudaianna manggauk sala. Nasede tooi to tote'dapa namasaranian anna manggauk sala toda. Napubiasan bangmo to sipa' gaja'na ngkadoangngi apanna tau. Apa ia tuu lako tau, natampakki ropu Puang Allataala.
61002015	Lao sala ngasanni, sanga pada cia'i nturu' pakkaeloran-Na Puang Allataala. Ia to naturu'i, iara to sipa'na Bileam anakkana Beor, to nakabudai ke disaroii na mpugauk kasalan.
61002016	Apa nagarra'i Puang Allataala joo Bileam sanga panggaukan gaja'na. Napupangkadai susi gamara tau joo keledainna anna te'da najaji joo akkatta bango'na.
61002017	Ia tuu lako guru tangtongan te'da bua'na susi kalimbuah ma'timo ba'tu susi saleu' ssamboi padang menta'dean nairi' kalimpuru. Napasadianmo ngenan Puang Allataala to liwa' malillin, la napanianni.
61002018	Mangkada matampo joo guru tangtongan, apa tangkebattuan to kadanna. Ia to pangngajaranna nneloran bang tau manggauk sala. Na iamo napake ssedei to tomane' messarak jio mai solana to gaja'pa sipa'na namale pole' manggauk sala.
61002019	Napauanni tuu lako tomane' matappa' kumua te'da naparallu dituru' to parenta-Na Puang Allataala anna wa'ding mpugauk sininna apa nakadoangngi. Apa ia bang una napukaunan panggaukan gaja'na to la napumasolang. Nasaba' ia ke nakuasaiki' kamadoanganta', napukaunanki' joo kamadoanganta'.
61002020	Macilaka tuu lako tau! Naissenmo jolona to Puangta' Puang Isa Almaseh, Tomangpasalama'ta', anna la'pahmo jio mai kuasa kamadoangan to ncarepai tolino. Apa mangkai joo nakuasai pole'mi joo kamadoangan anna turu'i. Katampakanna la'bi macilaka tuu lako tau na ia tonna te'dapa naissen Puang Isa.
61002021	La'biran ora kenna danggi' pissen naissenni to pangngajaran pakkaeloran-Na Puang Allataala, na ia ke naissenmi apa cia' pole' omi nturu'i to parenta-Na Puang Allataala to mangka dipauanni.
61002022	Ia to apa napugauk mpamanassai tee sambenan kada to kumua, "Ia to asu la ngkande pole' luahna," na "Ia to bai mangkamo dijio', namale pole' mennombang." Sipato' joo kada dipatuju lako tuu lako tau, nasaba' pole pole'i mpugaukki to panggaukan gaja' to pura naboko'imo.
61003001	Ee, tomala'bihku' to kupakamoja'! Mangpenduannamo tee sura' kukiringan kamu'. Ia to issinna tee dua sura' kupangngingaran kamu' to pangngajaran tongan anna ia to pikkirisanmi situru' pakkaeloran-Na Puang Allataala.
61003002	Ingaranni to kada mangka napau jolo nabin-Na Puang Allataala tonna anu'. Ingaran tooi to parenta-Na Puang Mangpasalama' to mangkamo napangpeissenan rasulu' lako kamu'.
61003003	Ia to kaminang parallu la miissen, iamo to kumua, ia ke la Kiama'mi lino, den tau ratu to nturu' bang kamadoangan gaja'na. La nacapa'-capa' kamu',
61003004	nakua kumua, "Napau Puang kumua la ratui, na umbomira? Te'da kikatappa'i sanga budamo to bungah pekaamberan jamaa mangka mate, na te'da lalo namembali tee lino. Sipamulanna napaden Puang Allataala tee lino susi ngasan unai ratu lako too allo."
61003005	Naanggai' cia' nningaranni kumua mangkada mandai to Puang Allataala naden langi' sola lino. Mangkada omi mpasisarakki to wai na gantanan, napajan joo gantanan jiong mai wai.
61003006	Na ia joo wai, tonna wai saba' la'da', napake Puang Allataala ssabu'ii joo lino jolo.
61003007	Ia to langi' na lino tee too naampai Puang Allataala mpake kadan-Na, arannai nadete' wattunna la dira'tah kara-karana to tolino. Ia joo wattu la disabu'i to langi' na lino nakande api, anna ia to totangmangpesa'ding la disessa na disabu'i.
61003008	-
61003009	Ee, tomala'bihku' to kupakamoja'! Den ba'tu pira-pira tau ssangai kumua mela'pa Puang la mpugaukki to apa napau jolo. Apa la miingaran kumua ia to sangngallo pada bang una to sangsa'bu taunna ba'tu sangsa'bu taunna pada bang una to sangngallo ke Puang Allataala. Te'da namela' Puang mpugaukki to apa napau jolo, apa sabbara'ri lako kamu'. Madoangri kumua, anna sininna tau mengkatoba' ngasan jio mai dosana, na moi mesa' tau te'da nalasabu'.
61003010	Apa manassamo kumua la ratu pole'i to Puang Isa. Na ia to karatuan-Na te'da nadikalannai susi karatuanna taboko. Ia joo wattu ia to langi' lanynya'i na nnumbuk, na ia to sininna apa jao langi' la cappu' disumpun. Na ia to lino na sininna apa lan la lanynya' ngasanni.
61003011	Susimi joo la disabu'i to lino. Iamo joo la messipa' melo kamu' susi to sipato'na, mida'tan mpugaukki to pakkaeloran-Na Puang Allataala,
61003012	anna madoi' nadete' joo wattu mitajan, iamo wattu la nanii rra'tahhi Puang Allataala kara-karana to tolino. Ia joo wattu cappu' to langi' disumpun, na ia to sininna apa jao langi' lolong susi wai, sanga malussui.
61003013	Apa ntajanpiki' to apa mangkamo nabasseanki' Puang Allataala, iamo to langi' baru na lino baru to nanii sininna tau nturu' pakkaeloran-Na Puang Allataala.
61003014	Ee, tomala'bihku' to kupakamoja'! Da'tan una kamu' ntajanni joo wattu, la mipengkulle-kullei sikalino padammi rupa tau anna te'da caccami ba'tu kakuranganmi ke mangngolomo kamu' lako Puang Allataala.
61003015	Sangami kumua ia to kasabbarasan-Na Puangta', iamo mesa' wattu la nanii mpasalama' kamu'. Mangka toomo Paulus, padanta' tomatappa' to tapakamoja', mpamanassai joo lan sura'na to nakiringan kamu', situru' to kapaissenan nabenni Puang Allataala.
61003016	Tuli ia ngasan bang nauki' Paulus lan sininna sura'na to pangngajaran susi joo. Den meman too to pangngajaran lan sura'na masussa dipahang. Na iamo joo nabalik melakoi to totangpaissen sola to te'dapa namasaranian. Na te'da na sura'na manda Paulus nabalik melako, apa moi sura' laen lan Sura' Allataala buda too napasusi. Apa ia joo panggaukanna, kalena bang una ia nasolangngi.
61003017	Apa ia to kamu' to kupakamoja' miissen ngasanmo joo. Majaga kamu', danggi' mieloranni joo guru tangtongan mpalao sala kamu', miarannai bata, na te'damo mimatappa'.
61003018	Apa la pena' mperasai kamu' kameloan penawan-Na Puangta' Puang Isa Almaseh, Tomangpasalama'ta', ammisannissen-nissennai. Pakala'bihmi tee too, ratu lako te'da cappa'na! Amin. Sallangki' mati', Petrus
62001001	Ia to issinna tee sura', iamo Kada to mangpatuo. Ia joo Kada mangpatuo denmo mammula jiona mai na mangkamo kisa'ding, na kikitamo, na kitoe toomo.
62001002	Ia joo Kada mangpatuo dipapajan lan lino na kikitamo. Iamo joo kipangpeissenanni lako kamu' kumua indara Ia. Kipaissenni too kamu' kumua Iamo mpangben katuoan melo te'da cappa'na. Mammula jiona mai solai Ambe', Puang Allataala na mangkamo mpapajan kalena lako kami'.
62001003	Ia to apa mangkamo kikita sola kisa'ding, ia toomo kipangpeissenan lako kamu', dikua antamesa' penawa. Na te'da na ia manda joo, apa mesa' penawaki' sola Ambe', Puang Allataala, na Anak, Puang Isa Almaseh.
62001004	Kiuki'ii tee kikua antapada ngasan mario.
62001005	Iamo tee kareba to mangka kisa'ding jio mai Puang Isa to kipangpeissenan lako kamu' kumua Arrang to Puang Allataala, battuananna te'da lalo kasalan napugauk.
62001006	Ia ke takua kumua mesa' penawamiki' sola Puang Allataala, apa te'da tatuo situru' pakkaeloran-Na, manassa mangnguragaki' sanga te'da taturu' pangngajaran tongan.
62001007	Apa ia ke tuoki' situru' pakkaeloran-Na Puang Allataala, mesa' penawamiki' sola padanta' tomatappa', anna ia to rara-Na Puang Isa, Anak Allataala, mpemaceroiki' jio mai sininna dosata'.
62001008	Ia ke mangkadaki' kumua te'da tamadosa, nnuragaki' kaleta' na te'da too taingaranni to katonganan.
62001009	Apa ia ke taakuii to dosata' lako Puang Allataala to maruruh, la nadampanganki', na la napemaceroi tooki' jio mai sininna panggaukan tangmelota', susi to apa mangka napau.
62001010	Apa ia ke mangkadaki' kumua te'da tamadosa, butung tasangai kumua mangnguragai to Puang Allataala na te'da taparinawai to kadan-Na.
62002001	Ee, tokupuanak! Kuukiran kamu' tee kukua nadanggi' mipugauk dosa. Apa ia ke denni tompugauk dosa, denmo to mpangkadananki' jio olo-Na Puang Allataala, Iamo Puang Isa Almaseh to maruruh.
62002002	Iamo karoba to mpasikalinoki' Puang Allataala anna wa'ding ndampanganki' to tomadosa. Na te'da na kita' manda, apa moi sininna tolino.
62002003	Ia ke nturu'ki' parenta-Na Puang Allataala, iamo tandana kumua nnissenmiki' Puang Allataala.
62002004	Topangnguraga na tote'da naampui katonganan to tomangkada kumua, "Nnissenna' Puang Allataala", apa te'da naturu'i to parenta-Na.
62002005	Apa ia to tonturu' kadan-Na Puang Allataala, iamo mpakamoja' tongan Puang Allataala. Iamo tandana kumua mesa' penawamiki' sola Puang Allataala.
62002006	Ia to tomangkada kumua, "Mesa' penawana' sola Puang Allataala", la naturu' to sipa'na Almaseh.
62002007	Ee, tomala'bihku' to kupakamoja'! Ia tee kuuki', tangngiara parenta baru. Parenta masaimo tee, to mangkamo dipangpeissenan lako kamu' tommimane' matappa' lako Puang Isa. Ia joo parenta iamo to mangkamo misa'ding kumua la sipakamoja'ki'.
62002008	Apa moi nasusi joo, wa'ding too dikua parenta baru, nasaba' Almasehmora to mpugaukki mipugauk todai. Susimi joo, nasaba' te'damo minnewa Puang Allataala na mangpamulamo kamu' nturu' pakkaeloran-Na Puang.
62002009	Ia to mangkada kumua, "Nturu'na' pakkaeloran-Na Puang Allataala", apa ngkaba'ci unapa padanna tomatappa', te'dapa nanturu' pakkaeloran-Na Puang Allataala.
62002010	Ia to tompakamoja' padanna tomatappa', nturu'mo pakkaeloran-Na Puang Allataala, na te'da napugaukki to la mpamapa'dik penawan-Na Puang Allataala.
62002011	Apa tomadosapa to tongkaba'ci padanna tomatappa'. Te'dapa naturu' pakkaeloran-Na Puang Allataala, na te'da too naissenni umbo nanii la mangnguju, nasaba' napabutai kuasa dosa to mata penawanna.
62002012	Ee, kamu' to anak! Kuukiran kamu' tee, nasaba' didampanganmo kamu' sanga kamatean-Na Puang Isa Almaseh.
62002013	Ee, kamu' to ambe'! Kuukiran kamu' tee, nasaba' miissenmo to Puang Isa Almaseh to denmo mammula jiona mai. Ee, kamu' tomalolle'! Kuukiran kamu' tee, nasaba' mangkamo kamu' ntaloi Ballisi'.
62002014	Ee, kamu' to anak! Kuukiran kamu' tee, nasaba' miissenmo to Ambe', Puang Allataala. Ee, kamu' to ambe'! Kuukiran kamu' tee, nasaba' miissenmo to Kada mangpatuo to denmo mammula jiona mai. Ee, kamu' tomalolle'! Kuukiran kamu' tee, nasaba' matappa' tonganmo kamu', miparinawai to kadan-Na Puang Allataala, ammitaloimi to Ballisi'.
62002015	Danggi' mipangbuda-budai to ewanan lan lino. Danggi' too mikaula'-ula' lako cara tuona to tolino to tangnturu' Puang Allataala, nasaba' ia ke susii joo, te'damo mikullei mpakamoja' Puang Allataala.
62002016	Sininna joo, susinna kamadoangan penawa, kamadoangan nnampui sininna to dikita, kamatampoan, te'da napole jio mai Puang Allataala apa pole jio ngasan mai tolino, to tangnturu' Puang Allataala.
62002017	Ia to lino sola issinna to takadoangngi la lanynya' ngasan. Apa ia to tompugauk pakkaeloran-Na Puang Allataala la tuo melo te'da cappa'na.
62002018	Ee, tokupuanak! La Kiama'mi lino. Mangkamo kamu' dipauan kumua la ratumi to tonnewa Almaseh, na budamo to mpapajan kalena tee too. Iamo tandana kumua la Kiama'mi lino.
62002019	Ia to tonnewa Almaseh solata' jolona, apa sitonganna tangngia solata'. Ia ke solata'i, tantu torro unapi ssolanki'. Apa messarakki jio mai kita', anna manassa kumua moi mesa' jio mai tuu lako tau tangngia solata'.
62002020	Apa naparatuanmo kamu' Puang Isa to Roh Allataala. Iamo joo mipada nnissenni to pangngajaran tongan.
62002021	Jaji kuukiran kamu' tee sura' te'da kumua tangmiissenpi to pangngajaran tongan, apa sibalikannari. Miissen toomo kumua te'da pangnguraga lan joo pangngajaran tongan.
62002022	Indara topangnguraga? Ia to tokumua tangngia Raja Mangpasalama' to Puang Isa, to nasua Ambe', Puang Allataala. Ia to tokumua susi joo, tonnewa ia Almaseh, nasaba' te'da natarimai to Ambe' sola Anak.
62002023	Ia to tote'da natarimai to Anak, battuananna te'da too natarimai to Ambe'. Ia tontarimai to Anak, battuananna natarima tooi to Ambe'.
62002024	Iamo joo na ia to pangngajaran tongan to mangkamo misa'ding mammulammi matappa', la miingaran melo lan penawammi. Ia ke miingaran meloi, la da'tan kamu' mesa' penawa sola Anak na Ambe',
62002025	sanga ia to nabasse Almaseh lako kita', iamo to katuoan melo te'da cappa'na.
62002026	Kuukiran kamu' tee sura', nasaba' den tau mpengkulle-kulleii la mpalao sala kamu'.
62002027	Apa ia to kamu', naparatuanmo kamu' Almaseh to Roh Allataala to torro lan penawammi. Te'da miparallu naajahhi tolaen, nasaba' Ia bang unamo nnajahhi kamu' to sininna apa. Na tongan ngasan to naajaran kamu', tangngia pangnguraga. Iamo joo, la da'tan kamu' mesa' penawa sola Almaseh, susi to naajaran kamu' Roh Allataala.
62002028	Ee, tokupuanak! La da'tan kamu' mesa' penawa sola Almaseh, anna ia ke ratu pole'mi, baraniki' sioloan, te'da tamembuni sanga masiri'ki'.
62002029	Miissenmo kumua, ia to Almaseh nturu' pakkaeloran-Na Puang Allataala. Iamo joo la parallu too miissen kumua ia to tonturu' pakkaeloran-Na, napuanak Puang Allataala.
62003001	Liwa' pangpakamoja'-Na to Ambe', Puang Allataala, na napuanakmiki'. Nang tongan kumua anakkanaki' Puang Allataala. Te'da naissenni tolino to tangnturu' Puang, kumua anakkanaki' Puang Allataala, nasaba' te'da too naissenni to Puang Allataala.
62003002	Ee, tomala'bihku' to kupakamoja'! Ia tee too napuanakmiki' Puang Allataala. Ia ke ratu pole'mi Puang Isa tangnadete'pa tangngahta' kumua la matumbariki', apa moi nasusi joo taissen kumua ia joo wattu, la susimiki', nasaba' la takitai kumua matumba sitonganna to Puang Isa.
62003003	Ia ngasan to tontajan karatuan-Na pole' Almaseh njagai kalena nada'tan tangmadosa susi Puang Isa tangmadosa.
62003004	Ia to tompugauk dosa, ntengkai parenta-Na Puang Allataala, nasaba' ia ke ditengkai to parenta-Na Puang Allataala, iamo disanga dosa.
62003005	Miissen kumua ratumi Puang Isa la ndampangan tolino. Na miissen too kumua tangmadosa to Almaseh.
62003006	Iamo joo, ia to tomesa' penawamo sola Almaseh, te'damo napugauk tarruh dosa. Na ia to tompugauk tarruh dosa, te'dapa nakitai na te'da toopa naissenni to Almaseh.
62003007	Ee, tokupuanak! Danggi' lalo naden tau mieloran la mpalao sala kamu'. Tomelo to nturu' pakkaeloran-Na Puang Allataala, susi Almaseh.
62003008	Ia to tompugauk tarruh dosa, napuanak Ballisi', nasaba' ia to Ballisi' iamo garonto'na dosa mammula jiona mai. Iami joo naratumo to Anak Allataala la ssabu'ii to jamanna joo Ballisi'.
62003009	Ia to tonapuanakmo Puang Allataala, te'damo napugauk tarruh dosa, nasaba' sipa'-Na Puang Allataala torro lan penawanna. Te'damo napugauk tarruh dosa, nasaba' napuanakmi Puang Allataala.
62003010	Inda-inda to te'da nampugauk pakkaeloran-Na Puang Allataala ba'tu te'da nampakamoja' padanna tomatappa', te'da napuanakki Puang Allataala. Iamo joo mpamanassai indara to napuanak Puang Allataala na inda to napuanak Ballisi'.
62003011	Ia tommimane' matappa' lako Almaseh dipauanmo kamu' tee pangngajah kumua, la sipakamoja'ki'.
62003012	Te'da tawa'ding susi Kain nturu' pakkaeloranna Ballisi' arannai mbuno Habel adinna. Ciapari nabunoi Kain to adinna? Nasaba' meloi to panggaukanna adinna, na gaja' ia to panggaukanna Kain.
62003013	Ee, tokupusile'to! Danggi' mijangngah, ke nakaba'ci kamu' tolino to tangnturu' Puang Allataala.
62003014	Ia ke mpakamoja'ki' padanta' tomatappa', taissen kumua te'damo nakuasaiki' kuasa kamatean, apa ntarimamiki' katuoan melo te'da cappa'na. Na ia to tote'da napakamoja' tolaen, tonakuasaipa ia kuasa kamatean.
62003015	Topabuno to tote'da napakamoja' padanna tomatappa'. Miissen kumua ia to topabuno te'da nannampui katuoan melo te'da cappa'na.
62003016	Mpangbenmo sunga'-Na Almaseh ssulle sunga'ta'. Iamo joo taissenni kumua, la matumba todai carata' la mpakamoja' tolaen. Jaji la mpangben todaki' sunga'ta' ssulle sunga'na padanta' tomatappa'.
62003017	Ia ke denni toganna'-ganna' una to apa naampui, nakitai to padanna tomatappa' te'da bang dikka' apanna, apa te'da natulungngi, te'da nawa'ding la ssanga kalena kumua tompakamoja' Puang Allataala.
62003018	Ee, tokupuanak! Danggi' na jio mandara timu, ba'tu kadanta' mandara to pangpakamoja'. Apa nang la mangpakamoja' tonganki', to pajan jio panggaukanta'.
62003019	-
62003020	Ia ke tapakamoja'i to padanta' tomatappa', iamo tandana kumua napuanakmiki' Puang Allataala. Jaji moi tasala situru' tangngahta', te'da taparallu malaja' jio olo-Na, nasaba' taissen kumua la'bi natandaiki' Puang, sanga Ia nnissenni to sininna apa.
62003021	Ee, tomala'bihku' to kupakamoja'! Ianna te'da tasala situru' tangngahta', la baraniki' massambajang lako Puang Allataala.
62003022	Na apa to tapeta'da lako Ia, nabenki', nasaba' nturu'ki' parenta-Na na tapugauk too to apa napumasannang penawan-Na.
62003023	Iamo tee to parenta-Na kumua, la matappa'ki' lako Anak, Puang Isa Almaseh, sola la sipakamoja'ki', susi to mangkamo nasuanki' Almaseh.
62003024	Ia ngasan to tonturu' parenta-Na Puang Allataala, mesa' penawami sola Puang Allataala, na Puang Allataala mesa' penawa too sola ia. Na taissen kumua Puang Allataala mesa' penawa sola kita', sanga mangkamiki' naben Roh Allataala.
62004001	Ee, tomala'bihku' to kupakamoja'! Danggi' mikatappa'i ngasan bangngi to tomangngaku nnampui Roh Allataala, apa pemanassai jolo' kumua Roh Allataala tonganmoraka to naampui, ba'tu tangngiaraka. Nasaba' budamo nabi tangtongan male bang llelei tondok.
62004002	Susi tee carami la nnissenni kumua Roh Allataala tonganraka ba'tu tangngiaraka. Ia to tonnakui kumua mentolinomo to Puang Isa Almaseh, iamo to nnampui Roh Allataala.
62004003	Apa ia to totangnnakuii to Puang Isa susi joo, iamo totangnnampui Roh Allataala. Ia joo tau nnampui roh jio mai to tonnewa Almaseh. Misa'dingmo kumua la ratu joo roh, nadenmo lan lino tee too.
62004004	Ee, tokupuanak! Ia to kamu', napuanakmo kamu' Puang Allataala. Mangkamo kamu' ntaloi joo nabi tangtongan, nasaba' la'bi makuasa to Roh Allataala miampui na ia to roh naampui to tonnewa Puang Allataala.
62004005	Ia to nabi tangtongan torro lan lino na mpangngajaran pangngajaran to te'da napole jio mai Puang Allataala, na ia to tolino tangnturu' Puang Allataala naturu'i joo pangngajaranna.
62004006	Apa ia to kita' napuanakmiki' Puang Allataala. Na ia to tonnissen Puang Allataala napesa'dingngi to pangngajahta'. Na ia to tote'da napuanakki Puang Allataala, te'da napesa'dingngiki'. Susimi joo carata' nnissenni, matumba sisalanna to tonnampui Roh mpamanassai to katonganan, na ia to nnampui roh mangpalao sala.
62004007	Ee, tomala'bihku' to kupakamoja'! Sipakamoja'ki', nasaba' pole jio mai Puang Allataala to pangpakamoja'. Na ia to tomangpakamoja' napuanak Puang Allataala, na tonnissen too Puang Allataala.
62004008	Ia to totangmangpakamoja' tangnnissen Puang Allataala, nasaba' mangpakamoja' ia to Puang Allataala.
62004009	Napamanassa Puang Allataala kumua napakamoja'ki' tonna suai to Anak Tungga'-Na mentama lino, antaampa' katuoan melo te'da cappa'na pole jio mai joo Anak Tungga'.
62004010	Iamo tee to pangpakamoja'. Te'da na kita' mpakamoja' Puang Allataala, apa Iara mpakamoja'ki', nasuai to Anak menjaji karoba mpasikalinoki' Puang Allataala anna wa'ding ndampanganki' to tomadosa.
62004011	Ee, tomala'bihku' to kupakamoja'! Ia ke susimi joo kumua gaja napakamoja'ki' Puang Allataala, jaji moi kita' la sipakamoja' todaki'.
62004012	Moi mesa' tau te'da ngkita Puang Allataala. Apa ia ke sipakamoja'ki', da'tanni Puang Allataala mesa' penawa sola kita', taperasai tonganni to pangpakamoja'-Na.
62004013	Mangkami Puang Allataala mparatuanki' to Roh Allataala. Iamo tanii nnissenni kumua da'tanmiki' mesa' penawa sola Puang Allataala, na Puang Allataala da'tan mesa' penawa sola kita'.
62004014	Kikitamo kami' na kipangpeissenan toomo kumua nasuami Ambe' Puang Allataala mentolino to Anak Allataala anna pasalama'i to tolino.
62004015	Inda-inda to nnakuii kumua Anak Allataala to Puang Isa, ia to Puang Allataala da'tan mesa' penawa sola joo tau, na ia da'tan mesa' penawa sola Puang Allataala.
62004016	Taissen sola takatappa'i kumua napakamoja'ki' Puang Allataala. Mangpakamoja' to Puang Allataala. Ia to toda'tan mangpakamoja', da'tan too mesa' penawa sola Puang Allataala, na Puang Allataala da'tan mesa' penawa sola ia.
62004017	Ia ke mangkaki' mperasai pangpakamoja'-Na Puang Allataala, baranimiki' mangngolo lako Puang Allataala ke Kiama'mi lino. La nnampuiki' kabaranian, nasaba' ia to sipa'ta' lan lino susi sipa'-Na Almaseh.
62004018	Ia to tomangka mperasai pangpakamoja'-Na Puang Allataala, te'da naissenni to disanga malaja', nasaba' ia to pangpakamoja' nta'dei to kamalajatan. Jaji, ia ke malaja'ki' kumua la nasessaki' Puang Allataala ke Kiama'mi lino, battuananna kumua te'dapa taperasai pangpakamoja'-Na Puang Allataala.
62004019	Mangpakamoja'ki', nasaba' napakamoja'ki' Puang Allataala.
62004020	Pangnguraga to tau ke nakua, "Mpakamoja'na' Puang Allataala", apa te'da napakamoja' padanna tomatappa'. Nasaba' ia pole'raka la napakamoja' to Puang Allataala to te'da nakitai, na ia to padanna tomatappa' to nakita na te'da napakamoja'i.
62004021	Jaji, ia to tompakamoja' Puang Allataala, la mpakamoja' too padanna tomatappa'. Iamo joo napangparentan Almaseh lako kita'.
62005001	Ia to tongkatappa'ii kumua Raja Mangpasalama' to Puang Isa, napuanak Puang Allataala. Na ia to tompakamoja' to mangpuanak, napakamoja' too to dipuanak.
62005002	Iamo tee tandana tanii nnissenni kumua mpakamoja'ki' to napuanak Puang Allataala, ke tapakamoja'i to Puang Allataala, antaturu'i to parenta-Na.
62005003	Mpakamoja' Puang Allataala battuananna nturu' parenta-Na. Na ia to parenta-Na te'dara masussa dituru',
62005004	sanga ia to tonapuanakmo Puang Allataala mangkamo ntaloi kuasanna tolino to tangnturu' Puang Allataala. Ia to tapake ntaloii, iamo to kamatapparanta'.
62005005	Te'da tau ngkullei ntaloi kuasanna tolino to tangnturu' Puang Allataala, ke te'da nakatappa'i kumua Anak Allataala to Puang Isa.
62005006	Ia to Puang Isa Almaseh nasuai Puang Allataala mentolino. Najio'i Nabi Yahya mpake wai, na ia to rara-Na lolong, tonna dipampang jao kaju sitamben. Jaji manassa kumua mentolinomo to Puang Isa Almaseh, Anak Allataala. Ia to mpamanassai te'da na ia manda to pangjioran-Na, apa moi kamatean-Na. Moi Roh Allataala mpau tooi kumua mentolinomo to Puang Isa Almaseh, na taissen kumua te'da namangnguraga.
62005007	Jaji tallura to mpamanassai kumua mentolinomo to Puang Isa Almaseh,
62005008	iamo to Roh Allataala, wai to dipake njio'i, na rara-Na to lolong. Ia tee tallu sangrupara mpamanassai, iamo to kumua mentolinomo to Puang Isa Almaseh.
62005009	Takatappa'i to apa napau tau, apa la'bi dikatappa'i pole'pa to apa napau Puang Allataala. Iamo joo la takatappa'i to mangka napau Puang Allataala kumua mentolinomo to Anak Allataala.
62005010	Ia to tomatappa' lako Anak Allataala natarimamo to apa napau Puang Allataala. Apa ia to tote'da nakatappa'i Puang Allataala, padai tossanga pangnguragai to Puang Allataala, nasaba' te'da nakatappa'ii to apa napau mpatui to Anak Allataala.
62005011	Iamo tee to napau Puang Allataala: mangkamiki' naben Puang Allataala katuoan melo te'da cappa'na, na ia tee katuoan jio manda mai Anak Allataala tanii ntarimai.
62005012	Ia to tomesa' penawamo sola Anak Allataala, iamo tonnampuimi joo katuoan. Na ia to te'da na mesa' penawa sola joo Anak, te'da naampui joo katuoan.
62005013	Kuuki'i tee lako kamu' tomatappa' lako Anak Allataala, ammiissenni kumua, miampuimo to katuoan melo te'da cappa'na.
62005014	Tabarani massambajang lako Puang Allataala, nasaba' takatappa'i kumua natarimamo to peta'danta' moi apa tapeta'da, ke tapeta'dai situru' pakkaeloran-Na.
62005015	Na ia ke taissenni kumua napesa'dingngi ke meta'da tulungki', iamo joo la taissen too kumua la nabenki' apa to tapeta'da lako kale-Na.
62005016	Ia ke mikitai to padammi tomatappa' mpugauk dosa, la massambajang kamu' lako Puang Allataala, anna benni katuoan melo te'da cappa'na. Ia tee, ia mandara kupau to dosa te'da namparatu pangsessa te'da cappa'na. Apa den dosa to mparatu pangsessa te'da cappa'na. Na ia joo te'da kusua kamu' mpassambajanganni lako Puang Allataala.
62005017	Ia ngasan to panggaukan tangmelo disanga dosa, apa den dosa to te'da namparatu pangsessa te'da cappa'na.
62005018	Taissen kumua sininna to napuanakmo Puang Allataala te'damo napugauk tarruh dosa, na te'da toomo nakullei Ballisi' mpugaukki moi apa lako kalena, nasaba' naampaimo Anak Allataala.
62005019	Taissen kumua napuanakmiki' Puang Allataala, moi nakuasaii Ballisi' to tolino tangnturu' Puang Allataala.
62005020	Taissenmo kumua mangkamo mentolino to Anak Allataala na mangka toomo mbenki' kapaissenan, antawa'ding nnissenni indara to Puang tongan. Mesa' penawamiki' sola Puang Allataala tongan, sanga mesa' penawamiki' sola Anak Allataala, Puang Isa Almaseh. Iamo Puang Allataala tongan, to mpangben katuoan melo te'da cappa'na.
62005021	Ee, tokupuanak! Danggi' misompai to dewata. Padamo jolo' too.
63001001	-
63001002	Tomala'bihku' to kupuindo' sintong anak! Indo' to napileimo Puang Allataala, na anakkami to kupakamoja' tongan. Na te'da na aku' manda, apa ia ngasan to tau nnissenmo pangngajaran tongan mpakamoja' too kamu', sanga matappa' kamu' lako joo pangngajaran tongan ammituru' tarruhhi. Aku' Yahya mesa' pekaamberan jamaa nnuki'i tee sura'.
63001003	Dennaa upa' nabarakka'iki' nakamasei tooki' Ambe' Puang Allataala sola Puangta' Puang Isa Almaseh, Anak Allataala, nabenki' kamasannangan, antaissenni to pangngajaran tongan tasipakamoja' too.
63001004	Ee, indo'! Gaja riona' tongkusa'dingngi kumua den anakkana indo' da'tan nturu' pangngajaran-Na Puang Allataala, susi to mangkamo naparentanki' Puang.
63001005	Ee, indo'! Meta'dana' la sipakamoja'ki' sola ngasan. Ia tee kuuki', tangngia parenta baru, apa mangkamiki' dipauan tontamane' matappa' lako Puang Isa.
63001006	Sipakamoja' battuananna nturu'miki' parenta-Na Puang Allataala. Na ia to parenta misa'dingmo tommimane' matappa', iamo to kumua la da'tan kamu' sipakamoja'.
63001007	Buda tompalao sala tau male bang llelei tondok. Ia tuu lako tau te'da naakuii kumua mentolinomo to Puang Isa. Ia to mangkada susi joo, tompalao sala tau na tonnewa Almaseh.
63001008	Iamo joo mijagai meloi to apa kipengkulleimo mpugaukki ammida'tan matappa' lako Puang Isa. Ia ke te'damo mimatappa', te'da milannampa' katuoan melo te'da cappa'na jio mai Puang Allataala.
63001009	Ia to tocia' ngkatappa'i pangngajaran-Na Almaseh apa nakabudairi to pangngajaran laen, te'da ia namesa' penawa sola Puang Allataala. Apa ia to toda'tan nturu' pangngajaran-Na Almaseh, mesa' penawa ia sola Ambe' na Anak.
63001010	Jaji, ia ke denni tau ratu, na te'da na pangngajaran-Na Almaseh napangpangngajaran, danggi' mitarimai mentama bolami, na danggi' too ssuju'i.
63001011	Ia to tossuju'i to tosusi joo, padai tonturu' todai to panggaukan gaja'na.
63001012	Gaja budapa to parallu la kupauan kamu', apa mbai la'bi melo ke danggi' omo nadiuki'. Ia ke den naeloranna' Puang la malena' mati', tasipangkada-kada antamario tongan.
63001013	Massallang todai to anakkuremi jio mai sile'tomi baine, to napilei toomo Puang Allataala. Padamo jolo' too.
64001001	Ee, tomala'bihku' Gayus to kupakamoja'! Aku' Yahya, mesa' pekaamberan jamaa nnuki'i tee sura' lako iko to kupakamoja' tongan.
64001002	Ee, tokupakamoja'! Massambajangna' ammumalagah-lagah bang na te'da apa mukasussai, susi too penawammu masannang.
64001003	Den ba'tu pira-pira padanta' tomatappa' ratu inde', na gaja sannangna' ssa'dingngi tonna curitai kumua da'tanko matappa' lako Puang Allataala ammuturu' tarruhhi to pangngajaran-Na.
64001004	Iamo kaminang kupumasannang, ke kusa'dingngi karebanna to kupuanak kumua nturu' ngasan unai pangngajaran-Na Puang Allataala.
64001005	Ee, tokupakamoja'! Liwa'mo budanna to pangtulungmu lako padanta' tomatappa', moi to tote'dapa muissenni.
64001006	Ia joo tau mangka mpaui lako jamaa inde' kumua mupakamoja'i. Melo ke da'tanko ntulungngi susi sipato'na taun-Na Puang Allataala ditulung, nawa'ding mpatarruh kalingkanna.
64001007	Nasaba' malemo mpangpeissenan pangngajaran-Na Almaseh, nacia'i ntarima pangtulungan jio mai tote'da naissen Puang Allataala.
64001008	Iamo joo kita'ra la ntulungngi to padanta' tomatappa' to susi joo. Ia ke tatulungngi, padamiki' toturu' todamo mpangpeissenan pangngajaran tongan jio mai Puang Allataala.
64001009	Mangkamo' ngkiringanni sura' mati' to jamaa, apa ia to Diotrefes to madoang menjaji puanggawa, cia'i mpesa'dingngina'.
64001010	Ratupa' mati', kupau ngasanni to panggaukan gaja'na, iamo to naanggasankan kada. Te'da na ia manda joo, apa ia tonna ratu to padanta' tomatappa', cia'i ntarimai, kannori naanggai to tau madoang ntarimai, napasunni lan mai jamaa.
64001011	Ee, tokupakamoja'! Danggi' muturu'i to apa tangmelo, apa iara to melona. Ia to tompugaukki to melona, taun-Na ia Puang Allataala. Apa ia to tompugaukki to tangmelona, to tangnnissenpa ia Puang Allataala.
64001012	Ia to Demetrius napau melo ngasan tau, moi Puang Allataala mpau melo tooi. Na moi kami' kipau melo too, na muissen kumua tongan to apa kipau.
64001013	Gaja budapa to parallu la kupauanko, apa mbai la'bi melo ke danggi' omo nadiuki'.
64001014	Ia ke naeloranna' Puang la madoi'na' ssikitanko tasipangkada-kada.
64001015	Dennaa upa' nabenko Puang Allataala kamasannangan. Massallangngi to padanta' tomatappa' inde'. Sallangku' mati' padanta' tomatappa' to musolan iti'. Padamo jolo' too.
65001001	Ee, tomala'bihku' sola ngasan, todipilei na tonapakamoja' tarruh Ambe' Puang Allataala! Naampai kamu' saratun-Na pole' Puang Isa Almaseh. Aku' Yudas sile'tona Yakub, tonasua Puang Isa Almaseh, ngkiringan kamu' tee sura'.
65001002	Dennaa upa' naben kamu' Puang Allataala sabuda-budanna kamamasean, kamasannangan na pangpakamoja'.
65001003	Ee, tomala'bihku' to kupakamoja'! Ia to pattujungku' nnukiran kamu' sura', iamo to la mpaui to kasalamatan tatarimamo. Apa kukita tee too, la'bi paralluna' mpangngingaran kamu' lan tee sura'ku', ammitatta' mpangngewai pangngajaran tongan. Ia joo pangngajaran pissenri Puang Allataala mpabarakkannii to umma'-Na.
65001004	Gaja parallu joo, nasaba' denmo guru tangtongan mentama buni tangnga-tangngami. Nakua kumua, "Pada-padaki' tomatappa'", apa sitonganna cia'i mengkaturu' lako Puang Allataala. Nakua too kumua, "Wa'ding bangki' manggauk sala situru' pakkaeloran penawanta', sanga mangpakamoja' to Puang Allataala." Iamo carana mbalik salai to pangngajaran pangpakamoja'-Na Puang Allataala. Te'da too natarimai to Puang Isa Almaseh kumua Ia manda mesa-mesanna Puangta' to makuasa. Ia joo guru tangtongan la nasessa Puang Allataala, sanga napau jolo nabi tonna anu' to pangcalla napattantumo Puang Allataala la nalolongan to tau susi joo.
65001005	Madoangra' mpangngingaran kamu', moi miissen ngasanmo tee, kumua nasessa Puang Allataala to tompugauk kagajatan. Ia tonna anu' napasalama' Puang Allataala to to-Yahudi jio mai tana Mesir. Apa undinna den to tau cia' matappa' anna rabunnii Puang Allataala jio padang pallawangan.
65001006	Ingaran tooi to malaeka' tonna anu'. Den ba'tu pira-pira malaeka' cia' ntarimai to kuasa nabenni Puang Allataala, nasalaii to ngenanna jao suruga. Narantei Puang Allataala joo malaeka' te'da cappa'na, napatamai pangtarungkuan kaminang malillin sanadete'na Kiama' to lino to nanii Puang Allataala rra'tah kara-karana.
65001007	Ingaran tooi to tau torro jio kota Sodom na Gomora, sola tau jio kota mengguririkkina, napugauk todai susi to napugauk joo malaeka'. Ia tuu lako tau manggauk sala, nakabudai sigauk sala padanna muane ba'tu padanna baine, anna rabunnii Puang Allataala joo kota nakandei api sola to tau torro lan. Ia joo pangsessa susi joo menjaji pangpakainga' lako sininna tau, sanga susii to sessana api naraka dukku te'da cappa'na.
65001008	Moi nasessa Puang Allataala to tompugauk kagajatan tonna anu', apa gaja' unapi to sipa'na tuu lako guru tangtongan tee too. Mangnawa-nawa bang too ntangngah kagajatan, anna carepai bang too batang kalena, nakita majiong bang too to kuasan-Na Puang Allataala, nacapa'-capa' bang tooi to sininna malaeka' mala'bih jao suruga.
65001009	Moi Mikhael, to puanggawana malaeka' jao suruga, te'da napugaukki susi joo. Ia tonna sisakka sola Ballisi' ssialaii batang rabukkuna Nabi Musa, te'da nabarani Mikhael mpasalai ba'tu ncapa'-capa'i to Ballisi'. Nakua mandara Mikhael, "Na Puang Allataalamora nggarra'ko."
65001010	Apa ia joo guru tangtongan ncapa'i to apa tangnaissen. Kabiasanna bangra nnissenni mangpugauk susi to olok-olok to te'da namangtangngah. Na ia to sipa'na susi joo la napumasolang.
65001011	Macilaka ngasanni! Mpugaukki kagajatan susi to napugauk Kain. Mpugauk tooi dosa susi to napugauk Bileam, nasaba' madoang bangri kesaro. Dirabunnii nasaba' nnewai Puang Allataala susi to napugauk Korah tonna anu'.
65001012	Te'da namelo sipa'na tuu lako guru tangtongan. Ia ke kumande kamu' sola lan kasirempunanmi, liwa' maullak tuu lako tau na tangnnissen siri'. Mpangngundaran mesa kalena, te'da naingaranni kumua denpa tau laen. Ia tuu lako tau susii saleu' makase nairi' angin apa te'da nampaden uran. Susi tooigaronto' kaju te'da namembua, moi nawattunnamo la membua. Susi tooi garonto' kaju mangkamo direbu' sintong waka' namate.
65001013	Susi tooi bombang liwa' tonggo jiong tasik mangkambura carepa, nasaba' pajan bangmo to panggaukan mesirisanna. Susi tooi bintuin liu lako liu jio mai, apa napasadianmo Puang Allataala ngenan kaminang malillin te'da cappa'na.
65001014	Den kadanna Nabi Henokh tonna anu' mpau joloi tee mai guru tangtongan. Ia joo Nabi Henokh to mangpempitu jio mai Nabi Adam. Nakua kumua, "Kitai! La ratui Puang sola massa'bu-sa'bu malaeka'-Na.
65001015	La ratui rra'tah kara-karana sininna tolino. La nacallai to togaja' nasaba' panggaukan gaja'na sola pangcapa'na lako Puang."
65001016	Ia joo guru tangtongan mangnuku-nuku tarruh, namangpasala bang. Pada nturu' bangri kamadoangan gaja'na. Matampo ncuritai to sininna apa napugauk. Nasedei to tau laen nakua anna kesaro.
65001017	Ee, tomala'bihku' to kupakamoja'! Ingaranni to apa mangka napau jolomo rasulu'-Na Puangta' Puang Isa Almaseh.
65001018	Napauan jolomo kamu' kumua, ianna la Kiama'mo lino, buda tau la ncapa'-capa' kamu'. Ia tuu lako tau nturu' punala bang kamadoangan gaja'na, te'da namengkaturu' lako Puang Allataala.
65001019	Ia tuu lako tau mpaden buda kasisakkan lan tangnga-tangngana tomatappa'. Ia to napugauk tangngia pangpatujun-Na Roh Allataala, apa kamadoangan gaja'na bang ia.
65001020	Ee, tomala'bihku' to kupakamoja'! Ia to pangngajaran-Na Puang Allataala la mipake sipamasumanga' ammisamatappa'-tappa'na lako Puang Allataala. Na la massambajang kamu' situru' pangpatujun-Na Roh Allataala.
65001021	La miissen kumua napakamoja' kamu' Puang Allataala. Iamo joo majaga kamu', danggi' mipatorroi joo pangpakamoja'-Na. La ntajan kamu' kamamasean to la naben kamu' Puangta' Puang Isa Almaseh. Ia to la naben kamu', iamo katuoan melo te'da cappa'na.
65001022	La mikamasei to tau to te'damo nakanassai kumua tonganraka joo nakatappa'i.
65001023	Na ia ke den tau te'damo namatappa', la mipatuju rampa' pole'i anna dipasalama'. Iamo joo padami to mirui'i lan mai api naraka. Na ia ke den tooi tau to nturu' bang kamadoangan penawanna, kamaseii. Apa la majaga kamu', danggi' mipugauk toda dosa. Pakamoja'i to tomadosa, apa kaba'cii to dosana, pasusii pakean carepa.
65001024	Pujii to Puang Allataala, nasaba' makuasa nnampai kamu', ammitatta' matappa', na te'da caccami, mimasannang too sanggemmi mangngolo lako Ia to torro lan kamala'biran-Na.
65001025	Ia manda mesa-mesanna Puang Allataala, to mpasalama'ki' nasaba' kamatean-Na Puangta' Puang Isa Almaseh. Iamo Puang Allataala to mala'bih, matongko, mawatang na makuasa mammula jiona mai, tee too, na te'da cappa'na! Amin.
66001001	Ia to issinna tee sura' iamo to apa la jaji madoi'. Napaui Puang Allataala lako Puang Isa Almaseh anna Ia mpangpeissenanni lako taun-Na. Iami joo nasuai Almaseh to malaeka'-Na mpangpekitanni lako aku' Yahya kaunan-Na.
66001002	Kuuki'mi sininna to apa kukita. Na inde'mi to pengkitangku'. Iamo joo pepasan-Na Puang Allataala na kasa'bian-Na Puang Isa Almaseh.
66001003	La masannangngi to tombacai sola to tossa'dingngi tee pepasan-Na Puang Allataala na turu'i to apa diuki' lan, nasaba' sininna tee te'damo namasai nalajaji.
66001004	Tomala'bihku' sola ngasan jio pitu jamaa inde' propinsi Asia! Dennaa upa' nabarakka'i kamu' Puang Allataala to den tee too, denmo tonna jolona, na den tarruh too, sola pitu roh jio olona cadokkoan mala'bih-Na Puang Allataala, na Puang Isa Almaseh, anna ben kamu' kamasannangan sola ngasan.
66001005	Ia to Puang Isa sa'bi maruruh. Iamo bungah dipatuo jio mai kamatean. Ia toomo ngkuasai sininna raja lan lino. Napakamoja'ki' namate anna la'paranmiki' jio mai dosata'.
66001006	Napupenjajimiki' mesa' kadatuan imang, tompangjaman Puang Allataala, Ambe'-Na. Ia to Puang Isa tomala'bih sola tomakuasa, te'da cappa'na! Amin.
66001007	Kitai, la ratumi natalimbung saleu'. La nakitai sininna bangsa lan lino, nasikarrakan, moi to tomangka ndokeii. Nang tongan! Amin.
66001008	Nakua Puang Allataala, "Aku'mo pamulanna, Aku' toomo cappa'na." Tomakuasa to Puang Allataala, to den tee too, denmo tonna jolona, na den tarruh too.
66001009	Ia tee aku', Yahya, padammi tomatappa'. Dipakario-rio todana' susi kamu', sanga umma'-Na todana' Puang Allataala. Iami joo napasabbara' todana' Puang Isa susi kamu'. Dipali'na' ntee pulau Patmos, sanga mpangpeissenanna' kadan-Na Puang Allataala sola mpauna' kasa'bianku' to curitanna Puang Isa.
66001010	Ia tonna allo Aha', nakuasaina' Roh Allataala angkusa'ding gamara jio boko'ku' liwa' tonggo, susi oni tarompe'.
66001011	Mangkadami nakua, "Uki'i lan sura' to apa mukita, ammukiringanni lako tee pitu jamaa, iamo to jamaa jio kota Efesus, Smirna, Pergamus, Tiatira, Sardis, Filadelfia, na Laodikia."
66001012	Ia tongkumessaile lako boko'ku' la ngkitai kumua indara joo mpangkadaina', angkukita pitu tongkonan bulawan nanii palita.
66001013	Den mesa' tau ke'deh lan tangnga-tangngana susi Anak Mentolino to mpake baju malando ratu do' aje-Na na ia to babara'-Na ditutu'i bulawan.
66001014	Ia to ulun-Na sola beluakka-Na mabusa susi kapah na matan-Na dukku susi api.
66001015	Ia to aje-Na cumbia'-bia' susi tambaga disa'po na gamaran-Na nnongngoh susi wai sarambu gaja tonggo.
66001016	Lima kanan-Na ntoe pitu bintuin anna den pa'dang mataran wali-wali messun lan mai anga'-Na. Ia to lindo-Na mangngarrang pasillo susi allo ke tangngai allo.
66001017	Tirokonna' jio olo-Na susi tomate dikita, apa natoena' lima kanan-Na namangkada kumua, "Danggi' mumalaja'! Aku'mo pamulanna sola cappa'na.
66001018	Aku'mo to tuo! Mangkamo' mate, apa tuo pole'mo' te'da cappa'na. Ngkuasaina' kamatean sola lino tomate.
66001019	Iamo joo uki'i to apa mukitamo, to apa jajimo too, sola to apa la jaji.
66001020	Ia to battuananna tee pitu bintuin to mukita jio lima kanan-Ku' sola tee pitu tongkonan bulawan susi tee: Ia to pitu bintuin, iamo malaeka'na to pitu jamaa. Na ia to pitu tongkonan, iamo to pitu jamaa."
66002001	Nasuana' nakua, "Uki'i susi tee lako malaeka'na jamaa jio kota Efesus: Ia tee pepasan pole jio mai Aku' to ntoe pitu bintuin jio lima kanan-Ku', na to lumingka lan tangnga-tangngana to pitu tongkonan bulawan nanii palita. Iamo tee pepasan-Ku':
66002002	Kuissen to panggaukanmi. Tangmengkabo'jo' kamu' mangjama miliwa' sabbara'. Kuissen kumua tangmikabudai to tompugauk kagajatan. Miparessamo to tau ssanga rasulu' kalena na miampa'mo kumua sitonganna tomangnguragara.
66002003	Ia tommidipakario-rio nasaba' Aku', sabbara' kamu' na te'da mika'tu rannu.
66002004	Apa moi nasusi joo den unapa tangkupumasannang lako kamu', sanga te'damo mipakamoja'na' susi jolona.
66002005	Iamo joo, ingaranmi to dosami, mimengkatoba', ammipugaukki to apa pura mipugauk jolona. Ia ke te'dai, ratuna' nnalai to tongkonan palitammi jio mai ngenanna.
66002006	Moi nasusi joo, den unapa mesa' melomi, sanga mikaba'ci to apa napugauk to tonturu' Nikolaus to kukaba'ci toda.
66002007	Ia to tomangpesa'ding la naingaran to apa napau Roh Allataala lako jamaa. Na ia to topatalo, la kueloran ngkandei buanna to garonto' kaju katuoan lan bara'bah Eden-Na Puang Allataala."
66002008	Nasuana' nakua, "Uki'i susi tee lako malaeka'na jamaa jio kota Smirna: Ia tee pepasan pole jio mai Aku', to pamulanna na cappa'na, to mangkamo mate, na tuo pole'. Iamo tee pepasan-Ku':
66002009	Kuissen to kamasussanmi na kamakario-rioanmi apa sitonganna sugih kamu'. Kuissen too to kada gaja' to naanggasan kamu' tuu mati' to ssanga kalena to-Yahudi apa te'da natongan, sanga umma'na ia Ballisi'.
66002010	Apa danggi' mimalaja' to kamaparrisan to la mioloi. Matappa' kamu', sanga sitonganna den ba'tu pira-pira tau lan tangnga-tangngami la napembuangan Ballisi' tama pangtarungkuan, napengkulle-kullei mpalao sala kamu' nate'damo mimatappa'. La mperasai kamu' pa'dik sangpulo allona. Apa la matappa' kamu' lako Aku' ratu lako matemi na la kuben kamu' pahala, iamo to katuoan melo te'da cappa'na.
66002011	Ia to tomangpesa'ding la naingaran to apa napau Roh Allataala lako jamaa. Na ia to topatalo, te'damo nalamentama naraka to disanga too kamatean mangpenduan."
66002012	Nasuana' nakua, "Uki'i susi tee lako malaeka'na jamaa jio kota Pergamus: Ia tee pepasan pole jio mai Aku' to ntoe pa'dang mataran wali-wali. Iamo tee pepasan-Ku':
66002013	Kuissen to minii mari'pih, iamo to nanii mangparenta Ballisi'. Matappa' tonganmo kamu' lako Aku'. Susinna tonna dibuno tomatappa'-Ku' Antipas jio olomi to nanii Ballisi' torro, anna te'da mipessakkannina' kumua tangngiana' Puangmi.
66002014	Apa moi nasusi joo, den unapa tangkupumasannang lako kamu'. Den kamu' ba'tu pira-pira tonturu' pangngajaranna Bileam to nnajahhi Balak mpalao sala to-Israel nakandei to apa mangka dipassompan lako dewata, napugauk tooi to gauk mesirisan.
66002015	Den toopa kamu' to ntarima pangngajaranna to tonturu' Nikolaus.
66002016	Iami joo, mengkatoba' kamu' jio mai dosami. Ia ke cia' kamu', la ratuna' mati' madoi' rrarii tuu mati' tau, mpake pa'dang mataran wali-wali to messun lan mai anga'-Ku'.
66002017	Ia to tomangpesa'ding la naingaran to apa napau Roh Allataala lako jamaa. Na ia to topatalo la kueloran ngkande manna to tangdikita sola la kuben batu mabusa to kuuki'imo sanga baru to te'da naissenni tau laen mbacai, apa ia manda to tokuben."
66002018	Nasuana' nakua, "Uki'i susi tee lako malaeka'na jamaa jio kota Tiatira: Ia tee pepasan pole jio mai Aku', Anak Allataala, to dukku matang-Ku' susi api na cumbia' aje-Ku' susi tambaga disa'po. Iamo tee pepasan-Ku':
66002019	Kuissen ngasan to apa mipugauk. Susinna to kasipakamojatanmi, kamatapparanmi, kamatinulusanmi sola kasabbarasanmi. Kuissen kumua la'bi buda to mipugauk tee too, na ia tonna jolona.
66002020	Apa den unapa to tangkupumasannang lako kamu'. Mieloran Isebel to baine ssanga kalena nabi mangngajahhi. Ia joo pangngajahna budamo taung-Ku' napalao sala arannai manggauk sala, nakandei to apa mangka dipassompan lako dewata.
66002021	Kubenmo wattu Isebel la mpenassanni dosana namengkatoba', apa cia'i paja manggauk sala.
66002022	Pesa'dingngii tee! La kuparatuanni saki na ia to nasolan manggauk sala la kuparatuan too pangsessa gaja parri', ke cia'i paja manggauk sala bang sola joo baine.
66002023	Sininna to tonturu'i la kubunoi too, anna issenni sininna jamaa kumua Aku' Puang to ntarruh penawanna tau. Na la kupabalahhi kamu' situru' panggaukanmi.
66002024	Apa ia to kamu' jio kota Tiatira to te'da mituru'i to pangngajah gaja'na, sola te'da mipelajahhii to kapaissenanna Ballisi', kukua mangkada, te'da kulamben kamu' parenta mabanda'.
66002025	La da'tan bang mituru' to pangngajah miissenmo saratung-Ku' mati'.
66002026	Na ia to topatalo, to da'tan bang mpugaukki to pakkaeloran-Ku' ratu lako cappa'na la kuben kuasa mparenta buda bangsa.
66002027	La kuben too tekken bassi, napake mangparenta naicak-icakki to bangsa, nasisamboh-samboh susi kurin litak ke pokai.
66002028	Ia joo kuasa susi to kutarima jio mai Ambe'-Ku'. La kuben tooi bintuin sulo bai.
66002029	Ia to tomangpesa'ding la naingaran to apa napau Roh Allataala lako jamaa."
66003001	Nasuana' nakua, "Uki'i susi tee lako malaeka'na jamaa jio kota Sardis: Ia tee pepasan pole jio mai Aku' to nnampui pitu roh jio mai Puang Allataala na pitu bintuin. Iamo tee pepasan-Ku': Kuissen to apa mipugauk. Nakua tau kumua disanga kamu' tuo, apa ianna Aku', kukua tomatemo kamu'.
66003002	Iamo joo mangngingaran kamu' ammikanana'i tonganni to apa den unapa jio kalemi, ta'bulu'i te'da unapa nata'de tarruh. Nasaba' ia to panggaukanmi kukita, moi mesa' te'dapa nasusi to nakabudain-Na Puang-Ku' Puang Allataala
66003003	Jaji ingaran pole'i to pangpangngajah mangkamo misa'ding na mikatappa'imo. Turu'i joo mimengkatoba'. Ia ke te'dai mimangngingaran tongan-tongan, la ratuna' susi taboko, na te'da mikalannaii kuta'pa timba'.
66003004	Apa ia to kamu' jamaa jio kota Sardis den unapa ba'tu pira-pira tau to melo sipa'na, to wa'ding la lumingka sola Aku' mangpakean mabusa, iamo to pakeanna tomelo penawanna, nasaba' sipato' ia.
66003005	Na ia to topatalo la kupapakeii pakean mabusa na te'da too kuta'deii sanganna lan Sura' Katuoan. Na la kuakui jio olo-Na Ambe'-Ku' sola sininna malaeka'-Na kumua umma'-Ku'.
66003006	Ia to tomangpesa'ding la naingaran to apa napau Roh Allataala lako jamaa."
66003007	Nasuana' nakua, "Uki'i susi tee lako malaeka'na jamaa jio kota Filadelfia: Ia tee pepasan pole jio mai Aku' to tomala'bih na totongan, to ntoe goncingna Raja Daud. Ia ke kutimbakanni to pelalan, moi mesa' tau te'da wa'ding ssalli'i. Ia ke kusalli'ii, moi mesa' tau te'da wa'ding ntimbakanni.
66003008	Iamo tee pepasan-Ku': Kuissen to apa mipugauk. Kuissen kumua te'da mimawatang. Apa mituru'mo to pangngajaran-Ku', na te'da mipessakkannina' kumua tangngiana' Puangmi. Mangkamo kamu' kutimbakan pelalan na moi inda te'da nakullei ssalli'i.
66003009	Pesa'dingngii tee! Ia to umma'na Ballisi' to ssanga kalena to-Yahudi apa tomangnguragara, la kubawai ratu ssuju' kamu', anna akui tooi kumua tokupakamoja' kamu'.
66003010	Apa ianna dete'mi to wattu kamasussan nakanna ngasan pecoba to sininna tau lan lino la kupasalama' kamu', sanga mituru'mo to pangngajaran-Ku' mitatta' ntajanna'.
66003011	Na la ratuna' mati' madoi'! Kanana'i meloi to apa miampuimo. Danggi' naalai kamu' tau to paraseng kapataloanmi.
66003012	Na ia to topatalo la kupenjaji ariri lan Bola-Na Puang-Ku', Puang Allataala anna la torro tarruh lan te'da cappa'na. La kuuki'i jio kalena joo tau to sangan-Na Puang-Ku', Puang Allataala, na sanga kota-Na, iamo Yerusalem baru to la mellao jao mai suruga jio mai Puang-Ku', Puang Allataala.
66003013	Ia to tomangpesa'ding la naingaran to apa napau Roh Allataala lako jamaa."
66003014	Nasuana' nakua, "Uki'i susi tee lako malaeka'na jamaa jio kota Laodikia: Ia tee pepasan pole jio mai Aku' to disanga Amin, todikatappa'i, sa'bi maruruh na tongan, garonto'na sininna to apa napaden Puang Allataala.
66003015	Iamo tee pepasan-Ku': Kuissen to apa mipugauk. Tangmalussu tangmacakke' kamu'. Sitonganna melo ke malussu pissen kamu' iarika macakke' pissen kamu'.
66003016	Apa tangmalussu tangmacakke' kamu'. Iamo joo angkulallua kamu'.
66003017	Mangkada kamu' kumua, 'Sugihna', te'damo apa tangkuampui.' Apa te'da miissenni kumua kamu'mo tau masussanna, memassean penawa, makario-rio, buta, na mimangkale-kale.
66003018	Jaji kupakainga' kamu' kumua allii to bulawan matasak lako Aku' misugih. Allii to pakean mabusa mipakei, danggi' mimangkale-kale mesirisan nakita tau. Mialli tooi to pejampi misapuanni matammi, nawa'ding pakita.
66003019	Ia to tokupakamoja' kutarrusan bang kukuan ba'tu kupekaju. Iami joo pemaringngannimi penawammi mimengkatoba' jio mai dosami.
66003020	Pesa'dingngii tee! Ke'dehna' jio pelalan messa'da. Ianna den tau ssa'dingngi to gamarang-Ku' natimbakanni, mentamana' ssitammuanni angkikumande sola.
66003021	Ia to topatalo kueloran cumadokko jio sa'de-Ku' jao cadokkoan mala'bih-Ku' mangparenta. Susi Aku' patalomo' na cumadokkomo' sola Ambe'-Ku' jao cadokkoan mala'bih-Na kumangparenta sola.
66003022	Ia to tomangpesa'ding la naingaran to apa napau Roh Allataala lako jamaa."
66004001	Mangkai joo ngkita omo' mesa' pengkita. Ngkitana' mesa' pelalan titimbak jao suruga. Kumane' sa'ding pole' gamara susi oni tarompe' to mangka sipangkada-kadanna'. Ia joo gamara nakua, "Endekko mai ntee. La kupakitanko to apa la jaji dau."
66004002	Ta'pa nakuasaina' Roh Allataala, kumengkita walli, angkukita cadokkoan mala'bih jao suruga na den to cumadokko jao.
66004003	Ia to lindo-Na cundallak susi intan na batu paramata sardis. Ia joo cadokkoan mala'bih natalimbung tarauwe cundallak susi batu paramata zamrud.
66004004	Na ia to mengguririkkina joo cadokkoan mala'bih, denpa duang pulo a'pa' cadokkoan laen, nanii cumadokko duang pulo a'pa' tomatua-tua mangpakean mabusa na mpake mahkota bulawan.
66004005	Den kila' cullepa' na nnoni to galugu siloga-loga jio mai joo cadokkoan mala'bih lan tangnga. Den too pitu sulo dukku jio olona, iamo joo pitu roh-Na Puang Allataala.
66004006	Den too sali maluah susi cammin malinnong sangrupa kristal jio olona joo cadokkoan mala'bih lan tangnga. Ia to mengguririkkina joo cadokkoan mala'bih den a'pa' olok-olok buda matanna la jio olona, la jio boko'na.
66004007	Ia to olok-olok bungahna susi singa. Ia to mangpenduanna susi anak sapin muane. Ia to mangpentallunna susi lindo tau. Ia to mangpenna'pa'na susi langkan tedong mentia'.
66004008	Ia joo a'pa' olok-olok kepani' ngasan siannan. Ia to kalena sola pani'na ponno mata, makkelong tarruh nakua, "Mala'bih, mala'bih, mala'bih Puang Allataala to makuasa, to den tee too, denmo tonna jolona, na den tarruh too."
66004009	-
66004010	Ia tonna massompa, mangpakala'bih na mangkurru sumanga' susi joo lako Puang to cumadokko jao cadokkoan mala'bih lan tangnga, to tuo te'da cappa'na, ia joo duang pulo a'pa' tomatua-tua pada suju' ratu do' litak ssompai, napalenna'i to mahkota bulawanna lako olo cadokkoan-Na, namangkada nakua,
66004011	"Oo, Puangki' Puang Allataala to kisompa! Kita' manda to sipato' ntarima passompa, kamala'biran na kuasa. Nasaba' Kita'mo mpaden ngasanni to sininna apa, na den ngasanmo, natuo, nasaba' pakkaeloran-Ta'."
66005001	Mangkai joo ngkitana' mesa' sura' tilulun jio lima kanan-Na joo to cumadokko jao cadokkoan mala'bih lan tangnga. Ia joo sura' tilulun buda pangnguki' jiong, moi jio boko'na, nadisegel pitu.
66005002	Ngkita pole' omo' mesa' malaeka' mawatang metamba nakua, "Indara to sipato' mpiakki tee segel na ballahhi tee sura' tilulun?"
66005003	Apa la jao suruga, la lan lino ba'tu jiong lino tomate moi mesa' tau te'da sipato' mballahhi joo sura' tilulun nakitai to issinna.
66005004	Iamo joo kunna'de-a'de kumarrak, nasaba' moi mesa' tau te'da sipato' mballahhi nakitai.
66005005	Denni joo tomatua-tua mpangkadaina' nakua, "Danggi' mukumarrak, nasaba' patalomo to disanga Singa jio mai pangrapuanna Yehuda, bati'na Raja Daud to mala'bih. Iamo sipato' mpiakki joo pitu segel naballahhi joo sura' tilulun."
66005006	Ngkita pole' omo' cadokkoan mala'bih naguririkki a'pa' olok-olok. Ia joo duang pulo a'pa' tomatua-tua ngguririkkii joo cadokkoan sola a'pa' olok-olok. Na ia to Anak Bembala' ke'deh jio olona joo cadokkoan. Ia joo Anak Bembala' susi to mangka digere'. Den pitu tandukkuna na pitu matanna, iamo joo to pitu roh-Na Puang Allataala, to mangka disua male llingkai lino.
66005007	Ta'pa nakandoppii Anak Bembala' joo tocumadokko jao cadokkoan mala'bih lan tangnga, naalai to sura' tilulun jio lima kanan-Na.
66005008	Ia tonna alami, ia to a'pa' olok-olok sola to duang pulo a'pa' tomatua-tua suju' ratu do' litak jio olona joo Anak Bembala'. Pada sitoe cu'bikan sola mangko' bulawan nanii dupa. Ia joo dupa, iamo passambajangna umma'-Na Puang Allataala.
66005009	Makkelongngi mpukelong kelong baru: "Sipato'ki' nnalai tapiak tooi to segelna tuu sura' tilulun, sanga mangkamiki' digere' anna ia to rara kamatean-Ta' tapake nnallian tau Puang Allataala jio mai sininna rapu tau, tondok, basa na bangsa.
66005010	Na ia to tau taallimo tapupenjajimo mesa' kadatuan imang, anna la mpangjaman Puangki' Puang Allataala nalamangparenta lan lino."
66005011	Mangkai joo ngkita omo' massa'bu-sa'bu malaeka' ngguririkkii joo cadokkoan mala'bih na a'pa' olok-olok sola duang pulo a'pa' tomatua-tua. Kuta'pa ssa'dingngi joo malaeka'
66005012	makkelong nnandongngi gamaranna nakua, "Ia joo Anak Bembala' mangka digere', sipato' ntarima kuasa, kasugiran, kapaissenan sola kamawatangan. Nang sipato' ia dikasiri', dipakala'bih, na dipuji."
66005013	Ta'pa kusa'ding omi to sininna apa napaden Puang Allataala la jao suruga, la lan lino, la jiong lino tomate, la lan tasik, na makkelong ngasan nakua, "Ia to tocumadokko jao cadokkoan mala'bih lan tangnga na ia to Anak Bembala' dipuji, dikasiri', dipakala'bih, namakuasa te'da cappa'na."
66005014	Na ia joo a'pa' olok-olok mebali nakua, "Amin." Na ia to duang pulo a'pa' tomatua-tua suju' ratu do' litak massompa.
66006001	Mangkai joo kukitami to Anak Bembala' mpiakki to segel bungahna, kusa'dingngi joo olok-olok bungahna metamba susi oni galugu nakua, "Maleko mai!"
66006002	Ta'pa ngkitana' mesa' nyarang mabusa, nasakei tau ntoe mesa' pana, nadiben too mahkota kapataloan, namale rrampa kapataloan laen.
66006003	Ia tonna piakki Anak Bembala' to segel mangpenduan, kusa'dingngi to olok-olok mangpenduan metamba nakua, "Malemoko mai!"
66006004	Den pole' omi nyarang pilla' messun. Ia to tossakeii diben kuasa nta'dei kasikalinoan lan lino, dikua anna sibuno-buno to tau. Iamo joo nadiben mesa' pa'dang matonggo.
66006005	Ia tonna piakki Anak Bembala' to segel mangpentallun, kusa'ding omi to olok-olok mangpentallun metamba nakua, "Maleko mai!" Ta'pa ngkita omo' mesa' nyarang kallang, nasakei tau ntoe timbangan.
66006006	Angkusa'ding gamara susi to mangkada lan mai tangnga-tangngana joo a'pa' olok-olok nakua, "Sangsuka' gose' laen rupanna na tallung suka' gose' laen o rupanna siangga' gaji sangngallo. Apa danggi' nadigajatan to garonto' zaitun sola anggoro'!"
66006007	Ia tonna piakki Anak Bembala' to segel mangpenna'pa', kusa'dingngi to olok-olok mangpenna'pa' metamba nakua, "Maleko mai!"
66006008	Ta'pa ngkita omo' mesa' nyarang susi punti matasak to bulunna. Ia to tossakeii disanga Kamatean, na Lino Tomate undi bang jio boko'na. Dieloran mbunoi sangtawa a'pa'na tolino mpake kasirarian, karorian, ra'ba beang na olok-olok masia'.
66006009	Ia tonna piakki to segel mangpellima, ta'pa kukitami bombona to tomangka dibuno, nasaba' mpangpeissenanni kadan-Na Puang Allataala sola mpaui kasa'bianna. Ia tuu lako bombo jioi do'na to ngenan pangkaroban
66006010	metambai nakua, "Oo Puang, matonggo kuasan-Ta', mala'bih na tongan. Pirapara masainna tamane' mbicarai tapabalahhii tee tolino to mangkamo mbunokan?"
66006011	Pada dibenni pakean malando mabusa, namane' disua kenden jolo' nasabbara' cingga'tu', anna dipaganna' bilanganna to padanna tomatappa' to la dibuno toda.
66006012	Mangkai joo kukita omi tonna piakki Anak Bembala' to segel mangpennannan, nata'pa nino liwa' tonggo. Na ia to allo memmalotong susi dodo ampe' lotong, namemmalea to bulan susi rara.
66006013	Ia to bintuin sipolloran jao mai langi', susi bua ara.
66006014	Ia to langi' tilulun susi jali', na ia to buntu sola pulau mellelei jio mai ngenanna.
66006015	Ia to raja lan lino, tomatonggo, pangbarani, tosugih, tomangparenta na sininna kaunan sola totangkaunan membuni lan lo'ko' iarika jio sellak batu jao buntu.
66006016	Metambai lako buntu na batu nakua, "Rondonko, musamboikan! Danggi' nakitakan to tocumadokko jao cadokkoan mala'bih lan tangnga, na danggi' nakannakan kamabirisanna Anak Bembala'.
66006017	Nasaba' nadete'mi to wattu kamabirisan-Na Anak Bembala' sola Puang Allataala na moi mesa' tau te'da nnattai to pangsessa-Na!"
66007001	Mangkai joo ngkitana' a'pa' malaeka' ke'deh jio sulapa'na lino. Pada natampangngi to angin, danggi' namangngiri' jao gantanan, jiong tasik ba'tu jio garonto' kaju.
66007002	Ia joo malaeka' napakuasa toomo Puang Allataala la ssolangan gantanan na tasik. Ta'pa ngkita omo' malaeka' laen ratu jio mai kadellekan, mbawai ca'na Puang Allataala to tuo. Ia joo malaeka' mane' ratu, ntambaii to a'pa' malaeka'
66007003	nakuanni, "Danggi'pa jolo' misolanganni to gantanan, tasik ba'tu garonto' kaju ke te'dapi kibenni tanda kidena tuu mati' taun-Na Puangta' Puang Allataala."
66007004	Angkusa'dingngi kumua den saratuh patang pulo a'pa' sa'bu tau diben tanda dipalako kidena. Ia tuu lako tau diala jio mai to sangpulo dua pangrapuanna to-Israel.
66007005	Jio mai pangrapuanna Yehuda sangpulo dua sa'bu tau. Jio mai pangrapuanna Ruben sangpulo dua sa'bu tau. Jio mai pangrapuanna Gad sangpulo dua sa'bu tau.
66007006	Jio mai pangrapuanna Asyer sangpulo dua sa'bu tau. Jio mai pangrapuanna Naftali sangpulo dua sa'bu tau. Jio mai pangrapuanna Manasye sangpulo dua sa'bu tau.
66007007	Jio mai pangrapuanna Simeon sangpulo dua sa'bu tau. Jio mai pangrapuanna Lewi sangpulo dua sa'bu tau. Jio mai pangrapuanna Isakhar sangpulo dua sa'bu tau.
66007008	Jio mai pangrapuanna Zebulon sangpulo dua sa'bu tau. Jio mai pangrapuanna Yusuf sangpulo dua sa'bu tau na jio mai pangrapuanna Benyamin sangpulo dua sa'bu tau.
66007009	Mangkai joo ngkita omo' tau liwa' buda, tangdipura dibilang. Ia tuu lako tau pole jio mai simesa'-mesa' rapu tau, tondok, basa na bangsa. Mangpakean malando mabusa ngasan na ntoe palapa palem, mennolo lako Anak Bembala' sola cadokkoan mala'bih lan tangnga.
66007010	Naandongngii to gamaranna nakua, "Ia to kasalamatanta' pole jio mai Puangta' Puang Allataala to cumadokko jao cadokkoan mala'bih lan tangnga sola jio mai tee Anak Bembala'."
66007011	Ke'deh ngasanmi to malaeka' ngguririkkii joo cadokkoan sola to tomatua-tua na a'pa' olok-olok. Ia tuu lako malaeka' suju' ratu do' litak jio olo cadokkoan ssompa Puang Allataala.
66007012	Mangkadai nakua, "Amin. Dipuji sola dipakala'bih Puangta' Puang Allataala to paissen. Sipato' dipabumbunni kada kurru sumanga' sola kadianggasan. Ia kuasa namawatang te'da cappa'na. Amin."
66007013	Denni joo tomatua-tua ngkutanaina' nakua, "Indara tee mai to mangpakean malando mabusa na topole umbora nanii?"
66007014	Kupebalii kukua, "Ie', te'da kita' kuissenni. Kita'ra la'bi nnissenni." Nakuamo joo tomatua-tua ngkuanna', "Iamo tee mai to tosalama' jio mai pangsessa gaja parri'. Mangkami ssassa' pakean malandona mpake rarana Anak Bembala' namabusamo.
66007015	Iamo joo nake'deh jio olo cadokkoan mala'bih-Na Puang Allataala nasompai allo bongi lan Bola Puang Allataala. Na ia to tocumadokko jao, la torroi sola naampaii.
66007016	Te'damo anna la ssa'dingan katangbarasan, kamawakkean na allo malussu to mma'bongan kuli'na,
66007017	nasaba' ia joo Anak Bembala', to ke'deh jio olona cadokkoan mala'bih, iamo la menjaji tomangrewana. Ia toomo la ssolanni lako wai mangkalimbua. Na Puang Allataala la ssapuii to sininna wai mata kamasussanna."
66008001	Ia tonna piakki Anak Bembala' to segel mangpempitu, makarorrong to suruga sangtangnga jang.
66008002	Angkukita pitu malaeka' ke'deh jio olo-Na Puang Allataala nadiben pitu tarompe'.
66008003	Den mesa' malaeka' laen male mbawa mangko' bulawan, nake'deh siandah meja dupa to dikabua' too jio mai bulawan. Liwa' buda dupa dibenni, la napasiraui passambajangna sola pangpakala'biranna sininna umma'-Na Puang Allataala. Napajaoi meja dupa jio olona cadokkoan mala'bih lan tangnga-tangnga, napassompan lako Puang Allataala.
66008004	Na ia joo rambu dupa sirau passambajangna sola pangpakala'biranna umma'-Na Puang Allataala, tindak de' olo-Na Puang Allataala.
66008005	Namane' nnalai to kuaro jio mai meja pangdupan napado'i mangko' bulawan napellekkosanni tama lino. Anna sigalunturan to galugu, sipellepa'-leparan to kila' na nino.
66008006	Mangkai joo ia to pitu malaeka' ntoe tarompe', sadiamo la mangpannoni.
66008007	Ia to malaeka' bungahna mpannoni tarompe'na, nata'pa uran batu sola api sirau rara liwa' rambak. Sangtawa tallunna cappu' nakande api to lino sola garonto' kaju, na ia to reu cappu' ngasan.
66008008	Ia to malaeka' mangpenduan mpannoni tarompe'na, naden to ba'tu apa susi buntu dukku liwa' tonggo. Dipellekkosan tama tasik na sangtawa tallunna to tasik menjaji rara,
66008009	sangtawa tallunna too to olok-olok jiong tasik mate, susi too to kappala' ro'pok sangtawa tallunna.
66008010	Ia to malaeka' mangpentallun mpannoni tarompe'na, naden mesa' bintuin liwa' tonggo dukku susi sulo polloh jao mai langi' ngkanna sangtawa tallunna sa'dan sola mata wai.
66008011	Ia joo bintuin disanga Mapai'. Iamo joo na sangtawa tallunna to wai memmapai', na buda tau mate nniso'i.
66008012	Ia to malaeka' mangpenna'pa' mpannoni tarompe'na, na ia to allo, bulan na bintuin sita'dean ngasan sangtawa tallu wattunna mangngarrang. Jaji, ia to allo sangtawa tallu wattunna te'da namangngarrang, susi too to bulan na bintuin ke bongii.
66008013	Angkukita omi naden langkan tedong mentia' liwa' majao metamba-tamba nakua, "Cilaka, cilaka, cilakai to tau ntorroi lino, nasaba' tallupa tarompe' la dipannoni."
66009001	Ia to malaeka' mangpellima mpannoni tarompe'na, kumengkita, nadenmo bintuin polloh jao mai langi'. Ia joo bintuin diben goncing lako lalan posi' tana to gaja dalan,
66009002	natimbakanni joo lalan, naden rambu messun susi to messun lan mai dapoh liwa' tonggo. Memmalillinni to allo sola langi', sanga nasamboi rambu.
66009003	Den batik messun lan mai joo rambu namentama lino. Ia tuu lako batik dipakuasa mangkengke susi to kuasa diben singki'-singki'.
66009004	Apa tangdieloran nggajatan reu, garonto' kaju na tananan laen. Ia mandara la nasessa to tau te'da tanda jio mai Puang Allataala jio kidena.
66009005	Ia tuu lako batik tangdieloran mbuno tau, la napa'dikki bangri limang bulan. Ia to pangkengkeanna susi bang pa'dikkina ke nakengkeki' singki'-singki'.
66009006	Ia joo wattu limang bulan, ia tuu lako tau nakua bang kenna matemo, apa te'da nakullei, nasaba' te'dapa nadete'i wattunna.
66009007	Ia tuu lako batik susi bang nyarang dipasadia la mangrari, dipapakei too susi mahkota bulawan. Na ia to lindona susi lindo tau,
66009008	na beluakkana susi beluak baine, na ia to isinna susi isi singa.
66009009	Ia to babara'na disamboi baju bassi. Na ia to oni pani'na susi oni sangsiturusan kareta narui' nyarang to palaoan parari.
66009010	Den patossok jio ikko'na susi singki'-singki'. Jio ikko'na den kamawatanganna to mpa'dikki tau limang bulan.
66009011	Den puanggawana mparentai, na ia joo puanggawana iamo malaeka' ngkuasai posi' tana. Disanga lan basa Ibrani Abadon. Lan basa Yunani disanga Apolion, battuananna: to manggaja'-gaja'.
66009012	Mangkami to bungah pangsessa, apa den unapa dua pangsessa to la jaji.
66009013	Ia to malaeka' mangpennannan mpannoni tarompe'na, angkusa'ding gamara jio mai a'pa' tetukkuna to meja dupa jio olo-Na Puang Allataala,
66009014	nakua lako malaeka' mangpennannan, "La'paranni joo a'pa' malaeka' dipumpung jio sa'dan tonggo to disanga Sa'dan Efrat!"
66009015	Nala'paranmi to a'pa' malaeka' to dipasadia la mbuno sangtawa tallunna tau lan lino, to dipattantumo jangna, allona, bulanna, na taunna la nanii mpugaukki.
66009016	Kusa'dingngi kumua ia to surudadu makkanyarang den dua ratuh maliung.
66009017	Ia tuu lako nyarang sola to tossakeii kukita lan pengkitangku' mangbaju bassi, rupanna susi lame manda', malea cundallak, na mariri susi colo'. Ia to ulunna tuu lako nyarang susi ulu singa, naden api, rambu na colo' messun lan mai anga'na.
66009018	Sangtawa tallunna tau nabuno tee tallu pangsessa, iamo to api, rambu na colo' to messun lan mai anga'na tuu lako nyarang.
66009019	Ia to kamawatanganna joo nyarang lan anga'na na jio ikko'na. Ia tuu lako ikko'na susi ulah, na ia joo ulu ulah napake ssessa tau.
66009020	Ia tuu lako tau laen to mangkamo disessa apa te'da namate, te'da natorroii ssompa dewata to nagaraga susi tau-tau jio mai bulawan, salaka, tambaga, batu na kaju. Apa ia joo tau-tau mamang, te'da napakita ba'tu lumingka.
66009021	Te'da too natorroii to panggaukan gaja'na susinna pabuno, mangpatama-tama, manggauk sala na boko.
66010001	Ngkita omo' mesa' malaeka' laen mawatang mellao jao mai suruga naputu' saleu' mpake mahkota tarauwe. Na lindona mangngarrang susi allo, na ia to ajena mangngarrang too susi api.
66010002	Ia to aje kananna mellese jiong tasik, ia to aje kairinna mellese jao gantanan, na ia to limanna ntoe sura' biccu' tilulun to diballahmo.
66010003	Anna metamba susi gamara singa mangngaung-ngaung. Ia tonna mangkamo metamba, gumarugumi to pitu galugu mpebalii.
66010004	Mangkanna gumarugu joo pitu galugu, kulannuki'i, apa den gamara kusa'ding jao mai suruga ngkuanna', "Pallan penawa bangmi to apa napau to pitu galugu. Danggi' omo muuki'ii!"
66010005	Ia to malaeka' kukita mellese jiong tasik sola jao gantanan, nnangka' lima kananna de' suruga.
66010006	Massapahhi mpau sangan-Na Puang Allataala to tuo te'da cappa'na, to mpaden langi', lino, tasik, sola issinna. Nakua, "Te'damo naladisorong to wattunna!
66010007	Ianna malaeka' mangpempitu mpannoni tarompe'na, la napugaukmi Puang Allatala to akkatta membunin-Na susi to mangka napangpeissenan lako sininna nabi to nasua."
66010008	Ia to gamara mangka kusa'ding jao mai suruga napangkadai pole'na' nakua, "Maleko nnalai to sura' tilulun natoe malaeka' to mellese jiong tasik sola jao gantanan."
66010009	Ta'pa malena' lako meta'da, anna kuanna', "Alai tee mukandei. Ianna lanpa anga'mu macanning susi cani', ia ke lanmi ba'tangmu mapai'mi."
66010010	Kualai to sura' tilulun angkukandei. Ia tonna lanpa anga'ku' susi cani', apa memmapai'mi tongkumangkamo nnamma'i.
66010011	Mangkai joo nasua omo' nakua, "Pangpeissenan omi joo kadan-Na Puang Allataala, to apa la jaji lako sininna tondok, basa, bangsa na raja."
66011001	Mangkai joo diben omo' sangle'to kaju susi tekken pesuka', anna suana' Puang nakua, "Maleko ssuka'i to Bola-Ku' sola to ngenan pangkaroban, bilang tooi pira tau massompa lan.
66011002	Apa danggi' omo musuka'i to rante saleananna, sanga ia joo saleanan mangkamo dipangben lako totangnnissenna'. Ia tuu mati' totangnnissenna' la ssolang-solangngi joo kota-Ku' kota Yerusalem patang pulo dua bulanna.
66011003	Ia joo wattu la ssuana' dua sa'bing-Ku' to mangpakean kamasussan mpangpeissenan pepasan-Ku' sangsa'bu dua ratuh annan pulona allona ba'tu patang pulo dua bulanna."
66011004	Ia joo dua sa'bi dipasangrapangngi dua garonto' zaitun na dua tongkonan palita jio olo-Na Puang to ngkuasai lino.
66011005	Ianna den ewalinna la mpugauk kagajatan lako tee sa'bi, la den api messun lan mai anga'na mmusaii. Inda-inda la mpa'dikkii, la mate susi joo.
66011006	Nnampui kuasa mangpabarrang anna pealloan ke mpangpeissenanni pepasan-Na Puang. Ngkuasai too mata wai, nawa'ding mpupenjaji rarai. Wa'ding too ssessa tolino mpake mangrupa-rupa kamaparrisan, umbo-umbo wattu nakabudai.
66011007	Ia ke mangkami mpangpeissenan pepasan-Na Puang, naewami mesa' olok-olok messun jiong mai posi' tana, apa taloi, nadibuno.
66011008	Na ia to batang rabukkuna situlambenan jio lalan tonggona kota to dinii mpampang Puangna. Ia joo kota situru' pahang agama disanga too Sodom ba'tu Mesir.
66011009	Ia to tau jio mai sininna rapu tau, tondok, basa na bangsa ratu ngasan la ngkitai to batang rabukkuna tallung allo sitangnga, na te'da naeloranni dilamun.
66011010	Masannangngi mangmaroah-roah siben-ben paraseng, nasaba' mangkamo mate joo dua sa'bi to mangkamo mparatu buda pangsessa lako sininna tau lan lino.
66011011	Ia tonna tallung allomo sitangnga, ratumi to roh la mangpatuo jio mai Puang Allataala, namentama pole' kalena joo dua sa'bi anna tuo. Ta'pa mi'cikki nake'deh anna gaja laja' to sininna tau ngkitai.
66011012	Namane' ssa'ding gamara tonggo jao mai suruga ntambaii nakua, "Endekko mai ntee!" Nakita tuu lako ewalinna naendek de' suruga naputu' saleu'.
66011013	Ia joo wattu ta'pa ninoi liwa' tonggo, na sangtawa sangpulona joo kota ro'pok na pitung sa'bu tau mate. Gaja laja'i to totuopa anna pakala'bih kuasan-Na Puang Allataala jao suruga.
66011014	Mangkami to pangsessa mangpenduan. Apa pesa'dingngii, ia to pangsessa mangpentallun cingga'tu'mora najaji.
66011015	Mangkai joo ia to malaeka' mangpempitu mpannoni tarompe'na, naden gamara liwa' tonggo disa'ding jao suruga nakua, "Mammula tee too ia to lino menjajimi kadatuan-Na Puangta' Puang Allataala sola Raja Mangpasalama' to mangkamo napilei la mangparenta te'da cappa'na."
66011016	Na ia joo duang pulo a'pa' tomatua-tua cumadokko jao cadokkoan mala'bihna jio olo-Na Puang Allataala, suju' ratu do' litak ssompa Puang Allataala,
66011017	anna mangkada nakua, "Mangkurru sumanga'kan mati' Puang, Tomakuasaki', to denki' tee too, na denmiki' tonna jolona, sanga tapakemo to kuasa mala'bih-Ta', namangparentamiki'.
66011018	Liwa' birih to tote'da naturu'ki', sanga nadete'mi wattun-Ta' mpangpekitan kamabirisan-Ta'. Nadete' toomi wattunna tanii mbicarai to tomatemo. Iamo tee wattunna tanii mbenni pahalana to taun-Ta' nabi, sola to sininna taun-Ta' to ssompaki', la tokaissenan, la tobiasa. Iamo tee wattunna tanii ssolangngi tau to ssolangan lino."
66011019	Anna titimbak to pelalan Bola Puang Allataala jao suruga, nadikita to Patti Kasibassean lan. Ta'pa cullepa'-lepa' to kila' na nnoni to galugu siloga-loga, nino liwa' tonggo na uran batu gaja rambak.
66012001	Den omi tanda mejangngaran dikita jao langi' to te'da susinna. Den baine nabukku' allo na ia to ajena llese bulan. Na ia to ulunna mpumahkota sangpulo dua bintuin digaraga.
66012002	Keba'tangngi joo baine, nadete'mi wattu kakeanakanna, nasumarro mapa'dik nakua, "Ando' ee."
66012003	Ta'pa dikita pole' omi to tanda mejangngaran jao langi'. Den mesa' naga malea liwa' tonggo, ulunna pitu na sangpulo tandukkuna. Ia tuu lako ulunna pada mpake mahkota.
66012004	Ia to ikko'na napake rrui' sangtawa tallunna bintuin jao langi', napellekkosanni tama lino. Ia joo naga ke'deh bang jio olona joo baine la keanak, nakua anna ta'pa ngkandei to anakkana ke jajimi.
66012005	Keanakmi joo baine njajian pea muane to la mparenta sininna bangsa mpake tekken bassi. Apa ia joo pea dirampai jio mai joo baine nadibawa lako Puang jao cadokkoan mala'bih-Na.
66012006	Ia joo baine palaii lako ngenan to mangkamo napasadianni Puang jio padang pallawangan anna dijaranai jio sangsa'bu dua ratuh annan pulona allona.
66012007	Anna sirari to malaeka' jao suruga. Mikhael sola malaeka'na nnewai joo naga, apa ia joo naga nabalii toda ia malaeka'na.
66012008	Apa ia joo naga ditaloi, na te'damo nadieloran mari'pih lan suruga,
66012009	nadipenca'bean tama lino sola sininna malaeka'na. Ia to naga, iamo to ulah tua disanga Ballisi' ba'tu puanggawana setang to mpalao sala sininna tau lan lino.
66012010	Angkusa'ding gamara liwa' tonggo jao suruga nakua, "Mammula tee too napasalama'mi Puang Allataala to umma'-Na. Ia toomo tee nanii mpangpekitan kuasan-Na Puangta' susi raja. Napangpekitan todamo kuasan-Na to Raja Mangpasalama' to napileanki'. Jaji ngasanmi susi tee, nasaba' ia to Ballisi' tomparapa' tarruh bang padanta' tomatappa' jio olo-Na Puangta' Puang Allataala mangkami diula'i lan mai suruga.
66012011	Mangkami nataloi padanta' tomatappa' mpake rara-Na Anak Bembala' ba'tu rara-Na Puang Isa na Kareba Kasalamatan to mangkamo napangpeissenan. Te'da najampangngi sunga'na moi na la mpumatei.
66012012	Iamo joo tamangmaroah-roahmo antaparannu-rannu to kita' mari'pihmo inde' suruga. Apa maparri'mo kamu' totorro lan lino, nasaba' mellaomi mati' to Ballisi', liwa' birih, sanga naissenni kumua ci'di'mora to wattunna."
66012013	Ia tonna issenmi joo naga ba'tu Ballisi' kumua mangkami dipenca'bean tama lino, naula'imi joo baine mangka njajian pea muane.
66012014	Apa ia joo baine dibenni dua pani' langkan tedong matonggo napake mentia' lako padang pallawangan to dinii njaranaii tallung taun sitangnga anna salama' jio mai kamabirisanna joo ulah ba'tu Ballisi'.
66012015	Ia joo ulah mpemburasan wai liwa' buda lako boko'na joo baine namenjaji susi sa'dan dikua nabawai wai joo baine.
66012016	Apa ia to padang ntulungngi tee baine, anna tibakka naamma'i to wai messun lan mai anga'na joo naga.
66012017	Liwa' birih joo naga lako joo baine anna male rrarii to anak laenna, iamo to tonturu' pakkaeloran-Na Puang Allataala sola to menjaji sa'bin-Na Puang Isa.
66012018	Ke'dehhi joo naga jio randan tasik.
66013001	Ngkita omo' mesa' olok-olok endek jiong mai tasik, ketanduk sangpulo na pitu ulunna. Ia to tandukkuna pada mpake mahkota. Na ia to ulunna pada den sanga diuki' jio to ncapa' Puang Allataala.
66013002	Ia joo olok-olok kukita susi macang tutul, ia to ajena susi aje beruang na kasongona susi kasongo singa. Kamawatanganna naga sola cadokkoan mala'bihna na kuasanna to liwa' tonggo nabenni joo olok-olok.
66013003	Ia to ulunna pitu, den mesa' jio susi to mangka kojong mandalan to wa'ding la napumasolang, apa molemi. Sininna tau lan lino nturu'i, sanga mejangngaran.
66013004	Nasompai tolino joo naga, nasaba' mangkamo mbenni kuasa joo olok-olok, nasompa tooi joo olok-olok. Mangkadai nakua, "Te'da apa nasusian tee olok-olok. Te'da too to ngkullei rrarii."
66013005	Ia joo olok-olok dieloran mangparenta patang pulo dua bulanna na mpau kada matampo to ncapa' Puang Allataala,
66013006	anna pamulai ncapa'i to Puang Allataala, susinna sangan-Na, bola-Na jao suruga na sininna to tomari'pih jao.
66013007	Dieloran too nnewa umma'-Na Puang Allataala nataloii, naparentai to sininna rapu tau, tondok, basa na bangsa.
66013008	La nasompa sininna to totuo lan lino, saliwanna to tomangkamo diuki' sanganna lan Sura' Katuoan tonna te'dapa nadipaden tee lino. Ia to Sura' Katuoan, sura'-Na Anak Bembala' to mangkamo digere'.
66013009	Ia to tomangpesa'ding la naingaran tee,
66013010	"Ia to tau la ditarungku, nang la ditarungku ia. Na ia to tau la dibuno mpake pa'dang, nang la dibuno ia. Jaji la sabbara'i namatappa' to umma'-Na Puang Allataala."
66013011	Ngkita pole' omo' mesa' olok-olok messun lan mai padang. Ketanduk susi bembala' namanggamara naga.
66013012	Ia joo olok-olok mpake sininna kuasanna joo bungah olok-olok mangka kojong mandalan apa molemi. Sininna to tau lan lino naparuku ngasan ssompai joo olok-olok bungahna.
66013013	-
66013014	Nadieloran mpugauk mangrupa-rupa apa mejangngaran jio olona joo bungah olok-olok, susinna to api polloh jao mai langi' jio olona sininna tau. Iamo napake la mpalao sala sininna tau lan lino. Nasua ngasan to tau nggaraga tau-tau susi joo bungah olok-olok.
66013015	Nadieloran mbenni penawa joo tau-tau anna mangkada, nabuno tooi to tau ke cia'i ssompai joo tau-tau.
66013016	Naparuku ngasan to tau, moi tomapangka' ba'tu tobiasa, tosugih ba'tu tokaasi-asi, kaunan ba'tu totangkaunan la ntarima tanda jio lima kananna ba'tu jio kidena.
66013017	Moi mesa' tau te'da nadieloran mangngalli ba'tu mangbaluk apa-apa bangmo, ke te'dai naampui joo tanda. Iamo joo sanganna joo olok-olok bungahna ba'tu nomoro' to mpamanassai joo sanga.
66013018	Parallu kamu' kapaissenan ammipahangngi tee nomoro'na joo olok-olok. Ia to tomacca wa'ding nnissenni battuananna to nomoro'na, nasaba' ia joo nomoro' sulle sanganna mesa' tau. Ia to nomoro'na annan ratuhna annan pulona annan.
66014001	Mengkitana' na ia to Anak Bembala' ke'deh jao buntu Sion. Den tau nasolan saratuh patang pulo a'pa' sa'bu to pada den sangan-Na Anak Bembala' sola sangan-Na Ambe'-Na Puang Allataala diuki' jio kidena.
66014002	Angkusa'ding gamara jao mai suruga susi oni wai mentalanda gaja buda sola susi oni galugu gumaluguh liwa' tonggo. Ia joo gamara kusa'ding susi too oni mossi' napannoni tomangcu'bikan.
66014003	Ia joo tau saratuh patang pulo a'pa' sa'bu makkelong mpukelong kelong baru jio olona cadokkoan mala'bih-Na Puang, a'pa' olok-olok na duang pulo a'pa' tomatua-tua. Ia joo kelong te'da tau ngkullei mpelajahhii, sangadinna ia manda joo tau saratuh patang pulo a'pa' sa'bu, to mangkamo dipasalama' lan mai lino.
66014004	Melo tuu lako tau, sanga te'da lalo ia nasola baine. La undi bang lako Anak Bembala', moi umbo nanii male. Ia to tau, mane' iara to dipasalama' dipasusi bungah bua dipangben lako Puang Allataala na lako Anak Bembala'.
66014005	Iamo to tau te'da lalo namangnguraga, na te'da too nampugauk kasalan.
66014006	Ngkitana' mesa' malaeka' laen mentia' liwa' tande. Nabawai to Kareba Kasalamatan to te'da cappa'na la dipangpeissenan lako tolino, iamo to sininna rapu tau, tondok, basa na bangsa.
66014007	Metambai nakua, "Massompa kamu' lako Puang Allataala, pakala'bihhi, sanga wattun-Nami Puang la rra'tah kara-karana tolino. Massompa kamu' lako Puang to mpaden langi' na lino, tasik na sininna mata wai."
66014008	Mangkai joo malaeka' bungahna, ratu omi to malaeka' mangpenduan metamba nakua, "Rondonmi. Rondonmi kota Babel liwa' tonggo. Mangkami to-Babel mpalangoii anggoro' to sininna bangsa. Ia to anggoro' iamo to panggaukan gaja'na."
66014009	Mangkai joo den pole' omi malaeka' mangpentallun metamba nakua, "Ia to tossompai joo olok-olok na tau-taunna sola mpake tandana jio kidena iarika limanna
66014010	la nniso' anggoro' kamabirisan-Na Puang to mangkamo diballuan tama isotan kamabirisan-Na to tangdirau wai moi ci'di'. Battuananna la disessa joo tau lan api manglanya-lanya jio olona Anak Bembala' sola malaeka'-Na Puang.
66014011	Ia to rambunna joo api pangsessa la endek tarruh bang de' te'da cappa'na, nasaba' te'da ka'tunna disessa tarruh bang joo tau allo bongi. Iamo to tossompai joo olok-olok sola tau-taunna na to tompake tanda sanganna."
66014012	Jaji la sabbara' to umma'-Na Puang Allataala. Iamo to tonturu' pakkaeloran-Na Puang Allataala, namatappa' lako Puang Isa.
66014013	Ssa'ding pole' omo' gamara jao mai suruga nakua, "Uki'i tee, 'Mammula tee too masannang to tau ke naalami bilangan taun-Na Puang Allataala, namate.' " Nakua Roh Allataala, "Tongan. Kendenmi mangjama mabanda', na ia to panggaukanna nabenmi Puang Allataala to pahalana."
66014014	Mangkai joo kukitami den saleu' mabusa. Den susi tau cumadokko jao mpake mahkota bulawan, na ntoe sae' gaja taran.
66014015	Naden omi mesa' malaeka' messun lan mai Bola Puang Allataala metamba mpauanni joo to cumadokko jao saleu' nakua, "Passaetanmi tuu sae'mu. Saetannamo to lino, endekmo to assele' padang."
66014016	Napassaetanmi to sae'na do' lino, mpeparei to assele' padang.
66014017	Ngkita pole' omo' mesa' malaeka' pole jio mai Bola Puang Allataala jao suruga, to ntoe too sae' gaja taran.
66014018	Mangkai joo, den malaeka' to ngkuasai api messun jio mai to ngenan pangkaroban, metamba ngkuanni joo malaeka' ntoe sae' gaja taran nakua, "Passaetanmi tuu sae'mu, sae'mi to anggoro' do' lino, sanga matasakmi."
66014019	Napassaetanmi to sae'na do' lino, nasae'i to anggoro' jio mai batangna, namane' mpenca'beanni tama kalo'bong matonggo to dinii llese anggoro'. Ia tee dipasangrapangngi birih-Na Puang Allataala.
66014020	Dilese tee anggoro' jio saleanan kota. Na ia joo wainna dipalolong male susi bangmi sa'dan rara. Gaja tonggo joo sa'dan na ia to mandalanna angge kalang nyarang tallu ratuh kilometere' mambelanna.
66015001	Ngkita pole' omo' mesa' tanda jao langi' mejangngaran te'da susinna. Den pitu malaeka' nnampui pitu cappa' pangsessa. Cappa'nami to Puang Allataala mabirih.
66015002	Mangkai joo ngkita omo' sali maluah susi cammin sirau api, naden tau ke'deh jio randanna. Ia tuu lako tau mangka ntaloi to olok-olok to digaragan tau-taunna to den nomoro' mpamanassai to sanganna. Ia joo topatalo ntoe cu'bikan-Na Puang Allataala,
66015003	anna makkelong mpukelong kelongna Nabi Musa, taun-Na Puang Allataala, na kelong-Na Anak Bembala' nakua, "Oo, Puang Allataala! Tomakuasaki', liwa' mala'bih na te'da susinna to panggaukan-Ta'. Rajanaki' sininna bangsa, melo na tongan to panggaukan-Ta'.
66015004	Indara tangkasiri'ki' Puang, na tangmpangpeissenan kamala'biran-Ta'? Kita' mandara to mala'bih. Sininna bangsa la ratu ssompaki', nasaba' nakitamo to pangra'tah-Ta' melo."
66015005	Mangkai joo ngkita omo' pelalan Bola ba'tu Tenda-Na Puang Allataala titimbak jao suruga.
66015006	Anna messun lan mai to pitu malaeka' to nnampui pitu pangsessa. Mangpakean kaen lenan macero na cumbillan, na mpake bulawan jio babara'na.
66015007	Mesa' jio mai joo a'pa' olok-olok mpangben pitu isotan bulawan lako joo pitu malaeka'. Ia joo isotan ponno kamabirisan-Na Puang Allataala to tuo te'da cappa'na.
66015008	Ia joo Bola Puang Allataala naponnoimi rambu kamala'biran-Na sola kamawatangan-Na Puang Allataala. Ia ke te'dapi namangka joo pitu cappa' pangsessa nabawa pitu malaeka', te'da tau ngkullei mentama.
66016001	Ssa'ding pole' omo' gamara matonggo lan mai Bola Puang Allataala ngkuanni joo pitu malaeka' nakua, "Male kamu' miballuanni issinna to pitu isotan kamabirisan-Na Puang Allataala tama lino."
66016002	Ia joo malaeka' bungahna male mballuan issi isotanna tama lino. Na sininna to tompakei joo tanda napusanga joo olok-olok sola tossompa tau-taunna, nakanna bundang to liwa' pa'dik na sumerre'.
66016003	Mangkai joo naballuan omi malaeka' mangpenduan to issi isotanna do' tasik, anna menjaji susi rara mokkong to wai, na sininna to apa tuo lan mate ngasan.
66016004	Ia to malaeka' mangpentallun mballuan issi isotanna do' sa'dan na mata wai, anna sininna wainna menjaji rara.
66016005	Ssa'ding pole' omo' malaeka' to ngkuasai wai mangkada nakua, "Oo, Puang! Mala'bihki', denki' tee too, na den toomiki' tonna jolona. Maruruhki' rra'tahhi kara-karana tolino susi tuu.
66016006	Sanga iamo tuu lako tau mangka mballuan rarana taunta' sola nabinta' tapaiso'imi rara. Sipato'mo ia panggaukanna."
66016007	Ssa'ding pole' omo' gamara pole jao mai ngenan pangkaroban nakua, "Oo, Puang Allataala to makuasa! Tongan na maruruhki' rra'tah kara-karana tolino."
66016008	Mangkai joo ia to malaeka' mangpenna'pa' mballuan issi isotanna lako allo, anna ia joo allo dieloran mpama'bong tolino, sanga liwa' malussunna.
66016009	Ma'bong tongan to tau, nasaba' malussunna joo allo, natangdoii to Puang to ngkuasai joo pangsessa, na te'da bang una namengkatoba' jio mai dosana. Te'da too napakala'bih Puang Allataala.
66016010	Ia to malaeka' mangpellima mballuan issi isotanna lako cadokkoan mala'bihna joo olok-olok, namemmapattang sininna kadatuanna, na ia to tau ngkengke lilana, sanga mapa'dikki.
66016011	Anna tangdoi omi to Puang jao suruga, sanga kamapa'dikanna sola kasumerresanna bundangna. Apa te'da unapa namengkatoba' jio mai panggaukan gaja'na.
66016012	Mangkai joo ia to malaeka' mangpennannan mballuan issi isotanna lako Sa'dan Efrat to liwa' luah, na memmakase anna ia to raja jio mai kadellekan wa'ding ratu nnola jiong sa'dan.
66016013	Na den tallu roh gaja' ba'tu setang kukita mangrupa tokko' simessunan lan mai anga'na naga, olok-olok to den tau-taunna, na nabi tangtongan.
66016014	Ia tuu lako setang mpugauk tanda mejangngaran. Namale lako sininna raja lan lino narempunni nasirari Puang Allataala ke Kiama'mi lino ba'tu allo mala'bih-Na Puang Allataala to matonggo kuasanna.
66016015	Ingaranni kadan-Na Puang Isa, "Pesa'dingngii. La ratuna' susi taboko ke bongi. Masannang to topasa'ding bang anna pasadia pakeanna, nate'da namangkale-kale lumingka, nadanggi' namasiri' jio olona tobuda."
66016016	Namane' rempunni setang tuu lako raja jio ngenan disanga Harmagedon. Iamo sanganna lan basa Ibrani.
66016017	Mangkai joo ia to malaeka' mangpempitu mballuan issi isotanna jao langi'. Denmi gamara disa'ding liwa' tonggo jao mai cadokkoan mala'bih lan mai Bola Puang Allataala nakua, "Mangka ngasanmi."
66016018	Anna sipellepa'-leparan to kila', sigalunturan to galugu siloga-loga na nino liwa' tonggo. Sipamulanna dipaden to tau lan lino te'da lalopa nanino susi tee.
66016019	Rondonni kotana to sininna tondok lan lino. Na ia joo kota Babel liwa' tonggo tipangtallui namenjaji tallung sese. Iamo joo carana Puang mpabalahhii to to-Babel, naparukui nniso' anggoro' kamabirisan-Na.
66016020	Menta'de sininna pulau sola buntu.
66016021	Uran batu liwa' rambak ngkanna tau. Ia to sanglise' limang pulo kilo banda'na. Natangdoii tau to Puang Allataala, nasaba' ia joo pangsessa uran batu liwa' pa'dik.
66017001	Mangkai joo ratumi mesa' jio mai to pitu malaeka' ntoe pitu isotan bulawan ngkuanna' nakua, "Maleko mai kupakitanko carana joo baine bandarang masarru' disessa. Iamo to kota matonggo jio randan sa'dan.
66017002	Iamo tee baine nasigaukan sala buda raja, na ia to tau lan lino malango nniso' anggoro' kedo gaja'na."
66017003	Nakuasaina' Roh Allataala, nasolanna' joo malaeka' lako padang pallawangan. Angkukita mesa' baine cumadokko jao olok-olok malea. Ia joo olok-olok keulu pitu, ketanduk sangpulo, na ia to batang kalena ponno sanga diuki' to ncapa' Puang.
66017004	Na ia joo baine mangbaju ungu sola malea, diballo-balloi bulawan, batu paramata na mutiara. Ia to limanna ntoe isotan bulawan ponno apa mesirisan na mecarepan, assele' panggaukanna.
66017005	Den sanga diuki' jio kidena to te'da diissen battuananna. Ia joo sanga nakua, "Babel matonggo, garonto'na sininna baine bandarang na kagajatan lan lino."
66017006	Angkukitai joo baine nalango rarana umma'-Na Puang Allataala sola rarana to tomangka nabuno, nasaba' ngkatappa'i Puang Isa. Ia tongkukitai joo baine jangngahna'.
66017007	Anna kuanna' joo malaeka', "Ciapari mujangngah? La kupauanko to apa tangkaissenan joo baine na ia joo olok-olok nasakei, to keulu pitu na ketanduk sangpulo.
66017008	Ia tuu olok-olok mukita denmo natuo tonna anu', apa matemi too. Na cingga'tu'mora naendek jiong mai posi' tana, apa la dicallai te'da cappa'na. Ia to totuo lan lino to te'da nadiuki' sanganna lan Sura' Katuoan tonna te'dapa nadipaden tee lino, la jangngah ngkitai, sanga ia joo olok-olok tuomo jolona, na matemo, o naden pole' omi.
66017009	Parallu kamu' kapaissenan ammipahangngi tee. Ia joo pitu ulu, iamo tuu lako pitu buntu nanii cumadokko joo baine, pada unai joo pitu ulu, iamo pitu raja.
66017010	Limami mangka mate, mesa'pi mangparentapa, na mesa'pi te'dapa naratu. Ianna ratumo, la mangparenta, apa cingga'tu'ra.
66017011	Ia joo olok-olok denmo natuo tonna anu', apa matemo too, iamo raja mangpengkarua. Ia tee raja mangpengkarua sala mesa'na joo pitu raja, na la dicalla te'da cappa'na.
66017012	Ia joo sangpulo tanduk mukita, iamo sangpulo raja to te'dapa napamulai mangparenta. Apa la dipakuasai mangparenta sangjang sola joo olok-olok.
66017013	Ia tee sangpulo raja sangrupara akkattana, iamo to kamawatanganna sola kuasanna pada nabenni joo olok-olok.
66017014	Namane' mangrari joo olok-olok sola tuu lako raja nnewa Anak Bembala'. Apa ia joo Anak Bembala' ntaloi sola tau matappa'-Na, sanga iamo Puangna sininna puang na Rajana sininna raja." Ia to taun-Na, iamo to mangka napilei anna pakedoi penawanna.
66017015	Nakuan toona' joo malaeka', "Ia joo sa'dan mukita to randanna nanii baine bandarang, iamo sininna tobuda, tondok, basa na bangsa lan lino.
66017016	Ia joo olok-olok mukita sola tandukkuna sangpulo, la ngkaba'cii joo baine. La narampaii to sininna ewananna, napangkale-kalei, nakandei to juku'na, namane' ssumpunni.
66017017	Napugaukki joo tanduk susi joo situru' pakkaeloran-Na Puang Allataala, nasaba' mangkamo nasede Puang la mpugaukki. Iamo joo napada mbenni joo olok-olok kamawatanganna sola kuasanna, anna ia mangparenta, sajajinna to apa napau Puang Allataala.
66017018	Ia joo baine mukita, iamo to kota matonggo to nanii Tomaraja mparenta raja lan lino."
66018001	Mangkai joo ngkita omo' malaeka' laen mellao jao mai suruga. Nnampui kuasa matonggo, nnarrangngi sininna lino.
66018002	Metambami nakua, "Ro'pokmi. Ro'pokmi Babel kota matonggo. Ia tuu lako setang sola roh gaja' mari'pih lan. Messerang lan to mangrupa-rupa manuk-manuk harang to nakaba'ci tau.
66018003	Ro'pokmi, sanga mangkami to sininna bangsa nniso' anggoro'na, iamo to nturu' kedo gaja'na. Na ia to raja lan lino nasigaukan sala, na sininna pangdangkang sasugih-sugihna, nasaba' tangnata'tanmo to kamadoangan gaja'na to-Babel."
66018004	Ssa'ding pole' omo' gamara laen jao mai suruga nakua, "Ee, umma'-Ku'! Messunko lan mai kota Babel, danggi' mituru'i to dosana, nadanggi' midisessa sola.
66018005	Sanga ia to dosana to-Babel mangtombon ratu de' langi', Naingaranni Puang Allataala to kedo gaja'na.
66018006	Pabalahhii susi ia mpabalahhi kamu'. Pugaukki manglokkon penduan to kedo nagaukan kamu'. Patamanni isotanna to pangngisotan masarru' manglokkon penduan na ia to napasadian kamu'.
66018007	Ia to to-Babel mpakala'bih kalena na rrempun bang kasugiran. Benni kamaparrisan sola kamasussan siangga' kedona, sanga mangkadai lan penawanna nakua, 'Aku' tee raja baine mangparenta. Tangngiana' tobalu. Sikita randan langi'na' kamasussan.'
66018008	Iamo joo anna kannai abala', susinna kamasakian, kamassean penawa, karorian, na la disumpun. Sininna joo abala' sangngallora nanii mparatui Puang Allataala, nasaba' makuasa Ia la rra'tah kara-karana tolino."
66018009	Na ia to raja lan lino to mangka nasigaukan sala na tuo kala'bian sola joo baine, la nakillakki nabatingngi tooi, ke nakitai to rambunna kota Babel disumpun tindak de'.
66018010	Ke'deh mambela ngkitai, sanga malaja'i nakanna kamaparrisanna. Nakua, "Huu, macilakanna kota Babel matonggo na makacca', na tangdikalannai naratumo pangcallamu."
66018011	Ia to pangdangkang lan lino masussai, anna killakkii joo baine, sanga te'damo tau nnalli balukanna.
66018012	Susinna te'damo tau nnalli bulawan, salaka, batu paramata na mutiaranna. Te'da toomo nnalli kaen lenan, kaen ungu, kaen sa'beng, na kaen malea anggoro', na mangrupa-rupa kaju to majarang diampa'. Ia too to ewanan gading, na kaju masuli' digaraga, na ia too to ewanan tembaga, bassi na pualam digaraga.
66018013	Te'da toomo nnalli kadingeh canik, rampa-rampa, apa busarungngu', susinna mur na kamanynyang, anggoro' na gose', sapin na bembala', nyarang na kereta, kaunan na moi sunga'na tolino.
66018014	Ia to pangdangkang ngkuanni joo baine nakua, "Sininna to ewanan mukadoangngi muampui, ta'de ngasanmi, ta'de toomi to kasugiran na kamaloloanmu. Te'damo mulannampa'i."
66018015	Ia to pangdangkang napasugihmo joo kota, la ke'deh mambela, nasaba' malaja'i nakanna kamaparrisanna, na kumarrak masse penawanna.
66018016	Anna mbussanan penawanna namangkada nakua, "Huu, liwa' ia cilakanna tee kota kaissenan. Tuli mangpakean kaen lenan, kaen ungu, na kaen malea anggoro', na ia to kalena naballo-balloi bulawan, batu paramata na mutiara.
66018017	Apa sangjangra nata'de ngasan to kasugiranna." Sininna to tonnangah katuoan jiong tasik, susinna tompamale kappala', pangkappala', na pangjama kappala' ke'deh mambela bang.
66018018	Anna metamba tonna kitami rambunna to api llallei joo kota nakua, "Te'dapa ia kota susi tee matonggona."
66018019	Anna ala au napessamboranni de' ulunna tanda kamasussan penawanna, nametamba-tamba nakua, "Liwa' macilakanna tee kota matonggo. Kasugirannamo nasugih ngasan to tonnampui kappala' tasik. Apa sangjangra nata'de ngasan to sininna ewananna.
66018020	Ee, kamu' jao suruga, parannu kamu' to karo'pokanna kota Babel! Ee, umma'-Na, rasulu'-Na, na nabin-Na Puang Allataala, mario parannumo kamu', sanga nabicaramo Puang na napabalahhimi to kedo gaja' mangka nagaukan kamu' tuu mati' tau!"
66018021	Mangkai joo den malaeka' mawatang nnangka' batu liwa' tonggo pada batu pelullu' gose', napellekkosanni do' tasik namangkada nakua, "Susi tee carana kota Babel to kaissenan la dipellekkosanni anna lanynya' na te'damo naladikita.
66018022	Te'da lalomo nadisa'ding lan to pangcu'bikan na pakkelong, passuling sola pangtarompe'. Te'da toomo la diampa' to tomacca lan, na te'damo disa'ding to oni issong torumido.
66018023	Te'damo arrang palita sola pangmaroasan tobotting. Ia to pangdangkangmu liwa' kaissenan, na ia to pangngissen-issenmu mupake nnuraga sininna bangsa lan lino."
66018024	Babel diro'pok, nasaba' lanmo dinii nnampa'i to rarana umma'-Na sola nabin-Na Puang Allataala na rarana sininna to mangkamo dibuno lan lino.
66019001	Mangkai joo ssa'ding omo' susi gamaranna tau buda jao mai suruga metamba nakua, "Pakala'bihhi Puangta' Puang Allataala! Iamo mangpasalama', mala'bih na makuasa.
66019002	Sanga tongan na maruruhhi pangra'tah-Na! Nara'tahmi kara-karana to baine bandarang nggajatan lino mpugaukki to mesirisan, na napabalahhimo to kadibunoanna taun-Na."
66019003	Metamba pole'mi joo tau buda nakua, "Pakala'bihhi Puang! Ma'bongmo joo kota tonggo, na ia to rambunna mangngumbun bang de', te'da cappa'na!"
66019004	Ia joo duang pulo a'pa' tomatua-tua sola a'pa' olok-olok, suju' ssompa Puang Allataala to cumadokko jao cadokkoan mala'bih. Pada mangkadai nakua, "Tonganmo! Pakala'bihhi Puang!"
66019005	Ta'pa den omi gamara jio mai cadokkoan mala'bih nakua, "Ee, sininna taun-Na Puang Allataala to ssompai, la tobiasa, la tomapangka', pakala'bihhi Puangta'!"
66019006	Mangkai joo kusa'ding pole' omi susi gamaranna to sangtorroan tau buda, susi bombang nnumbung na susi galugu gumaluguh. Mangkada nakua, "Pakala'bihhi Puang! Mangparentami Puangta' Puang Allataala to makuasa!
66019007	Tamangmaroah-roah mpakala'bihhi to kamala'biran-Na! Sanga nadete'mi allo kabottingan-Na Anak Bembala', nasadiamo to tobotting baine.
66019008	Ia to pakean kaen lenan cundallak dibenni la napake." (Ia joo pakean kaen lenan iamo to panggaukan melo to napugauk umma'-Na Puang Allataala).
66019009	Nakua joo malaeka' lako aku', "Uki'i tee: Masannang to toditambai lako joo pangmaroasan tobotting." Namane' mangkada pole' nakua, "Ia tee kareba tongan pole jio mai Puang Allataala."
66019010	Suju'na' jio olona joo malaeka' la ssompai, apa napangkadaina' nakua, "Danggi'! Danggi' sompana'. Puang Allataalara musompa! Nasaba' pada todisuariki' sola to sile'tomu to nturu' pangngajaran-Na Puang Isa!" Ia joo pangngajaran-Na Puang Isa iamo mpamasumanga' nabi.
66019011	Ngkita omo' suruga titimbak, anna den nyarang mabusa lan. Na ia to tossakei disanga Maruruh na Tongan. Maruruh mangra'tah kara-kara sola mangrari. Disanga too Kada Puang Allataala.
66019012	Ia to matanna dukku susi api na ia to ulunna mpake buda mahkota. Den sanga diuki' jio kalena, apa ia manda nnissenni battuananna.
66019013	Ia to pakean malando napake mangka dilummui rara.
66019014	Ia to surudadunna suruga undi nturu'i ssakei nyarang mabusa, namangpakean lenan mabuccang macerrong.
66019015	Den pa'dang liwa' taran messun lan mai anga'na, na iamo napake la ntaloi sininna bangsa. Naparentai mpake tekken bassi, nalese tooi to anggoro' lan panglulluran anggoro' kamabirisan-Na Puang Allataala, battuananna mpangpekitanni kamabirisan-Na.
66019016	Den sanga diuki' jio pakean malando-Na na upan-Na, "Rajana sininna raja na Puangna sininna puang."
66019017	Ngkita pole' omo' mesa' malaeka' ke'deh jao allo. Metambai lako sininna manuk-manuk jao langi' nakua, "Sirempun kamu' mimale lako pangmaroasan-Na Puang Allataala
66019018	ngkande juku'na raja, pangbarani, surudadu, nyarang sola tomessakena. Juku'na sininna tau, la tokaissenan, la tobiasa, juku'na to kaunan iarika totangkaunan!"
66019019	Kumane' ngkitai joo olok-olok sola tuu lako raja lan lino na surudadunna sirempun la nnewai mangrari joo tossakei nyarang mabusa sola surudadun-Na.
66019020	Apa ditalomi anna dijokko joo olok-olok sola nabi tangtongan, namane' dipembuangan tuo tama api colo' manglanya-lanya. (Ia to nabi tangtongan iamo to mangka mpugauk tanda makalaen-laen jio olona joo olok-olok. Ia joo tanda napake joo olok-olok mpalao sala tau to den tandana joo olok-olok jio kalena na ssompa tooi joo tau-taunna.)
66019021	Na ia to surudadunna dibuno mpake pa'dang to messun lan mai anga'-Na joo tossakei nyarang mabusa. Ratu ngasanmi to manuk-manuk ngkandei samosona juku'na tuu lako to dibuno.
66020001	Mangkai joo ngkita omo' malaeka' mellao jao mai suruga ntoe goncing lako lalan posi' tana sola rante liwa' tonggo.
66020002	Najokkoi joo naga, iamo to ulah tua disanga Ballisi' ba'tu puanggawana setang napumpungngi sangsa'bu taunna.
66020003	Namane' pembuanganni joo naga do' posi' tana, nagoncingngi to lalan, nasegel tooi sangsa'bu taunna, danggi' napalao sala bangsa lan lino, ke te'dapi naangge to wattu sangsa'bu taunna. Mangkai joo la dila'paranni cingga'tu'.
66020004	Mangkai joo ngkita omo' ba'tu pira-pira cadokkoan mala'bih, na ia to cumadokko jao diben kuasa mangra'tah kara-kara. Kukita tooi bombona to todile'toi ulunna, sanga mpangpeissenanni karebanna Puang Isa na kadan-Na Puang Allataala. Ia tuu lako tau te'da ia nasompai to olok-olok sola tau-taunna. Te'da too natarimai to tandana joo olok-olok to dipajio kide na lima. Tuo pole'i namangparenta sola Almaseh sangsa'bu taunna.
66020005	Iamo tee to tomate bungah dipatuo. (Ia to tomate laenna la dipatuo, ke ganna'mi sangsa'bu taunna.)
66020006	Masannang to tau to bungahna dipatuo pole'. Sipato'mo ia naputau Puang Allataala. Te'damo ia naladipatama naraka, iamo disanga kamatean mangpenduan. Apa la menjajimi imang-Na Puang Allataala, imang-Na Almaseh na la mangparenta sola sangsa'bu taunna.
66020007	Ia tonna mangkamo joo sangsa'bu taunna, dila'paranmi joo Ballisi' lan mai pangtarungkuanna,
66020008	anna male lako sulapa'na lino mpalao sala bangsa, iamo to to-Gog sola to-Magog. La narempunni tuu lako tau la mangrari. Liwa' budanna tuu lako tau susi kassi' jio randan tasik.
66020009	Naponnoi to kuli'na padang jio mai sulapa'na lino anna talimbungngi to nanii sirempun tendana umma'-Na Puang Allataala na kota to napakamoja' Puang. Apa pollohhi to api jao mai langi' mmusaii tuu lako tau.
66020010	Na ia to Ballisi' mangka mpalao salai tuu lako tau, dipembuanganni tama api colo' manglanya-lanya to mangkamo dinii pembuanganni to olok-olok na nabi tangtongan. La dipa'dikki allo bongi te'da cappa'na.
66020011	Mangkai joo ngkita omo' cadokkoan mala'bih mabusa na matonggo, na Puang Allataala cumadokko jao. Ia to langi' sola lino lanynya'i jio mai olo-Na nate'damo dikita.
66020012	Kukita tooi to tomate, la tokaissenan, la tobiasa, ke'deh jio olona cadokkoan mala'bih. Diballahmi to ba'tu pira-pira sura' tilulun. Den omi mesa' sura' tilulun laen diballah, iamo Sura' Katuoan. Namane' dira'tah kara-karana tee mai tomate situru' to diuki' lan joo sura' tilulun.
66020013	Anna pasun ngasanmi tasik to tosabu' mate lan. Na ia to Kamatean sola Lino Tomate mpangben too tomatena. Na ia tuu lako tomate dira'tah kara-karana situru' panggaukanna.
66020014	-
66020015	Na ia to tau te'da sanganna diuki' lan Sura' Katuoan dipenca'bean tama tasik api. Mangkai joo te'damo kamatean, nasaba' dipenca'bean toomi to Kamatean sola Lino Tomate tama tasik api. (Ia tee tasik api, iamo kamatean mangpenduan.)
66021001	Ngkita omo' langi' baru sola lino baru. Ia to bungah langi' na bungah lino ta'demi, lanynya' toomi to tasik.
66021002	Kukitami to kota-Na Puang Allataala, iamo Yerusalem baru, mellao jao mai suruga, to nanii Puang Allataala. Ia joo kota mangkamo dipapakei susi tobotting baine sadia la ntammui tobotting muane.
66021003	Angkusa'ding gamara jio mai cadokkoan mala'bih metamba nakua, "Ia to nanii mari'pih Puang Allataala lanmi tangnga-tangngana tolino. Ia to Puang Allataala torro solami tolino na ia to tolino menjaji umma'-Na, na Puang Allataala menjaji Puangna.
66021004	Puangmo la mpa'dii to wai matanna, na te'damo to disanga kamatean, asse penawa, killak, kamasakian, te'da lalomo ia. Ia to apa jolo ta'de ngasanmi."
66021005	Ia joo tocumadokko jao cadokkoan mala'bih mangkada nakua, "Kubarui ngasanmi." Nakuan toopa', "Uki'i tee kada mangka kupau, sanga tongan nawa'ding dikatappa'i."
66021006	Anna mangkada nakua, "Mangkami. Aku'mo pamulanna, Aku' toomo cappa'na. Aku'mo Puang mellao jiona mai ratu lako cappa'na. Ia to tomawakke la kupaiso' wai jiong mai kalimbuah mangpatuo.
66021007	Ia to topatalo la kuben joo barakka'. La menjajina' Puangna, na ia menjaji anak-Ku'.
66021008	Apa ia to tolanjangan, tomboko'i Puang Isa, totangmessipa', topabuno, tomanggauk sala, tomangpatama-tama, tossompa dewata, na sininna tomangnguraga la dipenca'beanni tama api colo' manglanya-lanya. Iamo kamatean mangpenduan."
66021009	Mangkai joo ratumi mesa' jio mai to pitu malaeka' ntoe isotan bulawan ponno cappa' pangsessa ngkuanna' nakua, "Maleko mai, kupakitanko tobotting baine-Na Anak Bembala'."
66021010	Nakuasaina' Roh Allataala, nabawana' joo malaeka' de' potok buntu majao. Najillokanna' kota-Na Puang Allataala, iamo to Yerusalem mellao jao mai suruga, to nanii Puang Allataala.
66021011	Mangngarrangngi joo kota arrang kamala'biran-Na Puang Allataala, napasillo susi intan to kaminang masuli' allinna, malinnong susi kristal.
66021012	Ia to bettengna mengguririk makamban na majao, sangpulo dua babanganna, naampai too sangpulo dua malaeka'. Mesa' oi babangan diuki' oi mesa' sanganna to sangpulo dua pangrapuanna to-Israel.
66021013	Tallu babanganna tingngo lako kadellekan, tallu tingngo tama kalambunan, tallu tingngo sau', na tallu tingngo re'.
66021014	Ia joo bettengna digaraga jao sangpulo dua batu ariri, na mesa' oi aririnna diuki' oi mesa' sanganna to sangpulo dua rasulu'-Na Anak Bembala'.
66021015	Ia joo malaeka' mpangkadaina' ntoe tekken bulawan pesuka' la nasukatanni joo kota, babanganna na bettengna.
66021016	Ia joo kota massulapa', pada landona na sangkahna. Nasuka'i joo malaeka' mpake tekken pesuka'na, anna duang sa'bu a'pa' ratuh kilometere' landona, pada too sangkahna, na pada too tandena.
66021017	Nasuka' tooi to bettengna annan pulona metere' tandena. Ia to pesuka' napake, ia too napake tolino.
66021018	Ia to bettengna intan digaraga, na ia to kotana bulawan matasak malinnong susi kaca.
66021019	Ia to batu ariri bettengna dibelo-beloi sanda rupanna batu paramata, ia to batu ariri bungahna dibelo-beloi intan, mangpenduanna batu paramata nilam, mangpentallunna batu paramata yakut, mangpenna'pa'na batu paramata zamrud,
66021020	mangpellimanna batu paramata baiduri sepah, mangpennannanna batu paramata delima, mangpempitunna batu paramata ratna cempaka, mangpengkaruanna batu paramata pirus, mangpengkaseranna batu paramata topas, mangpessangpulona batu paramata krisopras, mangpessangpulo mesanna batu paramata lazuardi, mangpessangpulo duanna jio mai batu paramata kecubung.
66021021	Ia joo sangpulo dua babangan sangpulo dua mutiara digaraga, simesa'-mesa' babangan mesa' mutiara digaraga. Ia to lalanna joo kota bulawan matasak digaraga, malinnong susi kaca pasillo.
66021022	Te'da kukita Bola Puang Allataala lan, sanga ia to Puang Allataala to makuasa sola Anak Bembala' na ia bang una Bola Puang Allataala.
66021023	Te'da naparallu naarrang allo sola bulan, sanga kamala'biran-Na Puang Allataala na Anak Bembala' nnarrangngi.
66021024	Ia to katuoanna sininna bangsa lan lino naarrangngii, na ia to raja la mbawa kasugiranna mentama ntuu joo kota.
66021025	Ia to babanganna titimbak tarruh bang siupuh allo, te'da nadisalli', nasaba' te'da ia disanga bongi lan.
66021026	Ia to kamala'biranna sola kasugiranna sininna bangsa la dibawa tama joo kota.
66021027	Apa ia to apa carepa te'da lalo nawa'ding la mentama, susinna ia tompugauk apa mesirisan ba'tu mangnguraga. Ia to tau la mentama ia manda to tomangka diuki' sanganna lan Sura' Katuoan, sura'-Na Anak Bembala'.
66022001	Na ia joo malaeka' mpakitanna' to sa'dan malinnong cumbillan susi kristal. Ia to wainna mangpatuo, lolong jio mai cadokkoan mala'bih-Na Puang Allataala na Anak Bembala',
66022002	anna tarruh do' bata' lompo lan joo kota. Ia to patomalinna randanna joo sa'dan natuoi kaju mangpatuo, to sipessangpulo dua membua lan sangtaun, pissen lan sangbulan. Ia to daunna napupejampi bangsa.
66022003	Te'da lalo ia to natampakki ropu Puang Allataala diampa' lan joo kota. Ia to cadokkoan mala'bih-Na Puang Allataala na Anak Bembala' la tatta' bang lan. Na ia to taun-Na la ssompai
66022004	sikita lindoi. Na ia to sangan-Na Puang la diuki' jio kidena.
66022005	Te'damo naparallu naarrang lampu ba'tu allo, nasaba' masiang tarruh bang ia, te'da disanga bongi. Puang Allataala Ia nnarrangngi. Ia tuu lako tau la mangparenta susi raja te'da cappa'na.
66022006	Mangkada omi joo malaeka' lako aku' nakua, "Tongan tee kada mangka musa'ding, nawa'ding dikatappa'i. Puang Allataalamo mpangben Roh Allataala lako nabi, Iamo ssua malaeka'-Na la mpangpekitanni lako taun-Na apa to la jaji madoi'."
66022007	Mangkadai Puang Isa nakua, "Ingaranni tee! La ratuna' madoi'! Masannang to tau nturu' pepasan-Na Puang Allataala lan tee sura'."
66022008	Ia tee aku' Yahya to mangka ssa'dingngi sola ngkita ngasanni tee. Ia tongkumangkamo ssa'dingngi sola ngkitai, suju'mo' jio olona la ssompai joo malaeka' to mangka mpakitanna'.
66022009	Apa napangkadaina' nakua, "Danggi'! Danggi' sompana'! Puang Allataalara musompa! Sanga pada todisuariki' sola sile'tomu nabi na sininna tonturu' pepasan lan tee sura'."
66022010	Anna mangkadapa nakua, "Danggi' mubuniananni to pepasan dipau jolo lan tee sura', nasaba' mandoppi'mo wattunna la nanii jaji ngasan.
66022011	Ia to tompugauk bang kagajatan, ake' ia too napatarruh bangngi mpugauk kagajatan, ia to tocarepa, ake' too napatarruh bangngi ia ncarepai kalena, ia to tonturu' pakkaeloran-Na Puang Allataala ake' too napatarruh bangngi ia mpugaukki to pangkabudaian-Na Puang Allataala, ia to taun-Na Puang Allataala ake' too naputau tarruhhi Puang Allataala."
66022012	Mangkada pole' omi Puang Isa nakua, "Ingaranni tee! La ratuna' madoi' mbenni assele' panggaukanna to tolino.
66022013	Aku'mo pamulanna, Aku' toomo cappa'na. Aku'mo Puang mellao jiona mai ratu lako cappa'na."
66022014	Masannang ia to sininna tau mangka mpemaceroi pakean malandona, nadieloran mentama joo kota nnola babangan anna wa'ding kandei to bua kaju Katuoan.
66022015	Apa ia to tau mpugauk bangngi to panggaukan gaja', susinna topangkita-kita, tomanggauk sala, topabuno, tossompa dewata, topangnguraga la kadanna, la panggaukanna, ia ngasan tee tau la saleanan jio mai joo kota.
66022016	Mangkadai Puang Isa nakua, "Aku' Puang Isa, mangkamo kusua to malaeka'-Ku' la mpamanassai to sininna tee lako jamaa. Aku'mo bati'na Raja Daud. Aku'mo susi bintuin sulo bai to mangngarrang ke melambi'."
66022017	Mangkadai Roh Allataala sola Tobotting Baine nakua, "Malemo kamu' mai!" Ia to tau ssa'dingngi tee, la mangkada todai nakua, "Male kamu' mai!" Inda-inda to mawakke, la maleri mai! Inda-inda to ngkadoangngii, la naalari joo wai mangpatuo to tangdialli.
66022018	Aku' Yahya mpakainga' sininna to mpesa'dingngii tee pangpatujun-Na Puang Allataala lan tee sura' kukua, "Ianna den tau rrangnganni tee kada, la narangnganni too Puang Allataala to pangsessa napau tee sura'.
66022019	Na ianna den tau nnalaii pira' to pangpatujun-Na Puang Allataala lan tee sura', la naalai tooi Puang Allataala to tawana bua kaju mangpatuo, na te'da naeloranni mari'pih lan kota-Na to napau tee sura'."
66022020	Mangkadami Puang Isa to mparatui tee kareba nakua, "Io! La madoi'mo' ratu!" Tongan Puang Isa! Ratumiki'!
66022021	Dennaa upa' anna pangben barakka'-Na to Puang Isa lako sininna umma'-Na. Amin.
