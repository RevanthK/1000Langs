40001001	Tya̱a̱dʉ dʉ'ʉn tu'ugʉ listʉ ma̱ 'yity kʉxja̱a̱y yʉ xyʉʉjʉty ja 'yaptʉjkʉdyʉ Jesukristʉ, di'ibʉ tʉʉmp'a̱jt a̱a̱ts'a̱jtʉ rey Davit, di'ibʉ tʉʉmp'a̱jt a̱a̱ts'a̱jtʉdʉ Abra̱a̱n.
40001002	Abra̱a̱n yʉ'ʉ teety'a̱jtʉ Isa̱a̱, di'ibʉ teety'a̱jtʉ Jakoob, di'ibʉ teety'a̱jtʉdʉ Judaa esʉ myʉga'axʉty.
40001003	Judaa yʉ'ʉ teety'a̱jtʉ Fares esʉ Zerʉ, di'ibʉ tya̱a̱k'a̱jtʉ Tamar. Fares yʉ'ʉ teety'a̱jtʉ Esrom, di'ibʉ teety'a̱jtʉ Aram,
40001004	di'ibʉ teety'a̱jtʉ Aminadap, di'ibʉ teety'a̱jtʉ Naasón, di'ibʉ teety'a̱jtʉ Salmón.
40001005	Salmón yʉ'ʉ teety'a̱jtʉ Booz, di'ibʉ tya̱a̱k'a̱jtʉ Raap. Booz yʉ'ʉ teety'a̱jtʉ Obeed, di'ibʉ tya̱a̱k'a̱jtʉ Rut. Obeed yʉ'ʉ teety'a̱jtʉ Isa̱'ii,
40001006	di'ibʉ teety'a̱jtʉ rey Davit. Davit yʉ'ʉ teety'a̱jtʉ Salomonk, di'ibʉ tya̱a̱k'a̱jtʉ ku'ekytyo'oxy di'ibʉ ñʉdo'oxy'a̱jtʉ Uriiʉs.
40001007	Salomonk yʉ'ʉ teety'a̱jtʉ Robwam, di'ibʉ teety'a̱jtʉ Abiiʉs, di'ibʉ teety'a̱jtʉ Asa̱a̱,
40001008	di'ibʉ teety'a̱jtʉ Josafat, di'ibʉ teety'a̱jtʉ Joram, di'ibʉ teety'a̱jtʉ Uziiʉs,
40001009	di'ibʉ teety'a̱jtʉ Jotam, di'ibʉ teety'a̱jtʉ Akaz, di'ibʉ teety'a̱jtʉ Ezekiiʉs,
40001010	di'ibʉ teety'a̱jtʉ Manasés, di'ibʉ teety'a̱jtʉ Amón, di'ibʉ teety'a̱jtʉ Josiiʉs,
40001011	di'ibʉ teety'a̱jtʉdʉ Jekoniiʉs esʉ myʉga'axʉty ma̱ ja tiempʉ ko ja babilóñʉdʉ rey tmʉnejxy ja israelitʉ ja̱'a̱yʉty tsimy jap Babiloñʉ ña̱a̱xóty.
40001012	Ko tya̱a̱dʉ dʉ'ʉn ñajxy, Jekoniiʉs yʉ'ʉ teety'a̱jtʉ Salatyel, di'ibʉ teety'a̱jtʉ Zorobabel,
40001013	di'ibʉ teety'a̱jtʉ Abyut, di'ibʉ teety'a̱jtʉ Elyakim, di'ibʉ teety'a̱jtʉ Azoor,
40001014	di'ibʉ teety'a̱jtʉ Sadok, di'ibʉ teety'a̱jtʉ Akim, di'ibʉ teety'a̱jtʉ Elyut,
40001015	di'ibʉ teety'a̱jtʉ Elyaza̱a̱r, di'ibʉ teety'a̱jtʉ Matán, di'ibʉ teety'a̱jtʉ Jakoob.
40001016	Jakoob yʉ'ʉ teety'a̱jtʉ Josee, di'ibʉ Mariiʉ mʉʉt pyejky. Esʉ Mariiʉ yʉ'ʉ ta̱a̱k'a̱jtʉ ja Kristʉ, ja'a njʉna̱'a̱nʉm ja Nindsʉn'a̱jtʉm Jesukristʉ.
40001017	Pes dʉ'ʉn oj kya'pxy ma̱jma̱jkts naska'axʉ Abra̱a̱nʉ tyʉʉmp 'ya̱a̱dsʉty extʉ jaba̱a̱t ma̱ rey Davit, es nan jama̱jma̱jkts naska'axʉ Davitʉ tyʉʉmp 'ya̱a̱dsʉty extʉ jaba̱a̱t ma̱ yʉ Babiloñʉ ryey dyajnejxy tsimy ja ja̱'a̱yʉty jap ña̱a̱xóty, es nan jama̱jma̱jkts naska'axʉ extʉ jaba̱a̱t ma̱ myiiñ jyajty ja Kristʉ.
40001018	Dʉ'ʉn myiiñ jyajty ja Jesukristʉ. Yʉ Mariiʉ, Jesukristʉ tya̱a̱k, yʉ'ʉ naty pʉkánʉp ja Josee. Es ma̱a̱nʉmʉ naty kyapʉktʉ, Mariiʉ oj wye'emy u'unkmʉʉt mʉt ja Espíritʉ Santʉ myʉk'a̱jtʉn.
40001019	Josee jyiky'ajty tʉy'a̱jtʉn mʉʉt es kyaj jyanayyajnidʉ'xánʉ ma̱ Mariiʉ, jyadimmastu'udán wi'ix kyajʉ ja̱'a̱yʉty tnijáwʉdʉt.
40001020	Ko dʉ'ʉn twinma̱a̱y, tu'ugʉ Diosʉ 'yanklʉs t'ijxy tsyuujóty mya'ayóty es 'yanma̱a̱yʉ: —Josee, Davitʉ tyʉʉmp 'ya̱a̱ts, katʉ xyjawʉ es xy'axá̱jʉt yʉ Mariiʉ éxtʉmʉ mnʉdo'oxy, mʉt ko ja u'unk di'ibʉ yajminaampy yajja̱'taampy, yʉ'ʉ Espíritʉ Santʉ jya'a.
40001021	Yʉ Mariiʉ tpa̱a̱da̱'a̱ñ tu'ugʉ u'ungu'unk, es xypyʉjtákʉt ja xyʉʉ Jesús. Dʉ'ʉn txʉ'átʉt mʉt ko yajnitso'ogaampy ja jya'ayʉty ko dyajtʉgoyánnʉ pyojpʉty.
40001022	Tʉgekyʉ tya̱a̱dʉ dʉ'ʉn tyuun jya̱jtʉ es yajkuydyúnʉt di'ibʉ naty ja Diosʉ kyuga̱jxpʉ tʉ tnigajxy:
40001023	Yʉ kixyʉdo'oxy wʉ'ʉma̱a̱mp u'unkmʉʉt es tpa̱a̱da̱'a̱ñ tu'ugʉ mya̱a̱ngu'unk di'ibʉ yajtukxʉ'ata̱a̱mp Emanwel, di'ibʉ ayuk wimbʉdsʉʉmp Dios ijtp mʉt ʉdsa̱jtʉm.
40001024	Ko ja Josee dyajwijy ja tsyuu mya'ay, dʉ'ʉn ttuuñ éxtʉm ja Nindsʉn'a̱jtʉmʉ 'yánklʉsʉ naty tʉ tyuknipékyʉty. Ta t'axa̱jʉ ja Mariiʉ éxtʉmʉ ñʉdo'oxy es oj tmʉnʉjxnʉ ma̱ tsyʉʉnʉ.
40001025	Per kyaj tsyʉna̱a̱ydyʉ éxtʉm tsyʉʉnʉdʉ kasa̱a̱dʉ ja̱'a̱yʉty extʉ ko ja Mariiʉ dyajmiiñ dyajja̱jty ja mya̱a̱ngu'unk. Es ja Josee tpʉjtákʉ ja xyʉʉ Jesús.
40002001	Ko Jesús myiiñ jyajty ma̱ yʉ Belén ka̱jpn, Judeeʉ ña̱a̱xóty, ma̱ natyʉ Eroodʉs ryey'aty ma̱ tadʉ naxwíñʉdʉ, ta jya̱jttʉ Jerusalén na̱a̱gʉdyʉ ja̱'a̱y di'ibʉ miindʉ ma̱ xʉʉ pyʉdsemy, es jap tni'ʉxpʉ́kʉdʉ wi'ixʉ dʉ'ʉn yʉ mʉdsa̱'a̱.
40002002	Es dyajtʉʉdʉ: —¿Ma̱a̱ net ja israelítʉdyʉ ryey di'ibʉ tʉ myiñ tʉ jya'ty? Pes ndsooñ ma̱ xʉʉ pyʉdsemy. Tʉ n'íxtʉts ja myʉdsa̱'a̱ es pa̱a̱dyʉts nnimindʉ es n'awdata̱'a̱ndʉts.
40002003	Ko ja rey Eroodʉs tmʉdooyʉ tya̱a̱dʉ, ta wye'emy amoñʉ, es nidʉgekyʉ nandʉ'ʉn ja Jerusalén ja̱'a̱yʉty.
40002004	Netʉ rey dyajwoojʉ nidʉgekyʉ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp, es dyajtʉʉy: —¿Ma̱a̱ net myina̱'a̱ñ jya̱'ta̱'a̱ñ ja Kristʉ?
40002005	Ta ja'ajʉty 'yadsoodʉ: —Jam Belén, Judeeʉ ña̱a̱xóty; mʉt ko ja Diosʉ kyuga̱jxpʉ tkʉxja̱a̱y dʉ'ʉn:
40002006	Es mij Belén, Judeeʉ ña̱a̱xóty, kyaj mnʉgooga̱jpnʉty ma̱ tadʉ nax, mʉt ko ma̱ mij pyʉdsʉma̱'a̱ñ tu'ugʉ yajkutujkpʉ di'ibʉ kywentʉ'ataambyʉts ja nja̱'a̱yʉty, ja israelítʉty.
40002007	Netʉ Eroodʉs tnigajxʉ ayu'udsyʉ ja di'ibʉ naty tʉ jya̱'ttʉ, es dyajtʉʉy na̱'a̱ dʉ'ʉn meerʉ naty tʉ kyʉxe'eky ja mʉdsa̱'a̱.
40002008	Net yajkajxtʉ Belén, es ya''anma̱a̱ydyʉ: —Nʉjxtʉ jam, es ʉxta̱'a̱ydyʉ tadʉ mixyu'unk; es ko xypya̱a̱ttʉt, awa̱'a̱nʉgʉts esʉts ʉj nandʉ'ʉn nʉjx n'awdátyʉts.
40002009	Mʉdʉ tya̱dʉ reyʉ 'yayuk ñʉjxtʉ ja ja̱'a̱yʉty. Net ja mʉdsa̱'a̱ di'ibʉ naty tʉ t'ixtʉ ma̱ ja ñáxʉty, kyʉxe'ky jatʉgok, es yʉ'ʉjʉty tpanʉjxtʉ extʉ ko jya̱jttʉ ma̱ naty ja mʉdsa̱'a̱ tʉ wyʉ'ʉmʉ tʉjk nikʉjxm ma̱ naty ja mixyu'unk.
40002010	Es yʉ'ʉjʉty xyondaktʉ ko t'ijxtʉ ja mʉdsa̱'a̱.
40002011	Ta tyʉjkʉdʉ tʉgoty, es tpattʉ ja mixyu'unk mʉdʉ tya̱a̱k Mariiʉ. Net ñaygyoxtʉna̱a̱ydyákʉdʉ es t'awda̱jttʉ ja mixyu'unk. Ta t'agajtʉ ja myay'átyʉty es tmooydyʉ oorʉ, ja oybyʉ pa̱'a̱k xu'kpʉ es jatu'ugʉ pa̱'a̱k xu'kpʉ di'ibʉ xyʉ'a̱jtypy mirrʉ.
40002012	Dios anma̱a̱yʉdʉ tsyuujóty mya'ayóty es kʉdiibʉ jyʉmbíttʉt ma̱ Eroodʉs, pa̱a̱ty tpʉjktʉ wiink tu'u es jyʉmbijttʉ ma̱ ja ñáxʉty.
40002013	Ko tya̱a̱dʉ jyʉmbijttʉ, ta ja Josee t'ijxy tsyuujóty mya'ayóty tu'ugʉ Diosʉ 'yanklʉs. Ta 'yanma̱a̱yʉ: —Pʉdʉ'ʉk. Mʉnʉjx ja mnʉdo'oxy esʉ 'yu'unk, es nʉjxtʉ tsojk Ejiptʉ es wʉ'ʉmdʉ jap extʉ kots ʉj mij n'awánʉdʉt es mjʉmbíttʉt, mʉt ko Eroodʉs 'yʉxta̱'a̱yaampy yʉ mixyu'unk es dya'ooga̱'a̱ñ.
40002014	Netʉ Josee pyʉde'ky es tmʉnejxy ja mixyu'unk esʉ tya̱a̱k. Ta tsyo'ondʉ koots, ñʉjxnʉdʉ Ejiptʉ.
40002015	Jap wye'emy extʉ koonʉm 'ye'ky ja Eroodʉs. Tya̱a̱dʉ dʉ'ʉn tyuun jya̱jtʉ es yajkuydyúnʉt di'ibʉ naty ja Nindsʉn'a̱jtʉm tʉ ttukka̱jxwa'xy ja kyuga̱jxpʉty: “Jap Ejíptʉts nnigaxʉ n'U'ungʉts.”
40002016	Ko ja Eroodʉs tnija̱'a̱jʉ ko ja di'ibʉ naty tʉ kyu'íxʉdʉ tʉ tyukxi'igʉdʉ, yʉ'ʉ ko oj kyaj 'yokjʉmbijnʉdʉ, ta jyantsytyʉgoyjyot'ambejky. Net tni'ana'amʉ nidʉgekyʉ ja yedyʉjku'ungʉty 'yooktʉt, yʉ majtsk jʉmʉjtpʉ es waanʉ mútskpʉty, jam Belén es tʉgekyʉ myʉga̱jpnba̱'a̱jʉty. Dʉ'ʉn ttuuñ ma̱ ja tiempʉ ma̱ naty tim jawyiin tʉ kyʉxe'eky ja mʉdsa̱'a̱, éxtʉmʉ naty tʉ tyukmʉmadya̱'a̱gʉdʉ yajxón di'ibʉ oj kyu'íxʉdʉ.
40002017	Es mʉt ko dʉ'ʉn dya'o'kta̱a̱ydyʉ ja ʉna̱'ku'unk, net yajkuydyuuñ di'ibʉ naty ja Diosʉ kyuga̱jxpʉ Jeremiiʉs tʉ dyajwe'emy kʉxja̱'a̱y:
40002018	Yajmʉdooy ma̱ Ramaa ka̱jpn ko pʉ́n jyʉ'ʉy ya'axy ya''ayow ya''ama̱'a̱t. Rakéldʉmʉ dʉ'ʉnʉ naty ñijiipy ja 'yu'ungʉty es kyaj ttseky es pʉ́n pyumay pyutá̱jʉdʉt mʉt ko tʉ naty 'yo'kta̱a̱yñʉdʉ.
40002019	Es ko 'ye'ky ja Eroodʉs, ta ja Josee tsyuujóty mya'ayóty t'ijxy ja Diosʉ 'yanklʉs jam Ejiptʉ, es 'yanma̱a̱yʉ:
40002020	—Pʉdʉ'ʉk. Tsoon ya̱a̱ mʉdʉ mixyu'unk esʉ tya̱a̱k, es jʉmbittʉ ma̱ ja israelítʉdyʉ ñax, mʉt ko tʉ 'yooktʉ di'ibʉ naty ya'oogaampy yʉ mixyu'unk.
40002021	Netʉ Josee ñejxy mʉdʉ mixyu'unk esʉ tya̱a̱k ma̱ israelitʉ ñáxʉty.
40002022	Es ko Josee tmʉdooy ko Arkelawʉ naty ana'amp jam Judeeʉ ko tkuwe'emy ja tyeety Eroodʉs, ta tsyʉ'kʉ ko ñʉjxáñ jam. Es kom tʉ natyʉ Dios 'yanʉ'ʉmxʉty tsyuujóty mya'ayóty kʉdiibʉ ñʉjxʉt Judeeʉ, ta oj ñejxy Galileeʉ ña̱a̱xóty.
40002023	Ko oj jya'ty jam, ta oj tsyʉna̱a̱ydyaknbéky ma̱ ja Nazaret ka̱jpn. Tya̱a̱dʉ dʉ'ʉn tyuun jya̱jtʉ es yajkuydyúnʉt éxtʉm jyʉnandʉ ja Diosʉ kyuga̱jxpʉty: “Ya''anʉʉmʉp ja Kristʉ: Nazarenʉ ja̱'a̱y mij.”
40003001	Es ma̱ tadʉ tiempʉ ja Fwank Yajnʉbajtpʉ myiiñ ma̱ mʉj it Judeeʉ, tka̱jxwa'xy,
40003002	es jyʉna'añ: —Yajjʉmbíttʉ mjot mwinma̱'a̱ñʉty, mʉt ko ja tsa̱jpótmʉdʉ kutujkʉn tʉ wyingóñ.
40003003	Tya̱dʉ Fwank yʉ'ʉ naty di'ibʉ ja Diosʉ kyuga̱jxpʉ Isaiiʉ tʉ tkʉxja̱'a̱y dʉ'ʉn: Yajmʉdóy tu'ugʉ ja̱'a̱y ya'axy jyeky ma̱ tu'ugʉ mʉj it: “Ʉxkúkʉdʉ ja Nindsʉn'a̱jtʉmʉ ñʉ'ʉ tyu'u. Yajtʉʉjʉdʉ tyu'a̱a̱.”
40003004	Yʉ Fwank yʉ'ʉ wyit'a̱jtypy ijty ja kameyʉ jʉmk es po'o twʉʉn'áty, es yʉ'ʉ ijty jye'xy'ajtypy ja mu'u esʉ tsimba̱'a̱k.
40003005	Es ma̱ ja Fwank ñimiinʉdʉ Jerusalén ja̱'a̱yʉty es nidʉgekyʉ di'ibʉ tsʉna̱a̱ydyʉp ma̱ ja Jordán mʉjnʉʉba̱'a̱, es tʉgekyʉ di'ibʉ Judeeʉ ña̱a̱xóty,
40003006	es tmayatstʉ ja pyojpʉ. Esʉ Fwank dyajnʉbéty ma̱ ja Jordán mʉjnʉʉ.
40003007	Es ko ja Fwank t'ijxy ko mayʉ fariseeʉty esʉ saduseeʉty ñimínʉdʉ ma̱ yajnʉbéty, ta t'anma̱a̱y: —Miidsʉty dʉ'ʉn éxtʉmʉ awa̱'a̱ndsa̱'a̱ñʉn. Es éxtʉmʉ tsa̱'a̱ñʉty tkuga'aktʉ ja jʉʉn kʉdiibʉ tyóyʉt, miits mjʉnándʉp xytyijy ko mnitso'oktʉt mʉdʉ mnʉbajtʉn es ko dʉ'ʉn ja Dios kyaj mdʉydyúnʉdʉt éxtʉmʉ pojpʉ ja̱'a̱yʉty.
40003008	¡Kyaj tyʉy'a̱jtʉnʉty! Jawyiin xytyuk'íxtʉt mʉt ja mjiky'a̱jtʉn ko tʉy'a̱jtʉn tʉ mjodʉmbittʉ,
40003009	es katʉ mnayjyʉna̱'a̱nʉdʉ: “Ʉdsa̱jtʉm yʉ'ʉ tyʉʉmp 'ya̱a̱ts ja Abra̱a̱n.” Tʉy'a̱jtʉn n'anʉʉmʉ ko yʉ Dios mba̱a̱t dyajtʉgátsyʉ tya̱dʉ tsa̱a̱ éxtʉm ja Abra̱a̱nʉ tyʉʉmp 'ya̱a̱dsʉty.
40003010	Es ja Diosʉ tyʉydyu'unʉn tim wingoomp mʉdʉ pojpʉ ja̱'a̱yʉty, éxtʉm ko mʉdʉ jatsyʉ ndukpo'tʉ'kʉm ja kepy di'ibʉ kyaj 'yóyʉty. Pa̱a̱ty tʉgekyʉ kepy di'ibʉ kyaj tyʉʉmp'áty oyaty, yajpo'tʉ'ʉgʉp es yajpʉjta̱'a̱gʉt jʉʉnóty.
40003011	Ʉj tyámʉts miidsʉty nyajnʉbéty mʉt ja nʉʉ es ya'íxʉt ma̱ nidʉgekyʉ ja̱'a̱yʉty ko miidsʉty tʉ mjodʉmbittʉ ma̱ mbojpʉty. Per miimp ja di'ibʉ myʉda̱jtypy ni'igʉ ja mʉk'a̱jtʉn es kyajts ʉj ndʉ'ʉnʉty. Es kyajts xyñitʉkʉ esʉts yʉ'ʉ nmʉdúnʉt éxtʉm tu'ugʉ ja̱'a̱y ja tyuumbʉ di'ibʉ yajnʉjxʉp ja kyʉ'ʉk. Yʉ'ʉ myajnʉbátʉdʉp mʉt ja Espíritʉ Santʉ esʉ jʉʉn.
40003012	Es yʉ'ʉ kyʉ'ʉjóty tmʉdaty ja tyuumbajn es dyajwa̱'a̱dsa̱'a̱ñ ja triigʉ, es yajpʉjkʉ'ʉgʉt ja triigʉ ma̱ ja tsya'x, es ja triigʉ pyosta̱'a̱k yajno'ogʉt mʉt ja jʉʉn di'ibʉ ni na̱'a̱ kya'eeky.
40003013	Net ja Jesús tsyo'oñ Galileeʉ, es tnimiiñ ja Fwank ma̱ Jordán mʉjnʉʉ esʉ Fwank yajnʉbátʉdʉt.
40003014	Tim jawyiin kyaj tjakupʉkáñ ja Fwank, es t'anma̱a̱y ja Jesús: —Mijtsʉ dʉ'ʉn mjapátʉp xyajnʉbátʉdʉts, ¿es wi'ixʉts ʉj mij nyajnʉbátʉt?
40003015	Jesús 'yadsoojʉ: —Tyam wa'an dʉ'ʉnʉty, mʉt ko oyʉ dʉ'ʉn es ndu'unʉm di'ibʉ Dios tsyejpy. Net ja Fwank tkupejky.
40003016	Ko naty ja Jesús tʉ ñʉbajtta̱'a̱y, netyʉ pyʉdseemy nʉjoty. Ta pójʉnʉ tsa̱jp 'yawatsy esʉ Fwank t'ijxy ko ja Diosʉ Jya̱'a̱jʉn kyʉda'aky éxtʉm tu'ugʉ paku'unk, es ñigʉda'agyʉty kyʉba̱jkkʉjxyʉ Jesús.
40003017	Es net yajmʉdooy jyʉna'añ tsa̱jpótm: —Tya̱a̱dʉdsʉ dʉ'ʉn ja n'U'ungʉts di'ibʉts njantsytsyejpy, di'ibʉts mʉʉt njotkujk'áty.
40004001	Netʉ Espíritʉ Santʉ yajnʉjxʉ Jesús ma̱ mʉj it es ja mʉjku'ugópk t'íxʉt wi'ix ja Jesús dyajpekytyúñ.
40004002	Justyikxyxyʉʉ justyikxy ux 'yijty ni nʉ'ʉn kyaka̱a̱y. Ta pyatʉ ja yuu.
40004003	Ta ja mʉjku'ugópk tmʉwingooñ ja Jesús, es t'anma̱a̱y: —Pʉn mijtsʉ dʉ'ʉn ja Dios m'U'unk'a̱jtʉp, anʉʉmʉ tya̱dʉ tsa̱a̱ es jyʉmbítʉt tsa̱jkaaky.
40004004	Es ja Jesús t'adsooy: —Ja Diosʉ jyaaybyajtʉn jyʉna'añ: “Kyaj jyatyim'yʉ'ʉyʉdyʉ tsa̱jkaaky mʉʉt jyiky'aty ja ja̱'a̱y, tyukjiky'átʉp mʉt tʉgekyʉ Diosʉ 'yayuk.”
40004005	Net ja mʉjku'ugópk dyajnejxy ja Jesús ma̱ Jerusalén ka̱jpn, es dyajpejty ma̱ mʉj tsa̱jptʉjk kopk.
40004006	Ta t'anma̱a̱y: —Pʉn mijtsʉ dʉ'ʉn ja Dios m'U'unk'a̱jtʉp, naygyujʉbijpnáxʉdʉ, mʉt ko ja Diosʉ jyaaybyajtʉn jyʉna'añ: Ja Dios tyuk'ana'amdʉp ja 'yánklʉsʉty es mgwentʉ'átʉdʉt. Myajpʉdʉ'ʉgʉdʉp mʉdʉ kyʉ'ʉ kʉdiibʉ tsa̱a̱ dyajtsayútʉt ja mdeky.
40004007	Netʉ Jesús t'adsooy: —Nandʉ'ʉn ja Diosʉ jyaaybyajtʉn jyʉna'añ: “Katʉ xy'ijxmátsy yʉ mWindsʉ́n Dios.”
40004008	Ta jatʉgok ja mʉjku'ugópk dyajnejxy ja Jesús ma̱ tu'ugʉ kopkʉ kʉjxmbʉ, es ttuk'ijxy nidʉgekyʉ naxwíñʉdʉ ja̱'a̱yʉty es ja myʉj'a̱jtʉn.
40004009	Ta t'anma̱a̱y: —Ʉjtsʉts mij nmo'oyʉp tʉgekyʉ tya̱a̱dʉ pʉn xywyingoxtʉnaabyʉts es xy'awdátʉdʉts.
40004010	Net ja Jesús t'anma̱a̱y: —Nʉjx, Satanás. Mʉt ko ja Diosʉ jyaaybyajtʉn jyʉna'añ: “M'awdátʉp ja mWindsʉ́n Dios, es xymyʉdúnʉt yʉ'ʉyʉ je'eyʉ.”
40004011	Net ja mʉjku'ugópk tmastuty ja Jesús, esʉ anklʉs ñimiinʉdʉ yajka̱a̱y ya'úkʉdʉ, es myʉduunʉdʉ.
40004012	Es ko Jesús dʉmʉdooy ko Fwangʉ naty 'yity pujxndʉgóty, ta oj ñejxy Galileeʉ ña̱a̱xóty.
40004013	Per kyaj oj wye'emy Nazaret, nik jap oj ñejxy tsʉnaabyʉ Kafarnaúm, mejyñbyʉ'a̱a̱y ma̱ Zabulongʉ ñax esʉ Neftalii ñax.
40004014	Tya̱a̱dʉ dʉ'ʉn tyuun jya̱jtʉ es yajkuydyúnʉt di'ibʉ ja Diosʉ kyuga̱jxpʉ Isaiiʉ naty tʉ tkʉxja̱'a̱y:
40004015	Ja Zabulongʉ ñax esʉ Neftalii ñax esʉ nax di'ibʉ jadsoo ma̱ mejyñʉn, ma̱ xʉʉ tsyi'ity es ma̱ xʉʉ pyʉdsemy, ja ñax ma̱ Jordán mʉjnʉʉ mʉt ja Galileeʉ ñax, ma̱ jyiky'attʉ di'ibʉ kyaj 'yisraelítʉty,
40004016	ja ja̱'a̱y di'ibʉ jiky'a̱jttʉ kubi'its ku'ook tʉ t'ixtʉ ja mʉjpʉ ja̱j tʉ'xʉn. Es ma̱ yʉ di'ibʉ naty jiky'a̱jttʉp ma̱ éxtʉm mba̱a̱t njʉna̱'a̱nʉm 'yawaxʉ o'kʉn, tʉ kyuxʉʉñʉ mʉt ja ja̱jʉn.
40004017	Net ja Jesús tka̱jxwa̱'xtsondáky es jyʉnáñ: —Yajtʉgátstʉ mwinma̱'a̱ñʉty es jodʉmbittʉ, mʉt ko ja tsa̱jpótmʉdʉ kutujkʉn tʉ wyingóñ.
40004018	Tu'uye'ebyʉ natyʉ Jesús ma̱ yʉ Galileeʉ Myejyñbya̱'a̱, ko t'ijxy nimajtsk tukka'axʉ ʉna̱'k. Yʉ'ʉ natyʉ Simonk di'ibʉ nandʉ'ʉn xyʉ'a̱jtypy Peedrʉ, es jatu'uk ja'adʉm ja Andrés. A̱jkxma̱jtstʉbʉ naty, yʉ'ʉ naty kyujʉbijpna̱jxtʉp ja 'ya̱jkxma̱jtsn nʉjoty.
40004019	Netʉ Jesús t'anma̱a̱y: —Pamiindʉgʉts, es ʉjts miits n'ʉxpʉjkpʉ'áttʉp es nmo'oydyʉt jatu'ugʉ tuunk. Tyamyʉ xyajtsonda̱'a̱ktʉt es xy'ʉxta̱'a̱yʉt may ja ja̱'a̱yʉty es xytyuknimíndʉdʉts esʉts nandʉ'ʉn yʉ'ʉjʉty n'ʉxpʉjkpʉ'áttʉt.
40004020	Netyʉ tnikaktʉ ja 'ya̱jkxma̱jtsn es tpanʉjxtʉ Jesús.
40004021	Ko waanʉ 'yaknʉjxtʉ, ta Jesús t'ijxy nimajtsk tukka'axʉ ʉna̱'k, Santya̱'a̱gʉ esʉ Fwank, 'yu'ungʉdyʉ Zebedeeʉ. Tamʉ naty ma̱ tu'ugʉ barkʉ mʉdʉ tyeety t'axuyʉ ja 'ya̱jkxma̱jtsnʉty. Netʉ Jesús oj yáxʉdʉ,
40004022	es nan jamyʉ tnikaktʉ ja byarkʉ es ja tyeety. Ta tpanʉjxtʉ ja Jesús.
40004023	Jesús tyuk'yo'oydyaabyʉ naty ja Galileeʉ it, ya'ʉxpeky ma̱jaty ja tsya̱jptʉjk, nidu'uk nidu'ugʉ ka̱jpn tka̱jxwa'xy ja oybyʉ ayuk di'ibʉ ñigajxypy ja tsa̱jpótmʉdʉ kutujkʉn, es dya''agʉda'aky ja ja̱'a̱yʉty di'ibáty pʉjkʉdʉp.
40004024	Ko oj tnijáwʉdʉ Jesús ma̱ tʉgekyʉ Siryʉ naxwíñʉdʉ, ta ttuknimiindʉ nidʉgekyʉ di'ibʉ ayoodʉp mʉt kana̱k nax ja pʉjk ado'onʉn, di'ibʉ pʉjkʉdʉp ja ka'oybyʉ pa̱'a̱m, mo'tpʉty esʉ xúxʉty, esʉ Jesús dya''agʉda'aky.
40004025	Pyanʉjxʉdʉ mayʉ Galileeʉ ja̱'a̱yʉty es ja ja̱'a̱y di'ibʉ tsʉna̱a̱ydyʉp ma̱ ja Dekápolʉs ka̱jpnʉty esʉ Jerusalén, nʉ'ʉn di'ibʉty tsʉna̱a̱ydyʉp wiink tsoo Judeeʉ ña̱a̱xóty es ma̱ Jordán mʉjnʉʉ ma̱ xʉʉ pyʉdsemy.
40005001	Ko Jesús t'ijxy ja mayjya'ay, ta pyejty ma̱ ja kopkʉn, es ñaxwe'tsy jam. Net tyuknabíkʉdʉ ja 'yʉxpʉjkpʉty,
40005002	esʉ Jesús ya'ʉxpʉjktsondákʉdʉ dʉ'ʉn:
40005003	—Kuni'xy ja di'ibʉty nay'ʉxka̱jpʉdʉp ko pyojpʉja̱'a̱y'áttʉ, pes yʉ'ʉ íttʉp ma̱ tsa̱jpótmʉdʉ kutujkʉn.
40005004	’Kuni'xy ja di'ibʉty jʉʉygyujk yaxkujkʉdʉp, pesʉ Dios pa''ayowánʉdʉp.
40005005	’Kuni'xy ja di'ibʉty kyaj myʉj pya̱a̱dʉdʉ, ja'a ko Dios mo'oyánʉdʉp ja naxwíñʉdʉ éxtʉmʉ kyuma̱'a̱ñ.
40005006	’Kuni'xy ja di'ibʉty jyantsytsyojktʉp es ttúnʉt di'ibʉ Dios tsyejpy, ja'a ko dʉ'ʉn yajpʉjta̱'a̱ga̱'a̱ndʉ.
40005007	’Kuni'xy ja di'ibʉty naymyʉma'xtujkʉdʉp, pes nandʉ'ʉn mʉma'xtúkʉdʉp ja Dios.
40005008	’Kuni'xy ja di'ibʉty wa̱'a̱ts ja 'yanmʉja̱'a̱nʉty, pes yʉ'ʉdyʉ dʉ'ʉn íttʉp mʉdʉ Dios.
40005009	’Kuni'xy ja di'ibʉty yajtsipwa̱'xtʉp, pesʉ Dios pʉjta̱'a̱gʉdʉp éxtʉmʉ 'yu'ungʉty.
40005010	’Kuni'xy ja di'ibʉty ijttʉp witsy po'oty mʉt ko jyiky'aty éxtʉmʉ Dios ttseky, pes yʉ'ʉ íttʉp ma̱ tsa̱jpótmʉdʉ kutujkʉn.
40005011	’Kuni'xy miidsʉty ko ja ja̱'a̱yʉty m'oojʉdʉ es mnixi'ik mdukxi'igʉdʉ, es m'ʉdʉ'ʉts mga̱jxtʉ'ʉdsʉdʉ miidsʉty mʉt kots miits nmʉduumbʉ'áttʉ.
40005012	Xonda̱'a̱ktʉ es jotkujk'áttʉ, mʉt ko ja Dios mmʉda̱jtxʉdʉp pʉjke'eky tsa̱jpótm mʉj may'aty di'ibʉ mmo'oyánʉdʉp, pes nandʉ'ʉn tpajʉdijttʉ ja Diosʉ kyuga̱jxpʉty di'ibʉ jiky'a̱jttʉ ma̱a̱nʉmʉ naty miits mgajaa'áttʉ.
40005013	’Extʉm ja ka̱a̱n dyajta̱'a̱mdsʉ ja tsu'utsy kʉdiibʉ mya̱'a̱dʉt, miidsʉty mba̱a̱t xyjʉjpkuwa̱'a̱gʉdʉ ja axʉk'a̱jtʉn ya̱ naxwiiñ kʉdiibʉ ja̱'a̱yʉty mya̱'a̱ttʉt. Pʉn ja ka̱a̱n tʉgeepy ja tya̱'a̱mts'át, ¿ti mʉʉt mba̱a̱t nbʉjtákʉm ja tya̱'a̱mts'át jatʉgok? Ni wi'ix tsoo mba̱a̱t kyanakytyúñ, ¿kʉdii? Je'eyʉ ya'ʉxko'ot esʉ ja̱'a̱yʉty ttuktaandʉt.
40005014	’Extʉm ja xʉʉ xykyudʉ'xʉm ma̱ njʉdijtʉm kʉdiibʉ ngunajp nguja'pxʉm, miidsʉdyʉ dʉ'ʉn éxtʉm ja ja̱jʉn es xytyukni'íxʉdʉt ja ja̱'a̱y di'ibʉ dʉ'ʉn pojpʉ es wi'ixʉ dʉ'ʉn ja Dios ttseky es njiky'a̱jtʉm. Dʉ'ʉn miidsʉty éxtʉm tu'ugʉ ka̱jpn di'ibʉ ijtp kopkkʉjxm, 'yíxtʉp miidsʉty mjiky'a̱jtʉn.
40005015	Ni pʉ́n tkayajtoye'eky tu'ugʉ seerʉ jʉʉn es netyʉ tkujiidsʉt mʉdʉ armuun; nik ni'igʉ tpʉjta'aky kʉjxm ma̱ ttukja̱jʉdya'ayʉt tʉgekyʉ ja tʉgot.
40005016	Nandʉ'ʉn ja̱jtpʉ dʉ'ʉnʉty, wa'an yʉ mjá̱jʉnʉty tja̱jy mʉk éxtʉm mba̱a̱t ja ja̱'a̱y t'ixtʉ ja oybyʉ mduungʉty es t'awdáttʉt ja mDeedyʉ tsa̱jpótmʉdʉ.
40005017	’Kyaj xywyinmáydyʉt ko ʉj nyajtʉgoya'añ ja Moisesʉ 'yana'amʉn o ja 'yʉxpʉjkʉnʉ Diosʉ kyuga̱jxpʉty. ¡Ni wi'ix tsoo! Ja'ats tʉ nnimíñ esʉts nguydyuna̱'a̱ñʉts.
40005018	Pes ʉj n'anma̱a̱ydyʉpts miits ja tʉy'a̱jtʉn, ja tsa̱jp esʉ nax tʉgóyʉp jawyiin ma̱a̱nʉmʉ naty kyatʉgoy tu'ugʉ letrʉ kyukón di'ibʉ ja ana'amʉn jya'a'a̱jtypy. Tʉgekyʉ yajkuydyuunda̱'a̱ya'añ.
40005019	Pa̱a̱ty di'ibʉ kyaj tkuydyúñ tu'ugʉ tya̱dʉ ana'amʉn, oy yʉ'ʉjʉty ja yi'inʉm waanʉbʉ, es ttukni'íxʉt ja wiinkpʉty es kyaj tkuydyúndʉt tadʉ ana'amʉn, tya̱dʉ ja̱'a̱yʉ dʉ'ʉn 'yítʉt pi'ixy jʉjp amu'unk jam tsa̱jpótm. Per di'ibʉ kyuydyiimpy es ttukni''ixʉ ja wiinkpʉty tkuydyúnʉt, tya̱a̱dʉ dʉ'ʉn ítʉp mʉj jam tsa̱jpótm.
40005020	Tʉy'a̱jtʉn n'anʉʉmʉdʉ, pʉn kyaj miits mjiky'a̱jttʉp tʉy'a̱jtʉn mʉʉt kʉdiinʉm ja fariseeʉty es ja di'ibʉty tsa̱jptʉgóty ya'ʉxpʉjktʉp, kyaj mdʉ́kʉdʉt tsa̱jpótm.
40005021	’Miidsʉty tʉ xymyʉdowdʉ ko ja n'aptʉjk'a̱jtʉm ya''anma̱a̱ydyʉ: “Katʉ myajja̱'a̱y'eeky. Di'ibʉ ya'e'kypy tu'uk pʉ́n, yʉ'ʉ yajmʉnʉjxʉp ma̱ tkumʉdówʉt.”
40005022	Per ʉj n'anma̱a̱ydyʉpts miits ko di'ibʉ tyukjot'ambejkypy yʉ myʉgu'uk, yʉ'ʉ dʉ'ʉn yajpayo'oyʉp ja pyeky; di'ibʉ 'yoo yaxypy ja myʉgu'uk, pátʉp es tyukkumʉdówʉdʉt di'ibʉ ana'amdʉp mʉj tsa̱jptʉgóty; es di'ibʉ pyejty kyʉdakypy ja myʉgu'uk, kudsʉ'ʉgʉ ko ñʉjxʉt ayoodaknóty ma̱ jʉnya'ank.
40005023	’Es pʉn mmʉnejxypy ja mwindsʉ'kʉn ma̱ artal es jam xyjamyetsy ko ja mmʉgu'uk tʉ mij xymyʉdʉgoy,
40005024	nika'ak yʉ mwindsʉ'kʉn jam artal windum es nʉjx jawyiin mnayyajti'igyʉdʉ mʉdʉ mmʉgu'uk. Net mjʉmbítʉt ma̱ artal es xypyʉjta̱'a̱gʉt ja mwindsʉ'kʉn.
40005025	’Pʉn ja pʉ́n mni'ʉʉnʉdʉ es mmʉnejxyʉty kumda̱a̱t, ka̱jx'óyʉdʉ tu'a̱a̱y kʉdiibʉ mgʉyákʉdʉt ma̱ justisʉn, ja'a ko yʉ justisʉ mgʉyákʉdʉp ma̱ ja polʉsiiʉ, es mbʉjta̱'a̱gʉdʉp pujxndʉgóty.
40005026	Tʉy'a̱jtʉn n'anʉʉmʉdʉ ko kyaj mbʉdsʉ́mʉt jap extʉ ko xykyʉbajtta̱'a̱yʉt tʉgekyʉ ja mbeky.
40005027	’Miidsʉty tʉ xymyʉdowdʉ ko yajnigajxy jékyʉp: “Katʉ xyajtʉgóy ja pʉjk ukʉnʉ wyindsʉ'kʉn.”
40005028	Per ʉj n'anma̱a̱ydyʉp miits ko oytyim pʉ́nʉty di'ibʉ 'yadsejpy tu'ugʉ toxytyʉjk es tmʉdʉgoya'añ, ñapatypy éxtʉm mʉʉt tʉ tyʉgoy, oy je'eyʉ tʉ jyʉna'añ jyodoty wyinma̱'a̱ñóty.
40005029	’Pʉn m'aga̱'a̱ñ wiin myajpekytyuunʉp, juut es naska̱'a̱dsʉ jagam. Waanʉ oy ko xyajtʉgóyʉt tuk pedazʉ mnini'x es kʉdiinʉm ko mwʉ'ʉmʉt mʉt amuumʉ mnini'x es myajpʉjta̱'a̱gʉt ayoodaknóty.
40005030	Es pʉn m'aga̱'a̱ñgyʉ'ʉ myajpekytyuunʉp, niboot es ʉxjʉwip jagam. Waanʉ oy ko xyajtʉgóyʉt tuk pedazʉ mnini'x es kʉdiinʉm ko mwʉ'ʉmʉt mʉt amuumʉ mnini'x es myajpʉjta̱'a̱gʉt ayoodaknóty.
40005031	’Nandʉ'ʉn yajnigajxy jékyʉp: “Di'ibʉ myastu'udaampy ja ñʉdo'oxy, jawyiin tsyékyʉty tmo'oyʉt tu'ugʉ neky ma̱ jyʉna'añ ko tmastu'uty ja ñʉdo'oxy.”
40005032	Per ʉj n'anma̱a̱ydyʉp miits ko pʉ́n ja toxytyʉjk t'ʉxwejpy, pʉn kyaj ja'agyʉjxmʉty ko dyajtʉgóy ja pʉjk úkʉnʉ wyindsʉ'kʉn, ña'aygyʉjxm ja toxytyʉjk dyajtʉgóy ja pʉjk úkʉnʉ wyindsʉ'kʉn ko wiink yedyʉjk tpeky. Es ja di'ibʉ pyejkypy ja toxytyʉjk di'ibʉ dyajmatstu'uty, nandʉ'ʉn dyajtʉgóy ja pʉjk úkʉnʉ wyindsʉ'kʉn.
40005033	’Nandʉ'ʉn miidsʉty tʉ xymyʉdoodʉ ko ya''anma̱a̱ydyʉ ja n'aptʉjk'a̱jtʉm: “Katʉ xywya̱nda'aky tii andakʉngyʉjxm. Mguydyúnʉbʉ dʉ'ʉn di'ibʉ mwa̱ndakypy ma̱ Nindsʉn'a̱jtʉm.”
40005034	Per ʉj miits n'anma̱a̱ydyʉp: Ni na̱'a̱ mgajʉna̱'a̱ndʉt “por tsyos” ko ti xywya̱nda̱'a̱ktʉt; es ni mʉdʉ tsa̱jp, mʉt ko yʉ'ʉ ja Diosʉ 'yuñaaybyajn ma̱ yajkutíky;
40005035	es ni na̱'a̱ xykyawa̱nda̱'a̱ktʉt mʉdʉ naxwíñʉdʉ, mʉt ko yʉ'ʉ dʉ'ʉn éxtʉm ma̱ tkʉxkapy ja tyeky; es ni mʉdʉ Jerusalén, mʉt ko yʉ'ʉ dʉ'ʉn ja kya̱jpnʉ Dios, ja mʉj Rey;
40005036	es ni mʉdʉ mgʉba̱jk, mʉt ko kyaj mba̱a̱t xypyʉjta'aky poop o yʉk tu'uk je'eyʉ mwa̱a̱y.
40005037	Dʉ'ʉñʉ mjʉna̱'a̱ndʉt “oy” o “kyaj”, ja'a ko di'ibʉ ñikeempy yʉ ayuk, tya̱a̱dʉ dʉ'ʉn miimp ma̱ yʉ ka'oybyʉ.
40005038	’Miidsʉty tʉ xymyʉdowdʉ ko yajnigajxy jékyʉp: “Mdukkʉbátʉp ja wiin ak wiin esʉ tʉts ak tʉts.”
40005039	Per ʉj n'anma̱a̱ydyʉp miits ko ja ja̱'a̱yʉty mduna̱'a̱nʉdʉt axʉʉk, katʉ miits xyñiwa̱'k'óyʉdʉ. Pʉn mgojxʉp ma̱ m'aga̱'a̱ñdsyoobʉ m'ama̱'a̱tsy, koojʉmbít jatuk adu'um.
40005040	Pʉn ja pʉ́n tsyiptuna̱'a̱ñ mʉt mij es mbʉjkʉya'añʉty ja mnixuy, mo'oy nandʉ'ʉn ja mdsyamarrʉ.
40005041	Pʉn jaa tu'ugʉ solda̱a̱dʉ o justisʉ agwanʉ mdukmʉnʉjxa̱'a̱ñʉty ja tsyemy tuk mil metrʉ, mʉnʉjx majtskʉ dʉ'ʉnʉn jyagámʉty.
40005042	Ko pʉ́n ti m'amdówʉdʉt, mo'oy; es pʉn ja ti pʉ́n m'amdóyʉty ani'xy, tuk'anu'x.
40005043	’Nan tʉ xymyʉdoodʉ ko yajnigajxy jékyʉp: “Mdsókʉp ja mmʉdʉjkpa̱'a̱, es mduk'ak'átʉp ja mmʉdsip.”
40005044	Per ʉj n'anma̱a̱ydyʉp miits ko mdsóktʉp ja mmʉdsípʉty, es mninu'xta̱'a̱ktʉp ma̱ Dios di'ibáty axʉʉk mduunʉdʉp.
40005045	Dʉ'ʉnʉ dʉn xya'íxʉdʉt ko m'u'unk'átʉdʉ mDeedyʉ tsa̱jpótmʉdʉ. Pes yʉ'ʉ tyukni'aampy yʉ xʉʉ ti'igyʉ ja oyjya'ayʉty es di'ibʉty kyajʉ Dios tmʉdundʉ, es yajtiipy ma̱ ja ja̱'a̱yʉty di'ibʉ jiky'a̱jttʉp tʉy'a̱jtʉn mʉʉt es nandʉ'ʉn di'ibʉty kyaj jyiky'attʉ tʉy'a̱jtʉn mʉʉt.
40005046	Pʉn miits mdsojktʉp yʉ'ʉyʉ di'ibʉ miits mdsojkʉdʉp, ¿wi'ix xymyʉbʉjkpʉdʉ ko Dios miits mgumaya̱'a̱nʉdʉ? ¡Pes extʉ yʉ pojpʉ ja̱'a̱yʉdyʉ dʉ'ʉn tyuundʉp!
40005047	Pʉn mga̱jxpo'xtʉp miidsʉty yʉ'ʉyʉ mmʉgu'ugʉty, ¿ti oy'a̱jtʉnʉ dʉnʉ taadʉ? Pes extʉ di'ibʉty kyaj t'ʉxkaptʉ Dios tyuundʉbʉ dʉ'ʉn.
40005048	Dʉ'ʉn éxtʉmʉ mDeedyʉ tsa̱jpótmʉdʉ wya̱'a̱dsʉty, ittʉ miits wa̱'a̱ts nandʉ'ʉn.
40006001	’Ko xytyundʉ ja oybyʉ, éxkʉm es xykyatúndʉt mayjya'ayóty es yʉ'ʉ je'eyʉ t'íxtʉt ti mduundʉp. Pʉn mdiimbyʉ dʉ'ʉn, yʉ ja mDeedyʉ tsa̱jpótmʉdʉ kyaj mmay'átʉdʉt.
40006002	Pa̱a̱ty ko xypyudʉ́kʉt mʉt tii di'ibʉ tʉgoy'a̱jtxʉdʉp, katʉ ja̱'a̱y xytyuknijáwʉt éxtʉm 'yadʉ'ʉtstʉ di'ibʉ nay'andíjʉdʉp jyiky'attʉ tʉy'a̱jtʉn mʉʉt, mʉt ko dʉ'ʉn yʉ'ʉjʉty 'yadʉ'ʉtstʉ esʉ ja̱'a̱yʉty 'yíxʉdʉt ko dyaktʉ ja naybyudʉkʉ ma̱ ja tsa̱jptʉjk, o ma̱ ja mʉj tu'u di'ibʉ ka̱jpnóty, es dʉ'ʉn myʉjpʉdsʉ́mdʉ ko jyiky'attʉ tʉy'a̱jtʉn mʉʉt. Pes ʉj n'anma̱a̱ydyʉpts miidsʉty ko mʉt yʉ'ʉyʉ taadʉ, tʉ t'axá̱jʉdʉ ja myay'aty.
40006003	Per mij ko xypyudʉkʉya̱'a̱nʉt di'ibʉ tʉgoy'a̱jtxʉp, mo'oy ayu'udsyʉ, éxtʉm mba̱a̱t njʉna̱'a̱nʉm katʉ m'ana̱jñgyʉ'ʉ xytyuknijawʉ di'ibʉ tyiimpy ja a'oybyʉ.
40006004	Ko dʉ'ʉn xymyo'oy ayu'udsyʉ, net ja mDeedyʉ tsa̱jpótmʉdʉ t'íxʉt di'ibʉ mdiimpy ayu'udsyʉ, es yʉ'ʉ mmay'átʉdʉp.
40006005	’Ko mga̱jxta̱'a̱ktʉt, katʉ dʉ'ʉn xytyundʉ éxtʉm di'ibʉ nay'andíjʉdʉp jyiky'attʉ tʉy'a̱jtʉn mʉʉt. Yʉ'ʉjʉty kya̱jxta̱'a̱ktʉ tanʉ ma̱ ja tsa̱jptʉjk o ma̱ ja mʉj tu'u di'ibʉ ka̱jpnóty es dʉ'ʉn ja ja̱'a̱yʉty 'yíxʉdʉt. N'anma̱a̱ydyʉp miidsʉty ko yʉ'ʉjʉty tʉ t'axá̱jʉdʉ ja myay'aty.
40006006	Per mij ko mga̱jxta̱'a̱gʉt, tʉkʉ mgwartʉ tʉgoty es nayñi'agá̱jʉdʉ, es jap ayu'udsyʉ xymyʉga̱jxta̱'a̱gʉt, es dʉ'ʉn mDeedyʉ tsa̱jpótmʉdʉ di'ibʉ 'yijxypy ti ja̱'a̱y tyuundʉp ayu'udsyʉ, yʉ'ʉ mmo'oyʉdʉp ja mmay'aty.
40006007	’Ko mga̱jxta̱'a̱gʉt mij, katʉ je'eyʉ xyñika̱jxpéty ja m'ayuk, éxtʉm 'yadʉ'ʉtstʉ di'ibʉ kyaj t'ixy'attʉ Dios es jyʉna̱'a̱ndʉ ko mʉt ko kya̱jxʉt ni'igʉ, jantsy tmʉdaty ko Dios myʉdoo'ítʉdʉt.
40006008	Katʉ mijʉ dʉ'ʉn xytyuñ, ja'a ko mDeety wa̱'a̱ts tnijawʉ di'ibʉ miits mdʉgoy'a̱jtxʉp ma̱a̱nʉmʉ naty xykya''amdoy.
40006009	Pa̱a̱ty ko miits mga̱jxta̱'a̱ktʉt, dʉ'ʉn mga̱jxta̱'a̱ktʉt: Tatitu'unk di'ibʉ ijtp tsa̱jpótm, wa'an nidʉgekyʉ ja̱'a̱yʉty mwindsʉ'ʉgʉdʉ es m'awdátʉdʉ.
40006010	Min mij es myajkutúkʉt ja ya̱ naxwiiñ, es yajtúnʉp ja mdsojkʉn ya̱a̱ éxtʉm jam tsa̱jpótm.
40006011	Meegyʉts tyam di'ibʉts xytyʉgoy'a̱jtxʉp esʉts ngay n'uugʉt.
40006012	Es xymya'xʉt ʉʉdsʉty ja nbojpʉdyʉts, éxtʉmts ʉʉdsʉty tʉ nma'xtʉ di'ibʉts axʉʉk tʉ xytyundʉ.
40006013	Es kʉdii xyajkutíky es ja ka'oybyʉ xyajpekytyúnʉt.
40006014	’Pa̱a̱ty ndukjaygyujkʉdʉ, pʉn miits mma'xtʉp ja di'ibáty mduunʉdʉp axʉʉk, yʉ mDeedyʉ tsa̱jpótmʉdʉ mma'xʉdʉp miidsʉty nandʉ'ʉn.
40006015	Per pʉn kyaj xymya'xtʉ di'ibʉ mduunʉdʉp axʉʉk, yʉ mDeedyʉ tsa̱jpótmʉdʉ nan kyaj mma'xʉdʉt ja mbojpʉ.
40006016	’Ko miits m'ayu'áttʉt, katʉ xypyʉjta̱'a̱ktʉ mwiin mjʉjpʉty ya''ayow ya''ama̱'a̱t, éxtʉm 'yadʉ'ʉtstʉ di'ibʉ nay'andíjʉdʉp jyiky'attʉ tʉy'a̱jtʉn mʉʉt. Yʉ'ʉjʉty tyuundʉbʉ dʉ'ʉn esʉ ja̱'a̱yʉty 'yíxʉdʉt ko 'yayu'attʉ. Tʉy'a̱jtʉn n'anʉʉmʉ ko mʉdʉ taadʉ tʉ dʉn tpʉktʉ yʉ myay'aty.
40006017	Per ko miits m'ayu'áttʉt, wimbuj kupuj es naywyoogʉdʉ yajxón,
40006018	kʉdiibʉ ja ja̱'a̱yʉty tjaygyúkʉdʉt ko m'ayu'attʉ. Yʉ'ʉyʉ dʉ'ʉn ja mDeedyʉ tsa̱jpótmʉdʉ di'ibʉ ñija̱'a̱p ti ja̱'a̱y tyuundʉp ayu'utsy, es yʉ'ʉ mmo'oyʉdʉp ja mmay'aty.
40006019	’Katʉ mjiky'aty xywyindsimy xywyinwʉʉñ ja meeñ ya̱ naxwiiñ, ma̱ yʉ jʉyujk añimal dyajwindʉgóy oytyiity, ma̱ tyowʉ ja meeñ es ma̱ ja ma'tspʉ tnidʉ́kʉdʉ.
40006020	Nik oy pʉjkʉ'ʉktʉ ja m'oy'a̱jtʉn jam tsa̱jpótm, ma̱ ni ti tkayajwindʉgóyʉt es ma̱ kyajpʉ ma'tspʉ.
40006021	Ja'a ko ma̱ xymyʉdaty pʉjke'eky yʉ m'oy'a̱jtʉn, jamʉ dʉ'ʉn nandʉ'ʉn 'yity yʉ mjot mwinma̱'a̱ñʉty.
40006022	’Yʉ mwiinʉ dʉ'ʉn éxtʉm tu'ugʉ kudʉ'xn es tkudʉ'xʉt ja mdu'u. Pʉn oy yʉ mwiin, mdu'uyo'oyʉp yajxón kude'xy.
40006023	Per pʉn yʉ mwiin ma̱'a̱t, mjʉdítʉp kubi'its. Es pʉn kyaj xytyuk'ixy ja mwiin, ¡nʉgoo jyantsyyʉ́kʉty ja koots'át ma̱ mjʉdity!
40006024	’Ni pʉ́n mba̱a̱t tkamʉdúñ majtskʉ wyindsʉ́n, ja'a ko pʉn tuump yajxón ma̱ ja jawyiimbʉ wyindsʉ́n, kyaj mba̱a̱t ñakytyúñ yajxón ma̱ ja myʉmajtskpʉ. Es pʉn ja myʉmajtskpʉ wyindsʉ́n tsyejpy ni'igʉ es tyuñ yajxón mʉt yʉ'ʉ, kyaj mba̱a̱t ja jawyiimbʉ tnakymyʉdúñ. Kyaj mba̱a̱t xymyʉdúñ yʉ Dios pʉn mbʉjtákypy ja mwinma̱'a̱ñ es ja mmʉja̱a̱ ma̱ ja meeñ.
40006025	N'anma̱a̱ydyʉp ko katʉ mnaydyukjotmaydyúnʉdʉ di'ibʉ m'okkay m'ok'uuktʉp es mjiky'áttʉt, es ti wit m'oktuktʉ́kʉdʉp. Pes mʉt yʉ'ʉyʉ yʉ mjiky'a̱jtʉn es yʉ mnini'x di'ibʉ Dios tʉ mdukmay'átyʉty, yʉ'ʉ dʉ'ʉn ni'igʉ oy kʉdiinʉm ja mje'xy mbeky esʉ mwit mnijam.
40006026	Ixtʉ yʉ joon jʉyujkʉty. Kyaj ñi'iptʉ es ni kyatsiktʉ, es ni tkapʉjkʉ'ʉktʉ ja pyʉjta'aky ma̱ yʉ mok tʉjk. Pes yʉ mDeedyʉ tsa̱jpótmʉdʉ mooyʉdʉp yʉ jye'xy pyeky. Dios mdsojkʉdʉp miidsʉty ni'igʉ kʉdiinʉm ja joon jʉyujkʉty.
40006027	¿Pʉ́nʉ dʉ'ʉn mba̱a̱t dyaj'yóñ ja jyiky'a̱jtʉn mʉt ko myay tyajy?
40006028	¿Ti ko mmay mda̱jtʉ mʉdʉ mwit mnijámʉty? Ixtʉ wi'ix aamyóty yondʉ ja pʉjy, es ni kyatundʉ es ni kyata̱'a̱ktʉ.
40006029	Es n'anʉʉmʉ ko ni ja rey Salomonk, mʉt tʉgekyʉ tsyuj'a̱jtʉnʉ wyit, kyaj oj tyi'igyʉ tsyuj'a̱jtʉn mʉt yʉ'ʉ.
40006030	Es pʉn ja Dios yajpijpy ja pʉjy di'ibʉ pi'tsp pojʉn es jakumbom yajno'knʉ, ¿ti ko kyaj xymyʉbʉktʉ es ʉdsa̱jtʉm yʉ'ʉ xywyítxʉm? ¿Es ti ko miidsʉty je'eyʉ waanʉ xymyʉbʉktʉ?
40006031	Pa̱a̱ty katʉ mmay mda̱jtʉ: “¿Tii net n'okka̱'a̱y n'ok'úkʉm?”, es “¿Tii net nwit'a̱jt nnijam'a̱jtʉm?”
40006032	Mʉt ko ja ja̱'a̱yʉty di'ibʉ kyaj tmʉdundʉ Dios ma̱a̱y ta̱jtʉp mʉt tʉgekyʉ tya̱a̱dʉ. Pes ja mDeedyʉ tsa̱jpótmʉdʉ ñija̱'a̱p ko mdʉgoy'a̱jtxʉdʉp tʉgekyʉ tya̱a̱dʉ.
40006033	Es dʉ'ʉn jotmo'oydyʉ ja Dios es jyiky'áttʉt éxtʉm yʉ'ʉ yajkutíky, es m'axá̱jʉdʉp nandʉ'ʉn tʉgekyʉ tya̱a̱dʉty.
40006034	Pes kyaj xymyʉmay xymyʉda̱jtʉt pʉn ti bom ʉxtʉjm miimp kʉdakp, ja'a ko bom bom miits xymyʉdattʉ di'ibʉ mmʉmay mmʉdá̱jʉp. Tu'uk tu'ugʉ xʉʉ di'ibʉ mmʉmay mmʉdá̱jʉp.
40007001	’Katʉ miits xypyayo'oydyʉ nʉgoo yʉ wiinkpʉty, kʉdiibʉ Dios mbekymyo'oyʉdʉt.
40007002	Mʉt ko éxtʉm miits xypyayo'oydyʉ ja wiinkpʉty, Dios nandʉ'ʉn mbayo'oyʉdʉp miidsʉty. Extʉm mba̱a̱t njʉna̱'a̱nʉm, mʉt ja armuun di'ibʉ mʉʉt xykyijxy ja wiinkpʉty, nan yʉ'ʉ mʉʉt Dios mgijxʉdʉt ja mja'ajʉty.
40007003	¿Ti ko xy'ixy tu'uk ja kepywyayu'unk di'ibʉ jap mmʉgu'uk wyiinóty es kyaj mij xytyuñʉ kwentʉ ja mʉj kepy di'ibʉ jap mwiinóty?
40007004	¿Es wi'ix mjʉna̱'a̱ñ: “Mʉgu'uk, n'okju'tʉmʉ tadʉ kepywyayu'unk di'ibʉ jap mmʉda̱jtypy mwiinóty”, es kyaj mnayjyáwʉty ko mij xymyʉdaty ja mʉj kepy jap mwiinóty?
40007005	Mnay'andijyʉty éxtʉmʉ ja̱'a̱y di'ibʉ jiky'a̱jtp tʉy'a̱jtʉn mʉʉt. Yajpʉdsʉ́m jawyiinʉ tadʉ mʉj kepy di'ibʉ jap mwiinóty, es dʉ'ʉn mba̱a̱t xy'ixy yajxón es xyjuudʉt tadʉ kepywyayu'unk di'ibʉ jap mmʉgu'uk wyiinóty.
40007006	’Katʉ xymyo'oy ja úkʉty yʉ tsu'utsy di'ibʉ tʉ ñejxy windsʉ'kʉn es nan katʉ xywyʉjy ja perlʉ ma̱ yʉ ʉdsʉm, ja'a ko ttuktaandʉt, ta mnijʉmbítʉdʉt es mduktsu'uts mduknúkʉdʉt.
40007007	’Amdowdʉ, es m'axá̱jʉdʉp; ʉxta̱'a̱ydyʉ, es mba̱a̱ttʉp; koxtʉ jʉn'a̱a̱ tʉjk a̱a̱, es m'awátsxʉdʉp.
40007008	Mʉt ko di'ibʉ 'yamdeepy, 'yaxá̱jʉp; es di'ibʉ 'yʉxtaapy, pyatypy; es di'ibʉ kyojxypy ja jʉn'a̱a̱ tʉjk a̱a̱, awátsxʉp ja tyʉjk a̱a̱.
40007009	’¿Pʉ́n nidu'uk miidsʉty myo'oyʉp ja 'yu'unk tu'ugʉ tsa̱a̱ ko 'yamdówdʉt ja tsa̱jkaaky,
40007010	o tu'ugʉ awa̱'a̱ndsa̱'a̱ñ ko 'yamdówdʉt ja a̱jkx? Kyaj pʉ́n, ¿kʉdii?
40007011	Es miidsʉty pojpʉ ja̱'a̱yʉty, mmooydyʉp ja oyatypyʉ ja m'u'unk m'ʉna̱'kʉty, waanʉ ni'igʉ ja mDeedyʉ tsa̱jpótmʉdʉ tmo'oyʉt ja oyatypyʉ pʉ́nʉty amdoojʉdʉp.
40007012	’Pes dʉ'ʉn di'ibʉ miits mdsojktʉp es ja wiinkpʉty mdukmʉdúnʉdʉt, miits mdukmʉdúndʉbʉ taadʉ. Tya̱a̱dʉ dʉ'ʉn tʉ ya''awijtsmíky tʉgekyʉ ja Moisesʉ 'yʉxpʉjkʉn esʉ Diosʉ kyuga̱jxpʉty.
40007013	’Tʉ́kʉdʉ ma̱ ja tʉjk a̱a̱ xu'utspʉ. Ja'a ko wyooñʉty ja kemy'a̱a̱ es ja tu'u di'ibʉ nʉjxp ma̱ ja kutʉgo'oyʉn, es may ja ja̱'a̱yʉty di'ibʉ nʉjxtʉp jap.
40007014	Per xyu'udsʉty ja kemy'a̱a̱ es ja tu'u di'ibʉ nʉjxp ma̱ ja jiky'a̱jtʉnʉ winʉ xʉʉ winʉ tiempʉ, es niwaanʉty yʉ'ʉ di'ibʉ pyáttʉp.
40007015	’Naygywentʉ'átʉdʉ ma̱ yʉ andákpʉty di'ibʉ jʉnándʉp ko yʉ'ʉjʉty ja Diosʉ kyuga̱jxpʉ. Naybyʉjtákʉdʉp tuda'agyʉty éxtʉmʉ borreegʉ, per dʉ'ʉnʉ dʉn yʉ'ʉjʉty éxtʉmʉ waxka̱'uk awa̱'a̱nʉn.
40007016	Miidsʉty mba̱a̱t xy'ʉxkaptʉ mʉt éxtʉmʉ dʉ'ʉn 'yadʉ'ʉtstʉ. Kyaj yajtíky yʉ uuvʉ ma̱ yʉ apyñgyepy, es ni yʉ iigʉ ma̱ yʉ botonʉs pʉjy.
40007017	Tʉgekyʉ oykyepy yajkypy ja tyʉʉmp oy, es tʉgekyʉ axʉk kepy yajkypy ja tyʉʉmp axʉʉk.
40007018	Yʉ oybyʉ kepy ni na̱'a̱ kyatʉʉmp'áty axʉʉk, es ni yʉ kepyʉ axʉʉkpʉ kyatʉʉmp'áty oy.
40007019	Tʉgekyʉ yʉ kepy di'ibʉ kyaj tyʉʉmp'áty oy, ya'ʉxpo'tʉ'kp es yajkujʉbípʉ jʉʉnóty.
40007020	Pa̱a̱ty n'anʉʉmʉdʉ ko miits m'ʉxkáptʉp pʉ́n oyjya'ay es pʉ́n kyaj 'yoyjya'ayʉty mʉt yʉ di'ibʉ tyuundʉp.
40007021	’Kyaj nidʉgékyʉty di'ibʉts xy'anma̱a̱ydyʉp: “Windsʉ́n, Windsʉ́n”, tyʉ́kʉdʉt tsa̱jpótm, yʉ'ʉyʉ tʉ́kʉdʉp di'ibʉ tyuundʉp ja tsyojkʉnʉ nDeedyʉts di'ibʉ jam tsa̱jpótm.
40007022	Ko ja̱'a̱y yajpayo'oydyʉt, máyʉts xy'anʉʉmʉdʉt: “Windsʉ́n, Windsʉ́n, mʉt ja mxʉʉgyʉjxmʉts tʉ nga̱jxwa'xyʉts ja m'ayuk, es tʉts nyajpʉdsʉ́mdʉ ja ka'óybyʉty, es tʉts may nduñ ja mʉj'a̱jtʉn.”
40007023	Nétʉts ʉj n'anʉʉmʉt: “Ni na̱'a̱ts miits tʉ ngaja̱'a̱y'áttʉ. ¡Mastúttʉgʉts miidsʉty ka'oybyʉ mʉduumbʉty!”
40007024	’Pes dʉ'ʉn di'ibʉts xymyʉdoo'ijtp es ttuñ éxtʉmts ʉj n'anʉʉmʉ, dʉ'ʉn éxtʉm tu'ugʉ ja̱'a̱y kuwijy di'ibʉ kyoj ja tyʉjk ma̱ tu'ugʉ mʉj tsa̱a̱de'eky.
40007025	Myiiñ ja nʉʉ tuu, kyeemy ja mʉjnʉʉ es myiiñ ja mʉk poj ma̱ tadʉ tʉjk. Per kyaj kyʉda̱a̱y, mʉt ko yʉ'ʉ pyotsy'ʉjx'a̱jtypy ja mʉj tsa̱a̱de'eky.
40007026	Per ja di'ibʉts xymyʉdoo'ijtp es kyaj tkuydyúñ di'ibʉts nja''anmaapy, dʉ'ʉn éxtʉm tu'ugʉ ja̱'a̱yʉ kujuumbʉ di'ibʉ kyʉxkoj ja tyʉjk ma̱ yʉ pu'ujʉn.
40007027	Myiiñ ja nʉʉ tuu, ja mʉjnʉʉ kyeemy es myiiñ ja mʉk poj ma̱ tadʉ tʉjk. Ta kyʉda̱a̱da̱a̱y ja tʉjk.
40007028	Ko ja Jesús dʉ'ʉn jyʉna̱a̱nda̱a̱y, ta ja ja̱'a̱yʉty dʉ'ʉñʉ wyʉ'ʉmʉdyaaydyʉ ja'agyʉjxm ja Jesusʉ 'yʉxpʉjkʉn,
40007029	mʉt ko ya'ʉxpʉ́kʉdʉ éxtʉm tu'uk di'ibʉ myʉda̱jtypy ja kutujkʉn, es kyaj éxtʉmʉ di'ibʉ ya'ʉxpʉjktʉp ja di'ibʉty tsa̱jptʉgóty ya'ʉxpʉjktʉp.
40008001	Ko ja Jesús jyʉnajky jam kopkkʉjxm, may ja ja̱'a̱yʉty oj pyanʉjxʉdʉ.
40008002	Ta ñimʉwingoonʉ tu'ugʉ ja̱'a̱y di'ibʉ myʉda̱jtypy ja leprʉ pa̱'a̱m. Ta ñaygyoxtʉna̱a̱ydyákʉ Jesús wyindum, es t'anma̱a̱y: —Windsʉ́n, mij pʉn mdsejpy, mba̱a̱dʉts xya''agʉda'aky.
40008003	Net ja Jesús tkʉ'ʉnikooñ, es t'anʉʉmʉ: —Ndsejpyʉts es m'agʉda̱'a̱gʉt. Es ko t'anma̱a̱ydyaay dʉ'ʉn, netyʉ ja leprʉ puma̱'a̱y 'yagʉdaky.
40008004	Esʉ Jesús t'anma̱a̱y: —Ix jaygyukʉ. Katʉ pʉ́n xy'anʉʉmʉ. Nʉjx winguwa̱'a̱gʉ ja teety, es yak ja mwindsʉ'kʉn éxtʉmʉ Moisés dyajnigutujkʉ, es dʉ'ʉn nidʉgekyʉ ja̱'a̱yʉty tnijáwʉdʉt ko tʉ m'agʉda'aky.
40008005	Ko Jesús jyajty ma̱ ja Kafarnaúm ka̱jpn, tu'ugʉ solda̱a̱dʉ windsʉ́n ñimiinʉ, es myʉnu'xtákʉ,
40008006	'yanʉ'ʉmxʉty dʉ'ʉn: —Windsʉ́n, yʉ nduumbʉts mabajngʉjxy 'yity ma̱dsʉ ndʉjk, tʉ xyujxnʉ es jyantsy'ayoy mʉk.
40008007	Jesús 'yanma̱a̱yʉ: —Ʉjtsʉts nʉjx nya''agʉda'aky.
40008008	Ja solda̱a̱dʉ windsʉ́n 'yadsooy: —Windsʉ́n, kyajts ʉj xyñitʉkʉ es mij mdʉ́kʉt ma̱dsʉ ndʉjkʉn. Je'eyʉ ko mjʉna̱'a̱nʉt, es agʉda̱'a̱gup ja nduumbʉts.
40008009	Ʉj kʉ'ʉm nmʉda̱jtypyʉts ja nwindsʉ́n di'ibʉts xy'ana'amp, es nandʉ'ʉn nmʉdátyʉts ja solda̱a̱dʉty di'ibʉts n'ane'empy. Kots n'anʉʉmʉ yʉ'ʉjʉty nidu'uk: “Nʉjx”, nʉjxp, es kots n'anʉʉmʉ jatu'uk: “Min”, miimp, es kots nduk'ane'emy yʉ nduumbʉts ti ttúnʉt, tyiimpy.
40008010	Ko ja Jesús tmʉdooyʉ tya̱a̱dʉ, dʉ'ʉñʉ oj wyʉ'ʉmʉ es t'anma̱a̱ydyʉ di'ibʉ naty panʉjxʉdʉp: —Tʉy'a̱jtʉn n'anʉʉmʉdʉ ko ma̱ nidʉgekyʉ israelitʉ ja̱'a̱yʉty, kyajts nba̱a̱ty ni pʉ́n mʉt kajaa myʉbʉjkʉn éxtʉmʉ tya̱dʉ ja̱'a̱y.
40008011	Ʉjts miits n'anma̱a̱ydyʉp ko may myíndʉt ja ja̱'a̱yʉty di'ibʉ tso'ondʉp ma̱ xʉʉ pyʉdsemy es ma̱ xʉʉ kyunaxy, es ñaxwaatstʉt kyáydyʉt mʉdʉ Abra̱a̱n, Isa̱a̱ esʉ Jakoob ma̱ ja tsa̱jpótmʉdʉ kutujkʉn.
40008012	Per ja di'ibʉ dʉ'ʉn tʉ jyapa̱a̱dʉdʉ es 'yíttʉt ma̱ yʉ tsa̱jpótmʉdʉ kutujkʉn, yʉ'ʉjʉty yajjʉbijppʉdsʉ́mdʉp awa̱'a̱tstuuy ma̱ ja koots'át, ma̱ ja̱'a̱yʉty jyʉ'ʉy ya̱'a̱xtʉt es ñaydyʉtska̱a̱dʉdʉt mʉdʉ ayo'on.
40008013	Net ja Jesús t'anma̱a̱y ja solda̱a̱dʉ windsʉ́n: —Nʉjx ma̱ mdʉjk, es yajtúnʉdʉ dʉ'ʉn éxtʉm tʉ xymyʉbekyʉn. Ta ja tyuumbʉ netyʉ oj 'yagʉdaknʉ.
40008014	Jesús oj ñejxy ma̱ tyʉjkʉ Peedrʉ, es t'ijxy ja Peedrʉ myʉ't toxytyʉjk mabajngʉjxy pya̱'a̱mgo'knʉ mʉdʉ mʉk jʉʉn.
40008015	Ta ja kyʉ'ʉ ttoonʉ. Net ñiwatsʉ ja jʉʉn. Ta pyʉdʉ'knʉ es tmooy ja kya'ay 'yukʉn.
40008016	Es ko oj tsyi'tnʉ ja xʉʉ, net tmʉmindʉ ma̱ Jesús may ja ja̱'a̱yʉty di'ibʉ myʉda̱jttʉp ja ka'oybyʉ. Es mʉt tuk a̱a̱gajxyʉ dyajpʉdseemy ja ka'oybyʉ, es nandʉ'ʉn dya''agʉdaky nidʉgekyʉ ja puma̱'a̱yʉty.
40008017	Tya̱a̱dʉ dʉ'ʉn jyajty es yajkuydyúnʉt di'ibʉ ñiga̱jx ja Diosʉ kyuga̱jxpʉ Isaiiʉ ko jyʉnáñ: “Yʉ'ʉ yajpʉdʉ'k ja nbagi'ix'a̱jtʉm es dyajnejxy ja nba̱'a̱m'a̱jtʉm.”
40008018	Jakumbom mejyñbyʉ'a̱a̱y ko ja Jesús t'ijxy tyukmíkyʉty ja mayjya'ay, ta t'anma̱a̱y ja 'yʉxpʉjkpʉty es 'yawinnáxtʉt ma̱ ja mejyñ.
40008019	Tu'ugʉ di'ibʉ tsa̱jptʉgóty ya'ʉxpʉjkp ja 'yana'amʉn tmʉwingooñ ja Jesús, es t'anma̱a̱y: —Windsʉ́n, nbanʉjxaambyʉts mij oytyim ma̱a̱ty mnejxy.
40008020	Jesús 'yadsooy: —Yʉ wax myʉda̱jtypy ja 'ya̱a̱nk esʉ joon jʉyujkʉty myʉda̱jttʉp ja pya'an, per ʉj ja Naxwíñʉdʉ Ja̱'a̱yʉdyʉ Kyudʉnaabyʉ, kyajts nmʉdaty ja ngukóyʉts ma̱dsʉ ngʉba̱jk nyajpo'xʉt.
40008021	Jatu'uk ja 'yʉxpʉjkpʉ 'yanma̱a̱yʉ: —Windsʉ́n, nbanʉjxʉpts mij, per extʉ koonʉmdsʉ ndeedyʉts 'yoogʉt esʉts n'okkʉ'ʉy n'oktá̱jʉdʉts, net nbanʉjxʉt.
40008022	Netʉ Jesús t'adsooy: —Pamiingʉts tyam es nika'ak yʉ o'kpʉty, wa'anʉ wiink ja̱'a̱yʉty dyajnaxtʉ́kʉdʉ. Ja'ats n'andijpy di'ibʉ kyaj jyotmaydyúñʉty esʉ Dios tmʉdúnʉt.
40008023	Net ja Jesús es ja 'yʉxpʉjkpʉty tyʉjkʉdʉ ma̱ tu'ugʉ barkʉ, es 'yawinnaxánʉdʉ ma̱ ja mejyñ.
40008024	Ti'in myiiñ tu'ugʉ mʉk poj. Ta ja mejyñ ñikapy extʉ tyʉjkʉnʉ nʉʉ barkoty. Ma̱a̱bʉ natyʉ Jesús.
40008025	Ta ja 'yʉxpʉjkpʉty oj ñinʉjxʉdʉ es oj yúxʉdʉ. Ta t'anma̱a̱ydyʉ: —¡Yajtsóktʉgʉts, Windsʉ́n! ¡Tyap ngupa'tsʉnʉ!
40008026	Ta ja Jesús 'yanma̱a̱yʉdʉ: —¿Ti ko nʉgoo m'oktsʉ'kʉdʉ? Miits mmʉda̱jttʉp je'eyʉ waanʉ ja mmʉbʉjkʉnʉty. Ta pyʉde'ky ja Jesús, es t'ooy ja poj es ja mejyñ. Ta oj wyʉ'ʉmʉdya'ay amoñʉ es tʉmijtkʉ.
40008027	Es ja 'yʉxpʉjkpʉty ak dʉ'ʉñʉ wyʉ'ʉmʉdyaaydyʉ, es ñayjyʉnánʉdʉ: —¿Pʉ́nʉ da dʉnʉ tya̱a̱dʉ?, ko extʉ yʉ poj es yʉ mejyñ tʉ myʉmʉdóyʉty.
40008028	Ko Jesús jyajty mejyññináxy ma̱ Gadarʉ ñax, majtskʉ yedyʉjk pyʉdseemy kampyoonóty. Ta ñimiinʉdʉ. Nimajtsk tmʉdattʉ ja ka'óybyʉty es nʉgoo jyantsy'awa̱'a̱n'áttʉ, ko ni pʉ́n mba̱a̱t kyanaxy ma̱ tadʉ tu'a̱a̱.
40008029	Ta oj yaxka'aktʉ: —Diosʉ 'yU'unk, ¿ti mdunaampy mʉt ʉʉdsʉty? ¿Tii ja'a mnʉmiimpy es xytyʉydyuna̱'a̱ndʉts ma̱a̱nʉm tkapa̱a̱ty ja tiempʉ?
40008030	Natuknas'ixʉ jamʉ naty nimayʉ ʉdsʉm jyʉ'xʉ'ʉktʉ,
40008031	es ja ka'óybyʉty yajjʉnánʉdʉ ja ja̱'a̱yʉty, es ja Jesús t'anma̱a̱y: —Pʉn xyajpʉdsʉmándʉpts ma̱ tya̱dʉ ja̱'a̱y, na'ijxtʉgʉts esʉts ndʉ́kʉt ma̱ tadʉ ʉdsʉ́mʉty.
40008032	Netʉ Jesús 'yadsoojʉ: —Oy. Tʉ́kʉdʉ. Ja ka'óybyʉty pyʉdsʉʉmdʉ ma̱ ja ja̱'a̱yʉty, es tyʉjkʉdʉ ma̱ ja ʉdsʉ́mʉty. Net nidʉgekyʉ ja ʉdsʉ́mʉty ñʉjxtʉ jantsy pʉye'egyʉ nax jʉjp'ám es kyupʉyʉ'kna̱jxtʉ mejyñóty, es jap oj jyi'xta̱'a̱ydyʉ.
40008033	Di'ibʉ kywentʉ'a̱jttʉp ja ʉdsʉm ñay'adsʉ'kʉdʉ, es kyaktʉ. Ko jyajty ma̱ ja ka̱jpn, ta tmadyaktʉ tʉgekyʉ tya̱a̱dʉ éxtʉmʉ naty tʉ tyuñ tʉ jyátyʉty mʉt ja ja̱'a̱yʉty di'ibʉ myʉda̱jttʉ ja ka'óybyʉty.
40008034	Net nidʉgekyʉ ja kuga̱jpnʉty tsyo'ondʉ es tninʉjxtʉ ja Jesús, es tmʉnu'xtáktʉ es pyʉdsʉ́mʉt jam es ñʉjxʉt wiinktuuy.
40009001	Net ja Jesús jyʉmbijnʉ mʉt nan ja'ayʉ barkʉ, es ñʉjxnʉ ma̱ yʉ'ʉ ja Kafarnaúm ka̱jpn.
40009002	Ko jam jyajty, ta tyuknimiinʉdʉ tu'ugʉ ja̱'a̱y di'ibʉ tʉ xyujxnʉ, kyo'knʉ ma̱ tu'ugʉ mabajnu'unk. Ko Jesús t'ijxy ja myʉbʉjkʉnʉty, ta t'anma̱a̱y ja puma̱'a̱y: —Jotkujkʉ. Yʉ mbojpʉ yajma'xp.
40009003	Net nidu'ugʉty ja di'ibʉty tsa̱jptʉgóty ya'ʉxpʉjktʉp twinma̱a̱ydyʉ: “Tya̱dʉ ja̱'a̱y myʉdʉgeepy ja Dios éxtʉm jyʉna'añ.”
40009004	Komʉ Jesús ñija̱'a̱bʉ naty di'ibʉ wyinma̱a̱ydyʉp, ta t'anma̱a̱ydyʉ: —¿Ti ko xymyʉdattʉ axʉʉgʉ winma̱'a̱ñʉty?
40009005	Kyaj ñimʉja̱a̱ty njʉna̱'a̱nʉm: “Yʉ mbojpʉ yajma'xp”, mʉt ko kyaj ya'ixy pʉn tʉy'a̱jtʉn. ¿Tii kyaj dyʉ'ʉnʉty? Es mjʉna̱'a̱ndʉp miidsʉty ko ni pʉ́n tka''anʉʉmʉt yʉ tya̱dʉ xux: “Pʉdʉ'ʉk, es nʉjx”, mʉt ko netyʉ mba̱a̱t ya'ixy ko kyaj tmʉdaty ni ti mʉk'a̱jtʉn. ¿Tii kyaj dyʉ'ʉnʉty?
40009006	Pes oy. Min n'oktuk'ixtʉ ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, ʉjtsʉ dʉ'ʉn nmʉda̱jtypyʉts ja mʉk'a̱jtʉn ya̱ naxwiiñ es nma'xʉdʉts ja pojpʉ. Net t'anma̱a̱y ja xux ja̱'a̱y: —Pʉdʉ'ʉk. Yajmúk ja mmabajn es nʉjx ma̱ mdʉjk.
40009007	Net ja xux ja̱'a̱y pyʉde'ky es oj ñʉjxnʉ ma̱ ja tyʉjk.
40009008	Ko ja mayjya'ay t'ijxtʉ tya̱a̱dʉ, ta tsyʉ'kʉdʉ es t'awda̱jttʉ Dios mʉt ko tʉ tmo'oy ja myʉk'a̱jtʉnʉ Jesús.
40009009	Ta Jesús jam tsyo'oñ es t'ijxy tu'ugʉ ja̱'a̱y di'ibʉ xyʉ'a̱jtypy Matewʉ, ja 'yu'uñʉ ma̱ yaj'yáky ja kugʉbety. Ta t'anma̱a̱y: —Pamiingʉts es n'ʉxpʉjkpʉ'átʉt. Ta Matewʉ pyʉde'ky, es tpadso'oñ ja Jesús.
40009010	Ma̱ tadʉ xʉʉ 'ya'ux'a̱jty ja Jesús ma̱ yʉ Matewʉ tyʉjk, mʉt mayʉ yajkugʉbajtpʉty es nan nigana̱a̱gʉty di'ibʉ 'yandijtʉp pojpʉ ja̱'a̱yʉty, es ti'igyʉ mʉt ja 'yʉxpʉjkpʉdyʉ Jesús.
40009011	Es ko ja fariseeʉty t'ijxtʉ tya̱a̱dʉ, ta dyajtʉʉdʉ ja Jesusʉ 'yʉxpʉjkpʉty: —¿Wi'ixʉ dʉ'ʉn ko yʉ mwindsʉ́n kyay 'yiiky mʉdʉ yajkugʉbajtpʉty es mʉdʉ pojpʉ ja̱'a̱yʉty?
40009012	Jesús myʉdoo tya̱a̱dʉ, es t'anma̱a̱y: —Kyaj tsyékyʉty ja kudsooy ma̱ yʉ di'ibʉ oy'a̱jt mʉk'a̱jttʉp, jaayʉ dʉ'ʉn ma̱ yʉ puma̱'a̱yjya'ayʉty.
40009013	Nʉjx jattʉ di'ibʉ 'yandijpy ja Diosʉ jyaaybyajtʉn ma̱ jyʉna'añ: “Ʉj ndsejpyʉts es xymyʉdáttʉt ja pa''ayo'on, es kyajts xytyukwindsʉ'ʉgʉdʉts ja jʉyujk añimálʉty.” ’Pes kyajts ʉj nwoy ja ja̱'a̱y di'ibʉ jiky'a̱jttʉp tʉy'a̱jtʉn mʉʉt, yʉ'ʉ dʉ'ʉnʉ pojpʉ ja̱'a̱yʉty es jyodʉmbíttʉt.
40009014	Net nija'ajʉty ja 'yʉxpʉjkpʉdyʉ Fwank Yajnʉbajtpʉ tnimiindʉ ja Jesús, es dyajtʉʉdʉ: —¿Ti ko kya''ayu'attʉ yʉ m'ʉxpʉjkpʉty éxtʉm 'yayu'attʉ fariseeʉty es ʉʉdsʉty, yʉ 'yʉxpʉjkpʉdyʉ Fwank?
40009015	Netʉ Jesús t'adsooy: —¿Tii mba̱a̱t 'yittʉ jotmaymyʉʉt yʉ di'ibʉ tʉ yajwówdʉ ma̱ tu'ugʉ ja̱'a̱y pyeky ma̱a̱nʉm ja pʉjkpʉ yedyʉjk 'yak'ity mʉt yʉ'ʉjʉty? Miimp ja tiempʉ ma̱ yajpʉjkʉdʉt ja pʉjkpʉ yedyʉjk, taanʉmʉ dʉ'ʉn 'yayu'áttʉt.
40009016	’Ni pʉ́n tka''abatsʉ tu'ugʉ tyuk wit mʉdʉ jemywyit, mʉt ko ja jemywyit ñʉʉmúkʉt, ta kyʉʉdsʉt ja tuk wit waanʉ kajaa.
40009017	Ni yʉ vinʉ jembyʉ kyaya''adamʉ ma̱ yʉ tukpʉ nʉʉ'abutsʉnbyo'o, mʉt ko pʉn yajtuumbʉ dʉ'ʉn, ja po'o kʉʉdsʉp, es dʉ'ʉn ja vinʉ es ja po'o tyʉgóyʉt. Pa̱a̱ty n'ada'amʉm ja jembyʉ vinʉ ma̱ yʉ jembyʉ nʉʉ'abutsʉnbyo'o es dʉ'ʉn yajmʉdátʉt yajxón nimajtskʉ tya̱a̱dʉty.
40009018	Ma̱ ja Jesús t'anʉʉmʉdʉ tya̱a̱dʉ, tu'ugʉ israelítʉdyʉ wyindsʉ́n jyajty ma̱ ja Jesús, ñaygyoxtʉna̱a̱ydyákʉ es t'anma̱a̱y: —Yʉ nnʉʉxʉts tʉ 'yeeky. Pʉn mnʉjxp mij es mgʉ'ʉnikeempy, jiky'átʉp jatʉgok.
40009019	Netʉ Jesús pyʉde'ky es ñejxy mʉt yʉ'ʉ, ti'igyʉ mʉdʉ 'yʉxpʉjkpʉty.
40009020	Net tu'ugʉ toxytyʉjk puma̱'a̱y di'ibʉ ma̱jmajtsk jʉmʉjtʉ naty tmʉda̱jnʉ windaxyʉ, tmʉwingooñ ja Jesús ʉxkʉ'p tsoo, es ñaydyukpatʉ ja wyit pa̱'a̱,
40009021	mʉt ko dʉ'ʉn ñayjyʉna'añʉty: “Mʉt yʉ'ʉyʉ kots nnaydyukpa̱a̱dʉdʉt yʉ wyitʉ Jesús, agʉda̱'a̱gʉpts.”
40009022	Per ja Jesús wa̱'kʉmbijt, t'ijxy ja toxytyʉjk es t'anma̱a̱y: —Jotkujk, tʉ m'agʉda'aky mʉt ko tʉ xymyʉbeky. Ta netyʉ 'yagʉdaknʉ.
40009023	Ko Jesús jyajty ma̱ ja windsʉnʉ tyʉjk, ta t'ijxy ko ja xúxpʉty t'ʉxkujkʉnʉdʉ es nʉjx dyajnaxtʉkʉyánʉdʉ ja o'kpʉ, es ja ja̱'a̱yʉty jyantsyjyʉ'ʉy jyantsyya̱'a̱xtʉ. Ta t'anma̱a̱ydyʉ:
40009024	—Pʉdsʉmdʉ ya̱a̱. Yʉ kixyu'unk kyaj tʉ 'yeeky. Ma̱a̱bʉ dʉn jam. Ja ja̱'a̱yʉty je'eyʉ ttukxi'iktʉ.
40009025	Ko ja Jesús dyajpʉdsʉʉmda̱a̱y ja ja̱'a̱yʉty, net tyʉjkʉ ma̱ ja o'kpʉ es tkʉ'ʉmʉma̱jtsʉ. Ta ja kixyu'unk pyʉde'ky.
40009026	Ta yajmadyakwa̱'xta̱a̱y oymya̱a̱ty yʉ tya̱dʉ mʉj'a̱jtʉn.
40009027	Ko pyʉdseemy jamʉ Jesús, majtskʉ wiints pyanʉjxʉdʉ es myʉyaxkákʉdʉ: —¡Pa''ayoodʉgʉts ʉʉdsʉty, Davitʉ tyʉʉmp 'ya̱a̱ts!
40009028	Es ko Jesús jyajty ma̱ ja tʉjk, net ja wiindsʉty ñimiinʉdʉ, es yʉ'ʉ dyajtʉʉy: —¿Mmʉbʉjktʉp miidsʉty ko ʉj mba̱a̱dʉdsʉ tya̱a̱dʉ nduñ? Net ja'ajʉty jyʉnandʉ: —Ti ko kʉdii, Windsʉ́n.
40009029	Net ja Jesús ttoonʉ ja wyiin, es t'anma̱a̱y: —Wa'an dyajtúñ éxtʉm ja mmʉbʉjkʉnʉty.
40009030	Ta ja wyiinʉty oj wyʉ'ʉmda̱a̱ydyʉ yajxón. Jesús tyuknipʉjkʉdʉ jantsy yajxón, 'yanʉ'ʉmxʉdʉ: —Katʉ pʉ́n xytyuknijáwʉdʉ.
40009031	Per je'eyʉ yʉ'ʉjʉty pyʉdsʉʉmdʉ ma̱ ja Jesús, ta tmadyakwa̱'xtʉ ma̱ tʉgekyʉ ja ka̱jpn di'ibʉ naty ja Jesús tʉ ttuñ.
40009032	Ko yʉ'ʉdyʉ naty jam pyʉdsʉmdʉ, na̱a̱gʉdyʉ ja̱'a̱y dyajmiindʉ ma̱ Jesús tu'ugʉ yedyʉjk uum, di'ibʉ naty myʉda̱jtypy ja ka'oybyʉ.
40009033	Ko ja Jesús dyajpʉdseemy ja ka'oybyʉ ma̱ tadʉ uum, ta ja uum oga̱'a̱n oj kyajxy. Dʉ'ʉñʉ ja ja̱'a̱yʉty oj wyʉ'ʉmʉdyaaydyʉ, es jyʉnandʉ: —¡Ni na̱'a̱nʉm kyaya'ixy dʉ'ʉn éxtʉmʉ tya̱a̱dʉ ma̱ yʉ israelítʉty!
40009034	Per nik ni'igʉ ja fariseeʉty ñayjyʉna̱'a̱nʉdʉ: —Tya̱a̱dʉ yajpʉdseempy ja ka'oybyʉ mʉt ko pyudʉ́kʉty ja mʉjku'ugópk.
40009035	Jesús dya''abʉdseemy tʉgekyʉ nax ka̱jpn, es ya'ʉxpejky ma̱jatyʉ tsa̱jptʉjk nidu'uk nidu'ugʉ ka̱jpn, es tka̱jxwa'xy ja oybyʉ ayuk di'ibʉ ñigajxypy ja tsa̱jpótmʉdʉ kutujkʉn, es dya''agʉda'aky oytyim di'ibʉdyʉ pʉjk ado'onʉn.
40009036	Ko ja Jesús t'ijxy ja mayjya'ayʉty ñimínʉdʉ, ta tpa''ayoodʉ, mʉt ko moon tujktʉbʉ naty éxtʉmʉ borreegʉ di'ibʉ kyajpʉ 'yijx'ijt kywentʉ'a̱jtpʉ.
40009037	Ta t'anma̱a̱ydyʉ ja 'yʉxpʉjkpʉty: —Tʉy'a̱jtʉn ko ja pʉjta'aky oy myáyʉty, per ja tuumbʉty oytyim waanʉty.
40009038	Pa̱a̱ty amdowdʉ es mʉnu'xta̱'a̱ktʉ ja Dios, ja ñiWindsʉnʉ tya̱dʉ pʉjta'aky, es t'akkáxʉt ja tuumbʉty es min dyajpʉdʉ'ʉktʉ ja pʉjta'aky.
40010001	Net ja Jesús dyaxʉ ja nima̱jmajtskpʉ 'yʉxpʉjkpʉty, es tkutujkʉnmooy es dyajpʉdsʉ́mdʉt ja ka'oybyʉ es dya''agʉda̱'a̱ktʉt tʉgekyʉ oytyim di'ibʉdyʉ pʉjk ado'onʉn.
40010002	Tya̱a̱dʉdyʉ dʉ'ʉn ja xyʉʉjʉty ja nima̱jmajtskpʉ apóstʉlʉty: Tim jawyiin Simonk di'ibʉ nandʉ'ʉn xyʉ'a̱jtypy Peedrʉ, es ja myʉga'ax Andrés; Santya̱'a̱gʉ esʉ myʉga'ax Fwank, 'yʉna̱'kʉdyʉ Zebedeeʉ;
40010003	Felipʉ; Bartolomee; Tomás; Matewʉ ja yajkugʉbajtpʉ; Santya̱'a̱gʉ ja Alfeeʉ mya̱a̱nk; Tadeeʉ;
40010004	Simonk ja kananeeʉ ja̱'a̱y; esʉ Juudʉs Iskaryotʉ di'ibʉ óknʉm kyʉya̱jk ja Jesús.
40010005	Jesús ttuk'ane'emyʉ tya̱dʉ nima̱jmajtskpʉ es nʉjx 'yayuk ka̱jxwa̱'xtʉ mʉdʉ tya̱dʉ ka̱jxwíjʉn: —Katʉ mnejxy ma̱jaty tsyʉʉnʉdʉ di'ibʉ kyaj 'yisraelítʉty, es ni mgatʉ́kʉt ma̱jatyʉ samaritanʉ ka̱jpn.
40010006	Nʉjxtʉ jamyʉ ma̱ ja borreegʉ tʉgoybyʉ ma̱ yʉ ñaxwíñʉdʉ Israel.
40010007	Nʉjx ka̱jxwa̱'xtʉ ko ja tsa̱jpótmʉdʉ kutujkʉn tʉ wyingóñ.
40010008	Ya''agʉda̱'a̱ktʉ ja puma̱'a̱yʉty, yajjikypyʉ́ktʉ ja o'kpʉty, tukniwa̱'a̱tstʉ di'ibʉ myʉda̱jttʉp ja leprʉ pa̱'a̱m, es yajpʉdsʉ́mdʉ ja ka'óybyʉty. Miits m'axá̱jʉdʉ tya̱dʉ mʉk'a̱jtʉn nadʉ'ʉñʉ, nan katʉ myajmʉjúydyʉ ko dʉ'ʉn xytyúndʉt.
40010009	Katʉ xyajnʉjxtʉ ni di'ibʉ meeñ,
40010010	ni yʉ mdu'amgyʉjxmʉdʉ. Yʉ'ʉ je'eyʉ myajnʉjxtʉp ja mnixuy tu'uk. Katʉ xymyʉnʉjxtʉ wiinkpʉ mgʉ'ʉk es ni mda̱jk, mʉt ko di'ibʉ tuump, pátʉp kya'ay 'yuugʉt.
40010011	’Ko mja̱'ttʉt miidsʉty ma̱ tu'ugʉ ka̱jpn o rantsyʉ, ʉxta̱'a̱ydyʉ jap tu'ugʉ ja̱'a̱y di'ibʉ ijtp windsʉ'ʉgʉ, es wʉ'ʉmdʉ ma̱ yʉ'ʉ tyʉjk extʉ koonʉm mdsoona̱'a̱ndʉt.
40010012	Ko mdʉjktʉ́kʉdʉt, ka̱jxpo'xtʉ es amdow ja Dios es kyunu'xʉdʉt yʉ'ʉjʉty.
40010013	Pʉnʉ tadʉ ja̱'a̱y di'ibʉ ma̱ tadʉ tʉjk nitʉjkʉp ja Diosʉ kyunu'xʉn, yajkuydyúnʉp; es pʉn kyaj ñitʉ́kʉty, miidsʉty ni tii mgatʉgo'oyxʉdʉt.
40010014	Es pʉn jam ma̱ kyaj m'axá̱jʉdʉ es ni je'eyʉ mgamʉdoo'ita̱'a̱nʉdʉ, pʉdsʉmdʉ ma̱ tadʉ tʉjk o tadʉ ka̱jpn es winxittʉ yʉ naxjok ma̱ yʉ mdékyʉty.
40010015	N'anʉʉmʉdʉ tʉy'a̱jtʉn ko ja̱'a̱y yajpayo'oydyʉt, ja tyʉydyu'unʉnʉ tya̱dʉ ka̱jpn waanʉ o'ktʉ́y kʉdiinʉm ja ja̱'a̱yʉty ma̱jatyʉ Sodomʉ ka̱jpn esʉ Gomorrʉ ka̱jpn.
40010016	’¡Ixtʉ! Ʉjts miits ngajxtʉp éxtʉm ja borreegʉ waxka̱'uk agijky. Dʉ'ʉn m'íttʉt pe'typy éxtʉmʉ tsa̱'a̱ñʉn, per kyaj m'awa̱'a̱n'áttʉt. Ittʉ éxtʉmʉ paku'unk.
40010017	Nay'ix'it naygywentʉ'átʉdʉ, mʉt ko ja̱'a̱yʉty mgʉyakánʉdʉp ma̱ yʉ justisʉ, myajwopánʉdʉp ma̱ tsa̱jptʉjkʉty,
40010018	es extʉ myajnʉjxʉdʉp gobernadoor windum es ma̱ réyʉty mʉt ko n'apostʉlʉ'attʉ, es dʉ'ʉn xymyadya̱'a̱ktʉdʉts ʉj miidsʉty ma̱ yʉ'ʉjʉty es ma̱ di'ibʉ kyaj 'yisraelítʉty.
40010019	Ko mgʉyákʉdʉt ma̱ yʉ justísʉty, katʉ mjotmay'ooktʉ wi'ix m'okjʉna̱'a̱ndʉt o wi'ix xy'ok'anʉʉmʉdʉt, ja'a ko mba̱a̱dʉdʉt ma̱ mga̱jxa̱'a̱ndʉt, Dios myajmi'inxʉdʉp ja m'ayúkʉty,
40010020	ja'a ko kyaj miidsʉty di'ibʉ dʉn ka̱jxándʉp, yʉ'ʉ dʉ'ʉnʉ mDeedyʉ Jya̱'a̱jʉn di'ibʉ mguga̱jxánʉdʉp.
40010021	’Yʉ ja̱'a̱yʉty kyʉyáktʉp ja myʉga'axʉty es 'yoogʉt, esʉ u'unkteedyʉty kyʉyáktʉp ja 'yu'ungʉty; ja u'unk ʉna̱'kʉty myʉdsiptsoondʉp ja tya̱a̱k tyeedyʉty es 'yooktʉt.
40010022	Nidʉgekyʉ naxwíñʉdʉ ja̱'a̱yʉty mduk'ak'ata̱'a̱ñʉty miits mʉt ʉjtskyʉjxm. Es di'ibʉ 'yakmʉbejkypyʉm dʉ'ʉñʉm, yʉ'ʉ nitso'ogʉp.
40010023	Ko mbajʉdítʉdʉt ma̱ tu'ugʉ ka̱jpn, nʉjx wiink tsoo. Tʉy'a̱jtʉn n'anʉʉmʉdʉ ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, mina̱a̱mbʉts ma̱a̱nʉmʉ naty miits xykyatuk'yo'oydya'aydyʉnʉm nidʉgekyʉ yʉ israelitʉ ka̱jpnʉty.
40010024	’Ni tu'ugʉ ʉxpʉjkpʉ kya'ity windsʉ'ʉgʉ ni'igʉ kʉdiinʉm ja di'ibʉ ya'ʉxpʉjkʉp, es ni tu'ugʉ po'oduumbʉ kya'ity windsʉ'ʉgʉ ni'igʉ kʉdiinʉm ja wyindsʉ́n.
40010025	Ja ʉxpʉjkpʉ mʉt yʉ'ʉyʉ ko dʉ'ʉn yajwindsʉ'ʉgʉt éxtʉm di'ibʉ ya'ʉxpʉjkʉp, es ja po'oduumbʉ mʉt yʉ'ʉyʉ ko dʉ'ʉn yajwindsʉ'ʉgʉt éxtʉmʉ wyindsʉnʉn. Ʉjtsʉ dʉ'ʉn éxtʉm tu'ugʉ kudʉjk, es miidsʉty, dʉ'ʉn éxtʉmdsʉ njiiky nmʉgu'uk. Pʉn ja kudʉjk ya''anʉʉmʉ mʉjku'ugópk Belzebuu, ¿tii kyaj waanʉ axʉʉk ya''anʉʉmʉdʉt ja di'ibʉ tsyʉna̱a̱ydyʉp ma̱ ja jyʉʉn tyʉjk?
40010026	’Pa̱a̱ty katʉ xytsyʉ'ʉgʉdʉ ja̱'a̱yʉty. Ni ti kya'ity ayu'udsyʉ di'ibʉ kyaj ñide'xyʉty, es kyaj ni ti ayu'udsyʉbʉ di'ibʉ kyaj yajnijáwʉt.
40010027	Di'ibʉ n'anma̱a̱ydyʉp ma̱ ja koots'át, ka̱jxwa̱'xtʉ miits ma̱ ja xʉʉñ'át; es di'ibʉ n'anma̱a̱ydyʉp ayu'udsyʉ, niga̱jxtʉ miidsʉty mʉk extʉ tʉjkkʉjxm.
40010028	Katʉ xytsyʉ'ʉgʉdʉ di'ibʉ ya'e'kypy yʉ'ʉyʉ nini'x es kyaj mba̱a̱t dya'eeky ja anmʉja̱'a̱n; ja'a dʉ'ʉn mjaw mdsʉ'ʉgʉp di'ibʉ mba̱a̱t dyajkutʉgóy ma̱ ayoodákn ja nini'x es nandʉ'ʉn ja anmʉja̱'a̱n.
40010029	’¿Tii kyaj yajteeky majtskʉ joonu'unk mʉt tu'ugʉ meeñu'ungʉ? Es ni tu'ugʉ tadʉ joonu'unk kyaka̱'a̱y naxwiiñ pʉn kyajpʉ mDeedyʉty dyajkutíky.
40010030	Es extʉ yʉ mwa̱a̱y myʉda̱jtypy ja Dios madsyoy tu'uk tu'uk.
40010031	Katʉ mdsʉ'ʉgʉdʉ. Miidsʉdyʉ dʉ'ʉn ja Dios mmʉda̱jtʉdʉp kumay waanʉ ni'igʉ kʉdiinʉm may ja joonu'ungʉty.
40010032	’Nidʉgekyʉ ja̱'a̱yʉty di'ibʉts xy'axá̱jʉp éxtʉmʉ wyindsʉnʉn ya̱ mayjya'ayóty, ʉjtsʉts nandʉ'ʉn n'axá̱jʉp éxtʉmdsʉ nja̱'a̱yʉty ma̱dsʉ nDeedyʉts di'ibʉ jam tsa̱jpótm.
40010033	Di'ibʉts xy'ʉxtijp mayjya'ayóty ya̱ naxwiiñ, nan n'ʉxtíjʉpts ʉj ma̱dsʉ nDeedyʉts di'ibʉ jam tsa̱jpótm.
40010034	’Katʉ mjʉna̱'a̱ndʉ miidsʉty kots ʉj tʉ nmʉmíñ yʉ jotkujk'a̱jtʉn ya̱ naxwiiñ. Kyaj yʉ'ʉjʉty; yʉ'ʉ dʉ'ʉnʉ jotmay je'eyʉ.
40010035	Tyam tʉ nmíñʉts yajtsiptʉjkʉbʉ mʉt ja ja̱'a̱yʉty. Ja u'unk ʉna̱'k tsyiptúnʉt mʉdʉ tyeety, ja u'unkta̱a̱k mʉdʉ ñʉʉx esʉ xekxy ttuk'ak'átʉt ja xyekx.
40010036	Extʉ nidu'uk nidu'uk ñaymyʉdsip'átʉdʉt di'ibʉ tsʉna̱a̱ydyʉp ma̱ ti'igyʉ tʉjk.
40010037	’Di'ibʉ tsyejpy ja tyeety o ja tya̱a̱k ni'igʉ kʉdiinʉm ʉj, kyaj ñitʉ́kʉty nja̱'a̱y'átʉdʉts; es di'ibʉ tsyejpy ja mya̱a̱nk o ja ñʉʉx ni'igʉ kʉdiinʉm ʉj, kyaj ñitʉ́kʉty nja̱'a̱y'átʉdʉts;
40010038	es di'ibʉts kyaj xypyanejxy es kyaj jyiky'aty éxtʉm tu'ugʉ ja̱'a̱y di'ibʉ pyagiipy ja kyruuz ko 'yo'kʉn tninejxy, kyaj ñitʉ́kʉty yʉ'ʉ nja̱'a̱y'átʉdʉts.
40010039	Di'ibʉ yajtso'ogaampy ja jyiky'a̱jtʉn, yajtʉgóyʉp; per di'ibʉ yajtʉgeepy ja jyiky'a̱jtʉn mʉt ʉjtskyʉjxm, nitso'ogʉp.
40010040	’Di'ibʉ miits m'axá̱jʉdʉp, xy'axá̱jʉpts ʉj nandʉ'ʉn; es di'ibʉts ʉj xy'axá̱jʉp, 'yaxá̱jʉp nandʉ'ʉn di'ibʉts xykyajx.
40010041	Di'ibʉ 'yaxá̱jʉp ja Diosʉ kyuga̱jxpʉ mʉt ko Dios kyugajxy'átyʉty, 'yaxá̱jʉp nan ja dʉ'ʉmbʉ may'aty éxtʉm di'ibʉ yajmeepy ja Diosʉ kyuga̱jxpʉ; es di'ibʉ 'yaxá̱jʉp tu'ugʉ ja̱'a̱y di'ibʉ jiky'a̱jtp tʉy'a̱jtʉn mʉʉt ja'agyʉjxm ko jyiky'ajty tʉy'a̱jtʉn mʉʉt, 'yaxá̱jʉp nan ja dʉ'ʉmbʉ may'aty éxtʉm di'ibʉ yajmeepy ja ja̱'a̱y di'ibʉ jiky'a̱jtp tʉy'a̱jtʉn mʉʉt.
40010042	Es di'ibʉ myeepy tuk vasʉ wa̱'a̱ts nʉʉ tu'ugʉ u'unk ʉna̱'k ja'agyʉjxm kots ʉj nja̱'a̱y'áty, tʉy'a̱jtʉn ko kyaj wyʉ'ʉmʉt ʉxkumay.
40011001	Ko Jesús t'anma̱a̱ydyaaydyʉ dʉ'ʉn ja nima̱jmajtskpʉ 'yʉxpʉjkpʉ, ta jap tsyo'oñ es ñejxy ya'ʉxpʉjkpʉ es ayuk ka̱jxwa̱'xpʉ ma̱ tadʉ israelítʉdyʉ kya̱jpn wingónʉty.
40011002	Ko Fwank di'ibʉ naty ijtp pujxndʉgóty, tmʉdooy di'ibʉ natyʉ Kristʉ tyiimpy, net tkejxy ma̱ Jesús na̱a̱gʉty di'ibʉ yʉ'ʉ panʉjxʉdʉp,
40011003	es dyajtʉʉy: —¿Tii mijtsʉ dʉ'ʉn ja Kristʉ di'ibʉ mina̱a̱mp, o n'awíxtʉpts ja wiinkpʉ?
40011004	Netʉ Jesús 'yadsoojʉdʉ: —Nʉjxtʉ es tukmʉmadya̱'a̱ktʉ ja Fwank di'ibʉ miits tʉ xy'ixtʉ tʉ xymyʉdowdʉ.
40011005	Tukmʉmadya̱'a̱ktʉ wi'ix tyam ja wiints 'yixtʉ, ja ʉxneybyʉ tʉ yo'oybyéky yajxón, di'ibʉ ja leprʉ pa̱'a̱m myʉda̱jtypy tʉ 'yagʉda̱'a̱ktʉ, ja nátʉty mʉdoonʉdʉp, ja o'kpʉty jikypyʉjktʉp, es ja ayoobʉ ja̱'a̱yʉty ya''awa̱'a̱nʉdʉp ja oybyʉ ayuk.
40011006	Kuni'xy ja di'ibʉ kyaj dyajtʉgóy ja myʉbʉjkʉn ma̱ ʉj.
40011007	Ko tya̱a̱dʉty oj ñʉjxnʉdʉ, ta ja Jesús tmadyaktso'oñ ma̱ ja ja̱'a̱yʉty éxtʉmʉ dʉ'ʉn ja Fwank, es t'anʉʉmʉdʉ: —¿Tii dʉn miidsʉty oj xyñinʉjxtʉ es xy'ixa̱'a̱ndʉ ma̱ mʉj itʉn? ¿Tu'ugʉ tsa̱jkápyñ di'ibʉ tʉ wyinxijtta̱'a̱yʉty ja poj?
40011008	Es pʉn kyaj, ¿tii dʉn oj xy'ixtʉ? ¿Tu'ugʉ yedyʉjk oy xyoxypyʉ? Miits mnija̱'a̱dʉp ko di'ibʉ dʉn nayxyojxʉdʉp jam 'yittʉ ma̱ tyʉjkʉdyʉ réyʉty.
40011009	¿Per tii dʉn oj tʉ xy'ixtʉ? ¿Tu'ugʉ Diosʉ kyuga̱jxpʉ? Yʉ'ʉ dʉ'ʉn. Yʉ'ʉ tu'uk di'ibʉ waanʉ ni'igʉ tmʉdaty ja mʉj'a̱jtʉn kʉdiinʉmʉ wiinkpʉty ja Diosʉ kyuga̱jxpʉ.
40011010	Fwank yʉ'ʉ dʉ'ʉn di'ibʉ ja Diosʉ jyaaybyajtʉn myadyakypy ma̱ jyʉna'añ: Ngejxypyʉts jawyiin ja n'ayuk ka̱jxwa̱'xpʉts es mya''awátsxʉdʉt yʉ mnʉ'ʉ mdu'u.
40011011	Tʉy'a̱jtʉnʉts njʉna̱'a̱ñ: Kyaj pʉ́n ja Diosʉ kyuga̱jxpʉty ja jékyʉp waanʉ tmʉdattʉ ja mʉj'a̱jtʉn kʉdiinʉm ja Fwank Yajnʉbajtpʉ; per waanʉ tmʉdaty ja mʉj'a̱jtʉn oytyim pʉ́nʉty ijttʉp ma̱ ja tsa̱jpótmʉdʉ kutujkʉn.
40011012	’Es ma̱ yʉ Fwank Yajnʉbajtpʉ dyajtsondáky tka̱jxwa'xy ja Diosʉ 'yayuk es extʉ tyamba̱a̱t, ta ja ja̱'a̱yʉty di'ibʉ tʉjkʉdʉp ma̱ tsa̱jpótmʉdʉ kutujkʉn. Dʉ'ʉn ja'ajʉty éxtʉmʉ mayjya'ay di'ibʉ ti'igyʉ tuktoñʉ tʉkʉyándʉp ma̱ tu'u xu'utspʉ.
40011013	Di'ibʉ ja Moisés es nidʉgékyʉdyʉ Diosʉ kyuga̱jxpʉty ñikaktʉ kʉxja̱'a̱y ma̱ ja Diosʉ jyaaybyajtʉn ma̱a̱nʉmʉ naty kyamíñ ja Fwank, tʉgekyʉ tnigajxy ko myina̱'a̱ñ jya̱'ta̱'a̱ñ ma̱ ja Dios yajkutuka̱'a̱ñ.
40011014	Es pʉn miits mmʉbʉkándʉp, Fwank yʉ'ʉ dʉ'ʉn éxtʉm ja Diosʉ kyuga̱jxpʉ Eliiʉs di'ibʉ jaminán.
40011015	Di'ibʉ mʉdoodʉp, wa'an tjaygyúkʉdʉ.
40011016	’¿Tits mʉʉt mba̱a̱t n'ijxkijxyʉ ja ja̱'a̱y di'ibáty tyam jiky'a̱jttʉp? Kʉxʉ'ktʉp éxtʉm ja ʉna̱'ku'ungʉn di'ibʉ uñaaydyʉp es kyuyattʉ ma̱a̱yóty, es ya̱'a̱x jyoktʉ mʉdʉ myʉtkuya̱jtpʉty:
40011017	“Tʉts njaxu'uxy di'ibʉ ya''ajtsp, es kyaj tʉ m'atstʉ; es tʉ n'ʉ́yʉts di'ibʉ mʉʉt ja o'kpʉ ñaxtʉkʉ, es kyaj tʉ xykyoxtʉ mguj mga̱a̱dsyʉty es ni tʉ mgajʉ'ʉydyʉ.”
40011018	’Pes kyaj ja Fwank Yajnʉbajtpʉ tkay éxtʉmʉ ja̱'a̱y ti ttsoktʉ, es kyaj t'iiky ja vinʉ, es miits mjʉna̱'a̱ndʉ ko yʉ'ʉ myʉjku'umʉdúñ.
40011019	Es ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, kaabyʉts es n'i'kypyʉts ja vinʉ, es miits mjʉna̱'a̱ndʉ: “Kax es amʉ'uuk, es myʉtnaymyaayʉp ja pekyjya'ayʉty esʉ yajkugʉbajtpʉty.” Per di'ibʉ tʉ t'axá̱jʉdʉ yʉ oybyʉ ʉxpʉjkʉn es jyiky'attʉ éxtʉmʉ Dios ttseky, tadʉ ja̱'a̱y dya'íxʉdʉ ko 'yóyʉty di'ibʉ Dios tyiimpy.
40011020	Net ja Jesús dyajtsondáky t'ooy ja ka̱jpnʉty ma̱ naty tʉ ttuñ may ja mʉj'a̱jtʉn, ja'a ko yʉ ja̱'a̱yʉty jap kyaj jyodʉmbittʉ. Es dʉ'ʉn t'anma̱a̱ydyʉ:
40011021	—¡Pʉroobʉ mijts Korazín ka̱jpn, es pʉroobʉ mijts Betsaydʉ ka̱jpn! Ja'a ko pʉn kooxyʉp yajtuuñ ma̱ Tirʉ ka̱jpn esʉ Sidón ka̱jpn yʉ mʉj'a̱jtʉn éxtʉmts nbʉjta'aky ma̱ miidsʉty, tadʉ ka̱jpn jékyʉpxyʉp dya'íxyʉty yʉ jyotmay mʉdʉ pyojpʉkyʉjxm, es jyodʉmbijtxyʉp mʉdʉ Dios.
40011022	Per ʉj n'anma̱a̱ydyʉp miits ko ja̱'a̱y yajpayo'oydyʉt, miits m'axá̱jʉdʉp tu'ugʉ tʉydyu'unʉn mʉk es kyaj dyʉ'ʉnʉty ma̱ Tirʉ es ma̱ Sidón.
40011023	Es mij Kafarnaúm ka̱jpn, di'ibʉ naybyʉjta̱'a̱gánʉp mʉj kʉjxm extʉ ma̱ tsa̱jpʉn, ¡ja Dios yʉ'ʉ mbʉjta̱'a̱gʉdʉp ma̱ ayoodákn! Ja'a ko pʉn ʉjxyʉpts nbʉjták ma̱ Sodomʉ ka̱jpn yʉ mʉj'a̱jtʉn éxtʉm ma̱ mijʉn, tadʉ ka̱jpn taaxyʉp tyamba̱a̱t.
40011024	Per ʉj n'anma̱a̱ydyʉp miits, ko ja̱'a̱y yajpayo'oydyʉt, miidsʉty myajnáxʉp waanʉ ni'igʉ mʉk ja tʉydyu'unʉn es kyaj dyʉ'ʉnʉty ma̱ Sodomʉ ja̱'a̱yʉty.
40011025	Ma̱ tadʉ tiempʉ ja Jesús kya̱jxtáky, es jyʉnáñ: —Tatitu'unk, n'awda̱jtypyʉts mij di'ibʉ Windsʉn'a̱jtp tsa̱jpótm es ya̱ naxwiiñ, ja'a ko mij tʉ xyu'utsy ja m'ayuk mʉt ja ja̱'a̱yʉty di'ibʉ yajtijtʉp ʉxpékyʉty es wijyjya'ayʉty, per mij tʉ xytyuk'ixy ja ja̱'a̱y di'ibʉ dʉ'ʉn éxtʉm ʉna̱'ku'ungʉty.
40011026	Es oy, Tatitu'unk, ko dʉ'ʉn tʉ xytyuñ éxtʉm mij xytsyekyʉn.
40011027	Ta ja Jesús t'anma̱a̱ydyʉ ja ja̱'a̱yʉty di'ibʉ naty mʉdoo'ijtʉdʉp: —Yʉ nDeedyʉts tʉts xytyukkʉdʉkʉ oytyim tiity tʉgekyʉ. Ni pʉ́nʉts xykya'ixy'aty yajxón, ja Diosʉ 'yU'unk, yʉ'ʉyʉ dʉ'ʉn ja nDeedyʉts; es nan ni pʉ́nʉmts tka'ixy'aty ja nDeedyʉts, ʉjtsʉ dʉn je'eyʉ es di'ibátyʉts ʉj ndsejpy es nduk'ixy'átʉdʉts.
40011028	Nimiindʉgʉts miits nidʉgékyʉty di'ibʉ tʉ ya''anu'xʉdʉ ja tyuunk es ja tsyemy kyʉ'ʉyʉty, es ʉjtsʉts miits nmo'oydyʉp ja mbo'xtákn.
40011029	Kupʉktʉ tya̱dʉ kukap di'ibʉts ʉj nbʉjtákypy ma̱ miidsʉty, es ʉxpʉktʉ ma̱ ʉjts ja ndu'unʉnʉts, mʉt ko ʉj nmʉda̱jtypyʉts ja ma'xtujkʉn es yujy tuda'agyʉts, es pya̱a̱dʉp ja po'xtákn yʉ m'anmʉja̱'a̱nʉty.
40011030	Ja ngukap di'ibʉts ʉj nbʉjta̱'a̱gaampy ma̱ miidsʉty, kyaj tsyípʉty xyajnʉjxtʉt, es ja tsemy di'ibʉ mʉʉt xykyʉ'ʉyʉt, to'tsyky yʉ'ʉ.
40012001	Ma̱ tu'ugʉ sa̱a̱bʉdʉ xʉʉ Jesús mʉt ja 'yʉxpʉjkpʉ ña̱jxtʉ triigʉ kamoty, es ja 'yʉxpʉjkpʉty tkutʉjtʉ ja triigʉ, es twinxatstʉ, es tjʉ'xtʉ ja pya̱jk, mʉt ko yu'oogʉdʉ.
40012002	Ko ja fariseeʉty t'ijxtʉ taadʉ, ta t'anma̱a̱ydyʉ ja Jesús: —Ix yʉ m'ʉxpʉjkpʉty, ja'a tyuundʉp di'ibʉ kyaj ñigutíkyʉty ma̱ ja po'xʉnxʉʉ.
40012003	Ta ja Jesús 'yadsoojʉ: —¿Tii kyajnʉm miits xy'ʉxpʉktʉ di'ibʉ tyuun ja Davit ko yʉ'ʉ es ja jyamyʉʉdʉty tmʉda̱jttʉ ja yuu?
40012004	Net tyʉjkʉ Davit ma̱ ja Diosʉ tyʉjk, es tju'ty ja tsa̱jkaaky di'ibʉ kuni'xy, es tka̱a̱y yʉ'ʉ es nandʉ'ʉn tmooydyʉ jyamyʉʉdʉty. Es kyaj jyanigutíkyʉty es yʉ'ʉjʉty tkáydyʉt, yʉ'ʉ je'eyʉ ja teety kyáydyʉp.
40012005	¿O kyajnʉm xy'ʉxpʉktʉ ja Moisesʉ 'yana'amʉn ko ja teety ma̱ ja mʉj tsa̱jptʉjk kyaj pyo'xtʉ ma̱ ja po'xʉnxʉʉ?, es nan ni tya̱a̱dʉ tʉ kyapekytyundʉ.
40012006	N'anma̱a̱ydyʉp ko taa ja ya̱a̱ tu'uk di'ibʉ ni'igʉ myʉ́jʉty kʉdiinʉm ja mʉj tsa̱jptʉjk.
40012007	Miidsʉty kyajnʉm xyjaygyúkʉdʉ di'ibʉ dʉn 'yandijpy ja Dios ma̱ yʉ jyaaybyajtʉn ma̱ jyʉna'añ: “Ʉj ndsejpyʉts es xymyʉdáttʉt ja pa''ayo'on, es kyajts ndseky es xytyukwindsʉ'ʉgʉdʉts ja jʉyujkʉty.” Kooxyʉp xyjaygyúkʉdʉ, kyajxyʉp xypyekymyo'oy ja ja̱'a̱yʉty di'ibʉ tʉ kyapekytyúñ.
40012008	Ja'a ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmʉda̱jtypyʉts ja kutujkʉn ma̱ yʉ tadʉ po'xʉnxʉʉ.
40012009	Ta ja Jesús tsyo'oñ jam es tyʉjkʉ ma̱ tu'ugʉ tsa̱jptʉjk.
40012010	Japʉ naty tu'ugʉ yedyʉjk di'ibʉ myʉda̱jtypy ja kyʉ'ʉ tuk adu'um tʉ'ʉts. Es kom ja fariseeʉty 'yʉxta̱a̱ydyʉp wi'ix t'okpʉjtákʉdʉ pyojpʉ ja Jesús, ta dyajtʉʉdʉ: —¿Tii mba̱a̱t 'yagʉda'aky tu'ugʉ puma̱'a̱y ma̱ po'xʉnxʉʉ?
40012011	Ta ja Jesús 'yadsoojʉ: —Pʉ́n miidsʉty nidu'uk myʉda̱jtypy tu'ugʉ byorreegʉ es kyunáxʉt ma̱ tu'ugʉ jut ma̱ yʉ po'xʉnxʉʉ, ¿ti kyaj nʉjx xyjuudyʉ?
40012012	Pes, ¡waanʉ oy es tu'ugʉ ja̱'a̱y nbudʉjkʉm es kʉdiinʉm tu'ugʉ borreegʉ! Pa̱a̱ty mba̱a̱t ndu'unʉm ja oybyʉ ma̱ po'xʉnxʉʉ.
40012013	Ta ja Jesús t'anma̱a̱y ja yedyʉjk: —Xa̱jtʉ́w. Es ko xya̱jtʉʉy, ta oj 'yagʉda'aky éxtʉm jatuk adu'umbʉ.
40012014	Ta pyʉdsʉʉmdʉ ja fariseeʉty, es ñaymyujkʉdʉ es jyuntʉtuundʉ wi'ix mba̱a̱t ja Jesús 'yeeky.
40012015	Ko Jesús tnija̱'a̱jʉ tya̱a̱dʉ, ta jap tsyo'oñ, es may ja ja̱'a̱y oj pyanʉjxʉdʉ. Jesús ya''agʉdak ja puma̱'a̱yʉty,
40012016	es ttuknipʉjktʉ es kyaj tka̱jx tmadya̱'a̱ktʉt mayjya'ayóty.
40012017	Tya̱a̱dʉdsʉ dʉ'ʉn jya̱jtʉ es yajkuydyúnʉt di'ibʉ ja Diosʉ kyuga̱jxpʉ Isaiiʉ kyʉxja̱a̱y ma̱ Dios jyʉnáñ:
40012018	Tya̱a̱dʉ dʉ'ʉn ja nmʉduumbʉts di'ibʉts ʉj tʉ nwin'ixy, di'ibʉts ʉj ni'igʉ ndsejpy es di'ibʉts ʉj mʉʉt njotkujkʉty. Nbʉjta̱'a̱gʉpts ja nJa̱'a̱jʉnʉts ma̱ yʉ'ʉ es tka̱jxwa̱'xʉt ma̱ yʉ naxwíñʉdʉ ja̱'a̱yʉty kots nbayo'oy mʉt ja tʉy'a̱jtʉn.
40012019	Kyaj tsyiptúnʉt es ni kyaya̱'a̱x kyajókʉt, es ni kyayajmʉdówdʉ kyajxy tu'ujóty.
40012020	Kyaj ttʉ́jʉt ni tu'ugʉ tsa̱jkápyñ ja neybyʉ, ni tkaya'oogʉt ja kudʉ'xnʉ myetsyʉ di'ibʉ oogánʉp, extʉ koonʉm dyajpʉjta̱'a̱gʉt ja tʉy'a̱jtʉn.
40012021	Es ma̱ yʉ'ʉn ja naxwíñʉdʉ ja̱'a̱yʉty t'awix tjʉjp'íxtʉ yʉ ñitsokʉn.
40012022	Ta ma̱ ja Jesús dyajnʉjxtʉ tu'ugʉ ja̱'a̱y wiints es uum, di'ibʉ myʉda̱jtypy ja ka'oybyʉ. Jesús ya''agʉdak éxtʉm mba̱a̱t ja ja̱'a̱y 'yixy es kyajxy.
40012023	Nidʉgekyʉ ja ja̱'a̱yʉty dʉ'ʉñʉ wyʉ'ʉmʉdyaaydyʉ es jyʉnandʉ: —¿Tii ja'a da dʉnʉ tya̱a̱dʉ ja Davitʉ tyʉʉmp 'ya̱a̱ts?
40012024	Es ko ja fariseeʉty tmʉdoodʉ tya̱a̱dʉ, net ñayjyʉnánʉdʉ dʉ'ʉn: —Tya̱a̱dʉ yajjʉgékypy ja ka'oybyʉ yʉ'ʉyʉ mʉt ja mʉjku'ugópk Belzebuu kyutujkʉn.
40012025	Jesús ñija̱'a̱bʉ naty di'ibʉ wyinma̱a̱ydyʉp, es t'anma̱a̱ydyʉ: —Oytyim di'ibʉty ja kutujkʉn ma̱ ja ja̱'a̱yʉty ñaywya̱'xʉdʉ es ñayñitsiptúnʉdʉ, dʉ'ʉn ñayyajkutʉgóyʉdʉ; es pʉn tu'ugʉ ka̱jpn o di'ibʉ tsʉna̱a̱ydyʉp ja ja̱'a̱y tuk jʉʉn tuk tʉjk ñaywya̱'xʉdʉ, kyaj mba̱a̱t jyeky.
40012026	Es nandʉ'ʉn pʉn ja mʉjku'ugópk Satanás yajpʉdseempy ja myʉga'oybyʉ, ta ñaywya̱'xʉdʉ. Pes ¿wi'ix mba̱a̱t jyeky ja kyutujkʉn?
40012027	Es pʉn tʉy'a̱jtʉn éxtʉm mjʉna̱'a̱ndʉ kots ʉj nyajpʉdsémy ja ka'oybyʉ mʉt ja mʉjku'ugópk Belzebuu kyutujkʉn, ¿ti kutujkʉn myʉda̱jtypy miidsʉ m'ʉxpʉjkpʉty es dyajpʉdsémy ja ka'oybyʉ? Pa̱a̱ty kʉ'ʉmʉ m'ʉxpʉjkpʉty dya'íxʉdʉ ko miits mga̱jxtʉgóydyʉ.
40012028	Per pʉn ʉjts mʉt ja Diosʉ Jya̱'a̱jʉn nyajpʉdsémyʉts ja ka'oybyʉ, tʉ naty ya'ixy ko tʉ wyingóñ ja tsa̱jpótmʉdʉ kutujkʉn ma̱ miidsʉty.
40012029	¿Wi'ix mba̱a̱t pʉ́n tu'uk tyʉkʉ ma̱ yʉ kudsʉ'ʉgʉbʉ ja̱'a̱yʉ tyʉjk es tpʉjkʉdʉ di'ibʉ myʉda̱jtypy pʉn kyaj jawyiin t'awʉʉnmíky? Dʉ'ʉnʉ dʉn mba̱a̱t tjuuty di'ibʉ jap tʉgoty.
40012030	’Di'ibʉ kyaj 'yity mʉt ʉj, yʉ'ʉ dʉ'ʉn xymyʉdsip'a̱jtpʉts; es di'ibʉ kyaj dyajmíky mʉt ʉj, yʉ'ʉ dʉ'ʉn 'yʉxka̱'tsypy.
40012031	’Es n'anʉʉmʉdʉ ko yʉ ja̱'a̱yʉty mba̱a̱t yajme'xy tʉgekyʉ oytyim di'ibʉdyʉ pyojpʉty esʉ 'yaxʉk kajxy, per pʉn myʉga̱jxtʉgeepy ja Espíritʉ Santʉ, taadʉ kyaj mba̱a̱t yajme'xy.
40012032	Oytyim pʉ́nʉty di'ibʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, xykya̱jxpátp axʉʉk, mba̱a̱dʉ taadʉ yajme'xy, per di'ibʉ tka̱jxpátp axʉʉk ja Espíritʉ Santʉ, yʉ'ʉ mʉʉt ñaybyekytyʉ́kʉdʉt es ni na̱'a̱ Dios kyapojpʉma'xʉdʉt, ni ma̱ tya̱dʉ naxwíñʉdʉ es ni ma̱ ja di'ibʉ miimp.
40012033	’Pʉn oy ja kepy, tʉʉmp'a̱jtp oy; es pʉn ja kepy kyaj 'yóyʉty, nan axʉʉk ja tyʉʉmp. Ja kepy ya'ʉxkapy ma̱ ja tyʉʉmbʉn.
40012034	¡Miidsʉty dʉ'ʉn éxtʉmʉ awa̱'a̱ndsa̱'a̱ñʉn! ¿Wi'ix mba̱a̱t xymyadya̱'a̱ktʉ ja oybyʉ es miidsʉty kʉ'ʉm m'axʉkja̱'a̱y'a̱jttʉp? Ja'a ko ja a̱a̱ kyajxypy ja di'ibʉ yajpi'ipy yajkejpy jodoty.
40012035	Pa̱a̱ty ja ja̱'a̱yʉ oyjya'aybyʉ tsuj kyajxy myadya'aky mʉt ko ijtp jyodoty ja oybyʉ; per ja axʉk ja̱'a̱ybyʉ myadyakypy ja tsa̱a̱tsykyʉbétypyʉ mʉt ko ijtp jyodoty ja axʉk'a̱jtʉn.
40012036	Per ʉj n'anma̱a̱ydyʉp miits ko ja̱'a̱y yajpayo'oydyʉt, nidʉgekyʉ tkʉyáktʉdʉ kywentʉ di'ibáty tʉ tka̱jxtʉ di'ibʉ tʉ tkapawinmay.
40012037	Ja'a ko mʉt ja mgʉ'ʉmgajxy ja Dios mbayo'oyʉdʉt. Es pʉn oy mgajxy, ta mnʉjxtʉt ma̱ ja jiky'a̱jtʉnʉ winʉ xʉʉ winʉ tiempʉ; per pʉn axʉʉk tʉ mgajxy, ta mnʉjxtʉt ma̱ ja tʉydyu'unʉnʉ winʉ xʉʉ winʉ tiempʉ.
40012038	Net t'anma̱a̱ydyʉ ja Jesús na̱a̱gʉdyʉ fariseeʉty es ja di'ibʉty tsa̱jptʉgóty ya'ʉxpʉjktʉp: —Windsʉ́n, nja'ixándʉpts es mij xytyúnʉt tu'ugʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn, es ʉʉdsʉty nnijáwʉt ko tʉy'a̱jtʉn di'ibʉ mgajxypy.
40012039	Jesús t'adsooy: —Ja pojpʉ ja̱'a̱yʉty di'ibʉty myastúttʉp ja Dios 'yamdoodʉp tu'ugʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn, per kyaj yajmo'oya'añ yʉ wiinkpʉ ijxwʉ'ʉmʉn, yʉ'ʉyʉ dʉ'ʉn ja jya'ajʉ yʉ Diosʉ kyuga̱jxpʉ Jonás.
40012040	Mʉt ko dʉ'ʉn éxtʉm ja Jonás 'yijty mʉj a̱jkx jodoty tʉgʉk xʉʉ es tʉgʉk ux, nandʉ'ʉn ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, n'ita̱'a̱ñ tʉgʉk xʉʉ es tʉgʉk ux na̱a̱xóty.
40012041	Ko ja̱'a̱y yajpayo'oydyʉt, ja ja̱'a̱yʉty di'ibʉ jékyʉp ijttʉ ma̱ Nínive ka̱jpn jyikypyʉ́ktʉt ti'igyʉ mʉt di'ibʉ tyam jiky'a̱jttʉp. Es yʉ'ʉjʉty ñigʉxʉ'ʉktʉt ko pekyjya'ayʉty di'ibʉ tyam jiky'a̱jttʉp, ja'a ko yʉ Nínive ja̱'a̱yʉty myʉdoo'ijttʉ ja Jonasʉ 'yayuk es jyodʉmbijttʉ, es taa ja ya̱a̱ tu'uk di'ibʉ myʉda̱jtypy ni'igʉ ja mʉj'a̱jtʉn kʉdiibʉm ja Jonás.
40012042	Es ko ja̱'a̱y yajpayo'oydyʉt, yʉ toxytyʉjk di'ibʉ ijt reynʉ jékyʉp ma̱ nax ma̱ jʉmboj myiñ, jyikypyʉka̱'a̱ñ ti'igyʉ mʉt ja ja̱'a̱yʉty di'ibʉ tyam jiky'a̱jttʉp, es yʉ'ʉ nigʉxʉ'ʉgʉp ko pekyjya'ayʉty di'ibʉ tyam jiky'a̱jttʉp, ja'a ko yʉ'ʉ jagam tsyooñ es tmʉdowa̱'a̱ñ ja rey Salomongʉ kya̱jxwíjʉn, es taa ja ya̱a̱ tu'uk di'ibʉ myʉda̱jtypy ni'igʉ ja mʉj'a̱jtʉn kʉdiibʉm ja rey Salomonk.
40012043	’Ko tu'ugʉ ka'oybyʉ pyʉdsemy ma̱ tu'ugʉ ja̱'a̱y, net jyʉdity tʉ'ʉts ittum es t'ʉxta̱'a̱y ma̱ 'yokpo'xʉt. Es ko tkapa̱a̱ty,
40012044	net ñayjyʉna'añʉty: “N'okjʉmbítyʉts jatʉgok ma̱ tadʉ ja̱'a̱y.” Es ko jyʉmbity, net t'ijxy ja ja̱'a̱y éxtʉm tu'ugʉ tʉjk pade'eky ja̱'xe'ekypyʉ es tukwa̱'a̱ts.
40012045	Net nʉjx dyajmíñ janijʉxtujkpʉ myʉga'oybyʉ di'ibʉ waanʉ axʉʉkpʉ, es mʉt yʉ'ʉ tyʉkʉya'añ tsʉnaabyʉ ma̱ tadʉ ja̱'a̱y, es dʉ'ʉnʉ tadʉ ja̱'a̱y wye'emy waanʉ axʉʉk kʉdiinʉm jawyíñʉp. Es dʉ'ʉn nandʉ'ʉn jyata̱'a̱ñ ja axʉk ja̱'a̱y di'ibʉ tyam jiky'a̱jttʉp.
40012046	Támnʉmʉ natyʉ Jesús t'akmʉgajxy ja ja̱'a̱yʉty ko jya̱jttʉ ja tya̱a̱gu'unk es ja myʉga'axʉty. Japyʉ tʉja̱'p oj wyʉ'ʉmdʉ es tmʉga̱jxa̱'a̱ndʉ ja Jesús.
40012047	Nidu'ugʉ ja̱'a̱yʉty t'awa̱'a̱nʉ ja Jesús: —Yʉ mda̱a̱gu'unk esʉ mmʉga'axʉty tyap tʉja̱'p, es yʉ'ʉjʉty mij mmʉga̱jxánʉdʉp.
40012048	Es ja Jesús t'adsooy di'ibʉ naty awa̱'a̱nʉp: —¿Pʉ́ndsʉ dʉ'ʉn nda̱a̱k'a̱jtypy, es pʉ́ndsʉ dʉ'ʉn nmʉga'ax'a̱jtypyʉts?
40012049	Ta ttukni'ijxʉ ja 'yʉxpʉjkpʉty, es t'anma̱a̱y: —Tya̱a̱dʉdsʉ dʉ'ʉn éxtʉm ja nda̱a̱gʉts es éxtʉm ja nmʉga'axʉdyʉts.
40012050	Mʉt ko oytyim pʉ́nʉty di'ibʉ tyiimpy ja tsyojkʉndsʉ nDeedyʉts di'ibʉ jam tsa̱jpótm, yʉ'ʉdsʉ dʉ'ʉn éxtʉm ja nmʉga'axʉts yedyʉjk toxytyʉjkʉty es éxtʉmdsʉ nda̱a̱gʉn.
40013001	Ma̱ tadʉ xʉʉ Jesús tsyo'oñ ma̱ ja tʉjk es oj ñejxy mejyñbyʉ'a̱a̱y, es ñaxwe'tsy jam.
40013002	Ta ja ja̱'a̱y may jyantsyñaymyujkʉ ma̱ yʉ'ʉ. Ta Jesús tyʉjkʉ ma̱ tu'ugʉ barkʉ es ñaxwe'tsy jam, es nidʉgekyʉ ja ja̱'a̱yʉty wyʉ'ʉmdʉ japyʉ ma̱ pu'u jot.
40013003	Net tyʉjkʉ ya'ʉxpʉjkpʉ mʉt kana̱k nax ijxpajtʉn, es jyʉnáñ: —Tu'ugʉ triigʉwʉjpʉ 'yojtsy wʉjpʉ.
40013004	Es ma̱ oj twʉjy, oj nandʉ'ʉn kya'ay ja tyʉʉmt ma̱ padu'u, es ja joon tpiidʉ.
40013005	Es nandʉ'ʉn kya'ay ja tyʉʉmt ma̱ ja tsa̱a̱de'eky patkʉ'p es wingʉjxy kyaj kyʉ́kʉty ja nax. Pa̱a̱dyʉ tadʉ tʉʉmt pojʉn myujxy mʉt ko wingʉjxy je'eyʉ ja nax.
40013006	Es ko ja xʉ'án myiiñ, net tyʉtsy, mʉt ko kyaj 'ya̱a̱tske'eky.
40013007	Jatuk peky ja tʉʉmt kya'ay ma̱ ja apyñ jawyiin myujxy, ta dyajji'xy ja triigʉ.
40013008	Es jatuk peky ja tʉʉmt kya'ay oyña̱a̱xóty. Ta byeen oy tyʉʉmp'a̱jty. Na̱a̱gʉty wyinjʉnajky mʉgo'pxʉ triigʉ tu'uk tu'ukpʉ tʉʉmt, na̱a̱gʉty tʉgʉ'px es na̱a̱gʉty i'px ma̱jk.
40013009	Di'ibʉ mʉdoodʉp, wa'an tjaygyúkʉdʉ.
40013010	Ta ja ʉxpʉjkpʉty tmʉwingoondʉ ja Jesús, es dyajtʉʉdʉ: —¿Ti ko xymyʉmadya'aky ja ja̱'a̱y mʉdʉ ijxpajtʉn?
40013011	Ta Jesús 'yadsoojʉdʉ: —Ja Dios mduknija̱'a̱dʉp miidsʉty di'ibʉ kyaj yajnijáwʉ ijty wi'ix yʉ'ʉ yajkutíky, per ja wiinkpʉ ja̱'a̱yʉty kyaj tnijáwʉdʉ.
40013012	Ja'a ko di'ibʉ myʉda̱jty jyaygyejpy, ak'yajmo'oyʉp waanʉ ni'igʉ; es t'aktimmʉdátʉt waanʉ may; es di'ibʉ myʉda̱jtypy waandi'knʉ, aktim'yajpʉjkʉdya'ayʉp di'ibʉ myʉda̱jtypy.
40013013	Pa̱a̱ty ndukmʉmadya̱'a̱ktʉ mʉdʉ ijxpajtʉn, mʉt ko yʉ'ʉjʉty ijxtʉp, per dʉ'ʉn yʉ'ʉjʉty éxtʉm kyadim'ixtʉ; es mʉdoodʉp, per kyaj tjaygyúkʉdʉ éxtʉm tkadimmʉdowdʉ.
40013014	Es dʉ'ʉn éxtʉm yʉ'ʉjʉty yajkuydyúñ éxtʉm ja Diosʉ kyuga̱jxpʉ Isaiiʉ jyʉnáñ: Oy miidsʉty xyjamʉdowdʉ, ni na̱'a̱ xykyajaygyúkʉdʉt; oy xyja'ijxpʉdʉ, ni na̱'a̱ xykyamʉwinma̱'a̱ñbya̱a̱ttʉt,
40013015	mʉt ko tya̱dʉ ja̱'a̱yʉdyʉ jyot tʉ jyʉmbittʉ juun, kyaj myʉdowdʉ es tʉ ja wyiin dyajpi'itstʉ, dʉ'ʉn tka'íxtʉt mʉt ja wyiin es tkamʉdówʉt mʉt ja tyatsk, es kyaj tjaygyúkʉdʉt mʉt ja jyot, es kyajts ʉj xyñimíndʉt esʉts nyajnitso'ogʉt.
40013016	’Per kuni'xy miidsʉty, mʉt ko m'ijxtʉp es mmʉdoodʉp.
40013017	Tʉy'a̱jtʉnʉts miits n'anʉʉmʉdʉ ko may ja Diosʉ kyuga̱jxpʉty esʉ ja̱'a̱yʉty di'ibʉ jiky'a̱jttʉ tʉy'a̱jtʉn mʉʉt tja'ixandʉ tya̱a̱dʉ di'ibʉ miits m'ijxtʉp, per kyaj oj t'ixtʉ; jyamʉdowandʉ di'ibʉ miits yʉ tya̱a̱dʉ mmʉdoodʉp, per kyaj oj tmʉdowdʉ.
40013018	’Mʉdowdʉ di'ibʉ myadyakypy ja ijxpajtʉn ma̱ ja ja̱'a̱y oj twʉjy ja triigʉ.
40013019	Di'ibʉ myʉdoodʉp wi'ix ja tsa̱jpótmʉdʉ kutujkʉn es kyaj tjaygyúkʉdʉ, dʉ'ʉn yʉ'ʉ éxtʉm ma̱ ja tʉʉmt kya'ay tu'a̱a̱y. Myiiñ ja mʉjku'ugópk es pyʉjkxʉ ja Diosʉ 'yayuk di'ibʉ dʉ'ʉn ni'ipyʉn jyodoty.
40013020	Ma̱ ja tʉʉmt kya'ay ma̱ ja tsa̱a̱de'eky patkʉ'p, ja'a 'yandijpy ja ja̱'a̱yʉty di'ibʉ myʉdoodʉp ja Diosʉ 'yayuk es t'axá̱jʉdʉ xonda'aky 'ya̱a̱ xonda'aky jyot.
40013021	Dʉ'ʉn yʉ'ʉ éxtʉm ja triigʉ di'ibʉ kyaj kyʉ́kʉty ja 'ya̱a̱ts, kyaj jyaktʉ. Ko tyukmín tyukja̱'tʉdʉ ayo'on jotmay mʉt ja'agyʉjxm ja Diosʉ 'yayuk, net tmastu'uty ja myʉbʉjkʉn.
40013022	Ma̱ ja tʉʉmt kya'ay ma̱ ja apyñ myuxy, ja'a 'yandijpy ja di'ibʉ myʉdoodʉp ja Diosʉ 'yayuk; per ja'ayʉ wyinma̱'a̱ñ'a̱jttʉp di'ibʉ tyukjiky'áttʉp ya̱ naxwiiñ es ja jotkujkja̱'a̱y'a̱jtʉn win'ʉ'ʉn winxá̱jʉdʉp, es tkajamyetsy Diosʉ 'yayuk, es kyaj dyajmʉj dyajmáyʉdʉ ja Diosʉ 'yayuk ma̱ tya̱dʉ ja̱'a̱yʉty.
40013023	Es ma̱ ja tʉʉmt kya'ay oyña̱a̱xóty, ja'a 'yandijpy ja di'ibʉ myʉdoodʉp ja Diosʉ 'yayuk es tjaygyúkʉdʉ, es dyajmʉj dyajmáyʉdʉ. Na̱a̱gʉdyʉ dʉ'ʉn éxtʉm ma̱ di'ibʉ ja tʉʉmt dʉ'ʉn tʉʉmp'a̱jt mʉgo'px, esʉ wiinkpʉ dʉ'ʉn éxtʉm ma̱ di'ibʉ tʉʉmp'a̱jt tʉgʉ'px, o éxtʉm ma̱ di'ibʉ tʉʉmp'a̱jt i'px ma̱jk.
40013024	Jesús tpʉjtákyʉ tya̱dʉ jatu'ugʉ ijxpajtʉn: —Ja tsa̱jpótmʉdʉ kutujkʉnʉ dʉ'ʉn éxtʉm tu'ugʉ ja̱'a̱y ko twʉjy ja oybyʉ triigʉ ma̱ yʉ ñax.
40013025	Es ko myana̱jxta̱'a̱ydyʉ, ta tyʉkʉ tu'ugʉ myʉdsip ma̱ naty tʉ twʉjy. Ta twʉjy ja axʉʉkpʉ ujts tʉʉmt.
40013026	Ko naty ja triigʉ yoñ es tyʉʉmp'atánʉ, ta kyʉxe'ky es tap tmʉt'yóñ ja axʉʉkpʉ ujts di'ibʉ ja myʉdsip oj ttukwʉjʉ.
40013027	Ta ja mʉduumbʉtʉjkʉty oj t'anʉʉmʉ ja wyindsʉ́n: “Windsʉ́n, pʉn ja tʉʉmt oyʉ naty di'ibʉ yajwʉj ma̱ yʉ mnax, ¿ma̱a̱ dʉn tsyooñʉ tadʉ axʉʉkpʉ ujts?”
40013028	Net ja wyindsʉ́n 'yadsoojʉdʉ: “Nidu'ugʉty ja nmʉdsípʉdsʉ dʉ'ʉn tʉ 'yadʉ'ʉtsy.” Ta ja myʉduumbʉty dyajtʉʉdʉ ja wyindsʉ́n: “¿Ti mdsejpy esʉts nʉjx n'ʉxwijxʉ'ʉktʉ tadʉ axʉʉkpʉ ujtsʉ?”
40013029	Es ja wyindsʉ́n 'yadsoojʉdʉ: “Kyaj, mʉt ko nʉjx yajwijxe'egyʉ tadʉ axʉʉkpʉ ujts, pʉdʉ'ʉgʉp nandʉ'ʉn tadʉ triigʉ.
40013030	Nik mastu'uttʉ. Wa'an dyoñ ti'igyʉ extʉ koonʉm myúkʉt ja triigʉ. Taanʉm ngáxtʉt es xyajpʉdʉ'ʉktʉt jawyiin ja axʉʉkpʉ ujts es xy'awʉʉndʉt adsimy'am es yajno'kta̱'a̱yʉt. Es ok xypyʉjkʉ'ʉktʉt ja triigʉ ma̱ ja ndriigʉ tʉjkʉts.”
40013031	Jesús nandʉ'ʉn tpʉjtáky jatu'ugʉ tya̱dʉ ijxpajtʉn: —Ja tsa̱jpótmʉdʉ kutujkʉn dʉ'ʉn éxtʉm tu'ugʉ mortás pa̱jk ko tu'ugʉ ja̱'a̱y twʉjy kyamoty es tnaxnijeepy.
40013032	Tya̱dʉ tʉʉmt byeen jyantsymyutsk'átyʉty; per ko yeeky, waanʉ mʉj yoombéty éxtʉm mba̱a̱t ja joon jʉyujk ñaybye'eñʉty ma̱ yʉ xye'endsyʉn.
40013033	Nandʉ'ʉn tpʉjtákyʉ tya̱dʉ jatu'ugʉ ijxpajtʉn: —Yʉ tsa̱jpótmʉdʉ kutujkʉn dʉ'ʉn éxtʉm ja levaduurʉ di'ibʉ tu'ugʉ toxytyʉjk pyʉjtákypy ma̱ mayʉ arinʉ es ttuktij'yo'oy koonʉm ñaydyuktʉjkʉdya'ayʉty.
40013034	Jesús t'anma̱a̱y tʉgekyʉ tya̱a̱dʉ ja ja̱'a̱yʉty mʉdʉ ijxpajt, es ni tii tkatukmʉmadyaky pʉn kyaj dyajtúñ ja ijxpajtʉn.
40013035	Tya̱a̱dʉ dʉ'ʉn jyajty es yajkuydyúnʉt éxtʉm ja Diosʉ kyuga̱jxpʉ jyʉnáñ ma̱ tkʉxja̱a̱y: Nmʉga̱jxʉpts mʉdʉ ijxpajtʉn, n'anʉʉmʉpts di'ibʉ tʉ 'yity ayu'udsyʉ extʉ ma̱ Dios ja naxwíñʉdʉ dyajkojy.
40013036	Ko ja ja̱'a̱yʉty oj ñʉjxta̱a̱yñʉdʉ, ta ja Jesús tyʉjkʉ tyʉgoty. Ta ñimiinʉdʉ ja 'yʉxpʉjkpʉty es 'yanma̱a̱yʉdʉ: —Tukjaygyujkʉdʉgʉts ja 'yijxpajtʉnʉ tadʉ axʉk ujts ja̱'a̱ygyamóty.
40013037	Ta ja Jesús 'yanma̱a̱yʉdʉ: —Di'ibʉ wyijpy ja oybyʉ triigʉ tʉʉmt, yʉ'ʉ dʉ'ʉn ja Naxwíñʉdʉ Ja̱'a̱yʉdyʉ Kyudʉnaabyʉ,
40013038	es ja naxwíñʉdʉ ja̱'a̱yʉty yʉ'ʉ dʉ'ʉn ja kam. Ja oybyʉ tʉʉmt ja'a dʉ'ʉn ja Diosʉ myʉduumbʉty, es ja axʉk ujts ja'a dʉ'ʉn ja ka'oybyʉ myʉduumbʉty,
40013039	es ja di'ibʉ wyijpy ja axʉk ujts tʉʉmt, yʉ'ʉ dʉ'ʉn ja mʉjku'ugópk. Ja pʉjta'aky ja'a 'yandijpy ko ja̱'a̱y yajpayo'oydyʉt, es di'ibʉ yajpʉdʉ'ktʉp ja pʉjta'aky, ja'a dʉ'ʉn ja Diosʉ 'yánklʉsʉty.
40013040	Es dʉ'ʉn éxtʉm ja axʉk ujts yajwijxmíky es yajpʉjta'aky jʉʉnóty es tyóyʉt, dʉ'ʉn nandʉ'ʉn jyata̱'a̱ñ ja xʉʉ ko ja naxwíñʉdʉ ja̱'a̱y yajpayo'oydyʉt.
40013041	Es ʉj ja Naxwíñʉdʉ Ja̱'a̱yʉdyʉ Kyudʉnaabyʉ, ngajxʉpts ja n'ánklʉsʉts es dyajjʉga'aktʉt ma̱dsʉ ngutujkʉn tʉgekyʉ di'ibʉ adʉ́tstʉp axʉʉk es di'ibʉ wiinkpʉty yajpekytyuundʉp.
40013042	Yajpʉjta̱'a̱ga̱'a̱ndʉ ma̱ ja jʉʉn jornʉ ma̱ ja̱'a̱y jyʉ'ʉy ya̱'a̱xtʉt es ñaydyʉtska̱a̱dʉdʉt mʉt ja ayo'on.
40013043	Es net di'ibáty jiky'a̱jttʉp éxtʉmʉ Dios ttseky, dʉ'ʉn nʉjx jya̱j tyʉ'xtʉ éxtʉm ja xʉʉ ma̱ yʉ Dios Teedyʉ kyutujkʉn. Di'ibʉ mʉdoodʉp, wa'an tjaygyúkʉdʉ.
40013044	’Yʉ tsa̱jpótmʉdʉ kutujkʉn dʉ'ʉn éxtʉm ja meeñʉ tá̱jʉbʉ. Ko tu'ugʉ ja̱'a̱y tpa̱a̱ty, ta dyu'utsy nan jamyʉ jatʉgok, es jyantsyxyón nʉjx tteeky tʉgekyʉ di'ibʉ myʉda̱jty jyaygyejpy, es tjuyʉ tadʉ nax.
40013045	’O nandʉ'ʉnʉ dʉ'ʉn ja tsa̱jpótmʉdʉ kutujkʉn dʉ'ʉn éxtʉm tu'ugʉ ajuuy ado'kpʉ di'ibʉ 'yʉxtaapy ja oyatypyʉ perlʉ;
40013046	es ko tpa̱a̱ty tu'uk di'ibʉ oydsyooxʉty, ta nʉjx tteeky tʉgekyʉ di'ibʉ myʉda̱jty jyaygyejpy, es tjuyʉ tadʉ perlʉ.
40013047	’Nandʉ'ʉnʉ dʉ'ʉn ja tsa̱jpótmʉdʉ kutujkʉn éxtʉm tu'ugʉ a̱jkxma̱jtsn. Ko yajkujʉbípʉ mejyñóty, ta tmatsy kana̱k naxʉ a̱jkx.
40013048	Ko 'yútsʉt ja a̱jkxma̱jtsn, ta ja a̱jkxma̱jtspʉty dyajpʉdsʉ́mdʉt pu'ujótm. Ta ñaxwaatstʉt es twimbíwdʉt ja a̱jkx, es tpʉjkʉ'ʉgʉt ja oyatypyʉ katsyoty es t'ʉxwʉ́jʉt di'ibʉ kyaj 'yóyʉty.
40013049	Dʉ'ʉn myina̱'a̱ñ ko ja̱'a̱y yajpayo'oydyʉt. Es myíndʉt ja ánklʉsʉty es dya''abekyʉya'añ di'ibʉ kyaj 'yoyjya'ayʉty, es kyaj 'yok'ijnʉdʉt mʉt ja oyjya'ayʉty.
40013050	Ta tpʉjta̱'a̱gʉt ja axʉk ja̱'a̱ydyʉjk ma̱ ja jornʉ yeeñ, ma̱ ja̱'a̱y jyʉ'ʉy ya̱'a̱xtʉt es ñaydyʉtska̱a̱dʉdʉt mʉt ja ayo'on.
40013051	Net ja Jesús dyajtʉʉdʉ: —¿Mjaygyujkʉdʉp miidsʉty tʉgekyʉ tya̱a̱dʉ? Ta ja'ajʉty 'yadsoodʉ: —Njaygyujkʉdʉpts Windsʉ́n.
40013052	Es ja Jesús 'yak'anma̱a̱yʉdʉ: —Nidʉgekyʉ ja di'ibʉty tsa̱jptʉgóty ya'ʉxpʉjktʉp di'ibʉts tʉ xyñimindʉ éxtʉmdsʉ n'ʉxpʉjkpʉ esʉts ndukni'íxʉt ja tsa̱jpótmʉdʉ kutujkʉn, yʉ'ʉ dʉ'ʉn éxtʉmʉ kudʉjk di'ibʉ jyu'typy ma̱ tʉ tpʉjke'eky ja oyatypyʉ jembyʉ esʉ di'ibʉ tʉʉyʉp.
40013053	Ko Jesús tpʉjtakta̱a̱yʉ tya̱dʉ ijxpajtʉn, ta oj jap tsyooñ
40013054	es jyajty ma̱ ja kyʉ'ʉmga̱jpn, es jap tyʉjkʉ ya'ʉxpʉjkpʉ tsa̱jptʉgóty ma̱ tadʉ ka̱jpn. Es ja ja̱'a̱yʉty dʉ'ʉñʉ wyʉ'ʉmʉdyaaydyʉ, es jyʉna̱'a̱ndʉ: —¿Ma̱a̱ dʉnʉ tya̱a̱dʉ tʉ tjaty nʉgoo yʉ wijy'a̱jtʉn, es wi'ixʉ dʉ'ʉn ko ttuñ ja mʉj'a̱jtʉn?
40013055	Yʉ'ʉdsʉ tya̱dʉ tsajtspʉ mya̱a̱nk es tta̱a̱k'áty ja Mariiʉ, es tmʉga'ax'áty ja Santya̱'a̱gʉ, Josee, Simonk esʉ Juudʉs,
40013056	esʉ myʉga'axtoxytyʉjkʉty nan ya̱a̱ tsyʉʉnʉdʉ ma̱ ʉdsa̱jtʉm. ¿Ma̱a̱ dʉnʉ tya̱a̱dʉ tʉgekyʉ tʉ tjaty?
40013057	Pa̱a̱ty kyaj tjatunandʉ kwentʉ. Esʉ Jesús 'yanma̱a̱yʉdʉ: —Nidʉgekyʉ ja ja̱'a̱y twindsʉ'ʉgʉdʉ ja Diosʉ kyuga̱jxpʉ, jamyʉ kyaj yajwindsʉ'ʉgʉ ma̱ ñax kya̱jpn es ma̱ kyʉ'ʉmdʉjk.
40013058	Es kyaj nʉgoo ttuuñ ja mʉj'a̱jtʉn jap, mʉt ko ja ja̱'a̱yʉty kyaj myʉbʉjkʉdʉ.
40014001	Ma̱ tadʉ tiempʉ Eroodʉsʉ naty gobernadoor'a̱jtp Galileeʉ. Ta tmʉdoy wi'ixʉ naty yajmadya'aky ja Jesús.
40014002	Ta t'anma̱a̱ydyʉ di'ibʉ naty jap mʉʉt: —Taadʉ yʉ'ʉ ja Fwank Yajnʉbajtpʉ. Tʉ jyikypyeky ma̱ tʉ 'yeeky, pa̱a̱ty tmʉdaty ja mʉk'a̱jtʉn es ttuñʉ tya̱dʉ mʉj'a̱jtʉn.
40014003	Pesʉ Eroodʉs tʉ naty t'ok'yajma̱jtsʉbʉ Fwank es tʉ t'ok'yajkʉwʉ'ʉnʉbʉ pujxndʉgóty ja'agyʉjxm ja myʉga'ax Felipʉ ñʉdo'oxy, di'ibʉ xyʉ'a̱jtp Erodiiʉs.
40014004	Tʉ natyʉ Fwank t'ok'anmaapy ja Eroodʉs: —Kyaj ñigutíkyʉty es xymyʉdátʉt éxtʉmʉ mnʉdo'oxyʉn.
40014005	Eroodʉs jyaya'oogán ja Fwank, per tsyʉ'kʉ ja ja̱'a̱yʉty mʉt ko jyʉna̱'a̱ndʉ ko Fwank yʉ'ʉjʉty ja Diosʉ kyuga̱jxpʉ.
40014006	Es ma̱ naty ja Eroodʉs yajmʉjtúñ ma̱ dya''abety ja jyʉmʉjt, ja Erodiiʉsʉ ñʉʉx oj tyʉkʉ ajtspʉ mayjya'aywyindúm. Es nʉgoo oj t'oktsojknʉ ja Eroodʉs,
40014007	extʉ wya̱ndak tmo'oya'añ oytyim tiity di'ibʉ amdoop.
40014008	Net ja kiixy oj wyinma̱'a̱ñ myo'oyʉty jawyiin ja tya̱a̱k. Ta t'anma̱a̱y ja Eroodʉs: —Meegyʉts palanganoty yʉ Fwank Yajnʉbajtpʉ kyʉba̱jk.
40014009	Mʉdʉ tya̱a̱dʉ oj ja rey Eroodʉs myay tyajy. Es kom tʉ naty twa̱nda'aky es tʉ tmʉdowdʉ ja jabye'xyʉty, ta jyʉnáñ es yajmo'oyʉt.
40014010	Net tni'ana'amʉ es yajniboodʉt ja kyʉba̱jkʉ Fwank jap pujxndʉgóty.
40014011	Net tmʉmiindʉ ma̱ tu'ugʉ palanganʉ. Ta tmooydyʉ ja kiixy, es ja kiixy ttukkʉdʉjkʉ ja tya̱a̱k.
40014012	Net jya̱jttʉ di'ibáty ya'ʉxpʉjktʉp ja Fwank. Ta dyajnʉjxʉdʉ ñini'x es oj dyajnaxtʉ́kʉdʉ, es óknʉm oj t'awánʉdʉ ja Jesús.
40014013	Ko Jesús tmʉdooyʉ tya̱a̱dʉ, ta jap tsyo'oñ yʉ'ʉyʉ mʉdʉ 'yʉxpʉjkpʉty ma̱ tu'ugʉ barkʉ es ñʉjxnʉ mʉj ittum. Per ja ja̱'a̱yʉty ñija̱'a̱dʉ. Ta ma̱jatyʉ ka̱jpn tpadso'ondʉ tekykyʉ'ʉm.
40014014	Ko Jesús ttukpʉdseemy ja barkʉ, ta t'ijxy ja mayjya'ay es tmʉda̱jty ja pa''ayo'on mʉt yʉ'ʉjʉty, es dya''agʉdaky ja pa̱'a̱m ja̱'a̱yʉty di'ibʉ naty ja'ajʉty myʉmiindʉp.
40014015	Es ko tsyu'ujʉnʉ, ta ja Jesusʉ 'yʉxpʉjkpʉty ñimiinʉdʉ es 'yanma̱a̱yʉdʉ: —Tʉ tsyu'unʉ, es ni pʉ́n ya̱a̱ kyatsʉʉnʉ ma̱ tya̱dʉ it. Wa'an tnʉjxnʉdʉ tya̱dʉ ja̱'a̱yʉty, es nʉjx tjuydyʉ kya'ay 'yukʉn ma̱ wingombʉ ka̱jpn.
40014016	Jesús t'anma̱a̱y: —Oy kyanʉjxtʉt. Mo'oydyʉ miidsʉ kya'ay 'yukʉn.
40014017	Ta ja'ajʉty 'yadsoodʉ: —Kyajts ti may nmʉdattʉ, je'eyʉ mʉgoxkʉ tsa̱jkaagyu'unk es majtskʉ a̱jkxu'unk.
40014018	Ta Jesús t'anma̱a̱ydyʉ: —Yajmíndʉ ya̱a̱.
40014019	Ta tni'ana'amʉ es ja ja̱'a̱yʉty ñaxwaatstʉt mʉʉyóty. Net tkone'ky ja mʉgoxkpʉ tsa̱jkaagyu'unk es ja majtskpʉ a̱jkxu'unk, es pyat'ijxy tsa̱jpótm. Ta jyʉnáñ: —Nja̱'a̱ygyʉdákypyʉts mij Tatitu'unk. Ta ttujkwa'xy ja tsa̱jkaaky es tmooydyʉ ja 'yʉxpʉjkpʉty, es ja'ajʉty dyajwa̱'xtʉ ma̱ ja mayjya'ayʉn.
40014020	Nidʉgekyʉ kyaaydyaaydyʉ jotkʉda'aky. Es óknʉm dyajmujktʉ ma̱jmajtsk katsy ja tsa̱jkaaky tyuktukʉ di'ibʉ nadʉjkʉ.
40014021	Ja'a dʉ'ʉn kyaaydyʉ mʉgoxk milʉ yedyʉjk, es kyaj ndukpuwijtsʉm ja toxytyʉjk esʉ ʉna̱'ku'ungʉty.
40014022	Net Jesús dyajtʉjkʉdʉ ja 'yʉxpʉjkpʉty barkoty es 'yawinnáxtʉt ma̱ ja mejyñ, es ja Jesús 'yakwe'emy mʉt ja mayjya'ay, ñayjyʉga̱jxʉnʉ.
40014023	Ko Jesús ñayjyʉga̱jxta̱a̱yʉ, ta pyatʉjkʉ naydyi'igyʉ ma̱ tu'ugʉ kopk es tka̱jxta̱'a̱ga̱'a̱ñ. Ko oj kyoodsʉnʉ, nadyi'igyʉ naty jam.
40014024	Ko naty ja barkʉ ñʉjxnʉ mejyñgyujk'ám, ja barkʉ jyantsywyépyʉty ja mejyñ ko ñikapy, mʉt ko ja poj xidsoo ya̱dsoo jyantsymyíñ ma̱ yʉ'ʉjʉty.
40014025	Móñʉmʉ Jesús myʉwingoonʉdʉ yʉ'ʉjʉty, tyu'uyo'oy nʉʉ wingʉjxy.
40014026	Ko ja 'yʉxpʉjkpʉty 'yijxʉdʉ tyu'uyo'oy nʉʉ wingʉjxy, ta tsyʉ'kʉdʉ, es yaxkaktʉ mʉdʉ tsʉ'ʉgʉ: —¡Yʉ'ʉ dʉ'ʉn tu'ugʉ ijxma̱'tʉn!
40014027	Esʉ Jesús myʉga̱jxʉ, es 'yanma̱a̱yʉ: —¡Jotmʉkta̱'a̱ktʉ! Ʉjtsʉ dʉ'ʉn. Katʉ mdsʉ'ʉgʉdʉ.
40014028	Ta ja Peedrʉ myʉga̱jxʉ es 'yanma̱a̱yʉ: —Windsʉ́n, pʉn mijtsʉ dʉ'ʉn, yajnʉjxkʉts nʉʉ wingʉjxy extʉ ma̱ mijʉn.
40014029	Esʉ Jesús 'yanma̱a̱yʉ: —Pes min. Ta ja Peedrʉ ttukjʉnajky ja barkʉ es ñejxy ye'epy nʉʉ wingʉjxy jadsoo ma̱ natyʉ Jesús.
40014030	Es ko ñaygyujamyajtsʉ mʉt ja myʉk'a̱jtʉnʉ poj, ta tsyʉ'kʉ es oga̱'a̱n kyinannʉ. Ta yaxkeky: —Yajtsókʉts, Windsʉ́n.
40014031	Netyʉ Jesús tkʉ'ʉmʉma̱jtsʉ, es t'anma̱a̱y: —¡Tim waanʉ je'eyʉ xymyʉdaty ja mʉbʉjkʉn! ¿Ti ko tʉ xykyamʉbeky?
40014032	Ko yʉ'ʉjʉty tyʉjkʉdʉ ma̱ ja barkʉ, ta myo'ty ja poj.
40014033	Net ja di'ibʉ naty jápʉty barkoty t'awda̱jttʉ ja Jesús, es t'anma̱a̱ydyʉ: —¡Jantsy tʉy'a̱jtʉndʉmʉ dʉ'ʉn ko mij ja Dios m'U'unk'átyʉty!
40014034	Tnina̱jxtʉ ja mejyñ es jya̱jttʉ ma̱ Jenesaret ña̱a̱xóty.
40014035	Ko ja ja̱'a̱yʉty di'ibʉ jap tsʉna̱a̱ydyʉp t'ʉxka̱jptʉ ja Jesús, ta tjantsymyadya̱a̱gʉdijttʉ ma̱ tʉgekyʉ tadʉ naxwíñʉdʉ. Ta dyajmiindʉ ja puma̱'a̱yʉty ma̱ natyʉ Jesús,
40014036	es tmʉnu'xta̱'a̱ktʉ es tna'íxʉt es oyjye'eyʉ pyátxʉdʉ wyit pa̱'a̱; es nidʉgekyʉ di'ibʉ oj tyónʉdʉ, agʉdaktʉ.
40015001	Net tmʉwingoondʉ ja Jesús na̱a̱gʉdyʉ fariseeʉty es ja di'ibʉty tsa̱jptʉgóty ya'ʉxpʉjktʉp. Jamʉ naty tʉ tsyoondʉ ma̱ yʉ Jerusalén ka̱jpn. Ta dyajtʉʉdʉ:
40015002	—¿Ti ko yʉ m'ʉxpʉjkpʉty tkakuydyundʉ ja kyostúmbrʉdyʉ n'aptʉjk'a̱jtʉm?, ja'a ko kyaj yajxón tpujtʉ kyʉ'ʉ jawyiin ma̱ kyaya̱'a̱ndʉ.
40015003	Es ja Jesús 'yadsoojʉmbijtʉ: —¿Es ti ko nandʉ'ʉn miits xykyakuydyundʉ ja Diosʉ 'yana'amʉn es xypyadúndʉt ja mgʉ'ʉmgostúmbrʉty?
40015004	Mʉt ko Dios jyʉnáñ: “Mwindsʉ'ʉgʉp ja mda̱a̱k mdeety”, es “ja di'ibʉ kya̱jxpejkypy yʉ tyeety o yʉ tya̱a̱k, oogʉp yʉ'ʉ.”
40015005	Es miits mjʉnándʉp ko tu'ugʉ ja̱'a̱y mba̱a̱t t'anʉʉmʉ yʉ tya̱a̱k tyeety: “Kyaj mba̱a̱t nbudʉkʉ, mʉt ko tʉts ndukwindsʉ'ʉgʉ Dios tʉgekyʉ di'ibʉts nmʉda̱jtypy es mbudʉ́kʉxyʉp.”
40015006	Es oytyim pʉ́nʉty di'ibʉ dʉ'ʉn jʉna̱a̱mp, kyaj ñakytsyékyʉty ja tya̱a̱k tyeety tpudʉ́kʉt. Dʉ'ʉn miidsʉty tʉ xymyastu'uttʉ éxtʉm ni ti tkatsooty ja Diosʉ 'yana'amʉn es xy'akpaduna̱'a̱ndʉ ja mgʉ'ʉmgostúmbrʉty.
40015007	Miidsʉty di'ibʉ nay'andíjʉdʉp es jyiky'attʉ tʉy'a̱jtʉn mʉʉt, yajxón tjamadyaky ja Diosʉ kyuga̱jxpʉ Isaiiʉ éxtʉmʉ dʉ'ʉn miidsʉty ko tkʉxja̱a̱y:
40015008	Tya̱dʉ ja̱'a̱y xywyindsʉ'kʉpts wingʉ'ʉy agʉ'ʉy, per ja jyot wyinma̱'a̱ñ jagam 'yity ma̱ ʉjʉn.
40015009	Ni ti tkatsooty ko ñaybyʉjta̱'a̱gʉdʉ es xyja''awdáttʉts. Ja 'yʉxpʉjkʉnʉty yʉ'ʉyʉ dʉ'ʉn ja ja̱'a̱yʉ 'yana'amʉn.
40015010	Es ta ja ja̱'a̱y dyáxʉdʉ es t'anma̱a̱ydyʉ: —Mʉdowdʉ es jaygyúkʉdʉ.
40015011	Di'ibʉ tʉjkʉp a̱a̱jóty, kyaj yʉ'ʉdyʉ ja̱'a̱y ya''adʉ'ʉdsyʉty axʉʉk. Ja'a dʉ'ʉn ja ja̱'a̱y ya''adʉ́tsʉp axʉʉk di'ibʉ pʉdsʉʉmp a̱a̱jóty.
40015012	Net ja 'yʉxpʉjkpʉty ñimiinʉdʉ es 'yanma̱a̱yʉdʉ: —¿Mnija̱'a̱p ko yʉ fariseeʉty tʉ 'yákʉdʉ ko tʉ tmʉdoy ko dʉ'ʉn tʉ mjʉna̱'a̱ñ?
40015013	Es ja Jesús 'yadsooy: —Oytyim di'ibʉdyʉ kepy di'ibʉts ja nDeedyʉts di'ibʉ jam tsa̱jpótm kyaj tʉ tkojy, ya'ʉxwijxʉ'kp 'ya̱a̱dsóty.
40015014	Mastu'uttʉ. Wiindsʉdyʉ'ʉ. Wa'an twijts'yo'oyʉdʉ jatu'ugʉ wiints. Es pʉn tu'ugʉ wiints wyijts'ye'epy ja myʉwiints, nimajtsk kyunáxtʉt ma̱ tu'ugʉ jut.
40015015	Ta yʉ Peedrʉ t'anma̱a̱y ja Jesús: —Tukjaygyujkʉdʉgʉts yʉ tya̱dʉ ijxpajtʉn.
40015016	Ta Jesús 'yanma̱a̱yʉdʉ: —¿Nan kyajpʉ miits xyjaygyúkʉdʉ?
40015017	¿Tii kyaj xyjaygyúkʉdʉ ko di'ibʉ na̱jxp a̱a̱jóty, jap kyʉda'aky jodoty es óknʉm ñaxy?
40015018	Per di'ibʉ pʉdsʉʉmp a̱a̱jóty, yʉ'ʉ dʉn miimp jodoty winma̱'a̱ñóty, esʉ tya̱a̱dʉ dʉ'ʉn di'ibʉ axʉʉk ya''adʉtsypy ja ja̱'a̱y.
40015019	Mʉt ko jodoty winma̱'a̱ñótyʉ dʉ'ʉn pyʉdsemy yʉ axʉk winma̱'a̱ñ, yʉ yajja̱'a̱y'o'k, ko yʉ ja̱'a̱y dyajtʉgóy ja pʉjk úkʉnʉ wyindsʉ'kʉn, yʉ mʉ'induunk, yʉ ma'tsk, yʉ andakʉn es yʉ ni'o'o niyáxʉk.
40015020	Tya̱a̱dʉdyʉ dʉ'ʉn ya''adʉtsypy axʉʉk ja ja̱'a̱yʉty, per ko nga̱'a̱yʉm, oy ngakʉbújʉmbʉ, kyaj ja̱'a̱y dya''axʉʉgʉ.
40015021	Ta tsyo'oñ ja Jesús jap es oj ñejxy wingón ma̱ Tirʉ ka̱jpn esʉ Sidón ka̱jpn.
40015022	Es tu'ugʉ kananeeʉ toxytyʉjk di'ibʉ tsʉnaapy ma̱ tadʉ naxwíñʉdʉ, tnimiiñ ja Jesús, es tmʉgajxy jantsy mʉk: —¡Windsʉ́n, tyʉʉmp 'ya̱a̱ts ja Davit, pa''ayoogʉts ʉj mij! Yʉ nnʉʉxʉts myʉda̱jtypy ja ka'oybyʉ es nʉgoo 'yoktsa̱a̱tsyja̱jnʉ.
40015023	Esʉ Jesús kyaj ni wi'ix kya''adsoojʉ. Net ja 'yʉxpʉjkpʉty ñimiinʉdʉ, es myʉnu'xtákʉdʉ: —Anʉʉmʉ tadʉ toxytyʉjk wa'an tnejxy, ja'a ko yax jojkp xypyami'inʉm.
40015024	Jesús t'adsooy ja 'yʉxpʉjkpʉty: —Ja Diósʉts tʉ xykyexy jaayʉ ma̱ yʉ tʉgoybyʉ borreegʉty ma̱ yʉ naxwíñʉdʉ Israel.
40015025	Es ja toxytyʉjk myʉwingoonʉ es ñaygyoxtʉna̱a̱ydyákʉ Jesús wyindum, es t'anʉʉmʉ: —¡Windsʉ́n, pudʉjkʉgʉts!
40015026	Esʉ Jesús 'yadsoojʉ: —Kyaj 'yóyʉty esʉ u'unk ʉna̱'k nbʉjkʉm ja tsya̱jkaaky es nmo'oyʉm ja úkʉty.
40015027	Ta ja toxytyʉjk 'yadsooy: —Tʉy'a̱jtʉnʉ'ʉ, Windsʉ́n. Per ja uk kyaaydyʉp ja tsa̱jkaakywyáy di'ibʉ ka̱'a̱p ma̱ ja wyindsʉnʉ myeesʉ.
40015028	Net ja Jesús jyʉnáñ: —¡Byeen jyantsymyʉ́jʉty ja mmʉbʉjkʉn! Wa'an dyajkuydyúñ di'ibʉ mij mdsejpy. Netyʉ ja ñʉʉx 'yagʉdaky.
40015029	Ta Jesús tsyo'oñ jap es ñajxy ma̱ yʉ Galileeʉ Myejyñbya̱'a̱. Ta pyatʉjkʉ ma̱ tu'ugʉ kopk. Jam ñaxwe'tsy.
40015030	May ja ja̱'a̱yʉty oj ñejxy ma̱ yʉ'ʉ naty, es oj tmʉnʉjxtʉ ʉxneybyʉ, wiints, uumʉty, kʉtúkpʉty, es mayʉ wiinkpʉty ja pa̱'a̱m ja̱'a̱yʉty. Jap tpʉjtáktʉ Jesús tyeky'ʉjxy es yʉ'ʉ dya''agʉdaky.
40015031	Es dʉ'ʉñʉ ja ja̱'a̱yʉty wyʉ'ʉmʉdyaaydyʉ ko t'ijxtʉ ko ja uumʉty ka̱jxtʉp, ja ʉxneybyʉ ye'epy, ja kʉtukpʉ wye'emy jatʉgokʉ kyʉ'ʉ yajxón, es ja wiindsʉty ijxtʉp. Ta t'awdattʉ Dios.
40015032	Net ja Jesús dyáxʉdʉ ja 'yʉxpʉjkpʉty, es t'anma̱a̱ydyʉ: —Nmʉda̱jtypyʉts ja pa''ayo'on mʉdʉ tya̱dʉ ja̱'a̱yʉty, mʉt ko tʉ 'yijnʉdʉ tʉgʉk xʉʉ ja ya̱a̱ mʉt ʉj es kyaj tmʉdattʉ ti 'yokjʉ'x 'yokpʉ́ktʉp. Kyajts ngaxa̱'a̱ñ ayuu ma̱ yʉ tyʉjkʉty, éxkʉm muum dʉ'ʉñʉ 'yokkʉda̱a̱nʉdʉ tu'a̱a̱y.
40015033	Net ja 'yʉxpʉjkpʉty 'yanma̱a̱yʉdʉ: —¿Per wi'ix mba̱a̱t nbátʉm ja kya'ay 'yúkʉnʉ tya̱dʉ mayjya'ay? Ma̱ tya̱dʉ it kyaj pʉ́n tsyʉʉnʉ.
40015034	Ta Jesús 'yadsooy: —¿Na̱a̱k xymyʉdattʉ tsa̱jkaaky? Ta ja'ajʉty 'yadsoodʉ: —Jʉxtujk, es na̱a̱gʉdyʉ a̱jkxu'unk.
40015035	Ta tni'ana'amʉ es ja ja̱'a̱yʉty ñaxwaatstʉt naxkʉjxy.
40015036	Ta tkone'ky ja jʉxtujkpʉ tsa̱jkaaky es ja a̱jkxu'unk. Ta tja̱'a̱ygyʉdáky ja Dios. Net ttujkwa'xy ja tsa̱jkaaky es ttuknukʉ ja a̱jkx, es tmooy ja 'yʉxpʉjkpʉty es dyajwa̱'xʉt ma̱ ja mayjya'ayʉty.
40015037	Nidʉgekyʉ kyaay 'yuktʉ jotkʉda'aky, es dyajmujktʉ jʉxtujk katsy ja nadʉkʉ.
40015038	Di'ibʉ ka̱a̱y uktʉ ja'a wyínʉty nima̱jtáxk milʉ yedyʉjk, es kyaj yajmadsyóy ja ʉna̱'ku'unk es ja toxytyʉjkʉty.
40015039	Ta ja Jesús ñayjyʉga̱jxʉnʉ, es tyʉjkʉnʉ ma̱ ja barkʉ es oj ñʉjxnʉ ma̱ yʉ Magdalʉ it.
40016001	Ja fariseeʉty es ja saduseeʉty oj tninʉjxtʉ Jesús es t'ixa̱'a̱ndʉ wi'ix t'ok'yajka̱'a̱dʉt. Ta t'amdoodʉ es tyuk'íxʉdʉt tu'ugʉ ijxwʉ'ʉmʉnʉ mʉjpʉ di'ibʉ tsa̱jpótm.
40016002	Es ja Jesús 'yadsooy: —Ko tsyu'ujʉ miits mjʉna̱'a̱ndʉ: “Pojʉ'ʉga̱a̱mp bom. Ix tsaptsʉ tsa̱jp.”
40016003	Es jépyʉp mjʉna̱'a̱ndʉ: “Tyam kyaj pyojʉ'ʉga̱'a̱ñ. Ix tsaptsʉ tsa̱jp es mʉdʉ yoots.” Mnija̱'a̱dʉp xyajnikajtʉt ja tiempʉ tsa̱jpótmʉdʉ, ¿wi'ix xykyanijáwʉdʉ xyajnikajtʉt di'ibʉ tuun ja̱jtʉp ma̱ tya̱dʉ tiempʉ?
40016004	Ja pojpʉ ja̱'a̱yʉty di'ibʉty myastúttʉp ja Dios, 'yamdoodʉp tu'ugʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn, per kyaj yajtuk'ixa̱'a̱ndʉ wiinkpʉ ijxwʉ'ʉmʉn, yʉ'ʉyʉ dʉ'ʉn ja jya'ajʉ Jonás. Ta Jesús tmastuty, es oj ñejxy.
40016005	Ko ja Jesús mʉt ja 'yʉxpʉjkpʉty tyʉjkʉdʉ barkoty es 'yawinnaxa̱'a̱ndʉ ma̱ ja mejyñ, jya'aydyʉgooydyʉ 'yʉxpʉjkpʉty dyajnʉjxtʉt ja tsya̱jkaaky.
40016006	Net ja Jesús t'anma̱a̱ydyʉ ja 'yʉxpʉjkpʉty: —Jaygyúkʉdʉ, mnaygywentʉ'átʉdʉp mʉt ja lyevaduurʉ fariseeʉty esʉ saduseeʉty.
40016007	Net ja 'yʉxpʉjkpʉty ñayjyʉnánʉdʉ ak yʉ'ʉjʉty: —Ja'a dʉ'ʉn mʉt ko kyaj tʉ njamyajtsʉm nyajmi'inʉm ja tsa̱jkaaky.
40016008	Jesús ñija̱'a̱p wi'ix ja'a ñayjyʉna̱'a̱nʉdʉ, ta t'anma̱a̱ydyʉ: —¿Ti ko mjʉna̱'a̱ndʉ ko kyaj xymyʉdattʉ tsa̱jkaaky? ¡Waandi'knʉ mʉbʉjkʉn xymyʉdattʉ miidsʉty!
40016009	¿Kyajnʉm xyjaygyúkʉdʉ, ni xykyajamyátstʉnʉm ja mʉgoxkpʉ tsa̱jkaaky di'ibʉts nyajwa̱'x ma̱ nimʉgoxk milʉ ja̱'a̱yʉty, es na̱a̱k katsy xy'ak'yajmujktʉ?
40016010	¿Ni xykyajamyatstʉ ja jʉxtujkpʉ tsa̱jkaaky di'ibʉts nyajwa̱'x ma̱ yʉ nima̱jtáxk milbʉ ja̱'a̱yʉty, es na̱a̱k katsy xy'ak'yajmujktʉ?
40016011	¿Wi'ixʉ dʉ'ʉn ko miidsʉty kyaj xymyʉwinma̱'a̱ñbya̱a̱ttʉ ko ʉj kyajts yʉ'ʉjʉty nmadya'aky ja tsa̱jkaaky ko n'anma̱a̱ydyʉ es mnaygywentʉ'átʉdʉt mʉt ja lyevaduurʉ ja fariseeʉty es ja saduseeʉty?
40016012	Net tjaygyujkʉdʉ ko Jesús yʉ'ʉ naty myadyakypy ja fariseeʉdyʉ 'yʉxpʉjkʉn esʉ saduseeʉdyʉ 'yʉxpʉjkʉn.
40016013	Ko jap tsyo'oñ ja Jesús, es jyajty Sesareeʉ Filipʉ ña̱a̱xóty. Ko jap jya̱jttʉ, ta ja Jesús dyajtʉʉdʉ ja 'yʉxpʉjkpʉty: —¿Wi'ix ja ja̱'a̱yʉty jyʉna̱'a̱ndʉ mʉt ʉj, ja Naxwíñʉdʉ Ja̱'a̱yʉdyʉ Kyudʉnaabyʉ?
40016014	Ja 'yʉxpʉjkpʉty 'yadsoojʉdʉ: —Na̱a̱gʉty jyʉna̱'a̱ndʉ ko mij mja'ajʉty ja Fwank Yajnʉbajtpʉ. Na̱a̱gʉty jyʉna̱'a̱ndʉ ko m'Eliiʉsʉty, es jʉnándʉp ja wiinkpʉty ko mijtsʉ dʉ'ʉn ja Jeremiiʉs o jatu'ugʉ wiinkpʉ Diosʉ kyuga̱jxpʉ.
40016015	Ta ja Jesús dyajtʉʉdʉ ja 'yʉxpʉjkpʉty: —Es miidsʉty, ¿wi'ix mjʉna̱'a̱ndʉ, pʉ́ndsʉ dʉn ʉj?
40016016	Netʉ Simonk Peedrʉ 'yanma̱a̱yʉ: —Mijtsʉ dʉ'ʉn ja Kristʉ, ja Diosʉ 'yU'unk.
40016017	Net ja Jesús 'yadsooy: —Kuni'xy mij, Simonk, Jonasʉ 'yu'unk, mʉt ko ni pʉ́n tʉ mgatuk'íxyʉdyʉ tya̱a̱dʉ, yʉ'ʉyʉ dʉ'ʉnʉ nDeedyʉts di'ibʉ ijtp tsa̱jpótm.
40016018	Mijtsʉ dʉ'ʉn Peedrʉ (di'ibʉ 'yandijpy tsa̱a̱). Dʉ'ʉn mijts éxtʉm ja tsa̱a̱ ma̱ tu'ugʉ tʉjk tsyonda'aky. Mijtskyʉjxm may ja ja̱'a̱y xymyʉbʉ́ktʉdʉts, es ni ja o'kʉn tkamʉmada̱'a̱gʉt ja ja̱'a̱yʉty di'ibʉts xymyʉbʉ́ktʉp.
40016019	Ʉjtsʉts mij nmo'oyʉp ja tsa̱jpótmʉdʉ 'yawatsn ma̱ Dios yajkutíky. Di'ibʉ mij m'awi'impy ya̱ naxwiiñ, nandʉ'ʉn ya''awʉʉnʉp tsa̱jpótm; es di'ibʉ mij m'agejpy ya̱ naxwiiñ, nan ya''agájʉp tsa̱jpótm.
40016020	Net ja Jesús ttuknipʉjktʉ ja 'yʉxpʉjkpʉty es kʉdiibʉ pʉ́n t'anʉʉmʉt ko yʉ'ʉ dʉ'ʉn ja Kristʉ.
40016021	Es net oga̱'a̱n ja Jesús t'awa̱'a̱nʉdʉ ja 'yʉxpʉjkpʉty ko tsojkʉp yʉ'ʉ ñʉjxʉt Jerusalén, es ko kana̱k peky ya''ayowa̱'a̱nʉdʉ yʉ mʉjja̱'a̱ydyʉjkʉty esʉ teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp. Ya''anma̱a̱ydyʉ extʉ ko ja̱'a̱y ya'ooga̱'a̱nʉdʉ, per ko tyʉgʉkxʉbátʉt jyikypyʉka̱'a̱ñ.
40016022	Net ja Peedrʉ dyajnejxy wiink tsoo ja Jesús, es t'ooy. Ta t'anma̱a̱y: —Nindsʉn'a̱jtʉm, ¡ni tkatsókʉt ja Dios, es ni na̱'a̱ dʉ'ʉn mgajátʉt!
40016023	Es ja Jesús wya̱'kʉmbijty es t'anma̱a̱y ja Peedrʉ: —¡Nikákʉts mij, mʉjku'ugópk Satanás! Je'eyʉts mij xy'adsipy. Mij kyaj mwinmay éxtʉmʉ Dios, je'eyʉ dʉ'ʉn éxtʉmʉ ja̱'a̱yʉty.
40016024	Net ja Jesús t'anma̱a̱y ja 'yʉxpʉjkpʉty: —Pʉn jaats pʉ́n xypyanʉjxa̱'a̱ñ, tsojkʉp tmastu'udʉt ja kyʉ'ʉm winma̱'a̱ñ es jyiky'átʉt éxtʉm tu'ugʉ ja̱'a̱y di'ibʉ pyagiipy ja kyruuz ko 'yo'kʉn tninejxy, esʉts xypyatsoonʉt.
40016025	Mʉt ko di'ibʉ jiky'ata̱a̱mp mʉdʉ kyʉ'ʉm winma̱'a̱ñ, dʉ'ʉmbʉ ja̱'a̱y yajtʉgeepy ja jyiky'a̱jtʉn, per di'ibʉ jiky'ata̱a̱mp éxtʉmts ʉj ndukni''ixʉ, dʉ'ʉmbʉ ja̱'a̱y kyaj dyajtʉgóy ja jyiky'a̱jtʉn.
40016026	¿Ti tyimpatypyʉ tadʉ ja̱'a̱y, oy tjaniwindsʉn'a̱jtpʉ tʉgekyʉ naxwíñʉdʉ, pʉn yajtʉgeepy ja jyiky'a̱jtʉn ma̱ Dios? ¿O ti mba̱a̱t ja ja̱'a̱y dyaky es kya''ayówʉt winʉ xʉʉ winʉ tiempʉ?
40016027	Mʉt ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmina̱'a̱ñʉts mʉt ja myʉj'a̱jtʉnʉdsʉ nDeety es mʉdʉ 'yánklʉsʉty, es nétʉts nmo'oydyʉt éxtʉm nidu'uk nidu'uk tʉ 'yadʉ'ʉtstʉ.
40016028	Tʉy'a̱jtʉn n'anʉʉmʉdʉ ko ta ya̱a̱ na̱a̱gʉty di'ibʉ kyaj 'yooktʉt ma̱a̱nʉm tka'ixy ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, kots nmínʉt yajkutujkpʉ.
40017001	Ko tʉdujk xʉʉ ñajxy, ta ja Jesús dyajnejxy ja Peedrʉ, Santya̱'a̱gʉ esʉ Fwank, myʉga'axʉ Santya̱'a̱gʉ, es pyatʉ́kʉdʉ ma̱ tu'ugʉ kopkʉ kʉjxmbʉ.
40017002	Es jam ja Jesús tyʉga̱jtsy éxtʉmʉ dʉ'ʉn yʉ'ʉ. Yʉ wyiin jyʉjp jyantsytye'xy éxtʉm ja xʉʉ, es ja wyit tyʉga̱jtsy poop éxtʉm ja ja̱jʉn.
40017003	Es ti'in yʉ'ʉjʉty t'ijxtʉ ja Moisés esʉ Eliiʉs myadya̱'a̱ktʉ mʉdʉ Jesús.
40017004	Net ja Peedrʉ t'anma̱a̱y ja Jesús: —Windsʉ́n, ¡oy ko ʉdsa̱jtʉm nya̱a̱'a̱jtʉm! Pʉn mdsejpy, n'ok'ya'óyʉdʉts tʉgʉʉgʉ ʉxkʉda̱'a̱k tʉjk, tu'uk mij mja'a, tu'ugʉ Moisés jya'a es jatu'uk tja'a'átʉt ja Eliiʉs.
40017005	Ma̱a̱nʉmʉ naty ja Peedrʉ 'yakkajxy, tu'ugʉ yoots jantsy tʉ'xp 'yabijttʉ, es ma̱ ja yoots yajmʉdooy ko jyʉna'añ: —Tya̱a̱dʉdsʉ dʉ'ʉn ja n'U'ungʉts di'ibʉts ʉj njantsytsyejpy es di'ibʉts ʉj mʉʉt njotkujkʉ. ¡Mʉmʉdowdʉ yʉ'ʉ!
40017006	Ko tya̱a̱dʉ tmʉdoodʉ ja ʉxpʉjkpʉty, ta ñayjyujpʉdʉ naxkʉjxy es jyantsytsyʉ'kʉdʉ.
40017007	Net ja Jesús ñimiinʉdʉ ja'ajʉty, ñinaxkuxá̱jʉdʉ, es 'yanma̱a̱yʉ: —¡Pʉdʉ'ʉktʉ! ¡Katʉ mdsʉ'ʉgʉdʉ!
40017008	Es ko 'yijxʉ'ktʉ, kyaj tnaky'ijxtʉ ni pʉ́n, yʉ'ʉyʉ ja Jesús naydyi'igyʉ.
40017009	Ko naty jam wyinjʉnaktʉ ma̱ ja kopk, ta ja Jesús tyuknipʉjkʉdʉ: —¡Katʉ pʉ́n xytyukmʉmadya'agyʉ tya̱a̱dʉ di'ibʉ tʉ xy'ixtʉ extʉ koonʉm ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, naty tʉ njikypyeky ma̱dsʉ naty tʉ n'eeky!
40017010	Net ja ʉxpʉjkpʉty dyajtʉʉdʉ ja Jesús: —¿Es ti ko jyʉna̱'a̱ndʉ di'ibʉty tsa̱jptʉgóty ya'ʉxpʉjktʉp ko koonʉm Eliiʉs myina̱'a̱ñ jawyiin?
40017011	Jesús 'yadsooy: —Tʉy'a̱jtʉnʉ'ʉ ko Eliiʉs miimp jawyiin es dya'oyʉya'añ tʉgekyʉ.
40017012	Per ʉj n'anma̱a̱ydyʉp miits ko Eliiʉs tʉ myiñ, es ja ja̱'a̱yʉty kyaj 'yʉxka̱jpʉdʉ. Yʉ'ʉyʉ tyuundʉ mʉt yʉ'ʉ di'ibʉ yʉ'ʉ tsyojktʉ. Dʉ'ʉn nandʉ'ʉn ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, xya''ayowa̱'a̱ndʉts yʉ'ʉjʉty.
40017013	Net ja 'yʉxpʉjkpʉty tmʉwinma̱'a̱ñbyáttʉ ko Jesús yʉ'ʉ naty myadyakypy ko ja Fwank Yajnʉbajtpʉ yʉ'ʉ dʉ'ʉn ja Eliiʉs.
40017014	Ko jya̱jttʉ ma̱ naty ja ja̱'a̱yʉty, ta ja Jesús ñimʉjwa̱'kʉ tu'ugʉ yedyʉjk, es ñaygyoxtʉna̱a̱ydyákʉ wyindum, es 'yanma̱a̱yʉ:
40017015	—Windsʉ́n, pa''ayówʉts ja n'u'unk, éxtʉm dyajnáxy ja ayo'on ko myo'oty. Kana̱k ok jyʉngujʉbipy es kana̱k ok ñʉgujʉbipy.
40017016	Tya̱a̱ts tʉ njayajmíñ ma̱ yʉ m'ʉxpʉjkpʉty, per kyaj tʉ tmʉmada̱'a̱ktʉ dya''agʉda̱'a̱gʉt.
40017017	Ta ja Jesús 'yadsooy: —¿Extʉ maba̱a̱tnʉmts n'akmʉmada̱'a̱gʉdʉts yʉ ja̱'a̱yʉty di'ibʉ kyaj jyiky'attʉ éxtʉm jyatsékyʉty es kyaj Dios tmʉbʉktʉ? Yajmín ja ya̱a̱ ja mixyu'unk.
40017018	Net ja Jesús t'oobʉdseemy ja ka'oybyʉ ma̱ ja mixy. Ta netyʉ 'yagʉdaky.
40017019	Oknʉm ja ʉxpʉjkpʉty myadyaktʉ mʉt ja Jesús wiink tsoo, es dyajtʉʉdʉ: —¿Ti kots ʉʉdsʉty tʉ ngamʉmada̱'a̱ktʉ nyajpʉdsʉ́mʉdʉts ja ka'oybyʉ?
40017020	Jesús oj 'yadsówʉdʉ: —Mʉt kooxyʉp miits xymyʉdattʉ waandi'knʉ yʉ mmʉbʉjkʉnʉty. Tʉy'a̱jtʉn n'anʉʉmʉdʉ kooxyʉp xymyʉdattʉ ja mʉbʉjkʉn, oy dʉ'ʉnʉn je'eyʉ éxtʉmʉ mortás pa̱jk, m'anmaapxyʉp miidsʉty tya̱dʉ kopk: “Jʉga'ak ya̱a̱ es nʉjx wiink tsoo”, es jʉgákpxyʉp. Ni ti di'ibʉ kyaj m'o'oyxyʉdʉt ko xymyʉdattʉ ja mʉbʉjkʉn.
40017021	Tya̱a̱dʉ dʉ'ʉmbʉ ka'oybyʉ, yʉ'ʉyʉ mʉʉt pyʉdsemy ko n'ayu'a̱jtʉm es ko nga̱jxtákʉm.
40017022	Ma̱a̱nʉmʉ naty 'yakjʉdittʉ ti'igyʉ ma̱ yʉ ñaxwíñʉdʉ Galileeʉ, Jesús t'anma̱a̱ydyʉ: —Yʉ Naxwíñʉdʉ Ja̱'a̱yʉdyʉ Kyudʉnaabyʉ yajtukkʉdʉkʉya'añ ja ja̱'a̱yʉty di'ibʉ kyaj kyupʉ́kʉdʉ,
40017023	es dya'ooga̱'a̱ndʉ, es ko tyʉgʉkxʉbátʉt, jyikypyʉka̱'a̱ñ. Ko dʉ'ʉn oj ya''anʉʉmʉdʉ, ta oj jyantsyjyotmaybyʉktʉ.
40017024	Es ko Jesús es ja 'yʉxpʉjkpʉty jya̱jttʉ Kafarnaúm, ja di'ibʉ yajkugʉbajttʉp ma̱ ja mʉj tsa̱jptʉjk oj tninʉjxtʉ ja Peedrʉ, es dyajtʉʉdʉ: —¿Ti kyaj t'ayákʉt miidsʉdyʉ mwindsʉ́n ja tsa̱jptʉjk meeñ?
40017025	Peedrʉ 'yadsooy: —¡Ti ko kʉdii! Es ko Peedrʉ tyʉjkʉ tʉgoty, ta Jesús oj jawyiin jyʉna'añ: —¿Wi'ix mjʉna̱'a̱ñ, Simonk? ¿Pʉ́n yajtukkʉbajtp ja ayakʉ ja réyʉty, ja jya'ayʉty, o yʉ wiink ja̱'a̱yʉty?
40017026	Peedrʉ 'yadsoojʉ: —Yʉ wiink ja̱'a̱yʉty. Jesús 'yadsooy: —Pʉnʉ dʉ'ʉn, ja jya'ayʉty kyaj kyʉbety.
40017027	Per kʉdiibʉ nmʉdʉgo'oyʉm ni pʉ́n, nʉjx ma̱ yʉ mejyñ es xyúyʉt ja a̱jkx. Es di'ibʉ jawyiin mxiipy, 'ya̱a̱jóty xypya̱a̱dʉt tu'ugʉ meeñ di'ibʉ mba̱a̱t mʉʉt xykyʉbajtta̱'a̱y ja mgugʉbety es ja nja'ats. Es nʉjx xykyʉbety.
40018001	Ma̱ tya̱a̱dʉ dʉ'ʉn jyajty, ja 'yʉxpʉjkpʉdyʉ Jesús ñimiinʉdʉ es yajtʉʉjʉdʉ: —¿Pʉ́n ma̱ ʉʉdsʉty waanʉ mʉj tsa̱jpótm?
40018002	Net ja Jesús dyaxʉ tu'ugʉ ʉna̱'ku'unk, es tpʉjtáky kujk'ám ma̱ ja 'yʉxpʉjkpʉty,
40018003	es t'anma̱a̱ydyʉ: —Tʉy'a̱jtʉn n'anʉʉmʉdʉ, pʉn miidsʉty kyaj mdʉgatstʉ es mjʉmbítʉt éxtʉmʉ tya̱dʉ ʉna̱'ku'unk, kyaj mdʉ́kʉt ma̱ ja tsa̱jpótmʉdʉ kutujkʉn.
40018004	Es dʉ'ʉn di'ibʉ ni'igʉ myʉda̱jtypy ja mʉj'a̱jtʉnʉ tsa̱jpótmʉdʉ, yʉ'ʉyʉ dʉ'ʉn di'ibʉ yuunk náxypyʉp es jyʉmbity éxtʉmʉ tya̱dʉ ʉna̱'ku'unk.
40018005	Es ja ja̱'a̱y di'ibʉ 'yaxá̱jʉp mʉdʉdsʉ nxʉʉgyʉjxm tu'ugʉ ʉna̱'ku'unk éxtʉmʉ tya̱a̱dʉ, nan xy'axá̱jʉpts ʉj.
40018006	’Es pʉn ja pʉ́n dyajpekykya'ay nidu'ugʉ tya̱dʉ ʉna̱'ku'unk di'ibʉts ʉj xymyʉbʉjkp, waanʉ oy pyʉdsʉ'ʉmxʉty yʉ'ʉ kooxyʉp yajtuk'yo'kmʉwʉʉnʉ tu'ugʉ mʉj pa̱a̱n es yajkujʉbijpnáxʉt mejyñóty.
40018007	¡Pʉroobʉ naxwíñʉdʉ ja̱'a̱y, ja'a ko may di'ibʉ yajpekytyuump! Dʉ'ʉñʉm jyata̱'a̱ñ, per ¡pʉroobʉ tadʉ ja̱'a̱y di'ibʉ wiinkpʉ yajpekytyiimpy!
40018008	’Pa̱a̱ty pʉn myajpekytyuunʉp tu'ugʉ mgʉ'ʉ o tu'ugʉ mdeky, niboot es ʉxjʉwip jagam. Waanʉ oy ko mnʉjxʉt tsa̱jpótm ma̱ ja jiky'a̱jtʉnʉ winʉ xʉʉ winʉ tiempʉ, éxtʉm mba̱a̱t njʉna̱'a̱nʉm kʉtuk o tekytyuk, es kʉdiinʉm ko myajpʉjta̱'a̱gʉt ma̱ ayoodákn mʉt majtsk adu'umʉdyʉ mgʉ'ʉ mdeky.
40018009	Es pʉn myajpekytyuunʉp tu'ugʉ mwiin, juut es ʉxka̱'a̱ts. Waanʉ oy ko mnʉjxʉt tsa̱jpótm ma̱ ja jiky'a̱jtʉnʉ winʉ xʉʉ winʉ tiempʉ, éxtʉm mba̱a̱t njʉna̱'a̱nʉm mʉt tuk adu'um je'eyʉ mwiin es kʉdiinʉm ko myajpʉjta̱'a̱gʉt ma̱ ayoodákn mʉt majtsk adu'umʉdyʉ mwiin.
40018010	’Katʉ xy'ʉxtijy ni tu'ugʉ tya̱dʉ ʉna̱'ku'unk. Pes n'anʉʉmʉdʉ ko jam tsa̱jpótm ja ánklʉsʉty wyin'ijxtʉʉdʉp ja nDeedyʉts tsa̱jpótmʉdʉ.
40018011	Mʉt ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, tʉ nmíñʉts esʉts nyajnitso'oga̱'a̱ñ di'ibʉ naty tʉ tyʉgoy.
40018012	’N'okpʉjtákʉm pʉn ja pʉ́n tmʉdaty mʉgo'pxʉ byorreegʉ es 'yʉx'yo'oy tu'uk, ¿ti kyaj dyajwʉ'ʉmʉt yʉ tadʉ ma̱jta̱'px ma̱jmókx ma̱jtáxkpʉ jamyʉ ujtsóty, es nʉjx t'ʉxta̱'a̱y tadʉ tu'ukpʉ?
40018013	Es pʉn pyatypy, tʉy'a̱jtʉnʉts nmʉdaty ko xonda̱'a̱gʉp ni'igʉ mʉdʉ tadʉ tu'ukpʉ kʉdiinʉm mʉdʉ tadʉ ma̱jta̱'px ma̱jmókx ma̱jtáxkpʉ di'ibʉ kyaj tʉ 'yʉx'yo'oy.
40018014	Es nandʉ'ʉnʉ dʉ'ʉn yʉ mDeedyʉty di'ibʉ ijtp tsa̱jpótm, kyaj ttseky tyʉgóyʉt ni tu'ugʉ tya̱dʉ ʉna̱'ku'ungʉty.
40018015	’Pʉn yʉ mmʉgu'uk mmʉdʉgooyʉp, madya̱'a̱k mʉʉt nimajtskyʉ, es tukmʉmadya̱'a̱k di'ibʉ tʉ mdukmʉduundʉgóyʉty. Pʉn mjaygyujkxʉp, tʉ dʉn oy mwe'emy mʉt ja mmʉgu'uk.
40018016	Pʉn kyaj mjaygyúkʉty, mʉnʉjx tu'uk o majtsk di'ibʉ myʉdówdʉp, es dʉ'ʉn tʉgekyʉ ja ʉ'ʉnʉn yajtukmadya̱'a̱gʉt wi'ix jyʉna̱'a̱ndʉ ja majtskpʉ o tʉgʉʉkpʉ di'ibʉ naty tʉ tmʉdoo'íttʉ.
40018017	Es pʉn nan ni yʉ'ʉ tkamʉmʉdoy es tjaygyúkʉt, anʉʉmʉdʉ ja mʉmʉbʉjkpʉtʉjk ma̱ ñaymyúkʉdʉ. Es pʉn kyaj tjaygyukʉ, wa'an dʉ'ʉn ñáxʉt éxtʉm tu'uk di'ibʉ kyaj tmʉbeky ja Dios o éxtʉmʉ yajkugʉbajtpʉ.
40018018	Tʉy'a̱jtʉn n'anʉʉmʉdʉ ko di'ibʉ miits m'awʉ'ʉndʉp ya̱ naxwiiñ, ya''awʉʉnʉp nandʉ'ʉn tsa̱jpótm, es di'ibʉ miits m'agajtʉp ya̱ naxwiiñ, ya''agájʉp nandʉ'ʉn tsa̱jpótm.
40018019	’Nandʉ'ʉnʉ dʉ'ʉn pʉn ya̱ naxwiiñ nimajtsk miits xyajti'igyʉdʉ m'ayuk es xy'amdowa̱'a̱ñ oytyiity, mmo'oyʉdʉbʉ'ʉ ja nDeedyʉts di'ibʉ jam tsa̱jpótm.
40018020	Mʉt ko ma̱ nimajtsk o nidʉgʉʉk mnaymyúkʉdʉ es xy'awdáttʉts, jámʉts ʉj n'ity kujk'ám ma̱ miidsʉty.
40018021	Net ja Peedrʉ oj dyajtʉ́y ja Jesús: —Windsʉ́n, ¿extʉ na̱a̱k ókʉts nma'xʉt ja pyojpʉ yʉ nmʉgu'ugʉts kots ʉj xymyʉduundʉgóy xymyʉga̱jxtʉgóy? ¿Extʉ jʉxtujk okʉ?
40018022	Jesús oj 'yadsóyʉty: —Kyajts njʉna̱'a̱ñ ko extʉ jʉxtujk ok, ja'a dʉ'ʉn extʉ jʉxtujk ok tʉgʉ'px ma̱jkpʉ.
40018023	’Es mʉt yʉ'ʉgyʉjxm tadʉ naymya'xʉ n'okpʉjtákʉm tu'ugʉ ijxpajtʉn. Ja tsa̱jpótmʉdʉ kutujkʉn ja'a dʉ'ʉn éxtʉm tu'ugʉ rey di'ibʉ jyaya'oyʉyán yʉ kywentʉ mʉdʉ tyuumbʉty.
40018024	Ko naty ttuundsonda'aky ja kwentʉ, net yajtuknimiiñ tu'uk di'ibʉ myʉni'xy'ajtypy majtsk mil jʉmʉjt naxy niduunk.
40018025	Ja'a ko ja tyuumbʉ kyaj tmʉdaty ti mʉʉt dya''adúkʉt ja ñi'xy, ta ja wyindsʉ́n oj ñi'ana'amʉty es yajtoogʉt, ti'igyʉ mʉt ja ñʉdo'oxy, ja 'yu'ungʉty es tʉgekyʉ tijaty myʉda̱jtypy, es dʉ'ʉn 'yadúkʉt ja ni'xy.
40018026	Net ja mʉduumbʉ ñaygyoxtʉna̱a̱ydyákʉ wyindsʉ́n winduuy, es tmʉnu'xtáky: “Windsʉ́n, mʉdat ja ma'xtujkʉn mʉt ʉj es nmʉgʉbátʉp tʉgekyʉ.”
40018027	Ja wyindsʉ́n pya''ayoojʉ es mya'xʉ ko tkamʉgʉbejty. Ta oj yajnasmátsʉ.
40018028	’Per ko pyʉdseemy ja mʉduumbʉ, net tpaty jatu'ugʉ myʉmʉduumbʉ di'ibʉ naty yʉ'ʉ kamʉgʉbajtʉp mʉgo'px xʉʉ niduunk. Ta dyo'kmʉma̱jtsʉ es dyo'kpéñ, es t'anʉʉmʉ: “¡Kʉbat di'ibʉts xykyameepy!”
40018029	Net ja myʉmʉduumbʉ wyingoxtʉna̱a̱ydyákʉ, es myʉnu'xtákʉ: “Mʉdat ja pa''ayo'on mʉt ʉj es nmʉgʉbátʉp tʉgekyʉ.”
40018030	Es ja myʉni'xy kyaj oj myʉma'xtíkyʉty, nik ni'igʉ oj dyajtsímyʉty extʉ ko tkʉbátʉt ja ñi'xy.
40018031	’Ko ja wiinkpʉdyʉ myʉmʉduumbʉ t'ijxtʉ tya̱a̱dʉ, net byeen oj tjáwʉdʉ es oj ttukmʉmadya̱'a̱ktʉ ja wyindsʉ́n tʉgekyʉ éxtʉmʉ naty tʉ jyaty.
40018032	Net ja windsʉ́n oj dyajwóyʉty ja tyuumbʉ, es t'anma̱a̱y: “¡Axʉk mʉduumbʉ, kyaj oy tʉ mduñ! Ʉj tʉts mij nme'xy tʉgekyʉ yʉ mni'xy mʉt ko tʉ xymyʉnu'xta'agyʉts.
40018033	Mij nan mba̱a̱txyʉp tʉ xymyʉma'xtíky ja mmʉmʉduumbʉ, éxtʉmts ʉj mij tʉ nba''ayoy.”
40018034	Ta ja windsʉ́n jyantsyjyot'ambejky, es tni'ana'amʉ es yajtʉydyúnʉt extʉ ko tkʉbajtta̱'a̱yʉt tʉgekyʉ di'ibʉ kyayajkypy.
40018035	Esʉ Jesús 'yakjʉnáñ: —Dʉ'ʉn nandʉ'ʉnʉts ja nDeedyʉts ttuna̱'a̱ñ mʉt miidsʉty pʉn kyaj nidu'uk nidu'uk mnaymya'xʉdʉ mʉt winʉ mjot.
40019001	Ko Jesús yʉ tya̱a̱dʉ tmadyakta̱a̱y, ta oj tsyooñ Galileeʉ es jyajty Judeeʉ ña̱a̱xóty di'ibʉ ijtp jadsoo ma̱ yʉ xʉʉ pyʉdsemy, ma̱ yʉ Jordán mʉjnʉʉba̱'a̱.
40019002	May ja ja̱'a̱yʉty oj pyanʉjxʉdʉ, es jap dya''agʉdaky ja puma̱'a̱yʉty.
40019003	Net na̱a̱gʉdyʉ fariseeʉty tnimiindʉ ja Jesús es t'ixa̱'a̱ndʉ wi'ix t'ok'yajka̱'a̱dʉt. Ta dyajtʉʉdʉ: —¿Ti mba̱a̱t ñaywya'xyʉty tu'ugʉ yedyʉjk mʉdʉ ñʉdo'oxy mʉt oytyi winma̱'a̱ñʉty?
40019004	Yʉ'ʉ 'yadsoojʉdʉ: —¿Kyajnʉm miits xykya̱jxtʉ ja Diosʉ jyaaybyajtʉn ma̱ tmadya'aky ko jawyíñʉp ja Dios tkojy ja ja̱'a̱yʉty, ja yedyʉjk esʉ toxytyʉjk?,
40019005	esʉ Dios jyʉnáñ: “Pa̱a̱ty ja yedyʉjk myastu'udʉp ja tya̱a̱k tyeety es ñaybyʉwa̱'a̱gʉdʉt mʉdʉ ñʉdo'oxy, es dʉ'ʉn nimajtsk 'yíttʉt ti'igyʉ.”
40019006	Es dʉ'ʉn kyaj ñakyñimajtskʉty, je'eyʉ dʉ'ʉn tu'uk. Es pa̱a̱ty ja yedyʉjk kyaj tmastu'udʉt ja ñʉdo'oxy, mʉt ko ja Dios tʉ yajnaymyíkyʉty.
40019007	Net yajtʉʉjʉdʉ: —¿Es ti ko yʉ Moisés tni'ana'amʉ es ko tu'ugʉ yedyʉjk tmastu'uta̱'a̱ñ ja ñʉdo'oxy, jawyiin tu'ugʉ neky yajmo'ot ma̱ jyʉna'añ ko tʉ tmastu'uty ja toxytyʉjk?
40019008	Jesús 'yanma̱a̱yʉdʉ: —Ja'a dʉ'ʉn mʉt ko jyuunʉdyʉ mjótʉty ja Moisés dyajkutijky es ja yedyʉjk tmastu'udʉt ja ñʉdo'oxy, per tim jayʉjp kyaj dyʉ'ʉnʉty.
40019009	Es n'anma̱a̱ydyʉp ko di'ibʉ myastutypy ja ñʉdo'oxy, es kyaj mʉt ko dyajtʉgooy ja pʉjk úkʉnʉ wyindsʉ'kʉn, es pyʉ́kʉt mʉt ja wiinkpʉ toxytyʉjk, yajtʉgeebyʉ dʉ'ʉn ja pʉjk úkʉnʉ wyindsʉ'kʉn.
40019010	Net ja 'yʉxpʉjkpʉty 'yanma̱a̱yʉdʉ: —Pʉnʉ dʉ'ʉnʉ dʉ'ʉnʉ taadʉ, nik oy ko kyaj pʉ́n tyimpʉ́kʉt.
40019011	Jesús jyʉnáñ: —Kyaj nidʉgekyʉ mba̱a̱t tkupʉ́kʉt yʉ ayuk, yʉ'ʉyʉ dʉ'ʉn mba̱a̱t di'ibʉdyʉ Dios tʉ myo'oyʉty ja myadakʉn.
40019012	Ta di'ibʉ kyaj pyʉktʉ. Na̱a̱gʉty dʉ'ʉnʉ dʉn tyimmín tyimja̱'ttʉ kyaj kya'px'áttʉ, na̱a̱gʉty kyaj pyʉktʉ mʉt ko ja̱'a̱y yajma̱'a̱dʉdʉ, es na̱a̱gʉty kyaj pyʉktʉ mʉt ko ni'igʉ oy tmʉduna̱'a̱ndʉ Dios. Pʉ́n mba̱a̱t tkupeky yʉ ayuk di'ibʉts tʉ ngajxy, wa'an tkupeky.
40019013	Net na̱a̱gʉty ja ja̱'a̱yʉty dyajmiindʉ ja 'yʉna̱'ku'ungʉty ma̱ ja Jesús es tniga̱jxta̱'a̱ktʉt; es ja 'yʉxpʉjkpʉty 'yoodʉ ja di'ibʉ myʉmiindʉp ja 'yʉna̱'ku'ungʉty.
40019014	Net ja Jesús t'anma̱a̱ydyʉ ja 'yʉxpʉjkpʉty: —Mastu'uttʉ, wa'andsʉ ʉna̱'ku'ungʉty xyñimíndʉts, es katʉ xyajjʉmbíty, mʉt ko ja tsa̱jpótmʉdʉ kutujkʉn yʉ'ʉ jya'a'a̱jtypy di'ibʉ dʉ'ʉn éxtʉm yʉ'ʉjʉty.
40019015	Es ko ja Jesús tkʉ'ʉnikooñ ja ʉna̱'ku'ungʉty, ta jap oj tsyo'onnʉ.
40019016	Tu'ugʉ mixy oj tninejxy ja Jesús, es dyajtʉʉy: —Windsʉ́n, ¿di'ibʉ óybyʉts ndúnʉp esʉts nmʉdátʉt ja jiky'a̱jtʉnʉ winʉ xʉʉ winʉ tiempʉ?
40019017	Netʉ Jesús 'yadsoojʉ: —¿Ti kots xyajtʉ́y di'ibʉ dʉn oy? Ti'igyʉ dʉ'ʉn di'ibʉ dʉn oy, yʉ Dios. Pʉn mmʉdataampy yʉ jiky'a̱jtʉnʉ winʉ xʉʉ winʉ tiempʉ, kuydyún ja Diosʉ 'yana'amʉn.
40019018	Ta yajtʉʉjʉ ja mixy: —¿Di'ibʉty? Jesús 'yanma̱a̱yʉ: —Katʉ myajja̱'a̱y'eeky, katʉ xyajtʉgóy ja pʉjk úkʉnʉ wyindsʉ'kʉn, katʉ mmeetsy, katʉ pʉ́n xywyinga̱jxpéty,
40019019	mwindsʉ'ʉgʉp ja mda̱a̱k mdeety es mdsókʉp ja mmʉdʉjkpa̱'a̱ éxtʉm mij kʉ'ʉm mnaydsyékyʉty.
40019020	Ta ja mixy jyʉnáñ: —Tʉgekyʉ tya̱a̱dʉ tʉts nguydyúñ extʉ tʉ ndimmutsk'átyʉts. ¿Tits xy'aktʉgoy'a̱jtxʉp?
40019021	Jesús 'yanma̱a̱yʉ: —Pʉn m'ita̱a̱mp wa̱'a̱ts, to'kta̱'a̱y di'ibʉ mmʉda̱jtypy es mo'oy ja ayoobʉ ja̱'a̱yʉty, es xymyʉdátʉt pʉjke'eky ja m'oy'a̱jtʉnʉ tsa̱jpótmʉdʉ. Es net mjʉmbítʉt es xypyamínʉdʉts.
40019022	Es ko ja mixy tmʉdooyʉ tya̱a̱dʉ, ta oj ñejxy jotmaymyʉʉt, mʉt ko jyantsymyʉkja̱'a̱yʉdyʉ naty.
40019023	Ta ja Jesús t'anma̱a̱ydyʉ ja 'yʉxpʉjkpʉty: —Tʉy'a̱jtʉn n'anʉʉmʉdʉ ko ni'igʉ ñimʉja̱a̱ty es tu'ugʉ mʉkja̱'a̱y tyʉ́kʉt ma̱ ja tsa̱jpótmʉdʉ kutujkʉn.
40019024	Waanʉ pojʉn es tu'ugʉ kameyʉ ñáxʉt xu'uñ jutoty, es ñimʉja̱a̱ty es tu'ugʉ mʉkja̱'a̱y tyʉ́kʉt ma̱ yʉ tsa̱jpótmʉdʉ kutujkʉn.
40019025	Ko tya̱a̱dʉ tmʉdoodʉ ja ʉxpʉjkpʉty, dʉ'ʉñʉ wyʉ'ʉmʉdyaaydyʉ es ñayyajtʉʉjʉdʉ ak yʉ'ʉjʉty: —¿Es pʉ́nʉ dʉn mba̱a̱t ñitse'eky?
40019026	Jesús wyin'ijxpajtʉdʉ es 'yanma̱a̱yʉdʉ: —Yʉ ja̱'a̱yʉty kyaj mba̱a̱t ttuñʉ tya̱a̱dʉ, perʉ Dios mba̱a̱t ttuñ tʉgekyʉ.
40019027	Ta ja Peedrʉ 'yanma̱a̱yʉ: —Windsʉ́n, ʉʉdsʉty tʉts nmastu'uttʉ di'ibʉdsʉ naty nmʉda̱jttʉp tʉgekyʉ es nbanʉjxtʉpts mij, ¿es tiidsʉ net nmʉdáttʉp?
40019028	Netʉ Jesús 'yadsoojʉ: —Tʉy'a̱jtʉn n'anʉʉmʉdʉ ko ma̱ tadʉ tiempʉ ma̱ tʉgekyʉ 'yóyʉt jemy, ko yʉ Naxwíñʉdʉ Ja̱'a̱yʉdyʉ Kyudʉnaabyʉ 'yu'uñʉt mʉt ni'igʉ mʉj'a̱jtʉn ma̱ yajkutuka̱'a̱ñ, miidsʉty éxtʉm xypyanʉjxtʉ m'u'uñʉdʉp nandʉ'ʉn ma̱ ma̱jmajtskʉ uñaaybyajn es xypyayo'oydyʉt ja nima̱jmajtskʉ ka̱jpnbʉ Israel ja̱'a̱yʉty.
40019029	Es nidʉgekyʉ di'ibʉ tʉ tmastu'uttʉ tyʉjk, o myʉga'ax, o tyeety, o tya̱a̱k, o 'yu'unk, o ñax, mʉt ʉjtskyʉjxm, 'yaxá̱jʉdʉp mʉgo'px dʉ'ʉnʉn éxtʉm di'ibʉ tʉ tmastu'uty, es nan 'yaxá̱jʉdʉp ja jiky'a̱jtʉnʉ winʉ xʉʉ winʉ tiempʉ.
40019030	Per may di'ibʉ tyam ijttʉp mʉj windum, yʉ'ʉ dʉn nʉjxtʉp ʉx'am; es di'ibʉ tyam ʉx'am nʉjxtʉp, yʉ'ʉ dʉ'ʉn íttʉp mʉj windum.
40020001	’Ja tsa̱jpótmʉdʉ kutujkʉnʉ dʉ'ʉn éxtʉm tu'ugʉ ja̱'a̱y di'ibʉ myʉda̱jtypy ja 'yuuvʉ kam, es ñejxy tsejkyʉ mʉduumbʉ ʉxtaabyʉ es ttúnʉt ma̱ 'yuuvʉ kam.
40020002	Ja tuumbʉtʉjk tkupʉjktʉ éxtʉm ja kugam myʉjuya̱'a̱nʉdʉ mʉt tu'ugʉ denaryʉ meeñ. Ta kyajxʉdʉ ma̱ ja kyam.
40020003	Oknʉm ja kugam tsyo'oñ wa̱a̱mbetyxyʉʉ, es t'ijxy ja wiinkpʉty jap ma̱a̱yóty di'ibʉ awa̱a̱dsʉty.
40020004	Ta t'anma̱a̱y: “Nʉjxtʉ miidsʉty nandʉ'ʉn mdundʉ ma̱dsʉ n'uuvʉ kam, es nmʉjúyʉp éxtʉm pyaadyʉty.” Ta ja'ajʉty oj ñʉjxtʉ.
40020005	’Ja kugam tsyo'oñ jatʉgok kijkyxyʉʉ, es nandʉ'ʉn tʉgʉk yaxp xyʉʉ, es nandʉ'ʉn ttuuñ jatʉgok.
40020006	Es ta natyñʉ éxtʉm jawaanxʉʉ, ta ñejxy jatʉgok jap ma̱a̱yóty, es tpaty ja wiinkpʉty di'ibʉ naty awa̱a̱dsʉty. Ta t'anma̱a̱y: “¿Ti ko miits xyajtʉgóydyʉ ja mxʉʉ es ni mgatundʉ?”
40020007	Ta 'yadsoojʉdʉ: “Mʉt ko ni pʉ́nʉts tʉ xykya''anu'xtʉ.” Net ja kugam 'yanma̱a̱yʉdʉ: “Nʉjxtʉ nandʉ'ʉn miits mdundʉ ma̱dsʉ ngam es nmʉjúyʉp éxtʉm pyaadyʉty.”
40020008	’Es ko oj tsyu'ujʉnʉ, ta ja kugam t'anma̱a̱y ja di'ibʉ yajtuump: “Yáxʉdʉ ja tuumbʉty es mʉjuydyʉ, mdsonda̱'a̱gʉt mʉdʉ di'ibʉ ok tʉjkʉdʉ tuumbʉ es xytyukkugʉ́xʉt mʉdʉ di'ibʉ jawyiin tʉjkʉdʉ tuumbʉ.”
40020009	Net myiindʉ di'ibʉ naty tʉ tyuundʉ́kʉdʉ tim tsuu, es nidu'uk nidu'uk t'axá̱jʉdʉ ja myʉju'uñ tuk xʉʉ nidún.
40020010	Oknʉm ko pyátʉdʉ yajmʉjúydyʉt di'ibʉ naty jawyiin tʉ tyʉ́kʉdʉ tuumbʉ, ja'ajʉty jʉnandʉ ko waanʉ ni'igʉ da yajmʉjuya̱'a̱ndʉ. Per nandʉ'ʉn t'axa̱jʉ tuk xʉʉ nidún ja myʉju'uñ.
40020011	Ko t'axa̱jʉdyaaydyʉ, ta ttukjot'ambʉjktʉ ja wyindsʉ́n,
40020012	es t'anʉʉmʉdʉ: “Tya̱a̱dʉ di'ibʉ tʉ jya̱'ttʉ ok es je'eyʉ tuk oorʉ tʉ tyundʉ, tʉ xymyʉjuy nandʉ'ʉn éxtʉm ʉʉdsʉty di'ibátyʉts tʉ nyajnáxtʉ ja ambʉ ma̱ts tʉ ndundʉ tuk xʉʉ.”
40020013	Es ja windsʉ́n t'adsooy nidu'ugʉty ja'ajʉty: “Ix mʉgu'uk, kyajts jayam ti nbuwítsyʉts di'ibʉ mbátʉp. ¿Tii kyaj tʉ nnay'anma̱'a̱yʉm es nmʉjúyʉt éxtʉm jayam nmo'oyʉ?
40020014	Jʉwa̱'a̱k. Nʉjx mʉdʉ tya̱dʉ mmʉju'uñ. Ʉj nmo'oyaambyʉdsʉ tya̱a̱dʉ di'ibʉ tim ok tʉ tyʉkʉ tuumbʉ dʉ'ʉn éxtʉm mij jayam nmo'oy.
40020015	¿Tii kyajts ʉj mba̱a̱t nduñ di'ibʉts ʉj ndsejpy mʉdʉdsʉ nmeeñʉ? ¿O mnaywyinnaxʉja̱'a̱p kots ʉj n'oyjya'ayʉty?”
40020016	Net ja Jesús t'anma̱a̱ydyʉ ja 'yʉxpʉjkpʉty: —Es dʉ'ʉn jyata̱'a̱ñ di'ibʉ ijtp ok, yʉ'ʉ dʉ'ʉn nʉjxʉp jawyiin; es di'ibʉ dʉn jawyiin ijttʉp, yʉ'ʉ dʉn íttʉp ok. Ja'a ko may yajwowa̱'a̱ndʉ, per waanʉ di'ibʉ yajtukwijtstu'uda̱a̱mp.
40020017	Ko ja Jesús tsyo'onnʉ es ñʉjxnʉ Jerusalén, ta twoonejxy wiink tsoo ja nima̱jmajtskpʉ 'yʉxpʉjkpʉ, es t'anma̱a̱ydyʉ:
40020018	—Extʉm xy'ixtʉ, tyam nbatʉjkʉm Jerusalén, ma̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp, es xytyuknika̱jxpata̱'a̱ndʉts ja o'kʉn
40020019	es nyajkʉyaka̱'a̱ñʉts ma̱ yʉ romanʉ ja̱'a̱yʉty esʉts xyñixi'ik xytyukxi'iktʉdʉts, xywyóptʉdʉts es xyajkruuzpátʉdʉts, per ja kumdʉgʉk xʉʉ njikypyʉ́kʉdʉts.
40020020	Santya̱'a̱gʉ esʉ Fwank, Zebedeeʉ mya̱a̱ngʉty, ñʉjxtʉ mʉdʉ tya̱a̱gʉty es tnimʉjwa̱'ktʉ Jesús. Net ja tya̱a̱k ñaygyoxtʉna̱a̱ydyákʉ Jesús wyindum es t'amdowa̱'a̱ñ ja may'a̱jtʉn.
40020021	Ta ja Jesús yajtʉʉjʉ: —¿Tii dʉn mdsejpy? Ta ja'a 'yadsooy: —Tya̱a̱ts majtskʉ n'u'unk. Tunʉ may'a̱jtʉn es xya'u'uñʉt tu'uk aga̱'a̱ñdsyoo es jatu'uk ana̱jñdsyoo ma̱ mij myajkutúkʉt.
40020022	Jesús t'adsoodʉ ja tukka'axpʉ ʉxpʉjkpʉty: —Kyaj xyñijáwʉdʉ di'ibʉ m'amdoodʉp. ¿Mba̱a̱t miits xy'uuktʉ ma̱ ja kálʉz ma̱ts ʉj n'uuga̱'a̱ñ? Ta ja'ajʉty 'yadsoodʉ: —Ti ko kʉdii, mba̱a̱t.
40020023	Netʉ Jesús 'yadsoojʉdʉ: —Tʉy'a̱jtʉn ko miits m'uuktʉp ma̱ts ja ngálʉz, per kyajts ʉj xypyaaty esʉts njʉna̱'a̱nʉt pʉ́nʉty u'uñʉp ma̱ts n'aga̱'a̱ñdsyoo es ma̱ts n'ana̱jñdsyoo. Taadʉ yʉ'ʉ dʉ'ʉn íttʉp di'ibʉts ja nDeety tʉ ttuknibʉjta̱a̱gʉ.
40020024	Ko ja nima̱jkpʉ ʉxpʉjkpʉty tmʉdoodʉ, ta ttukjot'ambʉjktʉ ja nimajtskpʉ ʉxpʉjkpʉ.
40020025	Esʉ Jesús dyajnaymyujkʉdʉ, es t'anma̱a̱ydyʉ: —Miits mnija̱'a̱dʉp ko yʉ di'ibʉ yʉ naxwíñʉdʉ ñiwindsʉn'a̱jtypy es di'ibʉ 'yane'empy yʉ'ʉjʉty, tyuktiimpy di'ibʉ yʉ'ʉ kʉ'ʉm tsyejpy.
40020026	Per kyaj dyʉ'ʉn'átʉt ma̱ miidsʉdyʉn. Ja'a dʉ'ʉn di'ibʉ sitʉy mʉjpʉdsʉma̱a̱mp ma̱ miidsʉdyʉn, yʉ'ʉ dʉ'ʉn mmʉdúnʉdʉp.
40020027	Es di'ibʉ naybyʉjta̱'a̱gánʉp nidu'uk ma̱ miidsʉty éxtʉmʉ jawyiimbʉ, yʉ'ʉ dʉ'ʉn mduumbʉ'áttʉp.
40020028	Dʉ'ʉn éxtʉm ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, kyajts tʉ nmiñ esʉts pʉ́n xymyʉdúndʉt, ja'a dʉ'ʉn esʉts ʉj nmʉdúndʉt es nyákʉdʉts ja njiky'a̱jtʉn es nimayjya'ay ñitso'oktʉt.
40020029	Ko naty ja Jesús es ja 'yʉxpʉjkpʉty tsyoondʉ Jerikoo, may ja ja̱'a̱yʉty oj tpanʉjxtʉ ja Jesús.
40020030	Nimajtskʉ naty ja wiints 'yu'uñʉdʉ tu'ubʉ'a̱a̱y. Es ko tmʉdoodʉ ko Jesusʉ naty ñaxy, ta yaxkaktʉ: —¡Windsʉ́n, tyʉʉmp 'ya̱a̱ts ja Davit, pa''ayoodʉgʉts ʉʉdsʉty!
40020031	May ja ja̱'a̱yʉty 'yoojʉdʉ es 'yamóndʉt, per ja'ajʉty ni'igʉ 'yaktim'yaxka'aktʉ jantsy mʉk: —¡Windsʉ́n, Davitʉ tyʉʉmp 'ya̱a̱ts, pa''ayoodʉgʉts ʉʉdsʉty!
40020032	Ta Jesús oj waanʉ wyʉ'ʉmʉ es dyaxʉ ja wiindsʉty, es dyajtʉʉdʉ: —¿Wi'ix xytsyoktʉ es ndúndʉt?
40020033	Net ja'ajʉty 'yadsoodʉ: —Windsʉ́n, yʉ'ʉ esʉdsʉ nwiinʉty 'yijxpʉ́kʉt.
40020034	Ta ja Jesús tpa''ayooy ja wiindsʉty, es ttoonʉ ja wyiin es netyʉ oj 'yijxpéky. Ta oj tpanʉjxtʉ ja Jesús.
40021001	Ko naty jya̱'tánnʉ Jerusalén, ko jya̱jttʉ Betfajee, jamyʉ ma̱ ja Oliivʉs Kopk, netʉ Jesús tkejxy nimajtskʉ 'yʉxpʉjkpʉ,
40021002	es t'anma̱a̱y: —Nʉjx ma̱ yʉ mutsk ka̱jpnu'unk di'ibʉ yajwingu'ijxʉp, es jap xypya̱a̱dʉt kuwʉʉñ tu'ugʉ burrʉ to'oxy mʉdʉ 'yu'unk di'ibʉ ni pʉ́nnʉm tkatuk'u'uñʉ, es mʉgajʉ es xyajmínʉt.
40021003	Es pʉn jap pʉ́n wi'ix m'anʉ'ʉmxʉty, anʉʉmʉ ko yʉ mwindsʉ́n dyajtuna̱'a̱ñ es pójʉnʉk tkajxʉmbítʉt jatʉgok.
40021004	Tya̱a̱dʉ dʉ'ʉn jyajty es yajkuydyúnʉt di'ibʉ ja Diosʉ kyuga̱jxpʉ myadyak ma̱ tkʉxja̱a̱y:
40021005	Anʉʉmʉ Syon ka̱jpn: “Ixtʉ yʉ mrey mnimínʉdʉ, tuda'aky, es ttuk'u'uñʉ tu'ugʉ burrʉ to'oxyʉ 'yu'unk.”
40021006	Net ja 'yʉxpʉjkpʉty oj ñʉjxtʉ es ttuundʉ éxtʉmʉ naty ja Jesús tʉ tyuknipʉ́kʉdʉ,
40021007	dyajmiindʉ ja burrʉ to'oxy es ja 'yu'unk, es tpʉjtáktʉ ja ñikʉjxyʉdʉ wit éxtʉmʉ jyʉba'an. Ta ja Jesús ttukpejty.
40021008	Es ja mayjya'ayʉty dwinya'pʉdʉ ja ñikʉjxyʉdʉ wit ja tu'a̱a̱, es wiinkpʉty ttʉjtʉ ja kepyʉ 'yaay xye'entsy es ttukwin'o'oxʉdʉ ja tu'a̱a̱.
40021009	Ja ja̱'a̱yʉty di'ibʉ nʉjxtʉp jawyiin es nandʉ'ʉn ja di'ibʉ miindʉp ʉx'ok ya̱'a̱x jyoktʉ: —¡Mʉj 'yítʉt ja rey Davitʉ tyʉʉmp 'ya̱a̱ts! ¡Kuni'xy di'ibʉ miimp éxtʉmʉ Kyudʉnaabyʉ Nindsʉn'a̱jtʉm Dios! ¡Awdattʉ Dios!
40021010	Ko kya̱jpndʉjkʉdʉ Jerusalén, nidʉgekyʉ ja ja̱'a̱y tmʉj'íx dmʉjjáwʉdʉ, es dyajtʉ́wdʉ: —¿Tii dʉnʉ tya̱a̱dʉ?
40021011	Ja ja̱'a̱yʉty jyʉna̱'a̱ndʉ: —Yʉ'ʉ dʉ'ʉn ja Diosʉ kyuga̱jxpʉ, Jesús di'ibʉ kuga̱jpn Nazaret, Galileeʉ ña̱a̱xóty.
40021012	Oknʉm ja Jesús tyʉjkʉ mʉj tsa̱jptʉjk ñabotsoty es dyajpʉdseemy nidʉgekyʉ di'ibʉ naty jap juuy to'ktʉp, es dyajjʉmbijty ja myeesʉty di'ibʉ naty jap wyingugoondʉp ja meeñ di'ibʉ kyaj ja tsa̱jptʉjk tja'a'áty, es nandʉ'ʉn dyajjʉmbijty ja syíyʉty di'ibʉ tyo'ktʉp ja pak.
40021013	Ta ja Jesús jyʉnáñ: —Dʉ'ʉn ja Diosʉ jyaaybyajtʉn jyʉna'añ: “Yʉ ndʉjkʉts yʉ'ʉ dʉ'ʉn ma̱ ja̱'a̱y kya̱jxta'aky”, per miidsʉty tʉ xyajwa̱'a̱ndʉ ma'tspʉ a̱a̱nk.
40021014	Jap ma̱ mʉj tsa̱jptʉjk ñimiinʉdʉ ja Jesús na̱a̱gʉdyʉ wiints esʉ ʉxneybyʉ, es yʉ'ʉ dya''agʉdaky.
40021015	Es ko ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp t'ijxtʉ ja mʉj'a̱jtʉn di'ibʉ Jesús tyiimpy, es ko tmʉdoodʉ ko ja ʉna̱'ku'ungʉty jyʉna̱'a̱ndʉ mʉk ma̱ ja mʉj tsa̱jptʉjk: “¡Mʉj 'yítʉt ja rey Davitʉ tyʉʉmp 'ya̱a̱ts!”, ta jyot'ambʉjktʉ.
40021016	Ta t'anma̱a̱ydyʉ ja Jesús: —¿Mmʉdeepy éxtʉm jyʉna̱'a̱ndʉ? Ta Jesús 'yadsooy: —Nmʉdeebyʉts. ¿Per tii, kyajnʉm xyajmadya̱'a̱ktʉ miidsʉty ja Diosʉ jyaaybyajtʉn ko tya̱a̱dʉ tmadya'agyʉ? Dʉ'ʉn jyʉna'añ: Tʉ xypyʉjta'aky es ja ʉna̱'ku'ungʉty, es extʉ di'ibʉ tsi'tspnʉm, m'awdátʉdʉt amumdu'uk jot.
40021017	Ta ja Jesús japyʉ tnikaktʉ, es oj ñejxy ma̱ Betañʉ ka̱jpn. Jap myaay.
40021018	Jakumbom jepy ko Jesús jyʉmbijty es jatʉgok ñejxy Jerusalén, ta yu'o'kʉ.
40021019	Ta t'ijxy tu'ugʉ iigʉ kepy tu'ubʉ'a̱a̱y. Ta tnimʉjwa'ky, es kyaj tpaty ni ti tyʉʉmp ja kepy, je'eyʉ 'yaay. Ta ja Jesús t'anma̱a̱y ja iigʉ kepy: —Ni na̱'a̱ mganakytyʉʉmp'átʉt. Netyʉ ja iigʉ kepy oj tyʉtsnʉ.
40021020	Ko t'ijxtʉ tya̱a̱dʉ ja ʉxpʉjkpʉty, dʉ'ʉñʉ wyʉ'ʉmʉdyaaydyʉ es dyajtʉʉdʉ ja Jesús: —¿Es wi'ixʉ dʉ'ʉn ko tya̱dʉ iigʉ kepy tʉ tyʉ'ʉtsy tim pójʉnʉ?
40021021	Jesús 'yadsooy: —Tʉy'a̱jtʉn n'anʉʉmʉdʉ ko pʉn mmʉda̱jttʉp ja mʉbʉjkʉn es kyaj xyjʉjpjáwʉdʉ, kyaj yʉ'ʉyʉdyʉ tya̱a̱dʉ mba̱a̱t xytyundʉ éxtʉmts tʉ nduñ ja iigʉ kepy, extʉ m'anʉʉmʉdʉbʉ tya̱dʉ kopk: “Jʉwa̱'a̱k ja ya̱a̱ es nʉjx mejyñóty.” Es dʉ'ʉn jyátʉt.
40021022	Es tʉgekyʉ di'ibʉ miits m'amdoodʉp ma̱ mga̱jxta̱'a̱ktʉ, pʉn mmʉbʉjktʉp, m'axá̱jʉdʉp.
40021023	Ta ja Jesús tyʉjkʉ mʉj tsa̱jptʉjk ñabotsoty. Es ma̱ naty ya'ʉxpeky ñimiinʉdʉ ja teedywyindsʉ́nʉty es ja israelítʉdyʉ myʉjja̱'a̱ydyʉjk, es yajtʉʉjʉdʉ: —¿Pʉ́n kyutujkʉn mʉʉt xytyuñʉ tya̱a̱dʉ? ¿Pʉ́n tʉ mgutujkʉnmo'oyʉty?
40021024	Ta Jesús t'adsoodʉ: —Ʉj nandʉ'ʉn nyajtʉwaambyʉts tu'ugʉ ayuk miidsʉty. Pʉn xy'adsoojʉmbijtpʉts, net n'anʉʉmʉt ti kutujkʉnʉts ʉj mʉʉt nduñʉ tya̱a̱dʉ.
40021025	¿Pʉ́n kutujkʉnmooyʉ ja Fwank es yajnʉbátʉt, Dios o yʉ ja̱'a̱yʉty? Ta ak yʉ'ʉjʉty ñay'ʉʉ ñaygya̱jxʉdʉ es ñayjyʉna̱'a̱nʉdʉ: —Pʉn n'okjʉna̱'a̱nʉm ko Dios tuk'ana'amʉ, ta yʉ xy'adso'om: “¿Es ti ko xykyamʉbʉktʉ?”
40021026	Es pʉn njʉna̱'a̱nʉm ko ja̱'a̱yʉty, ta yʉ ja̱'a̱yʉty xytyu'unʉm axʉʉk, mʉt ko nidʉgekyʉ yʉ'ʉjʉty tmʉbʉktʉ ko Fwank yʉ'ʉjʉty ja Diosʉ kyuga̱jxpʉ.
40021027	Ta t'anma̱a̱ydyʉ ja Jesús: —Kyajts nnijáwʉdʉ. Ta ja Jesús 'yadsoojʉdʉ: —Es ʉj nan kyajts miits n'awánʉdʉt ko ti kutujkʉnʉts ʉj mʉʉt ndúñʉdsʉ tya̱a̱dʉ.
40021028	Min n'oktukmʉmadya̱'a̱ktʉ tu'ugʉ ijxpajtʉn: —Tu'ugʉ ja̱'a̱y tmʉdaty majtskʉ mya̱a̱nk. Ta t'anma̱a̱y nidu'uk: “Nitʉ, nʉjx mduñ ma̱dsʉ n'uuvʉ kam.”
40021029	Ta ja 'yu'unk 'yadsoojʉ: “Kyajts nnʉjxa̱'a̱ñ.” Oknʉm dyajtʉga̱jtsy ja wyinma̱'a̱ñ, es oj ñejxy tuumbʉ.
40021030	Ta ja u'unkteety oj tninejxy jatu'uk, es nandʉ'ʉn t'anma̱a̱y. Es 'yadsoojʉ: “Oy, tatʉ, nnejxyʉts.” Es kyaj oj ñejxy.
40021031	¿Di'ibʉ nidu'ugʉ tya̱dʉ majtskpʉ tyuun éxtʉm ja tyeety ttsejky? Ta ja'ajʉty 'yadsoodʉ: —Ja jawyiimbʉ. Ta ja Jesús 'yanma̱a̱yʉdʉ: —Tʉy'a̱jtʉn n'anʉʉmʉdʉ ko yʉ yajkugʉbajtpʉty esʉ kujeñdyo'oxyʉty tʉ́kʉdʉp ma̱ yʉ tsa̱jpótmʉdʉ kutujkʉn oy miits mgadimtʉ́kʉdʉt.
40021032	Mʉt ko yʉ Fwank Yajnʉbajtpʉ myiiñ tuk'ijxpʉ wi'ixʉ Dios ttseky mjiky'áttʉt, es miidsʉty kyaj xymyʉbʉjktʉ, es nik ja yajkugʉbajtpʉty es ja kujeñdyo'oxyʉty mʉbʉjkʉdʉ. Es miidsʉty, oy oj xyja'ixtʉ tya̱a̱dʉ, kyaj xyajtʉga̱jtstʉ mjot mwinma̱'a̱ñ esxyʉp xymyʉbʉjktʉ.
40021033	’Mʉdowdʉ tya̱dʉ jatu'ugʉ ijxpajtʉn. Tu'ugʉ ja̱'a̱y oj tkojy ja uuvʉ kam. Ta tnageemy es dya'ʉyʉʉy ma̱ dyajnipátʉt ja uuvʉ ko yajwinma̱'a̱dsa̱'a̱nʉt, es tkojy tu'ugʉ potsy kʉjxm ma̱ mba̱a̱t jam n'ijxkákʉm es ngwentʉ'a̱jtʉm tʉgekyʉ. ’Oknʉm tmooy ani'xy ja uuvʉ kam mʉt wiink ja̱'a̱yʉty, es tsyo'onnʉ. Jagam nax jagamga̱jpn oj ñejxy.
40021034	Ko tpaty ja tiempʉ ma̱ ja uuvʉ yajtujkmukánnʉ, ta tkejxy na̱a̱gʉdyʉ tyuumbʉ es t'amdówʉt ja mʉduumbʉty ja uuvʉ di'ibʉ pátʉp ja kugam.
40021035	Es ja uuvʉ kamgwentʉ'a̱jtpʉ tma̱jtstʉ ja di'ibʉ ja windsʉ́n kyajx. Ta twojptʉ es dya'o'ktʉ na̱a̱gʉty, es na̱a̱gʉty tka̱'tstʉ.
40021036	Net ja kugam tkejxy ja wiinkpʉ tyuumbʉty waanʉ ni'igʉ, es ja uuvʉ kamgwentʉ'a̱jtpʉ nandʉ'ʉn ttuundʉ jatʉgok.
40021037	’Es tim ok tkejxy ja kyʉ'ʉm u'unk, es wyinma̱a̱y: “Wyindsʉ'ʉgʉbʉ daa yʉ n'u'unk.”
40021038	Es ko t'ijxtʉ ja uuvʉ kamgwentʉ'a̱jtpʉ ko myiñ ja wyindsʉnʉ 'yu'unk, ta ñayjyʉnánʉdʉ ak yʉ'ʉjʉty: “Tya̱a̱dʉ dʉ'ʉn di'ibʉ 'yaxa̱jʉyaampy ja kyuma̱'a̱ñ. Min n'ok'ya'o'kʉm es dʉ'ʉn nmʉwʉ'ʉmʉm yʉ uuvʉ kam.”
40021039	Es ta tma̱jtstʉ, es dyajpʉdsʉʉmdʉ uuvʉ kamoty es dya'o'ktʉ.
40021040	Ta Jesús dyajtʉʉy: —Es ko myínʉt ja kugam, ¿ti tyúnʉp mʉdʉ tadʉ kamgwentʉ'a̱jtpʉty?
40021041	Ta t'anma̱a̱ydyʉ: —Ya'ooktʉp es ni tkapa''ayówʉt, es ttuk'anu'xʉt yʉ tadʉ ñax ja wiinkpʉty mʉduumbʉty di'ibʉ tukkʉdʉ́kʉdʉp ma̱ ja tiempʉ tpa̱a̱dʉt ja pyʉjta'aky di'ibʉ pátʉp.
40021042	Net ja Jesús t'anma̱a̱y: —Ja Diosʉ jyaaybyajtʉn jyʉna'añ: Ja tsa̱a̱ di'ibʉ ja pojtspʉ 'yʉxtijtʉ, tʉ tpa̱a̱ty ja lyuga̱a̱r ma̱ ja tʉjk t'ʉjx'áty. Tya̱a̱dʉ dʉ'ʉn ja tyu'unʉnʉ Nindsʉn'a̱jtʉm Dios, es n'okwʉ'ʉmʉdya'ayʉm dʉ'ʉñʉ. ¿Tii ni na̱'a̱nʉm miits xykya'ʉxpʉktʉ yʉ tya̱a̱dʉ?
40021043	Mʉdʉ tya̱a̱dʉ, ja'ats n'andijpy ko myajpʉjkʉya̱'a̱nʉdʉ ja tsa̱jpótmʉdʉ kutujkʉn, es yajmo'oya'añ ja ja̱'a̱yʉty di'ibʉ myeepy ja Dios di'ibʉ pátʉp.
40021044	Es oytyim pʉ́nʉty ko kyʉdáwʉt ma̱ tya̱dʉ tsa̱a̱, jo'pts tyúnʉdʉt; es di'ibʉ nikʉʉybyajtʉbʉ tya̱dʉ tsa̱a̱, tukwa̱'a̱yʉdya'ayʉdʉp.
40021045	Ko ja teedywyindsʉ́nʉty es ja fariseeʉty tmʉdoodʉ ja ijxpajtʉn di'ibʉ Jesús pyʉjtákypy, ta tmʉwinma̱'a̱ñbyáttʉ ko yʉ'ʉ naty yajmadyákp.
40021046	Ta tjamatsandʉ, per tsyʉ'kʉdʉ ja mayjya'ay, mʉt ko ja ja̱'a̱yʉty jyʉna̱'a̱ndʉ nidʉgekyʉ ko Jesús yʉ'ʉjʉty ja Diosʉ kyuga̱jxpʉ.
40022001	Jesús t'akpʉjtáky ja wiinkpʉ ijxpajtʉn, es t'anma̱a̱ydyʉ:
40022002	—Yʉ tsa̱jpótmʉdʉ kutujkʉnʉ dʉ'ʉn éxtʉm tu'ugʉ rey di'ibʉ tyuun ja xʉʉ ma̱ ja 'yu'unk pyejky.
40022003	Ta tkejxy ja pyo'oduumbʉty woobʉ di'ibʉ naty jawyiin tʉ t'anʉʉmʉdʉ, perʉ taadʉty kyaj myinandʉ.
40022004	Ta jatʉgok ja rey tkejxy ja pyo'oduumbʉty, es t'anʉʉmʉ: “Anʉʉmʉdʉ taadʉty ko tyam tʉ 'yabatʉdya'ay ja ka̱'a̱y ukʉn. Tʉts nya'eegyʉty ja ndsa̱jka̱a̱tsʉ ni'xyátyʉtypyʉ es tʉgekyʉ 'yity aba̱a̱dʉ. Wa'an tmindʉ.”
40022005	Per ja di'ibʉ oj yajwówdʉ kyaj ttuundʉ kwentʉ, nidu'uk oj ñejxy kyamoty, jatu'uk oj ñejxy to'kpʉ,
40022006	es ja wiinkpʉty tma̱jtstʉ ja reyʉ pyo'oduumbʉ es ttuundʉ axʉʉk, extʉ ko dya'o'ktʉ.
40022007	’Es ta ja rey jyantsyjyot'ambejky, es tkejxy ja syolda̱a̱dʉty es dya'o'ktʉ taadʉ di'ibʉ tʉ ya'o'kxʉty ja pyo'oduumbʉ, es dyajno'ktʉ yʉ kya̱jpn.
40022008	Net t'anma̱a̱y ja tyuumbʉty: “Tʉgekyʉ 'yity aba̱a̱dʉ ma̱ tya̱dʉ xʉʉ, perʉ taadʉty di'ibʉ tʉ yajwówdʉ, kyaj ñitʉ́kʉty myíndʉt.
40022009	Nʉjxtʉ ma̱ yʉ ka̱jpngijkyʉdʉ mʉj tu'u, es wowdʉ ma̱ tya̱dʉ xʉʉ nidʉgekyʉ di'ibʉ mbatypy.”
40022010	Ja po'oduumbʉty tsyo'ondʉ es dyajmiindʉ nidʉgekyʉ di'ibʉ pyattʉ, oyjya'aybyʉ esʉ kyaj 'yoyjya'aybyʉty; es dʉ'ʉn 'yujtspejty ja tʉjk mʉt ja ja̱'a̱yʉty.
40022011	’Net ja rey tyʉjkʉ tʉgoty es t'ixa̱'a̱ñ di'ibʉ naty tʉ yajwówdʉ. Net t'ijxy tu'ugʉ ja̱'a̱y jap ko kyaj tmʉdaty ja wyit éxtʉm pyaadyʉty ttuktʉkʉ tadʉ xʉʉ.
40022012	Es ja rey t'anma̱a̱y: “Mʉgu'uk, ¿wi'ixʉ dʉ'ʉn mij tʉ mdʉkʉ ja ya̱a̱ es ni tʉ xykyatuktʉkʉ yʉ mwit éxtʉm pyaadyʉty xytyuktʉkʉ tya̱dʉ xʉʉ?” Es amoñʉ oj wye'emy ja yedyʉjk.
40022013	Net ja rey t'anma̱a̱ydyʉ ja wingiibyʉty: “Kʉwʉʉn tekywyʉʉndʉ es jʉbijppʉdsʉ́mdʉ awa̱'a̱tstúm ma̱ ja koots'át, ma̱ ja̱'a̱y jyʉ'ʉy ya̱'a̱xtʉt es ñaydyʉtska̱a̱dʉdʉt mʉt ja ayo'on.”
40022014	Ta ja Jesús 'yakjʉnáñ: —Pes may di'ibʉ yajwoodʉp, per waanʉ di'ibʉ yajtukwijtstútp.
40022015	Ta oj ñʉjxnʉdʉ ja fariseeʉty es dyajti'igyʉdʉ ja wyinma̱'a̱ñʉty wi'ix mba̱a̱t dya''anʉguga̱'a̱dʉ ja Jesús.
40022016	Es ta tkajxtʉ na̱a̱gʉty ja jya'ayʉty ti'igyʉ mʉt ja Eroodʉsʉ jya'ayʉty, es t'anma̱a̱ydyʉ Jesús: —Windsʉ́n, nnija̱'a̱dʉpts ko mgajxy mʉt ja tʉy'a̱jtʉn es ko mya'ʉxpeky mʉt ja tʉy'a̱jtʉnʉ Diosʉ ñʉ'ʉ tyu'u, es ni xykyatuñʉ kwentʉ di'ibʉ ja̱'a̱yʉty myadyáktʉp, mʉt ko kyaj mmʉjpʉdsémy mʉt ni pʉ́n.
40022017	Winma̱'a̱ñmyooydyʉgʉts. ¿Oyʉ daa kots ngugʉbáttʉt ma̱ yʉ yajkutujkpʉ kopk, o kyajʉ?
40022018	Ñija̱'a̱bʉ naty ja Jesús ja tya̱a̱dʉdyʉ 'yaxʉk winma̱'a̱ñʉty. Ta t'anma̱a̱ydyʉ: —Miidsʉty di'ibʉ nay'andíjʉdʉp es jyiky'attʉ tʉy'a̱jtʉn mʉʉt, ¿ti kots miits xyajka̱'a̱ja̱'a̱ndʉ?
40022019	Tuk'ijxtʉgʉts ja meeñ di'ibʉ mʉʉt mgugʉbety. Net dyajmiindʉ tu'ugʉ platʉ meeñ.
40022020	Ko tya̱a̱dʉ t'ijxy ja Jesús, net dyajtʉʉy: —¿Pʉ́nʉ tya̱a̱dʉ wyiin jyʉjp esʉ xyʉʉ di'ibʉ yam kʉxja̱'a̱y?
40022021	Ta ja'ajʉty 'yadsoodʉ: —Yʉ yajkutujkpʉ kopkʉ wyiin jyʉjp. Net ja Jesús 'yanma̱a̱yʉdʉ: —Pes mo'oydyʉ ja yajkutujkpʉ kopk ja di'ibʉ yʉ'ʉ jya'a'a̱jtypy, es mo'oy ja Dios di'ibʉ Dios jya'a'a̱jtypy.
40022022	Ko tmʉdoodʉ tya̱a̱dʉ, ta dʉ'ʉñʉ wyʉ'ʉmʉdyaaydyʉ. Ta tmastuttʉ es oj ñʉjxnʉdʉ.
40022023	Nan ja xʉʉ na̱a̱gʉdyʉ saduseeʉty oj tninʉjxtʉ Jesús. Ja saduseeʉty jyʉna̱'a̱ndʉ ko kyajp jyikypyʉka̱'a̱ñ ja o'kpʉty. Dʉ'ʉnʉ tya̱a̱dʉ ttuknibʉjtákʉdʉ:
40022024	—Ya'ʉxpʉjkpʉ, Moisés ja 'yana'amʉn jʉna̱a̱mp ko tu'ugʉ yedyʉjk 'yeeky es kyaj tʉ tpa̱a̱ttʉ 'yu'unk, ja myʉga'ax pyʉ́kʉp ja ku'ekytyo'oxy es tmʉdáttʉt ja 'yu'unk, es ja'a tyuknikʉjxm'átʉp ja jamyii.
40022025	Dʉ'ʉn jyajty ma̱ ʉʉdsʉty. Tamʉ naty jʉxtujk tukka'axʉ yedyʉjkʉty. Ja ka'axkópk pyejky, es 'ye'ky, es kyaj tpattʉ ja 'yu'unk. Ta ja myʉmajtskpʉ tpejky ja ku'ekytyo'oxy.
40022026	Es nandʉ'ʉn jyajty, es ja myʉdʉgʉʉkpʉ nandʉ'ʉn jyajty, extʉ ko 'yabʉdsʉʉmda̱a̱y nijʉxtujk.
40022027	Es ko tya̱a̱dʉ dʉ'ʉn tʉgekyʉ ñajxy, ta 'ye'ky nandʉ'ʉn ja toxytyʉjk.
40022028	Es ma̱ jyikypyʉka̱'a̱ndʉ ja o'kpʉty, ¿pʉ́nʉk nidu'ugʉ tadʉ jʉxtujkpʉ ʉna̱'kʉty ñʉdo'oxy'átʉp, ja'a ko tʉ pyʉjkta̱'a̱ydyʉ mʉt yʉ'ʉ?
40022029	Jesús 'yadsoojʉdʉ: —Miidsʉty nʉgoo m'okka̱jxtʉgooyñʉdʉ mʉt ko kyaj xyñijáwʉdʉ ja Diosʉ jyaaybyajtʉn es ni ja myʉk'a̱jtʉnʉ Dios.
40022030	Es ko ja o'kpʉty jyikypyʉ́ktʉt, ni kyapʉ́ktʉt ni pʉ́n, pes dʉ'ʉn 'yíttʉt éxtʉmʉ Diosʉ 'yánklʉsʉ tsa̱jpótmʉdʉ.
40022031	Yʉ o'kpʉty sitʉy jikypyʉ́ktʉp. ¿Tii kyajnʉm miits xykya̱jxtʉ di'ibʉ Dios kʉ'ʉm jʉna̱a̱mp ma̱ ja jyaaybyajtʉn?, ma̱ t'anma̱a̱y ja Moisés:
40022032	“Ʉjtsʉ dʉ'ʉn ja Abra̱a̱nʉ Dyios, Isa̱a̱ esʉ Jakoob.” Yʉ Dios kyaj yʉ'ʉ Dyios'átyʉty ja o'kpʉty, yʉ'ʉ dʉ'ʉnʉ jiikypyʉty.
40022033	Ko ja ja̱'a̱yʉty tmʉdoodʉ tya̱a̱dʉ, dʉ'ʉñʉ wyʉ'ʉmʉdyaaydyʉ mʉt ja 'yʉxpʉjkʉnʉty.
40022034	Ko ja fariseeʉty tnija̱'a̱dʉ ko Jesús tʉ dya''amondʉ ja saduseeʉty, ta ñaymyujkʉdʉ,
40022035	es nidu'uk yʉ'ʉjʉty di'ibʉ tsa̱jptʉgóty ya'ʉxpʉjkp tjakajxywyitsa̱'a̱ñ ja Jesús. Ta dyajtʉʉy:
40022036	—Ya'ʉxpʉjkpʉ, ¿di'ibʉ dʉ'ʉn ja ana'amʉn ni'igʉ myʉ́jʉty?
40022037	Jesús jyʉnáñ: —“Mdsókʉp ja mWindsʉ́n Dios mʉt winʉ mjot, mʉt winʉ m'anmʉja̱'a̱n es mʉt winʉ mjot mwinma̱'a̱ñ.”
40022038	Tya̱a̱dʉ dʉ'ʉn ja jawyiimbʉ ana'amʉn di'ibʉ ni'igʉ myʉ́jʉty.
40022039	Ja myʉmajtskpʉ nandʉ'ʉn éxtʉmʉ tya̱a̱dʉ: “Mdsókʉp ja mmʉdʉjkpa̱'a̱ éxtʉm mij kʉ'ʉm mnaydsyékyʉty.”
40022040	Tya̱dʉ majtskpʉ ana'amʉn yʉ'ʉ tyukwa̱'kpejtypy tʉgekyʉ ja Moisesʉ 'yana'amʉn es ja 'yʉxpʉjkʉnʉty ja Diosʉ kyuga̱jxpʉty.
40022041	Ma̱a̱nʉmʉ naty ja fariseeʉty 'yak'íttʉnʉm ni'amukʉ,
40022042	Jesús oj yajtʉ́wʉdʉ: —¿Ti mwinma̱a̱ydyʉp miidsʉty mʉt ja Kristʉ? ¿Pʉ́nʉ dʉ'ʉnʉ tyʉʉmp 'ya̱a̱ts? Ta 'yadsoodʉ: —Yʉ'ʉ Davitʉ tyʉʉmp 'ya̱a̱ts.
40022043	Ta Jesús 'yadsoojʉ: —¿Wi'ix ko yʉ Davit mʉt ja Espíritʉ Santʉ myʉk'a̱jtʉn t'anʉʉmʉ nWindsʉ́n? Ja'a ko dʉ'ʉn jyʉnáñ:
40022044	Yʉ Dios t'anma̱a̱y ʉjtsʉ nWindsʉ́n: “U'uñʉ ya̱a̱ aga̱'a̱ñdsyoo ma̱ ʉjʉn, extʉ kots ʉj nyajtʉgóyʉt nidʉgekyʉ ja mmʉdsip.”
40022045	¿Es wi'ix mba̱a̱t yʉ Kristʉ tyʉʉmp'áty 'ya̱a̱ts'átyʉty ja Davit?, ja'a ko Davit kʉ'ʉm jʉna̱a̱mp “nWindsʉ́nʉts.”
40022046	Es ni pʉ́n tkapa̱a̱ty wi'ix 'yadsówʉt ni tuk a̱a̱. Es extʉ ja xʉʉ ni pʉ́n kyanakyñaydyuk'a'ijxʉ es tii dyajtʉ́wʉt.
40023001	Net ja Jesús t'anma̱a̱y ja 'yʉxpʉjkpʉty esʉ ja̱'a̱yʉty:
40023002	—Yʉ di'ibʉty tsa̱jptʉgóty ya'ʉxpʉjktʉp esʉ fariseeʉty kya̱jxwátstʉp ja Moisesʉ 'yana'amʉn.
40023003	Pes dʉ'ʉn mʉmʉdowdʉ miidsʉty es tundʉ tʉgekyʉ di'ibʉ mduknipʉjkʉp; per katʉ xypyanʉjxtʉ éxtʉm yʉ'ʉjʉty jyiky'attʉ, mʉt ko wiinkpʉ myadyáktʉp es wiinkpʉ tyuundʉp.
40023004	Pes yʉ'ʉjʉty 'yawʉ'ʉndʉp ja tsemy jantsy jemtsy di'ibʉ ni mba̱a̱t ngamʉmadákʉm, es tpʉjta̱'a̱ktʉ es ttsʉmʉ'ʉktʉt ja ja̱'a̱yʉty, per yʉ'ʉjʉty kʉ'ʉm ni je'eyʉ mʉdʉ kyʉwa'xy tkapudʉkʉ.
40023005	Tʉgekyʉ di'ibʉ tyuundʉp, yʉ'ʉ dʉ'ʉn wi'ix myʉjpʉdsʉ́mdʉt mayjya'ayóty. Pes t'aktim'yajmʉ́jʉdʉ ja ka̱ju'unk ma̱ dya'ittʉ waanʉ Diosʉ 'yana'amʉn es ñaydyukwimbokmʉwʉʉñʉty es ñaydyukkʉwʉʉñʉty, es nandʉ'ʉn dya'óyʉdʉ yéñʉdyʉ kyapyʉ pyadʉy pyaxʉnán kʉdiinʉm ja wiinkpʉty,
40023006	es jam tyim'u'uñʉya'añ ma̱ ja ja̱'a̱yʉty mba̱a̱t yajxón 'yíxʉdʉ tsa̱jptʉgóty, es jam 'yu'uñʉya'añ ma̱ yʉ windsʉ'kʉn tyu'uyo'oy mʉj windum ma̱ pʉ́n kyay 'yiiky,
40023007	es tsyojktʉp es ja ja̱'a̱yʉty 'yʉbo'x kya̱jxpo'xʉdʉt mʉdʉ windsʉ'kʉn tu'a̱a̱y es 'yanʉ'ʉmxʉdʉt ya'ʉxpʉjkpʉ.
40023008	’Per miidsʉty katʉ xy'adsoktʉ es ja ja̱'a̱yʉty m'anʉ'ʉmxʉdʉt ya'ʉxpʉjkpʉ, mʉt ko miits mdukka'ax'a̱jttʉp nidʉgekyʉ es ti'igyʉ je'eyʉ xymyʉdattʉ yʉ mYa'ʉxpʉjkpʉ, ʉj, yʉ Kristʉ.
40023009	Es katʉ pʉ́n miidsʉty xytyeetyñiwa̱'a̱ñ ja wiinkpʉ, mʉt ko mmʉda̱jttʉp tu'uk je'eyʉ mDeedyʉty di'ibʉ ijtp tsa̱jpótm.
40023010	Es ni mgajʉna̱'a̱ndʉt ko jyaadyʉ mwindsʉnʉ wiinkpʉ, mʉt ko ʉj, ja Kristʉ, ʉjʉ dʉ'ʉn je'eyʉ mWindsʉn'a̱jtypy.
40023011	Di'ibʉ myʉdiimpy oypyʉ́nʉty ma̱ miidsʉdyʉn, yʉ'ʉ dʉ'ʉn ijtp mʉj ma̱ miidsʉty.
40023012	Mʉt ko di'ibʉ nayyajmʉjpʉdsʉʉmʉp kʉ'ʉm, yʉ'ʉ dʉ'ʉnʉ Dios pʉjtákʉp mutsk; es di'ibʉ nayjya̱'a̱p mutsk, yʉ'ʉ dʉ'ʉnʉ Dios pʉjtákʉp mʉj.
40023013	’¡Pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Mya''adujktʉp esʉ ja̱'a̱y kyatʉ́kʉdʉt ma̱ tsa̱jpótmʉdʉ kutujkʉn. Miidsʉty kʉ'ʉmʉty kyaj mdʉ́kʉdʉ es ni xykyana'ixtʉ es ja wiinkpʉty tyʉ́kʉdʉt di'ibʉ jatʉkʉyándʉp.
40023014	’¡Pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Miits mbʉjkʉdʉp ja ku'ekytyo'oxy yʉ tyʉjkʉty, es ko kyaj xyajnigʉxʉ'ʉga̱'a̱ndʉ, jeky mga̱jxta̱'a̱ktʉ. Pa̱a̱ty myajmo'oydyʉt ni'igʉ ja kumʉdo'on.
40023015	’¡Pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Miits mduk'yo'oydyaaydyʉp tʉgekyʉ ja naxwíñʉdʉ esʉ jikymyejyñʉty es xytyukpanʉjxa̱'a̱ndʉ ja ja̱'a̱yʉty ja mmʉbʉjkʉnʉty, es ko naty tʉ xytyukkupʉktʉ, majtskʉ dʉ'ʉn ñitʉ́kʉdyʉ tadʉ ja̱'a̱y ja ayoodákn es kʉdiinʉm miidsʉty.
40023016	¡Pʉroobʉ miidsʉty, wiindsʉty di'ibʉ wyijts'ye'epy ja myʉwiints!, mʉt ko mjʉna̱'a̱ndʉ ko kyaj tyimwi'ixʉty ko nwa̱ndákʉm es nyajtestiigʉ'a̱jtʉm ja mʉj tsa̱jptʉjk; per pʉn ja pʉ́n twa̱nda'aky es dyajtestiigʉ'áty ja mʉj tsa̱jptʉjkʉ 'yoorʉ, yʉ'ʉ sitʉy koonʉm tkuydyúnʉt.
40023017	¡Wiints kunʉbápʉty! ¿Tiibʉ dʉn ni'igʉ mʉj'a̱jtʉn myʉda̱jtypy? ¿Ja oorʉ o ja mʉj tsa̱jptʉjk di'ibʉ ya'ijtypy wa̱'a̱ts tadʉ oorʉ?
40023018	’Miidsʉty nandʉ'ʉn mjʉna̱'a̱ndʉ ko pʉn ja pʉ́n ñaywya̱nda'agyʉty mʉt ja artal, kyaj jyatyimpa̱a̱dyʉty tkuydyúndʉt; per di'ibʉ naywya̱ndákʉp mʉdʉ windsʉ'kʉn di'ibʉ ijtp artalkʉjxm, yʉ'ʉ sitʉy koonʉm yajkuydyúnʉt.
40023019	¡Wiindsʉty! ¿Tiibʉ dʉn ni'igʉ mʉj'a̱jtʉn myʉda̱jtypy, ja windsʉ'kʉn, o ja artal di'ibʉ ya'ijtypy wa̱'a̱ts ja windsʉ'kʉn?
40023020	Es di'ibʉ naywya̱ndákʉp ma̱ ja artal, kyaj ñaywya̱nda'agyʉty yʉ'ʉyʉ ma̱ ja artal, nandʉ'ʉnʉ dʉ'ʉn mʉt tʉgekyʉ di'ibʉ ijtp jam.
40023021	Es di'ibʉ naywya̱ndákʉp ma̱ ja mʉj tsa̱jptʉjk, kyaj yʉ'ʉjʉty ñaywya̱nda'agyʉty ma̱ ja mʉj tsa̱jptʉjk, nandʉ'ʉnʉ dʉ'ʉn ma̱ ja Dios tsyʉʉnʉ.
40023022	Nandʉ'ʉn di'ibʉ naywya̱ndákʉp ma̱ ja tsa̱jp, naywya̱ndákʉp ma̱ Dios 'yu'uñʉ yajkutíky, es nandʉ'ʉn mʉdʉ Dios di'ibʉ jam yajkutujkp.
40023023	’¡Pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Miits mdukwinyojxtʉp ja Dios ja dyezmʉ tojx tsooy: ja xu'uk, ja anís esʉ kominʉs, per kyaj xytyundʉ kwentʉ ja ʉxpʉjkʉn di'ibʉ ni'igʉ 'yóyʉty ma̱ yʉ ana'amʉn, di'ibʉ dʉ'ʉn ja tʉy'a̱jtʉn, ja pa''ayo'on es ko ja̱'a̱y jyiky'attʉ yajxón. Oy ko xytyukwinyoxtʉ ja dyezmʉ, per tsojkʉp nandʉ'ʉn es xytyúndʉt di'ibʉ ni'igʉ 'yóyʉty.
40023024	Dʉ'ʉn miidsʉty éxtʉm pʉ́nʉty wyijts'ye'epy ja myʉwiints, es éxtʉm pʉ́nʉty 'yaxijttʉp tu'ugʉ tsuktsu'unk es jyʉ'ʉndʉp tu'ugʉ kameyʉ.
40023025	’¡Pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Miits myajwátstʉp nikʉjxy ja mvasʉ es ja mdexy, per jyodoty ujts 'yity mʉt di'ibʉ tʉ xymyaatstʉ es tʉ xy'adsoktʉ.
40023026	¡Fariseeʉ wiindsʉty! Jawyiin xypyújʉt jodoty ja mvasʉ es ja mdexy, ja'adsʉ dʉ'ʉn n'andijpy yʉ m'a̱a̱ mjot, es nétnʉm wyʉ'ʉmʉt wa̱'a̱ts nandʉ'ʉn mnikʉjxy.
40023027	’¡Es pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Dʉ'ʉn miidsʉty éxtʉm ma̱ o'kpʉ ñaxtʉkʉ. Ñikóyʉty poop es tsuj kyʉxe'eky, per na̱a̱xóty japʉ o'kpʉ pa̱jk es tʉgekyʉ axʉk'a̱jtʉn.
40023028	Dʉ'ʉnʉ dʉn miidsʉty éxtʉmʉ tya̱a̱dʉ. Mgʉxʉ'ʉktʉ éxtʉmʉ ja̱'a̱y di'ibʉ jiky'a̱jtp tʉy'a̱jtʉn mʉʉt, per mjodótyʉty ujts mʉdʉ andakʉn esʉ axʉk'a̱jtʉn.
40023029	’¡Pʉroobʉ miits di'ibʉty tsa̱jptʉgóty ya'ʉxpʉjktʉp es miits fariseeʉty, mnay'andíjʉdʉp mjiky'attʉ tʉy'a̱jtʉn mʉʉt! Miits mbojtstʉp ma̱ ñaxtʉjkʉdʉ Diosʉ kyuga̱jxpʉty es m'oydyuundʉp ja kyupótsyʉty ja di'ibʉ tʉ jyiky'a̱jttʉ tʉy'a̱jtʉn mʉʉt,
40023030	es net mjʉna̱'a̱ndʉ: “Kooxyʉp ʉdsa̱jtʉm oj njiky'a̱jtʉm ma̱ jyiky'a̱jttʉ ja n'aptʉjk'a̱jtʉm, kyajxyʉp oj nbudʉjkʉm es nya'o'kʉmxyʉp ja Diosʉ kyuga̱jxpʉty.”
40023031	Mʉdʉ tya̱a̱dʉ miidsʉty kʉ'ʉm mnay'ʉxkápʉdʉ ko m'ok'átʉdʉ di'ibʉ ya'o'ktʉ ja Diosʉ kyuga̱jxpʉty.
40023032	Pes aktuungʉ́xtʉ di'ibʉ ja m'aptʉjkʉty yajtsondáktʉ.
40023033	’¡Miidsʉty dʉ'ʉn éxtʉmʉ awa̱'a̱ndsa̱'a̱ñʉn! ¿Tii mjʉnándʉp xytyijy ko mnitso'oktʉt ma̱ ja mʉj tʉydyu'unʉn?
40023034	Es ʉj n'akkaxaambyʉts yʉ Diosʉ kyuga̱jxpʉty, yʉ kuwijpyʉ es yʉ ya'ʉxpʉjkpʉty, es miits mya'ooktʉp es myajkruuzpáttʉp na̱a̱gʉty, esʉ wiinkpʉty xywyóptʉt es xypyajʉdíttʉt ka̱jpnga̱jpn.
40023035	Es dʉ'ʉn ma̱ miits kya̱'a̱da̱'a̱yʉt ja pojpʉ ma̱ dya'o'ktʉ tʉgekyʉ ja jyiky'attʉ tʉy'a̱jtʉn mʉʉt, tsyonda'aky ma̱ Abel, tu'ugʉ ja̱'a̱y di'ibʉ jiky'a̱jt tʉy'a̱jtʉn mʉʉt, es extʉ Zakariiʉs, Berekiiʉsʉ mya̱a̱nk, di'ibʉ miits mya'o'ktʉ mʉj tsa̱jptʉjk winduuy es artal ʉxkʉ'ʉy.
40023036	Tʉy'a̱jtʉn n'anʉʉmʉ ko ja pyeky yʉ tya̱a̱dʉ tʉgekyʉ, jaa kya̱'a̱da̱'a̱y ma̱ ja ja̱'a̱yʉty di'ibʉ tyam jiky'a̱jttʉp.
40023037	’¡Jerusalén ja̱'a̱yʉty, Jerusalén ja̱'a̱yʉty, miits mya'o'ktʉp ja Diosʉ kyuga̱jxpʉty es mguka̱'tstʉp ja Diosʉ 'yayuk ka̱jxwa̱'xpʉ di'ibʉ mduknigajxʉdʉp! ¡Kana̱k ókʉts tʉ njayajmuka̱'a̱ñʉts yʉ m'u'unk m'ʉna̱'kʉty, éxtʉmʉ tutta̱a̱k dyajmíky ja tyutku'ungʉty kyaknbatkʉ'p, per kyaj tʉ xytsyoktʉ!
40023038	Ixtʉ miidsʉty ja mdʉjk wi'ix wyʉ'ʉma̱'a̱ñ kubak.
40023039	Dʉ'ʉnʉts miits n'anʉʉmʉdʉ ko kyajts xyñaky'íxtʉt jaanʉm extʉ ko jya̱'tʉt ja tiempʉ ma̱ mjʉna̱'a̱ndʉt: “Kuni'xy di'ibʉ miimp Nindsʉn'a̱jtʉmgyʉjxm.”
40024001	Tso'onʉbʉ naty ja Jesús ma̱ ja mʉj tsa̱jptʉjk. Tamʉ naty ñʉjxnʉ ko ja 'yʉxpʉjkpʉty myʉwingoonʉdʉ es ttuk'ixa̱'a̱ndʉ ko jantsy tsuj ja tsa̱jptʉjk potsy'a̱jtʉn.
40024002	Es ja Jesús 'yadsooy: —¿M'ijxtʉp tʉgekyʉ tya̱a̱dʉ? Tʉy'a̱jtʉn n'anʉʉmʉ ko ya̱a̱ kyaj wyʉ'ʉma̱'a̱ñ ni tu'ugʉ tsa̱a̱ ñayñikoombétyʉty, tʉgekyʉ tyʉgoya'añ.
40024003	Net oj ñʉjxtʉ ma̱ ja Oliivʉs Kopk. Es ko natyʉ Jesús jam 'yu'uñʉ, ta yʉ 'yʉxpʉjkpʉty oj 'yanʉ'ʉmxʉdʉ ayu'udsyʉ: —Njanijawʉyándʉpts na̱'a̱ dʉnʉ tya̱a̱dʉ jyata̱'a̱ñʉty. ¿Wi'ix ja ijxwʉ'ʉmʉn esʉts nʉjx nnijawʉ ko mmina̱'a̱ñʉ naty es ma̱ ja naxwíñʉdʉ tyʉgoya'añ?
40024004	Ta Jesús 'yanma̱a̱yʉdʉ: —Mnaygywentʉ'átʉdʉp kʉdiibʉ pʉ́n mwin'ʉʉnʉdʉt.
40024005	Mʉt ko may myina̱'a̱ndʉ win'ʉ'ʉmbʉty di'ibʉ jʉna̱'a̱na̱a̱mp: “Ʉjtsʉ dʉ'ʉn ja Kristʉ”, es wyin'ʉʉnaampy mayʉ ja̱'a̱yʉty.
40024006	Es ko xymyʉdoo'íttʉt ja tsip nixim niyam, katʉ mnay'adsʉ'ʉgʉdʉ. Dʉ'ʉn jyata̱'a̱ñ, per kyajnʉm dʉ'ʉn yʉ'ʉjʉty ma̱ ja naxwíñʉdʉ tyʉgoya'añ,
40024007	mʉt ko tsyiptuna̱'a̱ndʉ tu'ugʉ naxwíñʉdʉ mʉdʉ wiinkpʉ esʉ ana'ambʉty nandʉ'ʉn, es myina̱'a̱ñ ja mʉk yuu esʉ mʉk ujxʉty oymya̱a̱ty.
40024008	Tʉgekyʉ tya̱a̱dʉ yʉ'ʉ dʉ'ʉn ma̱a̱nʉm je'eyʉ tsyonda'aky ja ayo'on.
40024009	’Net mgʉyaka̱'a̱nʉdʉ miidsʉty es myajtúndʉt axʉʉk, es extʉ mya'ooga̱'a̱nʉdʉ; es nidʉgekyʉ naxwíñʉdʉ ja̱'a̱yʉty mduk'ak'ata̱'a̱nʉdʉ mʉt ʉjtskyʉjxm.
40024010	Ma̱ tadʉ tiempʉ may dyajtʉgoya̱'a̱ndʉ myʉbʉjkʉnʉty, es ñaymyʉdsip'átʉdʉt nixim niyam es ñayya'ooga̱'a̱nʉdʉ nandʉ'ʉn.
40024011	Kʉxʉ'ʉga̱a̱mp mayʉ andákpʉty es jyʉna̱'a̱ndʉt ko yʉ'ʉjʉty ja Diosʉ kyuga̱jxpʉ, es dʉ'ʉn twin'ʉʉna̱'a̱ndʉ mayʉ ja̱'a̱yʉty.
40024012	Es jaa'ata̱a̱mp waanʉ ni'igʉ ja axʉk'a̱jtʉn, es kyaj ja ja̱'a̱yʉty tnakymyʉdáttʉt ja tsojkʉn nixim niyam.
40024013	Es di'ibʉ 'yakmʉbejkypyʉm dʉ'ʉñʉm, yʉ'ʉ nitso'ogʉp.
40024014	Tya̱dʉ oybyʉ ayuk di'ibʉ ñimadyakypy ja tsa̱jpótmʉdʉ kutujkʉn yajka̱jxwa̱'xa̱a̱mp es yajknijáwʉt ma̱ tʉgekyʉ naxwíñʉdʉ, es net myina̱'a̱ñ ma̱ tyʉgoya'añ ja naxwíñʉdʉ.
40024015	’Yʉ Diosʉ kyuga̱jxpʉ Dañel tkʉxja̱a̱y di'ibʉ tyúndʉp ja axʉʉkpʉ. Jaygyúkʉdʉ di'ibʉ yam n'anʉʉmʉyándʉp. Ko xy'íxtʉt ma̱ wa̱'a̱ts luga̱a̱r tyanʉ di'ibʉ kyaj tmʉj'íxy ja Dios,
40024016	net di'ibáty ijttʉbʉ naty Judeeʉ, ka'aktʉp jap es ñʉjxtʉt tungʉjxy kopkkʉjxy.
40024017	Di'ibʉ naty jam tʉjkkʉjxm, kyaj jyʉnákʉt es nʉjx tnidʉkʉ di'ibʉ jap es tjuuda̱'a̱nʉt.
40024018	Es di'ibʉ naty jam kyam, kyaj jyʉmbítʉt es min t'ooxy ja wyit.
40024019	¡Pʉroobʉ ja toxytyʉjkʉty di'ibʉ naty ijtp u'unkmʉʉt ma̱ tadʉ xʉʉ es di'ibʉ ya'u'unktsi'tstʉp!
40024020	Amdow pʉjktsówdʉ miidsʉty ja Dios kʉdiibʉ mga'aktʉt ma̱ naty xyuxy es kʉdiibʉ dʉ'ʉn mjáttʉt ma̱ ja po'xʉnxʉʉ.
40024021	Mʉt ko net 'yita̱'a̱ñ ja mʉk ayo'on, éxtʉm ni na̱'a̱nʉm kyajaty extʉ ma̱ naxwíñʉdʉ tsyondaky, es ni dʉ'ʉn kyanakyjyata̱'a̱ñʉty jatʉgok.
40024022	Es pʉnʉ Dios kyaj dyajwaanʉ tadʉ tiempʉ, ni pʉ́n kyatso'oktʉt, per yajwaanʉbʉ'ʉ mʉt ko ttseky pʉ́nʉty yʉ'ʉ tʉ twin'ixy.
40024023	’Ko naty pʉ́n miits m'anʉ'ʉmxʉdʉ: “¡Ixtʉ!, tya̱a̱dʉ dʉ'ʉn ja Kristʉ”, o “¡Ixtʉ!, tʉxim ja Kristʉ”, katʉ xymyʉbʉktʉ.
40024024	Mʉt ko mina̱a̱mp ja win'ʉ'ʉmbʉty di'ibʉ nayyajnaxánʉdʉp éxtʉmʉ Kristʉ es éxtʉmʉ Diosʉ kyuga̱jxpʉ, es tyunaampy yʉ ijxwʉ'ʉmʉn esʉ mʉj'a̱jtʉn, es extʉ yʉ'ʉ jyawin'ʉʉnándʉp ja ja̱'a̱yʉty di'ibʉ Dios wyin'ijx.
40024025	Tʉ n'anʉʉmʉdʉ miidsʉty yʉ tya̱a̱dʉ tim jayʉjp.
40024026	Pa̱a̱ty ko pʉ́n m'anʉ'ʉmxʉdʉt: “Tʉxim ja Kristʉ ma̱ yʉ mʉj itʉn”, katʉ jam mnʉjxtʉ. O pʉ́n m'anma̱a̱yʉdʉp: “¡Ixtʉ!, tyap kwartʉ tʉgoty”, katʉ xymyʉbʉktʉ.
40024027	Mʉt ko éxtʉm tye'xy ja jʉdsuk ma̱ yʉ xʉʉ pyʉdsemy es extʉ ma̱ xʉʉ tsyi'ity, dʉ'ʉn nmina̱'a̱ñʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
40024028	Ma̱ ti tʉ 'yeeky, jam ñaymyúkʉdʉ ja kus.
40024029	’Es ko dʉ'ʉnʉ naty tʉ ña̱jxta̱'a̱yʉ tadʉ ayo'on, ja xʉʉ wyingoodsʉya'añ, ja po'o kyaj ñakyjya̱ja̱'a̱ñ, kya̱'a̱dʉt ja mʉdsa̱'a̱jʉty es yu'xʉt ja mʉk'a̱jtʉn di'ibʉ jam tsa̱jwínm.
40024030	Net ya'íxʉt tsa̱jwínm ja ijxwʉ'ʉmʉn kots ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmíñʉts. Nidʉgekyʉ naxwíñʉdʉ ja̱'a̱yʉty jyʉ'ʉy ya̱'a̱xtʉt es xy'íxtʉdʉts nmiñ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, yoodsóty mʉt ni'igʉ ja mʉk'a̱jtʉn es ja mʉj'a̱jtʉn.
40024031	Es ngáxʉpts ja n'ánklʉsʉty ko naty ja trompetʉ mʉk xyu'uxy, es ñaymyúkʉdʉt di'ibáty tʉ nwin'íxtʉts oytyim ma̱a̱ty, ma̱ yʉ jʉmboj esʉ yukpoj myiñ es ma̱ yʉ xʉʉ pyʉdsemy es ma̱ tsyi'ity.
40024032	’Jattʉ tya̱dʉ 'yijxwʉ'ʉmʉn ja iigʉ kepy. Ko ja xye'entsy 'yity u'unk, es pyʉdsemy ja 'yaay, miits mnija̱'a̱dʉp ko wingoombʉ dʉ'ʉn ja ambʉ.
40024033	Nandʉ'ʉn ko xy'íxtʉt tʉgekyʉ tya̱a̱dʉ, mnijáwʉdʉp ko wingonʉ naty esʉts nmínʉt, éxtʉm mba̱a̱t njʉna̱'a̱nʉm tʉjk agʉ'ʉybyʉ.
40024034	Tʉy'a̱jtʉn n'anʉʉmʉdʉ ko tʉgekyʉ tya̱a̱dʉ jyata̱'a̱ñʉty ma̱a̱nʉmʉ naty ja ja̱'a̱yʉty di'ibʉ tyam kyaj 'yooktʉnʉm.
40024035	Ja tsa̱jp es ja naxwíñʉdʉ náxʉp, per ja n'ayúkʉts ni na̱'a̱ kyakexy kyanaxy.
40024036	’Per ja xʉʉ es ja oorʉ ni pʉ́n tkanijawʉ, ni yʉ Diosʉ 'yánklʉsʉty es ni ʉj, ja Diosʉ 'yU'unk, yʉ'ʉyʉ dʉ'ʉn je'eyʉ ñija̱'a̱p ja Dios Teety.
40024037	’Kots nmínʉt ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, dʉ'ʉn jyata̱'a̱ñ éxtʉm ma̱ ja No'ee jyiky'aty.
40024038	Ma̱ tadʉ tiempʉ ma̱ naty kyajnʉm myiñ ja ayo'onduu, ja ja̱'a̱yʉty kyay 'yuuktʉ es ñayyajpʉ́kʉdʉ extʉ ja xʉʉ ma̱ ja No'ee tyʉjkʉ ma̱ ja 'yarkʉ.
40024039	Es ni ti tkaja̱'a̱dʉ wi'ixʉ naty jyata̱'a̱ndʉ extʉ jaanʉm ko myiiñ ja ayo'onduu. Ta yajji'xʉdʉ nidʉgekyʉ. Nandʉ'ʉn jyata̱'a̱ñ kots nmínʉt ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
40024040	Ma̱ tadʉ tiempʉ majtskʉ ja̱'a̱yʉ naty tyundʉ kyamotm, tu'uk yajmʉnʉjxʉt es tu'uk yajnika'agʉt.
40024041	Majtskʉ toxytyʉjk jyʉtstʉ, tu'uk yajmʉnʉjxʉt es tu'uk yajnika'agʉt.
40024042	’Wijy m'íttʉt miidsʉty, mʉt ko kyaj xyñijáwʉdʉ ti oorʉ dʉ'ʉn myina̱'a̱ñ ja mWindsʉ́nʉty.
40024043	Es nijáwʉdʉ tya̱a̱dʉ, kooxyʉp tu'ugʉ kudʉjk tnijawʉ ti oorʉ ma̱ ja koots'át myina̱'a̱ñ ja ma'tspʉ, wijyxyʉp 'yity es kyajxyʉp tna'ixy es ja ma'tspʉ ya''awátsxʉdʉt ja tyʉjk es myaadsʉdʉt.
40024044	Pa̱a̱ty miidsʉty nandʉ'ʉn ittʉ wijy es nay'ʉxkúkʉdʉ, mʉt ko ma̱ naty xykya''awix xykyajʉjp'íxtʉ, jaats nmina̱'a̱ñ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
40024045	’N'okpʉjtákʉm tu'ugʉ kudʉjk tmʉdaty tu'ugʉ tyuumbʉ di'ibʉ kuwijy es tyiimpy ti wyindsʉ́n tsyejpy. Ta ttukmʉnikaagʉ ja tyʉjk es bom bom dyajkáyʉt ja po'oduumbʉty di'ibʉ jam.
40024046	Jotkujk ja tuumbʉ ko ja wyindsʉ́n jya̱'tʉt es pya̱a̱dʉdʉt tkuydyúñ di'ibʉ tʉ yajtuknipéky.
40024047	Tʉy'a̱jtʉn n'anʉʉmʉdʉ ko ja windsʉ́n ttuknipʉ́kʉdʉp tʉgekyʉ di'ibʉ myʉda̱jtypy.
40024048	Es n'okpʉjtákʉm, pʉn ja mʉduumbʉ kyaj 'yoyjya'ayʉty es je'eyʉ twinmay ko yʉ wyindsʉ́n jákʉp ma̱ jya̱'tʉt,
40024049	ta ttúnʉt axʉʉk ja wiinkpʉdyʉ myʉmʉduumbʉ, es tyʉkʉ ka̱a̱y ukpʉ mʉdʉ myʉ'ami'ikyjya'ayʉty,
40024050	es ma̱ tadʉ xʉʉ ma̱ ja tyuumbʉ kyaj 'yawíxyʉty es kyaj tnijawʉ ti oorʉ ja wyindsʉ́n jya̱'ta̱'a̱ñ, net jya'ty ja wyindsʉ́n.
40024051	Net yajmo'oyʉt ja mʉk tʉydyu'unʉn, yajpʉjta̱'a̱gʉp ma̱ pʉ́nʉty nay'andíjʉdʉp jyiky'attʉ tʉy'a̱jtʉn mʉʉt, ma̱ ja̱'a̱y jyʉ'ʉy ya̱'a̱xtʉt es ñaydyʉtska̱a̱dʉdʉt mʉt ja ayo'on.
40025001	’Esʉ tadʉ tiempʉ ma̱ myina̱'a̱ñ ja tsa̱jpótmʉdʉ kutujkʉn, dʉ'ʉn ja̱jtp éxtʉm nima̱jkʉ to'oxyʉna̱'k di'ibʉ wyijtsʉ'ktʉ ja lyamprʉ es t'awixtʉ ja pʉjkpʉ yedyʉjk.
40025002	Nimʉgoxkʉ tadʉ to'oxyʉna̱'k kyuwinma̱'a̱ñʉty es janimʉgoxpʉ kyaj.
40025003	Di'ibʉ kyaj yajxón twinma̱a̱ydyʉ, ja'a je'eyʉ myʉnʉjxtʉ 'yaseytʉ di'ibʉ jap lyamproty;
40025004	es ja kuwinma̱'a̱ñbyʉ oj tmʉnejxy ni'igʉ ja aseytʉ, kyaj jya'ayʉty di'ibʉ jap lyamproty.
40025005	’Es kom ja di'ibʉ naty pʉka̱a̱mp kyajpʉ naty ñaja̱'ty, ta pyátʉdʉ ja tsuu. Ta myana̱jxtʉ ni'amukʉ.
40025006	Es éxtʉm tsu'pʉn tmʉdooy kyajxy mʉk, es jyʉna'añ: “¡Ta myiñ ja pʉjkpʉ yedyʉjk! Nʉjx jʉjpkuba̱a̱dʉdʉ.”
40025007	Nidʉgekyʉ tadʉ to'oxyʉna̱'k pyʉdʉ'ktʉ. Ta yʉ lyamprʉ t'ʉxkujkʉdʉ.
40025008	Net ja nimʉgoxkpʉ di'ibʉ kyaj kyuwinma̱'a̱ñʉty t'anma̱a̱ydyʉ ja nimʉgoxkpʉ kuwinma̱'a̱ñbyʉ: “Meegyʉts waanʉ ja m'aseytʉ, mʉt ko tap kyʉjxnʉ yʉ nlámprʉdsʉ 'yaseytʉ es pi'idsa̱a̱mp.”
40025009	Es ja kuwinma̱'a̱ñbyʉty 'yadsoodʉ: “Kyaj, mʉt ko kyaj tpa̱a̱dʉt esʉts ʉʉdsʉty nyajtúndʉt es ni miidsʉty. Nik nʉjxtʉ ma̱ tyeegyʉty es juydyʉ mja'a.”
40025010	Es ma̱ naty ja nimʉgoxkpʉ tjuydyʉ ja aseytʉ, net jyajty ja pʉjkpʉ yedyʉjk. Ja to'oxyʉna̱'k di'ibʉ naty tʉ ñay'ʉxkúkʉty, ta tyʉjkʉdʉ mʉt ja pʉjkpʉ ma̱ pyʉjkpʉnigaya̱'a̱ndʉ. Ta 'yadijky ja tʉjk.
40025011	Oknʉm jya̱jttʉ ja nimʉgoxkpʉ to'oxyʉna̱'kʉty. Ta kyuga̱jxʉdʉ: “Windsʉ́n, windsʉ́n, ya''awa̱'a̱ts.”
40025012	Es ya''adsooy: “Kyajts miits n'ixy'attʉ.”
40025013	Net ja Jesús t'anma̱a̱ydyʉ ja 'yʉxpʉjkpʉty: —Wijy m'íttʉt, mʉt ko kyaj xyñijáwʉdʉ ti xʉʉ ti oorʉ nmina̱'a̱ñʉts.
40025014	’Ma̱ myina̱'a̱ñ ja tsa̱jpótmʉdʉ kutujkʉn, nandʉ'ʉn ja̱jtpʉ dʉ'ʉn éxtʉm tu'ugʉ ja̱'a̱y ko ñʉjxa̱'a̱ñ wiink naxwíñʉdʉ, es twoodsooy ja tyuumbʉty es ttukkʉdʉjkʉ ja myeeñ.
40025015	’Nidu'uk tmooy mʉgoxkʉ oorʉ meeñ es jatu'uk majtskʉ oorʉ meeñ es jatu'uk tu'ugʉ oorʉ meeñ. Dʉ'ʉn tmooy nidu'uk nidu'uk éxtʉm mba̱a̱t tmʉmada'aky. Ta net oj tsyo'onnʉ.
40025016	Ja di'ibʉ 'yaxa̱jʉ ja mʉgoxkpʉ meeñ, ta tyʉjkʉ ajuuy ado'kpʉ mʉt ja meeñ. Ta nandʉ'ʉnʉn dyajganara̱jty.
40025017	Nandʉ'ʉn di'ibʉ yajmooy majtskʉ meeñ dyajganara̱jty nandʉ'ʉnʉn.
40025018	Es ja di'ibʉ 'yaxa̱jʉ tu'uk, yu'ts ja meeñ ma̱ tta̱jjujty ja nax.
40025019	’Tʉ naty oy jyajknʉ ko jyajty ja wyindsʉ́n. Ta tyʉjkʉ kwentʉtuumbʉ.
40025020	Jawyiin ttuuñ mʉt ja di'ibʉ naty tʉ tmo'oy mʉgoxk. Ta tyukkʉdʉjkʉ ja tyuumbʉ jamʉgoxk ja meeñ ni'igʉ, es 'yanma̱a̱yʉ: “Windsʉ́n, xymyooyʉts mʉgoxk, es tya̱a̱ jamʉgoxk di'ibʉts tʉ nyajganaráty.”
40025021	Net ja windsʉ́n t'anma̱a̱y ja tyuumbʉ: “A weenʉ. Oymyʉduumbʉ mij. Extʉm oy tʉ mduñ ma̱ waanʉ tʉ ndukkʉdʉkʉ, n'aktimtukkʉdʉ́kʉp waanʉ may. Min es nxondákʉm.”
40025022	’Ok jyajty di'ibʉ naty tʉ yajmo'oy majtsk. Ta t'anma̱a̱y ja wyindsʉ́n: “Windsʉ́n, xymyooyʉts majtsk, es tya̱a̱ jamajtsk di'ibʉts tʉ nyajganaráty.”
40025023	Ta ja wyindsʉ́n 'yanma̱a̱yʉ: “A weenʉ. Oymyʉduumbʉ mij. Extʉm oy tʉ mduñ ma̱ waanʉ tʉ ndukkʉdʉkʉ, n'aktimtukkʉdʉ́kʉp waanʉ may. Min es nxondákʉm.”
40025024	’Es ko jyajty jatu'ugʉ tyuumbʉ di'ibʉ naty tʉ yajtukkʉdʉ́kʉ tu'ugʉ meeñ, ta t'anma̱a̱y ja wyindsʉ́n: “Windsʉ́n, kom nnija̱'a̱bʉdsʉ naty ko m'adsojkp, es ko mdsiky ma̱ kyaj tʉ mni'ipy es xyajpʉde'eky ma̱ kyaj tʉ xywyʉjwa'xy,
40025025	pa̱a̱dyʉts ndsʉ'kʉ es tʉ ndá̱jʉts ja mmeeñ na̱a̱xóty. Pes tya̱a̱ di'ibʉ mij mja'a'a̱jtypy.”
40025026	Ja windsʉ́n t'adsooy ja tyuumbʉ: “¡Nuux, axʉk mʉduumbʉ! Es pʉn mnija̱'a̱p kots ʉj ndsiky ma̱ts kyaj tʉ nni'ipy es nyajpʉde'egyʉts ma̱ts kyaj tʉ nwʉjwa'xy tii,
40025027	pa̱a̱ty tʉʉxyʉpts ja nmeeñ xypyʉjtákʉ ma̱ yʉ bankʉ, es kots tʉ njʉmbity, taaxyʉpts n'axa̱jʉ nandʉ'ʉn ja nmeeñ'ajuydyúkʉts.”
40025028	Ta ja windsʉ́n t'anma̱a̱y di'ibʉ naty jápʉty: “Pʉjkʉdʉ tadʉ meeñ, es mo'oy di'ibʉ myʉda̱jtypy ma̱jk.
40025029	Mʉt ko di'ibʉ myʉda̱jtypy, aktim'yajmo'oyʉp es tmʉdátʉt waanʉ ni'igʉ; es ja di'ibʉ kyaj tmʉdaty, aktim'yajpʉjkʉdya'ayʉp di'ibʉ oynʉ'ʉnʉn myʉda̱jtypy.
40025030	Esʉ tya̱dʉ nduumbʉts di'ibʉ kyaj ti ttsooty, jʉbijppʉdsʉ́mdʉ awa̱'a̱tstúm ma̱ ja koots'át, ma̱ ja̱'a̱y jyʉ'ʉy ya̱'a̱xtʉt es ñaydyʉtska̱a̱dʉdʉt mʉt ja ayo'on.”
40025031	Esʉ Jesús 'yakjʉnáñ: —Kots ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmínʉt mʉt ni'igʉ mʉj'a̱jtʉn es juwʉdity mʉdʉdsʉ n'ánklʉsʉty, nétʉts n'u'uñʉt ma̱ uñaaybyajn ma̱ts ʉj nyajkutuka̱'a̱ñ.
40025032	Nidʉgekyʉ naxwíñʉdʉ ja̱'a̱yʉty ñaymyujkta̱'a̱yʉdʉt ma̱ ʉjʉn, esʉts nyajnaywya̱'xʉdʉts nidu'uk nidu'uk éxtʉm ja borreegʉ kwentʉ'a̱jtpʉ dyajnaywya'xyʉty ja byorreegʉ esʉ tsyiip awiingáty.
40025033	Nbʉjta̱'a̱gʉdʉts ja borreegʉ n'aga̱'a̱ñdsyoo es ja tsyiibʉ n'ana̱jñdsyoots.
40025034	Nétʉts n'anʉʉmʉdʉt ja nborreegʉts di'ibʉts nya'ijtypy n'aga̱'a̱ñdsyoo: “Mindʉ miidsʉty di'ibʉts ja nDeety tʉ kyunu'xʉdʉ. Axá̱jʉdʉ ja oy'a̱jtʉn ma̱ ngutujkʉnʉts di'ibʉ Dios mduknibʉjta̱a̱gʉty extʉ ma̱ oj dyajkojy ja naxwíñʉdʉ.
40025035	Ja'a ko nmʉda̱jtʉts ja yuu es miits xyajka̱a̱ydyʉts, nmʉda̱jtʉts ja tʉʉdsʉ es miits xyajnʉ'úktʉts, dʉ'ʉnʉts njʉdijty éxtʉm di'ibʉ kyajpʉ jyʉʉn tyʉjk, es miidsʉts xymyooydyʉ ja̱jttákn,
40025036	xytyʉgoy'a̱jtxʉts ja nwit es miidsʉts xymyooydyʉ, ijtʉts pa̱'a̱m mʉʉt es miidsʉts oj xykyu'ixtʉ, ijtʉts pujxndʉgóty es miidsʉts oj xykyu'ixtʉ.”
40025037	’Es di'ibʉ jiky'a̱jt tʉy'a̱jtʉn mʉʉt xy'anʉʉmʉdʉpts: “Windsʉ́n, ¿na̱'a̱ tʉ n'ixtʉ myu'eegyʉty es tʉ nmo'oydyʉ mga̱'a̱y m'ukʉn, o na̱'a̱ tʉ n'ixtʉ xymyʉdaty ja tʉʉdsʉ es tʉ nyajnʉ'uuktʉ,
40025038	o na̱'a̱ tʉ n'ixtʉ mjʉdity éxtʉm di'ibʉ kyajpʉ tyʉjk, es tʉ nyajja̱jtta̱'a̱ktʉ, o tʉ mdʉgoy'a̱jtxʉty ja mwit es tʉ nmo'oydyʉ,
40025039	o na̱'a̱ tʉ n'ixtʉ mbékyʉty es tʉ ngu'ixtʉ, o na̱'a̱ tʉ m'ity pujxndʉgóty es tʉ oj ngu'ixtʉ?”
40025040	Es ʉj n'adsówʉdʉts: “Tʉy'a̱jtʉn n'anʉʉmʉdʉ ko ma̱ dʉ'ʉn xytyuundʉ mʉt oytyim di'ibʉty nmʉgu'ugʉts, mduundʉ mʉt ʉj nandʉ'ʉn.”
40025041	’Net ʉj n'anʉʉmʉdʉts di'ibʉ nya'ijtypyʉts n'ana̱jñdsyoo: “Mastúttʉgʉts miidsʉty di'ibʉ tʉ yajka̱jxpóktʉ. Nʉjx ma̱ ja jʉnya'angʉ winʉ xʉʉ winʉ tiempʉ di'ibʉ tʉ yajtuknibʉjta̱a̱gʉ es tjaa'átʉt ja mʉjku'ugópk es ja 'yánklʉsʉty.
40025042	Ja'a ko nmʉda̱jtʉts ja yuu es miidsʉty kyajts xyajka̱a̱ydyʉ, nmʉda̱jtʉts ja tʉʉdsʉ es miidsʉty kyaj xyajnʉ'úktʉts,
40025043	jʉdijtʉts éxtʉm di'ibʉ kyajpʉ tyʉjk, es miidsʉty kyajts xymyooydyʉ ja̱jttákn, xytyʉgoy'a̱jtxʉts ja nwit es miidsʉty kyaj xymyooydyʉ, nmʉda̱jtʉts ja pa̱'a̱m es ijtʉts pujxndʉgóty es miidsʉty kyajts oj xykyu'ixtʉ.”
40025044	’Net ja'ajʉty xy'adsówdʉdʉts: “Windsʉ́n, ¿na̱'a̱ tʉ n'ixtʉ mjʉdity myu'eegyʉty, o xymyʉdaty ja tʉʉdsʉ, o éxtʉmʉ di'ibʉ kyajpʉ tyʉjk o kyajpʉ mwit, o tʉ mbékyʉty, o pujxndʉgóty es kyaj tʉ nbudʉkʉ?”
40025045	Es ʉj n'adsówʉdʉts: “Tʉgekyʉ di'ibʉ kyaj tʉ xytyundʉ mʉdʉ oytyim di'ibʉty nmʉgu'ugʉts, nan kyaj tʉ xytyundʉ mʉt ʉj.”
40025046	’Netʉ tya̱a̱dʉty ñʉjxtʉt ma̱ ja tʉydyu'unʉnʉ winʉ xʉʉ winʉ tiempʉ, per di'ibʉ jiky'a̱jttʉp tʉy'a̱jtʉn mʉʉt, yʉ'ʉ nʉjxtʉp ma̱ ja jiky'a̱jtʉnʉ winʉ xʉʉ winʉ tiempʉ.
40026001	Ko Jesús tka̱jxta̱a̱y tʉgekyʉ tya̱a̱dʉ, ta t'anma̱a̱y ja 'yʉxpʉjkpʉty:
40026002	—Miits mnija̱'a̱dʉp ko jʉxtʉjmʉ dʉ'ʉn ja paskʉ xʉʉ, es ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts esʉts xyajkruuzpátʉt.
40026003	Ma̱ tadʉ tiempʉ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp es nandʉ'ʉnʉ israelítʉdyʉ myʉjja̱'a̱ydyʉjkʉty ñaymyujkʉdʉ ma̱ tyʉjk a̱a̱ Kaifás, ja teedywyindsʉngópk.
40026004	Jam dyajtʉydyʉjkʉdʉ wi'ix t'okmátstʉt ja Jesús mʉdʉ andakʉn, es 'yoogʉt.
40026005	Es ñayjyʉnánʉdʉ: —Kyaj jyaaty ma̱ ja xʉʉ, kʉdiibʉ xyñibʉdʉ'kʉm ja ja̱'a̱yʉty.
40026006	Jamʉ natyʉ Jesús Betañʉ ma̱ tyʉjkʉ Simonk di'ibʉ yajtijp nileprʉ pa̱'a̱m.
40026007	Ta ñimʉwingoonʉ tu'ugʉ toxytyʉjk mʉt tu'ugʉ limetʉ alabástrʉbʉ ujts mʉdʉ aseytʉ pa̱'a̱k xu'kpʉ es jantsy tsooxpʉ. Ko naty ja Jesús 'yu'uñʉ meesʉ windum, ta ja toxytyʉjk oj tyukkuudsʉty kyʉba̱jkkʉjxy.
40026008	Ko ja ʉxpʉjkpʉty t'ijxtʉ tya̱a̱dʉ, ta 'yajkʉdʉ es jyʉnandʉ: —¿Ti ko tya̱a̱dʉ dʉ'ʉn tʉ 'yʉxtʉgoy?
40026009	Tya̱a̱dʉ tʉʉxyʉp tsoox yajteeky esxyʉp tʉ yajtukpudʉ́kʉdʉ ja ayoobʉ ja̱'a̱yʉty.
40026010	Ko Jesús tmʉdooyʉ tya̱a̱dʉ, ta jyʉnáñ: —¿Ti ko xy'oodʉ tadʉ toxytyʉjk? Tya̱a̱dʉ óyʉdsʉ dʉ'ʉn tʉ xytyuñ.
40026011	Pes ja ayoobʉtʉjkʉty mmʉdáttʉp dʉ'ʉñʉm ma̱ miidsʉty, per ʉj kyajts dʉ'ʉñʉm xymyʉdáttʉt.
40026012	Di'ibʉ tya̱dʉ toxytyʉjk tʉ ttuñ kots tʉ xytyukkuudsyʉ tadʉ aseytʉ pa̱'a̱k xu'kpʉ ma̱dsʉ nnini'x, ja'a dʉ'ʉn jyʉjp'ijxnʉp esʉts nnaxtʉ́kʉt.
40026013	Tʉy'a̱jtʉn n'anʉʉmʉdʉ ko oytyim ma̱a̱ty yajka̱jxwa'xy yʉ oybyʉ ayuk ma̱ tʉgekyʉ naxwíñʉdʉ, yajmadya̱'a̱gʉt nandʉ'ʉn di'ibʉ tyuunʉ tya̱dʉ toxytyʉjk, es dʉ'ʉn yajjamyátsʉt yʉ'ʉ.
40026014	Net nidu'ugʉ nima̱jmajtskpʉ ja ʉxpʉjkpʉ di'ibʉ xyʉ'a̱jtypy Juudʉs Iskaryotʉ, oj myadya'aky mʉdʉ teedywyindsʉ́nʉty.
40026015	Ta t'anma̱a̱y: —¿Nʉ'ʉnʉts xymyo'oyʉt pʉn ndukkʉdʉjkʉdʉp ja Jesús? Net myooyʉdʉ i'px ma̱jkʉ platʉ meeñ.
40026016	Es net ja Juudʉs t'ʉxta̱a̱y oga̱'a̱n ja tiempʉ ma̱ t'okkʉyákʉt ja Jesús.
40026017	Es ma̱ ja paskʉ xʉʉ tsyondaky ma̱ yajkáy ja tsa̱jkaaky di'ibʉ kyaj tmʉdaty ja levaduurʉ, ja ʉxpʉjkpʉty tnimiindʉ wingón ja Jesús es dyajtʉʉdʉ: —¿Ma̱a̱ xytsyeky n'ʉxkúkʉdʉts es ndu'unʉm ja paskʉ a'ux?
40026018	Ta ja Jesús 'yanma̱a̱yʉdʉ: —Nʉjxtʉ jam ka̱jpnóty ma̱ ja tyʉjk tu'ugʉ yedyʉjk nmʉtnaymyaayʉbʉ, es anʉʉmʉdʉ: “Yʉ Windsʉ́n dʉ'ʉn jyʉna'añ: Yʉ nxʉʉ n'oorʉts tʉ wyingóñ, es ma̱ yʉ mdʉjk nduna̱'a̱ñʉts ja paskʉ mʉdʉdsʉ n'ʉxpʉjkpʉty.”
40026019	Net ja ʉxpʉjkpʉty dʉ'ʉn ttuundʉ éxtʉm ja Jesús tyuknipʉjkʉdʉ. Ta t'ʉxkujkʉdʉ ja paskʉ a'ux.
40026020	Ko oj tsyu'ujʉnʉ, tamʉ natyʉ Jesús meesʉ windum mʉt ja nima̱jmajtskpʉ 'yʉxpʉjkpʉty.
40026021	Ma̱ naty jam 'ya'ux'attʉ, ta Jesús jyʉnáñ: —Tʉy'a̱jtʉn n'anʉʉmʉdʉ ko nidu'uk miidsʉty xykyʉyaka̱'a̱ñʉts.
40026022	Net ja ʉxpʉjkpʉty jyantsyjyotmaydyuktʉjkʉdʉ, es dyajtʉʉdʉ nidu'ugáty ja Jesús: —Windsʉ́n, ¿tii ʉjtsʉ daa?
40026023	Ta 'yadsoojʉ ja Jesús: —Di'ibʉts xymyʉttojxmujkp, yʉ'ʉdsʉ dʉ'ʉn xykyʉyaka̱a̱mp.
40026024	Ʉj ja Naxwíñʉdʉ Ja̱'a̱yʉdyʉ Kyudʉnaabyʉ, dʉ'ʉn nnejxyʉts éxtʉm ja Diosʉ jyaaybyajtʉn jyʉna'añ. ¡Per pʉroobʉ tadʉ yedyʉjk di'ibʉts xykyʉyaka̱a̱mp! Nik oy mʉt yʉ'ʉ kooxyʉbʉ tadʉ yedyʉjk kyadimmiiñ kyadimja̱jty naxwiiñ.
40026025	Net ja Juudʉs di'ibʉ kʉyakánʉp, oj dyajtʉʉy ja Jesús: —Windsʉ́n, ¿tii ʉjtsʉ daa? Ta Jesús 'yadsoojʉ: —Mijtsʉ dʉ'ʉn.
40026026	Ma̱ naty jam 'ya'ux'attʉ, ta Jesús tkone'ky ja tsa̱jkaaky, es tja̱'a̱ygyʉdáky ja Dios. Es ko ttujkwa'xy, ta tmooydyʉ ja 'yʉxpʉjkpʉty, es t'anʉʉmʉdʉ: —Kaydyʉ. Tya̱a̱dʉdsʉ dʉ'ʉn ja nnini'x.
40026027	Net tkone'ky tu'ugʉ kálʉz mʉdʉ vinʉ, es tja̱'a̱ygyʉdáky ja Dios. Ta tmooydyʉ ja 'yʉxpʉjkpʉty, es t'anʉʉmʉdʉ: —Uuktʉ nidʉgekyʉ miidsʉty ma̱ tya̱dʉ kálʉz.
40026028	Tya̱a̱dʉdsʉ dʉ'ʉn ja nne'pyñʉts di'ibʉ yajtama̱a̱mp yaj'yoka̱a̱mp es tyʉydyʉ́kʉt ja kajxy'átypyʉ, es dʉ'ʉn yajma'xʉt mayʉ ja̱'a̱y ja pyojpʉty.
40026029	Es n'anʉʉmʉdʉ ko kyajts nnaky'uuga̱'a̱ñʉ tya̱dʉ uuvʉ nʉʉ extʉ kodsʉ naty n'iiky mʉt miidsʉty ja jembyʉ uuvʉ nʉʉ ma̱dsʉ nDeedyʉts yajkutíky.
40026030	Ko t'ʉʉda̱a̱y tu'ugʉ alabanzʉ, ta oj ñʉjxtʉ ma̱ ja Oliivʉs Kopk.
40026031	Net ja Jesús t'anma̱a̱ydyʉ ja 'yʉxpʉjkpʉty: —Nidʉgekyʉ miits xymyatstu'udándʉpts tya̱a̱dʉ koots, mʉt ko jyʉna'añ ma̱ Diosʉ jyaaybyajtʉn: “Nya'oogʉpts ja borreegʉ kwentʉ'a̱jtpʉ, es ja byorreegʉty 'yayo'oywya̱'xta̱'a̱ydyʉt.”
40026032	Es kodsʉ naty tʉ njikypyeky, jawyiinʉts nnʉjxʉt Galileeʉ ma̱a̱nʉmʉ naty miits mganʉjxtʉ.
40026033	Net ja Peedrʉ 'yadsoojʉ: —Oy nidʉgekyʉ mjamatstutta̱a̱yʉbʉ, ʉj kyajts mij nmatstu'udʉt.
40026034	Net ja Jesús 'yanma̱a̱yʉ: —Tʉy'a̱jtʉn n'anʉʉmʉ ko nan ma̱ tya̱dʉ koots, kyajnʉmʉ natyʉ tʉgaak 'yʉy, esʉts mij xy'ʉxtija̱'a̱ñ tʉgʉk ok.
40026035	Netʉ Peedrʉ jyʉnáñ: —Oyʉts ndim'oogʉt mʉt mij, kyaj n'ʉxtíjʉt. Es nidʉgekyʉ ja ʉxpʉjkpʉty nandʉ'ʉn jyʉna̱a̱nda̱a̱ydyʉ.
40026036	Net ja Jesús jya̱jttʉ mʉdʉ 'yʉxpʉjkpʉty ma̱ tu'ugʉ nʉgam di'ibʉ xyʉ'a̱jtypy Jetsemanii. Ta t'anma̱a̱ydyʉ ja 'yʉxpʉjkpʉty: —U'uñʉdʉ ya̱a̱ mints xim n'okka̱jxta'aky.
40026037	Ta tmʉnejxy ja Peedrʉ es majtskʉ Zebedeeʉ mya̱a̱nk. Ta ñayjya̱'a̱jʉ jantsy jotmaymyʉʉt es 'yamutsk'a̱jty.
40026038	Net t'anma̱a̱ydyʉ: —Dʉ'ʉnʉts njawʉ njodoty éxtʉm tu'ugʉ jotmay di'ibʉ mʉdʉ o'kʉn. Wʉ'ʉmdʉ miits ja ya̱a̱ es wijy m'íttʉt mʉt ʉj.
40026039	Net ja Jesús oj waanʉ ñas'yo'oyʉ. Ta ñayjyujpʉ koxtanʉ naxkʉjxy, es kya̱jxtáky dʉ'ʉn: —Tatitu'unk, pʉn mba̱a̱t, kʉdiibʉts n'uugʉt yʉ ta̱'a̱mbʉ. Per kyaj dyʉ'ʉnʉty éxtʉmts ʉj ndseky, wa'anʉ dʉ'ʉnʉty éxtʉm mij xytsyeky.
40026040	Net jyʉmbijty ma̱ naty ja nidʉgʉʉkpʉ 'yʉxpʉjkpʉ es tpattʉ mya̱'a̱dʉ, es t'anma̱a̱y ja Peedrʉ: —¿Kyaj tʉ mmada̱'a̱ktʉ miits m'íttʉt wijy mʉt ʉj ni tuk oorʉ?
40026041	Wijtʉ es ka̱jxta̱'a̱ktʉ kʉdiibʉ ja ka'oybyʉ mmʉmada̱'a̱gʉdʉt. Tʉy'a̱jtʉn ko ja anmʉja̱'a̱n tsyejpy es ttúnʉt di'ibʉ Dios tsyejpy, per yʉ nini'x kyaj oy tmʉdanʉ.
40026042	Ja myʉmajtsk ok oj ñejxy, ta kya̱jxtáky dʉ'ʉn: —Tatitu'unk, pʉn kyaj mba̱a̱t xya''adiky es kʉdiibʉts ʉjʉ dʉ'ʉn n'ayówʉt, wa'anʉ dʉ'ʉn dʉ'ʉnʉty éxtʉm mij xytsyeky.
40026043	Net jyʉmbijty jatʉgok ma̱ ja nidʉgʉʉkpʉ 'yʉxpʉjkpʉty, es tpaty ak ma̱a̱dʉp, mʉt ko nʉgoo naty ja tsuu tʉ 'yokwindʉjkʉndʉ.
40026044	Ta tna'ijxy es oj ñejxy myʉdʉgʉk ok ka̱jxtákpʉ, nandʉ'ʉn éxtʉm tʉ t'ok'amdoo t'okpʉjktsoobʉ.
40026045	Ta oj jyʉmbijnʉ ma̱ ja nidʉgʉʉkpʉ 'yʉxpʉjkpʉty, es t'anma̱a̱ydyʉ: —¿Tii m'akma̱a̱ m'akpo'xtʉbʉ? Tʉ net tpa̱a̱ty ja xʉʉ ja oorʉ ma̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ yʉ pojpʉ ja̱'a̱yʉty.
40026046	¡Pʉdʉ'ʉktʉ! ¡Jo'omdʉ! Ta myiñ ja di'ibʉts xykyʉyaka̱a̱mp.
40026047	Tamʉ natyñʉmʉ Jesús 'yakkajxy ko jyajty ja Juudʉs di'ibʉ nandʉ'ʉn 'yapóstʉlʉ'a̱jtypy ma̱ yʉ nima̱jmajtskpʉ, es myindʉ mʉdʉ mayjya'ay mʉdʉ 'yespa̱a̱dʉ esʉ kyépyʉty. Yʉ'ʉ naty kajxʉdʉp ja teedywyindsʉ́nʉty esʉ myʉjja̱'a̱ydyʉjkʉdyʉ israelítʉty.
40026048	Es tʉ natyʉ Juudʉs ttukni''ixʉ wi'ixʉ naty dyaka̱'a̱ñ ja ijxwʉ'ʉmʉn: —Di'ibʉts ʉj ndsi'xypy, yʉ'ʉ dʉ'ʉnʉ naty ja Jesús. Yʉ'ʉ dʉ'ʉn mmátstʉp.
40026049	Netyʉ Juudʉs tnimiiñ ja Jesús, es tka̱jxpe'xy: —Dios maygyépyʉty, Windsʉ́n. Ta oj ttsi'xy.
40026050	Netʉ Jesús 'yadsooy: —Mʉtnaymyaaybyʉ, ¿tun ti mnimiimpy? Ta tnimʉwingoondʉ ja Jesús es tma̱jtstʉ es dyajnʉjxnʉdʉ tsimy.
40026051	Nidu'uk di'ibʉ naty jam mʉdʉ Jesús, tju'ty ja 'yespa̱a̱dʉ es tnibo'tʉ tuk adu'umʉ tyatsk ja teedywyindsʉngópkʉ tyuumbʉ.
40026052	Net ja Jesús t'anma̱a̱y: —Pʉjkʉ'ʉgʉ m'espa̱a̱dʉ ma̱ xya'ity. Mʉt ko nidʉgekyʉ di'ibʉ tsiptuump mʉdʉ espa̱a̱dʉ, nan mʉdʉ espa̱a̱dʉ 'yoogʉt.
40026053	Es tim tyamyʉ mba̱a̱dʉts nja''amdoy ja nDeedyʉts es tkáxʉt tʉgoymyayʉ ánklʉsʉty esxyʉpts xypyudʉkʉ.
40026054	Per kyajtsʉ dʉ'ʉn ndúnʉt, mʉt ko wi'ix yajkuydyúnʉt ja Diosʉ jyaaybyajtʉn di'ibʉ jʉna̱a̱mp ko dʉ'ʉn tyun jyátʉt.
40026055	Net ja Jesús t'anma̱a̱ydyʉ ja mayjya'ayʉty: —¿Tii dʉ'ʉnʉts miits tʉ xyñimíndʉts mʉdʉ m'espa̱a̱dʉ esʉ mgepy es xymyatsa̱'a̱ndʉts éxtʉmxyʉpts ʉj nma'tspʉty? Bom bómʉts ʉj tʉ n'u'uñʉ mʉt miidsʉty mʉj tsa̱jptʉjk ñabotsoty es nya'ʉxpʉktʉ, es ni na̱'a̱ts tʉ xykyatsumdʉ.
40026056	Es tʉgekyʉ tya̱a̱dʉ dʉ'ʉn játyʉty es yajkuydyúnʉt di'ibʉ ja Diosʉ kyuga̱jxpʉty myadyaktʉ ma̱ ja Diosʉ jyaaybyajtʉn. Ta nidʉgekyʉ ja ʉxpʉjkpʉty tmastuttʉ ja Jesús, es kyakta̱a̱ydyʉ.
40026057	Di'ibáty mya̱jtstʉ ja Jesús, yʉ'ʉjʉty yajnʉjxtʉ ma̱ ja teedywyindsʉngópk Kaifás, ma̱ naty ja di'ibʉty tsa̱jptʉgóty ya'ʉxpʉjktʉp esʉ mʉjja̱'a̱ydyʉjkʉty tʉ ñaymyúkʉdʉ.
40026058	Es yʉ Peedrʉ pyanʉjx extʉ ma̱ ja tyʉja̱'a̱ ja teedywyindsʉngópk. Jap tyʉjkʉ es ñaxwe'tsy mʉdʉ polʉsiiʉty, es tnijawʉya'añ wi'ix 'yokwe'emy ja Jesús.
40026059	Yʉ teedywyindsʉ́nʉty es ja mʉjja̱'a̱ydyʉjkʉty es tʉgekyʉ di'ibʉ ana'amdʉp mʉj tsa̱jptʉgóty t'ʉxta̱'a̱ydyʉ ja winma̱'a̱ñ wi'ix t'okniwa̱a̱mbáttʉt ja Jesús es 'yoogʉt,
40026060	es kyaj tpattʉ ja pyojpʉ oy may ja ja̱'a̱y oj jyamindʉ es tjaniwa̱a̱mbajttʉ ja Jesús. Es tim ok myiiñ nimajtskʉ testiigʉ di'ibʉ andáktʉp,
40026061	es jyʉnandʉ: —Tya̱a̱dʉ yedyʉjk dʉ'ʉn jyʉna'añ: “Mba̱a̱dʉts njity tya̱dʉ mʉj tsa̱jptʉjk es tʉgʉk xʉʉts ngójʉt jatʉgok.”
40026062	Net ja teedywyindsʉngópk pyʉde'ky es t'anma̱a̱y yʉ Jesús: —¿Kyaj m'adsoy ni tii? ¿Tii dʉnʉ tya̱a̱dʉ di'ibʉ yam myadyáktʉp mʉt mijtskyʉjxm?
40026063	Es ja Jesús oj wye'emy amoñʉ. Net ja teedywyindsʉngópk 'yanma̱a̱yʉ: —Ʉjtsʉts mij n'anmaapy mʉdʉ Diosʉ xyʉʉgyʉjxm es xy'anʉʉmʉdʉts ja tʉy'a̱jtʉn pʉn mijtsʉ dʉ'ʉn ja Kristʉ, ja Diosʉ 'yU'unk.
40026064	Jesús 'yadsooy: —Ʉjtsʉ dʉ'ʉn éxtʉm mij mjʉna̱'a̱ñ, es nandʉ'ʉn n'anʉʉmʉdʉ miidsʉty ko m'íxtʉp ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, n'u'uñʉya'añʉts ma̱ yʉ 'yaga̱'a̱ñdsyoo ja Dios di'ibʉ tʉgekyʉ mʉk'a̱jtʉn myʉda̱jtypy, es ma̱ naty nmina̱'a̱ñʉts yoodsóty.
40026065	Net ja teedywyindsʉngópk tkʉ'tsy ja wyit es ñʉgʉxʉ'ʉgʉt ja 'yakʉ, es jyʉnáñ: —¡Tya̱dʉ yedyʉjk tʉ tmʉdʉgoy ja Dios mʉdʉ kyʉ'ʉm ayuk! ¿Oy njadimtsojkʉm ja testiigʉ? Miidsʉty kʉ'ʉm tʉ xymyʉdowdʉ yʉ 'yaxʉk ayuk.
40026066	¿Wi'ix mjʉna̱'a̱ndʉ? Es ja'ajʉty jyʉnandʉ: —Myʉda̱jtypy ja pyeky, es pátʉp 'yoogʉt.
40026067	Ta twindsujʉ'ktʉ es twojptʉ es na̱a̱gʉty twimbojtsʉ'ktʉ,
40026068	es t'anma̱a̱ydyʉ: —Mij Kristʉ, ¡may pʉ́n tʉ mgóxyʉty!
40026069	Ma̱ naty ja Peedrʉ 'yu'uñʉ tʉja̱'p, ta ñimiinʉ tu'ugʉ kiixy po'oduumbʉ es 'yanma̱a̱yʉ: —Mij nandʉ'ʉn tʉ mjʉdity mʉdʉ Jesús, Galileeʉ ja̱'a̱y.
40026070	Es ja Peedrʉ 'yʉxtijy ja Jesús mayjya'ayóty, es jyʉna'añ: —Kyajts nnijawʉ ti dʉn mmadyakypy.
40026071	Jamʉ natyʉ Peedrʉ tʉjk agʉ'ʉm ko jatu'ugʉ kiixy po'oduumbʉ di'ibʉ naty jap 'yijxʉ. Ta jyʉnáñ: —Tya̱dʉ ja̱'a̱y nandʉ'ʉn tʉ jyʉdity mʉdʉ Jesús nazarenʉ.
40026072	Ta jatʉgok ja Peedrʉ t'ʉxtijy, es jyʉnáñ: —Diósʉts ndestiigʉ'a̱jtypy ko kyajts n'ixy'atyʉ tadʉ yedyʉjk.
40026073	Ko waanʉ 'yak'ijty, di'ibʉ naty jápʉty tnimʉjwa̱'ktʉ ja Peedrʉ es t'anma̱a̱ydyʉ: —Tʉy'a̱jtʉn ko mij nandʉ'ʉn mja̱'a̱y'a̱jtʉbʉ tya̱a̱dʉ, mʉt ko mʉdʉ m'ʉ'ʉ mga̱jxʉn mya'ʉxkapy.
40026074	Netʉ Peedrʉ oj ñaygya̱jxpékyʉty ko kyaj tʉy'a̱jtʉn jyʉna'añ: —¡Ay, por tsyos! Kyajts n'ixy'atyʉ tadʉ ja̱'a̱y. Ta netyʉ 'yʉʉy ja tʉgaak.
40026075	Net ja Peedrʉ tjamyejtsy éxtʉm ja Jesusʉ naty tʉ 'yanʉ'ʉmxʉty: “Ko kyajnʉmʉ natyʉ tʉgaak 'yʉy, es mij mjʉna̱'a̱na̱'a̱ñ tʉgʉk ok ko kyajts xy'ix'aty.” Taa ja Peedrʉ pyʉdseemy jap, es jantsy jyʉʉy yaxy.
40027001	Ko oj xyʉʉñʉ, ta ja teedywyindsʉ́nʉty es ja israelítʉdyʉ myʉjja̱'a̱ydyʉjkʉty t'ʉmujk tka̱jxmujktʉ es dyajti'igyʉdʉ es 'yoogʉt ja Jesús.
40027002	Net tkʉtsuumdʉ es oj ttukkʉdʉ́kʉdʉ ja gobernadoor Ponsyʉ Pilatʉ.
40027003	Ko ja Juudʉs di'ibʉ naty tʉ tkʉyaky ja Jesús, t'ijxy ko tʉ naty tkʉyaky es 'yoogʉt ja Jesús, ta oj jyajotmay'o'knʉ. Ta tkoonʉmbijty ja i'px ma̱jkpʉ platʉ meeñ tsa̱jptʉgóty ma̱ ja teedywyindsʉ́nʉty es ja mʉjja̱'a̱ydyʉjkʉty.
40027004	Ta t'anma̱a̱y: —Ʉj tʉts nbekytyúñ kots tʉ ngʉyaky es 'yoogʉt tu'ugʉ ja̱'a̱y di'ibʉ kyaj tii pyeky. Per ja'ajʉty 'yadsoojʉ: —Esʉ taadʉ, ¿tits ʉʉdsʉty ngwéntʉty? ¡Mij taadʉ mbátʉp!
40027005	Net ja Juudʉs tnaswʉjʉ ja meeñ ma̱ mʉj tsa̱jptʉjkʉn, es ñʉjxnʉ es ñayyo'ktʉʉyʉ.
40027006	Ja teedywyindsʉ́nʉty tkoonmujktʉ ja meeñ, es ñayjyʉnánʉdʉ: —Kyaj mba̱a̱t nbʉjtákʉmʉ tya̱dʉ meeñ ma̱ ja limosnʉ ñipety, mʉt ko yʉ'ʉ yaj'ya̱jk ko tu'ugʉ ja̱'a̱y 'yoogʉt.
40027007	Net ñaybyʉjtákʉdʉ ti'igyʉ es tjuyandʉ tu'ugʉ nax di'ibʉ jya'a'a̱jtypy ja tu'ts pojtspʉ, es dʉ'ʉn tmʉdáttʉt ma̱ dyajnaxtʉ́kʉdʉt ja jabye'xyʉty.
40027008	Pa̱a̱ty txʉ'atyʉ tadʉ nax extʉ tyamba̱a̱t ne'pyññáx.
40027009	Es dʉ'ʉn yajkuydyuuñ yʉ tya̱a̱dʉ di'ibʉ ja Diosʉ kyuga̱jxpʉ Jeremiiʉs tʉ tkajxyʉ naty: “Es t'axá̱jʉdʉ i'px ma̱jkʉ platʉ meeñ, éxtʉm ja israelitʉ ja̱'a̱yʉty tpʉjtákʉdʉ ja tsyoo,
40027010	es mʉdʉ tadʉ meeñ tjuuydyʉ ja tu'ts pojtspʉ ñax, éxtʉm ja Nindsʉn'a̱jtʉm xytyuknipejky.”
40027011	Net Jesús oj yajmʉnejxy ma̱ ja gobernadoor, di'ibʉ yajtʉʉjʉ: —¿Tii mijtsʉ dʉ'ʉn ja israelítʉdyʉ ryey? Netʉ Jesús 'yadsooy: —Dʉ'ʉnʉ dʉ'ʉn éxtʉm mij mjʉna̱'a̱ñʉn.
40027012	Es ko ja teedywyindsʉ́nʉty es ja mʉjja̱'a̱ydyʉjkʉty ñi'ʉʉnʉdʉ, Jesús kyaj 'yadsooy.
40027013	Net ja Pilatʉ yajtʉʉjʉ: —¿Tii kyaj xymyʉdoy tʉgekyʉ di'ibʉ yam mdukni'ʉ'ʉnʉdʉp mij?
40027014	Es ja Jesús kyaj tyim'adsooy ni tuk a̱a̱. Es ja gobernadoor dʉ'ʉñʉ oj wyʉ'ʉmʉ es kyaj tnijawʉ wi'ix 'yakjʉna̱'a̱nʉt.
40027015	Es ma̱ ja xʉʉ ja gobernadoor jʉmʉjt jʉmʉjt tnasmatsʉ tu'ugʉ tsimyjya'ay di'ibʉ ja ja̱'a̱yʉty tsyojktʉp.
40027016	Es ma̱ tadʉ tiempʉ, japʉ naty 'yity tsimy tu'ugʉ mʉj pekyjya'ay di'ibʉ xyʉ'a̱jtypy Barrabás.
40027017	Es ko naty ja israelítʉty tʉ ñaymyúkʉdʉ, ta ja Pilatʉ dyajtʉʉy: —¿Di'ibʉ miits mdsojktʉp esʉts nnasmátsʉt, yʉ Barrabás, o yʉ Jesús di'ibʉ xyʉ'a̱jtypy Kristʉ?
40027018	Dʉ'ʉn jyʉnáñ ja Pilatʉ mʉt ko ñija̱'a̱bʉ naty ko ja teedywyindsʉ́nʉty tnaywyinnaxʉjáwʉdʉ ko Jesús may ja ja̱'a̱yʉty pyanʉjxʉdʉ es pa̱a̱ty tʉ tyukkʉdʉ́kʉdʉ.
40027019	Ko naty ja Pilatʉ 'yak'u'uñʉ ma̱ yajkutíky, yʉ ñʉdo'oxy oj ñigajxykyáxʉty es 'yanʉ'ʉmxʉty: —Katʉ mij ti xytyuktʉkʉ mʉdʉ tadʉ ja̱'a̱y di'ibʉ kyaj tii pyeky, mʉt ko tsu'uyʉts nguma̱'a̱y jantsy axʉʉk mʉt yʉ'ʉgyʉjxm.
40027020	Es ja teedywyindsʉ́nʉty es ja mʉjja̱'a̱ydyʉjkʉty oj ttukkupʉktʉ ja ja̱'a̱yʉty es jyʉna̱'a̱nʉt ko yajnasmátsʉt ja Barrabás es ja Jesús 'yoogʉt.
40027021	Ja gobernadoor dyajtʉʉy jatʉgókʉty: —¿Di'ibʉ nidu'uk mdsojktʉp esʉts nnasmátsʉt? Ta ja'ajʉty 'yadsoodʉ: —Yʉ Barrabás.
40027022	Net Pilatʉ dyajtʉʉy: —¿Es tits ndúnʉp mʉdʉ tya̱dʉ Jesús di'ibʉ mij m'andijtʉp Kristʉ? Es nidʉgekyʉ 'yadsoodʉ: —¡Yajkruuzpát!
40027023	Net ja Pilatʉ t'anma̱a̱ydyʉ: —Pes, ¿tii dʉ'ʉn tʉ ttimtuundʉgóy? Per ja'ajʉty 'yaktim'yaxkaktʉ: —¡Yajkruuzpát!
40027024	Ko ja Pilatʉ t'ijxy ko kyaj ja ja̱'a̱yʉty tkupʉktʉ es ni'igʉ ñaymyuk ñaydya̱'a̱dsʉdʉ ja ja̱'a̱y, ta tnigajxʉ nʉʉ es oj kyʉbujy mayjya'ay wyinduuy, es jyʉna'añ: —Ʉj kyajts nduktʉkʉ ja 'yo'kʉnʉ tya̱dʉ ja̱'a̱y. Miidsʉdyʉ taadʉ mbátʉdʉp.
40027025	Es nidʉgekyʉ ja ja̱'a̱yʉty 'yadsoodʉ: —¡Ʉʉdsʉty es n'u'unk n'ʉna̱'kʉty pyeky'áttʉp mʉdʉ tya̱dʉ 'yo'kʉn!
40027026	Net ja Pilatʉ tnasma̱jtsʉ ja Barrabás, ta tni'ana'amʉ esʉ Jesús yajwópʉt. Ta net tkʉyajky es dyajkruuzpáttʉt.
40027027	Net ja gobernadoorʉ syolda̱a̱dʉty tmʉnʉjxtʉ ja Jesús ma̱ ja palasyʉ es dyajnaymyujkʉ nidʉgekyʉ ja solda̱a̱dʉty ma̱ Jesús.
40027028	Net tjaanʉdʉ ja wyit, es ttukpʉjtáktʉ tu'ugʉ witʉ tsu'unkpʉ éxtʉmʉ reyʉ wyit.
40027029	Ta txʉgajttʉ ja apyñ éxtʉm tu'ugʉ koronʉ, es tpʉjtákʉdʉ kyʉba̱jkkʉjxm, es ttukkʉka̱jpʉdʉ tu'ugʉ ta̱jk ma̱ 'yaga̱'a̱ñgyʉ'ʉ. Ta net twingoxtʉna̱a̱ydyʉ, ttukxi'ktʉ es t'anma̱a̱ydyʉ: —¡Mʉj kʉjxm mij, israelítʉdyʉ ryey!
40027030	Nandʉ'ʉn twindsujʉ'ktʉ, es ttukkʉka̱jptúttʉ ja tya̱jk es ttukkuwojpʉ'ktʉ.
40027031	Ko ttukxikta̱a̱ydyʉ, ta dyajjʉna̱jktʉ ja tsu'unk wit, es ttukpʉjtáktʉ ja kyʉ'ʉm wit. Ta tmʉnʉjxnʉdʉ es dyajkruuzpata̱'a̱ndʉ.
40027032	Ko naty tsyoondʉ, ta ñaybyátʉdʉ mʉt tu'ugʉ ja̱'a̱y di'ibʉ kuga̱jpn Sirene es txʉ'aty Simonk. Ta ttukkupʉjktʉ agwanʉ es dyajnʉjxʉt ja Jesusʉ kyruuz.
40027033	Es dʉ'ʉn jya̱jtʉ ma̱ tu'ugʉ luga̱a̱r txʉ'aty Gólgotʉ, di'ibʉ 'yandijpy Kalaveerʉ Luga̱a̱r.
40027034	Jam tjatuk'uugándʉ ja vinʉ taam'yo'oy mʉdʉ tsa̱jka̱dsuxknijy es kyaj mʉk tjáwʉt ja ayo'on. Es ko t'ukma̱jtsy ja Jesús, ta kyaj tim 'yiky.
40027035	Ko naty tʉ dyajkruuzpáttʉ, ta ja solda̱a̱dʉty ttuundʉ ja rifʉ es dyajwa̱'xtʉ ak yʉ'ʉjʉty ja Jesusʉ wyit. Dʉ'ʉn yajkuydyuuñ éxtʉm jyʉnáñ ja Diosʉ kyuga̱jxpʉ: “Dyajwa̱'xtʉts ja nwit ak yʉ'ʉjʉty mʉt ko ttuundʉ ja rifʉ.”
40027036	Net ñaxwa'tstʉ jam es tkwentʉ'ata̱'a̱ndʉ.
40027037	Es kyʉbajky tpʉjtákʉdʉ tu'ugʉ letreerʉ di'ibʉ jʉna̱a̱mp éxtʉmʉ dʉ'ʉn ja 'yʉ'ʉnʉn: “Tya̱a̱dʉ dʉ'ʉn ja Jesús, israelítʉdyʉ ryey.”
40027038	Nandʉ'ʉn majtskʉ ma'tspʉty dyajkruuzpajttʉ mʉt yʉ'ʉ, tu'uk aga̱'a̱ñdsyoo es jatu'uk ana̱jñdsyoo.
40027039	Ja ja̱'a̱yʉty di'ibʉ na̱jxtʉp jam, tnixi'ik ttukxi'iktʉ es ttuknʉgow ttuk'yujkówdʉ, es jyʉna̱'a̱ndʉ:
40027040	—¿Tii kyaj mmijtsʉty di'ibʉ jʉna̱a̱mp ko mjítʉp ja mʉj tsa̱jptʉjk es tʉgʉk xʉʉ xykyójʉt jatʉgok? Mínʉts n'ok'ixtʉ. Pʉn mijtsʉ dʉ'ʉn ja Diosʉ 'yU'unk, nayyajnitso'ogʉdʉ mij kʉ'ʉm es jʉnak kruuzkʉjxy.
40027041	Es nandʉ'ʉn tyukxíkʉdʉ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp es mʉdʉ fariseeʉty es ja mʉjja̱'a̱ydyʉjkʉty. Es ak yʉ'ʉjʉty ñayjyʉna̱'a̱nʉdʉ:
40027042	—Tʉ dyajtse'eky ja wiinkpʉty es kyaj mba̱a̱t ñayyajtse'egyʉty kʉ'ʉm. ¿Tii kyaj yʉ'ʉjʉty ja israelítʉdyʉ ryey? Wa'an tjʉnaky kruuzkʉjxy es nmʉbʉjkʉm yʉ'ʉ.
40027043	¿Tii kyaj tʉ jyʉna'añ ko yʉ'ʉ Dios 'yU'unk'átyʉty? Ko tyʉy'a̱jtʉnʉty ko Dios yʉ'ʉ tsyékyʉty, ¡wa'anʉ net ja Dios dyajtse'egyʉty jam kruuzkʉjxm!
40027044	Extʉ ja ma'tspʉty di'ibʉ naty jam mʉt yʉ'ʉ kruuzkʉjxy, twinga̱jx tjʉjpka̱jxtʉ ja Jesús nandʉ'ʉn.
40027045	Net tʉgekyʉ ja naxwíñʉdʉ kyoodsʉdyaay kijkyxyʉʉ extʉ tʉgʉk yaxp xʉʉnʉm.
40027046	Es nan ma̱ tadʉ oorʉ Jesús kyajxy jantsy mʉk: —Elii, Elii, ¿lamʉ sabaktanʉ? Di'ibʉ ayuk wimbʉdsʉʉmp: “Dios miiʉ, Dios miiʉ, ¿ti kots mij tʉ xymyastu'uty?”
40027047	Nidu'ugʉty di'ibʉ naty jam, tmʉdoodʉ es ñayjyʉnánʉdʉ: —Yʉ'ʉ tya̱a̱dʉ yáxʉp ja Eliiʉs, ja Diosʉ kyuga̱jxpʉ.
40027048	Netyʉ nidu'ugʉty oj ñejxy pʉye'egyʉ es oj dyajtsooñ tu'uk di'ibʉ yuunkpʉnaanʉ. Ta dyajxe'ky mʉdʉ vinʉ xun, es ttukjʉjptíjʉ tu'ugʉ kepy, es tmʉwingooñ ja Jesús es tmuugʉt.
40027049	Per ja wiinkpʉty jyʉnandʉ: —¡Mastu'ut! Min n'ok'ijxʉm pʉn nimiinʉp ja Eliiʉs es yajtso'ogʉdʉt.
40027050	Ta jatʉgok ja Jesús oj kyajxy jantsy mʉk. Ta oj 'yo'knʉ.
40027051	Netyʉ ja adʉy di'ibʉ jap mʉj tsa̱jptʉgóty kyʉ'tswa'xy kʉbajky extʉ ʉx'amba̱a̱t, ja naxwíñʉdʉ pyʉmiimy, ja ju'u kaats oj 'ya̱'a̱jʉdya'ay,
40027052	es 'yawatsy ja o'kpʉ jut, es jyikypyʉjktʉ mayʉ Diosʉ jya'ay di'ibʉ tʉ 'yooktʉ.
40027053	Es ko naty tʉ jyikypyʉjknʉ ja Jesús, net ñʉjxtʉ Jerusalén ma̱ mayjya'ay 'yijxʉdʉ.
40027054	Ja solda̱a̱dʉ windsʉ́n esʉ syolda̱a̱dʉty di'ibʉ naty mʉʉt tkwentʉ'attʉ Jesús, ko t'ijxtʉ ja mʉk ujx es tʉgekyʉ di'ibʉ naty tuun ja̱jtʉp, net jyantsytsyʉ'kʉdʉ es ñayjyʉnánʉdʉ: —¡Tʉy'a̱jtʉndʉmʉ naty ko tya̱a̱dʉ yʉ'ʉjʉty ja Diosʉ 'yU'unk!
40027055	Jamʉ naty mayʉ toxytyʉjkʉty myʉj'íxtʉ jagam di'ibʉ natyʉ Jesús tʉ tpanʉjxtʉ Galileeʉ es tʉ tpudʉ́kʉdʉ naty.
40027056	Ma̱ yʉ'ʉdyʉ naty ja Mariiʉ Magdalenʉ, ja Mariiʉ di'ibʉ tya̱a̱k'a̱jtʉp ja Santya̱'a̱gʉ esʉ Josee, es ja Zebedeeʉ ñʉdo'oxy di'ibʉ Santya̱'a̱gʉ esʉ Fwank tya̱a̱k'a̱jtʉp.
40027057	Ko ja xʉʉ tsyi'idánnʉ, ta myiiñ tu'ugʉ mʉkja̱'a̱y di'ibʉ xyʉ'a̱jtypy Josee, Arimateeʉ kyuga̱jpnʉty, di'ibʉ naty tʉ tpanejxy ja Jesús.
40027058	Yʉ'ʉ oj tninejxy ja Pilatʉ es t'amdooy ja ñini'xʉ Jesús. Ta Pilatʉ tni'ana'amʉ es yajmo'oyʉt.
40027059	Ja Josee t'axa̱jʉ ja ñini'xʉ Jesús. Ta t'abijty mʉt tu'ugʉ wa̱'a̱tspʉ sa̱a̱bʉnʉ,
40027060	es tpʉjtáky ma̱ kyʉ'ʉm o'kpʉ jut di'ibʉ naty yʉ'ʉ tʉ dyajtsajtsjúty dyajpa̱'a̱jútyʉty tsa̱wiiñ. Ta oj t'agʉ'ʉy mʉt tu'ugʉ mʉjpʉ tsa̱a̱. Ta oj ñʉjxnʉ.
40027061	Jamʉ naty ja Mariiʉ Magdalenʉ esʉ wiinkpʉ Mariiʉ twin'u'uñʉdʉ ja jut.
40027062	Jakumbom ma̱ ja sa̱a̱bʉdʉ xʉʉ, ja teedywyindsʉ́nʉty esʉ fariseeʉty oj tmʉga̱jxtʉ ja Pilatʉ,
40027063	es t'anma̱a̱ydyʉ: —Windsʉ́n, yʉ'ʉts njamyajtstʉp ko tadʉ andakpʉ jyʉnáñ ma̱ naty 'yakjiky'átyñʉm, ko ma̱ tyʉgʉkxʉbety jyikypyʉ́kʉt ma̱ naty tʉ 'yeeky.
40027064	Pa̱a̱ty tunʉ may'a̱jtʉn, kaxtʉ msolda̱a̱dʉty es nʉjx tkwentʉ'atyʉ tadʉ jut a̱a̱ extʉ ko tyʉgʉkxʉbátʉtnʉm, kʉdiibʉ nʉjx ja 'yʉxpʉjkpʉty jyuudʉdʉ koots, es óknʉm t'anʉʉmʉdʉt ja ja̱'a̱yʉty: “Tʉ jyikypyeky ma̱ tʉ 'yeeky.” Ko dʉ'ʉn jyátʉt, ni'igʉ naty 'yaxʉʉgʉty es kʉdiinʉm ma̱ naty kyakruuzpétyñʉm.
40027065	Pilatʉ jyʉnáñ: —Jótʉm. Mʉnʉjxtʉ ja solda̱a̱dʉty es yajxón xytyukkwentʉ'áttʉt ja jut a̱a̱ éxtʉm kyaj mba̱a̱t pʉ́n tyʉkʉ.
40027066	Ta tmʉnʉjxtʉ ja solda̱a̱dʉty es tpʉjtakta̱a̱ydyʉ yajxón ja tsa̱a̱ di'ibʉ agʉʉy'ajtypy ja jut, es ttsa̱a̱ydyʉ mʉt ja syeyʉ, es ja solda̱a̱dʉty oj wyʉ'ʉmdʉ kwentʉ'a̱jtpʉ.
40028001	Ko ja sa̱a̱bʉdʉ xʉʉ ñajxy, xʉʉñʉbʉnʉ naty ma̱ ja domingʉ xʉʉ, ñejxy ja Mariiʉ Magdalenʉ es ja wiinkpʉ Mariiʉ ma̱ ja Jesús oj ñaxtʉkʉ.
40028002	Es ti'in myiiñ tu'ugʉ mʉk ujx, ja'a ko tu'ugʉ Nindsʉn'a̱jtʉm Diosʉ 'yánklʉsʉ naty kʉdakp tsa̱jpótm, es jyajty ma̱ ja jut a̱a̱. Ta dyajjʉgéky ja tsa̱a̱ di'ibʉ naty 'yagʉ'ʉy'ajtypy ja jut, es jam ñaxwe'tsy.
40028003	Esʉ wyiin jyʉjp tye'xy éxtʉmʉ jʉdsuk, esʉ wyit poop éxtʉmʉ tsa̱jp'e'pyky.
40028004	Ko ja solda̱a̱dʉty t'ijxtʉ, tsʉyʉʉydyʉ mʉt ja tsʉ'ʉgʉ es wyʉ'ʉmdʉ éxtʉmʉ o'kpʉty.
40028005	Net ja anklʉs t'anma̱a̱ydyʉ ja toxytyʉjkʉty: —Katʉ mdsʉ'ʉgʉdʉ. Ʉj nnija̱'a̱bʉts ko xy'ʉxta̱'a̱ydyʉ Jesús di'ibʉ tʉ dyajkruuzpáttʉ.
40028006	Kyaj ñakyya̱a̱ty, pes tʉ jyikypyeky, dʉ'ʉn éxtʉmʉ naty tʉ tnigajxy. Min xy'ixtʉ ja luga̱a̱r ma̱ naty 'yity.
40028007	Nʉjxtʉ pojʉn, anʉʉmʉdʉ yʉ 'yʉxpʉjkpʉty ko di'ibʉ tʉ 'yeeky tʉ jyikypyeky, es nʉjxp Galileeʉ jawyiin ma̱a̱nʉm miits mganʉjxtʉ. Jap xy'íxtʉt. Tya̱a̱dʉ dʉ'ʉn di'ibʉ naty miits n'anʉʉmʉyándʉp.
40028008	Net ja toxytyʉjkʉty pojʉn tsyo'ondʉ ma̱ ja jut a̱a̱, jyantsyxyondaktʉ es tsyʉ'ʉgʉdʉ nandʉ'ʉn, es oj pʉye'egyʉ t'awánʉdʉ ja ʉxpʉjkpʉty.
40028009	Nʉjxtʉbʉ naty, ta tu'a̱a̱y pyátʉdʉ ja Jesús, es kya̱jxpo'xʉdʉ. Ta ja'ajʉty tmʉwingoondʉ ja Jesús. Ta t'awda̱jttʉ es tmʉnaandʉ ma̱ tyeky.
40028010	Ta 'yanma̱a̱yʉdʉ: —Katʉ mdsʉ'ʉgʉdʉ. Nʉjx anʉʉmʉdʉ nmʉgu'uktʉjkʉts ko jap ñʉjxtʉt Galileeʉ, es jápʉts xypya̱a̱ttʉt.
40028011	Ko naty ja toxytyʉjk ñʉjxtʉ, na̱a̱gʉty ja solda̱a̱dʉ oj ñʉjxtʉ Jerusalén ka̱jpnóty es oj ttukmʉmadya̱'a̱ktʉ ja teedywyindsʉ́nʉty tʉgekyʉ di'ibʉ tʉ tyuñ tʉ jyátyʉty.
40028012	Tya̱dʉ teedywyindsʉ́nʉty oj ñʉjxtʉ ma̱ ja mʉjja̱'a̱ydyʉjkʉty es ñayyajti'igyʉdʉ. Net tmeeñmyooydyʉ ja solda̱a̱dʉty,
40028013	es t'anma̱a̱ydyʉ: —Miits mjʉna̱'a̱ndʉt ko koots ma̱ naty miits mma̱'a̱dʉ, ja 'yʉxpʉjkpʉdyʉ Jesús oj tʉ tjuuttʉ ja ñini'xʉ Jesús.
40028014	Es pʉn ja Pilatʉ ñija̱'a̱bʉ tya̱a̱dʉ, ʉʉdsʉty mʉʉt nnaygya̱jxʉdʉt kʉdiibʉ ti mjátʉdʉt.
40028015	Ta ja solda̱a̱dʉ t'axá̱jʉdʉ ja meeñ es dʉ'ʉn oj tmadyakwa̱'xtʉ éxtʉmʉ naty tʉ ya''anʉʉmʉdʉ. Es dʉ'ʉn tmadya̱'a̱ktʉ ja israelítʉty extʉ tyamba̱a̱t.
40028016	Ja nima̱jk tu'ukpʉ ʉxpʉjkpʉty oj ñʉjxtʉ Galileeʉ ma̱ ja kopk éxtʉmʉ naty ja Jesús tʉ 'yanʉ'ʉmxʉdʉ.
40028017	Es ko t'ijxtʉ ja Jesús, ta t'awda̱jttʉ, oy na̱a̱gʉty 'yamajtsk jyotmajtskʉdʉ.
40028018	Net ja Jesús tmʉwingooñ ja 'yʉxpʉjkpʉty es t'anma̱a̱ydyʉ: —Ʉjts tʉ xymyo'oy ja Dios tʉgekyʉ kutujkʉn, dʉ'ʉn jam tsa̱jpótm es dʉ'ʉn ya̱ naxwiiñ.
40028019	Pa̱a̱ty nʉjx ya'ʉxpʉktʉ ja̱'a̱yʉty ma̱ tʉgekyʉ naxwíñʉdʉ esʉts ʉj nja̱'a̱y'áttʉt. Yajnʉbáttʉ xyʉʉgyʉjxmʉ Dios Teety, es ʉj, ja 'yU'unk, es ja Espíritʉ Santʉ,
40028020	es tukni'íxʉdʉ es tkuydyúnʉt tʉgekyʉ di'ibʉts ʉj miits tʉ nduk'ana'amdʉ, es mnijáwʉdʉp ko dʉ'ʉñʉmts ʉj n'ity mʉt miidsʉty extʉ ko jya̱'tʉt ja tiempʉ ma̱ naxwíñʉdʉ tyʉgoya'añ.
41001001	Dʉ'ʉn tsyondaky ja oybyʉ ayuk mʉt yʉ'ʉgyʉjxmʉ Jesukristʉ, ja Diosʉ 'yU'unk,
41001002	éxtʉm kʉxja̱'a̱y 'yity ma̱ ja Isaiiʉ ñeky, Diosʉ kyuga̱jxpʉ. Dʉ'ʉnʉ Dios t'anma̱a̱y ja 'yU'unk: Ngejxypyʉts jawyiin ja n'ayuk ka̱jxwa̱'xpʉts es mya''awátsxʉdʉt yʉ mnʉ'ʉ mdu'u.
41001003	Es 'yakjʉnáñ ja Diosʉ kyuga̱jxpʉ: “Ma̱ mʉj itʉn, jam yajmʉdówʉt mʉk kyajxy: Nayjyʉjp'íxʉdʉ mʉt ko taa dʉ'ʉn myiñ ja Nindsʉn'a̱jtʉm.”
41001004	Es ja Fwank yajnʉbejty ma̱ ja mʉj it es t'anʉʉmʉdʉ ja ja̱'a̱yʉty es jyodʉmbíttʉt, tmastu'uttʉt ja pyeky es ñʉbátʉt. Dʉ'ʉn ttúndʉt ja'agyʉjxm esʉ Dios mya'xʉdʉt ja pyojpʉ.
41001005	Es ma̱jatyʉ Judeeʉ ñaxwíñʉdʉ es ma̱ Jerusalén ka̱jpn tnimiindʉ ja Fwank es tmʉdoo'íttʉ. Es ko tmayatstʉ ja pyojpʉ, net ja Fwank yajnʉbátʉdʉ ma̱ ja Jordán mʉjnʉʉ.
41001006	Ja Fwangʉ wyit kyojyʉty mʉdʉ kameyʉ jʉmk es twʉʉn'áty ja po'o, es yʉ'ʉ ijty jye'xypy ja mu'u esʉ tsimba̱'a̱k,
41001007	es tka̱jxwa'xy ma̱ ja ja̱'a̱yʉty es t'anʉʉmʉdʉ: —Oknʉm myina̱'a̱ñ tu'ugʉ di'ibʉ ni'igʉ tmʉdaty ja mʉk'a̱jtʉn kʉdiinʉm ʉj. Kyajts ʉj xyñitʉkʉ, ni je'eyʉ yʉ kyʉ'ʉk nga''agájʉdʉt éxtʉmxyʉpts ʉj n'ítyʉts tyuumbʉn.
41001008	Ʉj nyajnʉbajttʉpts miits mʉt ja nʉʉ, per ja'a myajnʉbátʉdʉp mʉt ja Espíritʉ Santʉ.
41001009	Ko waanʉ 'yity, ta ja Jesús tsyo'oñ ma̱ ja Nazaret ka̱jpn di'ibʉ ijtp Galileeʉ. Ta tnimiiñ ja Fwank ma̱ ja Jordán mʉjnʉʉ, es net dyajnʉbejty ja Jesús.
41001010	Es ko naty pyʉdsemy nʉjotm, net ja Jesús t'ijxy ko ja tsa̱jp 'yawatsy es ja Espíritʉ Santʉ jyʉnajky ma̱ yʉ'ʉ éxtʉm tu'ugʉ paku'unk.
41001011	Es yajmʉdóy tu'ugʉ kajxy tsa̱jpótm jyʉna'añ: —Mijtsʉ dʉ'ʉn n'U'unk'a̱jtypy di'ibʉts njantsytsyejpy, es óyʉts njotkujk'áty mʉt mij.
41001012	Net ja Espíritʉ Santʉ yajnʉjxʉ ja Jesús ma̱ tu'ugʉ mʉj it.
41001013	Jap 'yijty justyikxyxyʉʉ ma̱ yʉ ujts jʉyujk, es ja mʉjku'ugópk Satanás tja'ijxy esʉ Jesús pyekytyúnʉt. Es ñimiinʉdʉ Diosʉ 'yánklʉsʉty es myʉduunʉdʉ.
41001014	Es ko Fwank yajtsiimy, net ja Jesús ñejxy Galileeʉ ña̱a̱xóty es jap tka̱jxwa'xy ja oybyʉ ayuk.
41001015	Net ja Jesús t'anʉʉmʉdʉ ja ja̱'a̱yʉty: —Tʉ jya'ty ja tiempʉ es wingoombʉ dʉ'ʉn ja Diosʉ kyutujkʉn. Yajtʉgátstʉ ja mjot mwinma̱'a̱ñ es mʉbʉktʉ ja oybyʉ ayuk.
41001016	Mejyñbyʉ'a̱a̱yʉ naty ja Jesús jyʉdity jam Galileeʉ ko t'ijxy ja Simonk es ja myʉga'ax Andrés. Yʉ'ʉ naty tyuunk'a̱jttʉp ja a̱jkxma̱jtsk, es tkujʉbípʉdʉ naty ja 'ya̱jkxma̱jtsn nʉjoty.
41001017	Es 'yanma̱a̱yʉdʉ ja Jesús: —Pamiingʉts, es ʉjts miits n'ʉxpʉjkpʉ'áttʉp es nmo'oydyʉt jatu'ugʉ tuunk. Tyamyʉ xyajtsonda̱'a̱ktʉt es xy'ʉxta̱'a̱ydyʉt mayʉ ja̱'a̱y esʉts nandʉ'ʉn yʉ'ʉjʉty n'ʉxpʉjkpʉ'áttʉt.
41001018	Netyʉ tnikaktʉ ja 'ya̱jkxma̱jtsn es oj tpanʉjxtʉ ja Jesús.
41001019	Es ko ja Jesús waanʉ 'yaknas'yo'oyʉ, net t'ijxy ja Santya̱'a̱gʉ esʉ Fwank, Zebedeeʉ mya̱a̱ngʉty, di'ibʉ naty ma̱ tu'ugʉ barkʉ ya'o'oyʉdʉp ja 'ya̱jkxma̱jtsn.
41001020	Ta ja Jesús dyáxʉdʉ, es ja'ajʉty tnikaktʉ ja tyeety ma̱ ja barkʉ mʉt ja tyuumbʉty. Ta oj ñʉjxtʉ mʉt ja Jesús.
41001021	Ta jya̱jttʉ ma̱ ja Kafarnaúm ka̱jpn. Ma̱ ja sa̱a̱bʉdʉ xʉʉ Jesús tyʉjkʉ ma̱ ja tsa̱jptʉjk es tyʉjkʉ ya'ʉxpʉjkpʉ.
41001022	Dʉ'ʉñʉ ja ja̱'a̱yʉty wyʉ'ʉmʉdyaaydyʉ mʉdʉ di'ibʉ kyajxypy, mʉt ko dʉ'ʉnʉ naty ya'ʉxpeky éxtʉm tu'uk di'ibʉ myʉda̱jtypy ja kutujkʉn es kyaj éxtʉm ja di'ibʉty tsa̱jptʉgóty ya'ʉxpʉjktʉp.
41001023	Ma̱ ja tsa̱jptʉjk japʉ naty tu'ugʉ ja̱'a̱y di'ibʉ myʉda̱jtypy ja ka'oybyʉ. Ta yaxkeky:
41001024	—¿Ti mdunaampy mʉt ʉj, Jesús nazarenʉ? ¿Tii mmiimp xyajkutʉgoya'añʉdsʉ? Ʉj n'ʉxkajpyʉts mij ko mwa̱'a̱tsja̱'a̱yʉty di'ibʉ Dios wya̱ndak tkaxa̱'a̱ñ.
41001025	Net ja Jesús t'ooy ja ka'oybyʉ, es t'anma̱a̱y mʉdʉ kyutujkʉn: —¡Amoñʉ es mastu'udʉ tya̱dʉ ja̱'a̱y!
41001026	Es ja ka'oybyʉ twijtsxijty ja ja̱'a̱y, es ja ja̱'a̱y jyantsyyaxy amʉja̱a̱, ta tyukpʉdsʉʉmʉ ja ka'oybyʉ.
41001027	Nidʉgekyʉ dʉ'ʉñʉ wyʉ'ʉmʉdyaaydyʉ ja ja̱'a̱yʉty, es ñayyajtʉʉjʉdʉ ak yʉ'ʉjʉty: —¿Tii dʉnʉ tya̱a̱dʉ? ¡Tya̱dʉ ja̱'a̱y myʉda̱jtypy ja kutujkʉn es t'ana'amʉt extʉ yʉ ka'oybyʉ, es mʉmʉdoojʉp!
41001028	Es pojʉn yajmadya̱a̱gʉdijty ma̱ ja Galileeʉ naxwíñʉdʉ éxtʉm ja Jesús ttuñ ja mʉj'a̱jtʉn es ya'ʉxpeky.
41001029	Ko pyʉdsʉʉmdʉ ma̱ ja tsa̱jptʉjk, net ja Jesús mʉdʉ Santya̱'a̱gʉ esʉ Fwank oj ñʉjxtʉ ma̱ ja tyʉjkʉ Simonk esʉ Andrés.
41001030	Esʉ Simongʉ myʉ't toxytyʉjk ja'a naty mabajngʉjxy ko'knaapy mʉdʉ jʉʉmba̱'a̱m. Ta t'anma̱a̱ydyʉ ja Jesús ko pyékyʉty.
41001031	Ta ja Jesús tmʉwingooñ, es tma̱jtsʉ ja kyʉ'ʉ es dyajpʉde'ky. Ta netyʉ ña̱jxnʉ ja jʉʉmba̱'a̱m, es ja toxytyʉjk yajka̱a̱y ya'úkʉdʉ.
41001032	Ko oj tsyi'tnʉ ja xʉʉ, ta oj dyajmíndʉ ma̱ Jesús nidʉgekyʉ ja puma̱'a̱yʉty es di'ibʉ myʉda̱jttʉp ja ka'óybyʉty,
41001033	es tʉgekyʉ ja kuga̱jpnʉty myiindʉ tʉjk agʉ'ʉm ma̱ naty ja Jesús.
41001034	Jesús ya''agʉdak may ja di'ibʉ myʉda̱jttʉp kana̱k nax ja pa̱'a̱m es yajpʉdsʉʉm ja ka'óybyʉty. Es ja'a ko ja ka'óybyʉty ñija̱'a̱dʉp pʉ́nʉ dʉn ja'a, pa̱a̱ty ja Jesús dyajkutijky es kyaj kya̱jxtʉt.
41001035	Móñʉm, ma̱a̱nʉmʉ naty wyingoodsʉty, ja Jesús pyʉde'ky es oj ñejxy adʉkʉtuuy ka̱jxtákpʉ.
41001036	Simonk esʉ jyamyʉʉdʉty oj 'yʉxta̱'a̱yʉdʉ.
41001037	Ko tpattʉ, ta t'anma̱a̱ydyʉ: —Ni'amukʉ ja̱'a̱yʉty m'ʉxta̱'a̱yʉdʉ.
41001038	Es 'yadsoojʉdʉ ja Jesús: —Jo'om wiink tsoo nawingón es nga̱jxwa̱'xʉdʉts ja ayuk jam, mʉt ko mʉdʉ tya̱a̱dʉdsʉ dʉ'ʉn tʉ nmiñ.
41001039	Es dʉ'ʉnʉ Jesús jyʉdijty ma̱ tʉgekyʉ Galileeʉ ñax es tka̱jxwa'xy ja nitsokʉn ma̱jatyʉ tsa̱jptʉjk es dyajpʉdsémy ja ka'óybyʉty.
41001040	Ma̱ tu'ugʉ xʉʉ myiiñ ma̱ ja Jesús tu'ugʉ ja̱'a̱y di'ibʉ myʉda̱jtypy ja leprʉ pa̱'a̱m. Ta ñaygyoxtʉna̱a̱ydyákʉ wyinduuy es t'anma̱a̱y: —Ʉj nnija̱'a̱bʉts ko mij mba̱a̱dʉts xya''agʉda'aky pʉn mdsejpy.
41001041	Es ja Jesús pya''ayoojʉ es tkʉ'ʉnitooñ es t'anma̱a̱y: —Ndsejpyʉts es m'agʉda̱'a̱gʉt.
41001042	Ko dʉ'ʉn t'anma̱a̱ydyaay, netyʉ ñiwatsʉ ja pya̱'a̱m es 'yagʉdaky.
41001043	Ta ja Jesús t'anma̱a̱y es ñʉjxʉt, es tjantsytyuknipejky es t'anma̱a̱y dʉ'ʉn:
41001044	—Ix jaygyukʉ. Katʉ xytyukmʉmadya'aky ni pʉ́n. Nʉjx winguwa̱'a̱gʉ ja teety, es yak ja mwindsʉ'kʉn éxtʉmʉ Moisés dyajnigutujkʉ, es dʉ'ʉn nidʉgekyʉ ja̱'a̱yʉty tnijáwʉdʉt ko tʉ m'agʉda'aky.
41001045	Per ja ja̱'a̱y oj ñejxy es tmadyakwa'xy tʉgekyʉ oytyim ma̱a̱ty di'ibʉ naty tʉ jyátyʉty. Pa̱a̱ty ja Jesús kyaj mba̱a̱t 'yoktʉjkʉnʉ ijxnide'xy ma̱jatyʉ ka̱jpn, jaayʉ 'yakjʉdity ma̱ kyajpʉ ja̱'a̱y tsyʉʉnʉdʉ. Es oytyim ma̱a̱ty ja ja̱'a̱yʉty tsyoondʉ es tninʉjxtʉ ja Jesús.
41002001	Oknʉm jyʉmbijty ja Jesús ma̱ ja Kafarnaúm ka̱jpn. Es ko yajnija̱'a̱jʉ ko tapʉ naty tʉ tyʉjkja̱'ty,
41002002	ta pojʉn ja ja̱'a̱yʉty ñaymyujkʉdʉ, es ni je'eyʉ kyanakyñibatʉ ma̱ ja tʉjk a̱a̱. Es yʉ'ʉ tka̱jxwa'xy ja Diosʉ 'yayuk.
41002003	Net tmʉmiindʉ ma̱ ja Jesús tu'ugʉ ja̱'a̱y di'ibʉ naty xux, nima̱jtáxk tkʉ'ʉydyʉ.
41002004	Es kom kyaj mba̱a̱t jya'ty extʉ Jesús wyindum, mʉt ko jyantsymyayjya'ayʉty, ta dyajjʉgáktʉ waanʉ ja tʉjkni'x. Es ma̱ dya''awatstʉ, jap tkutʉʉyña̱jxtʉ ja puma̱'a̱y mʉt tu'ugʉ mabajnu'unk.
41002005	Ko ja Jesús t'ijxy éxtʉm ja myʉbʉjkʉnʉty, ta t'anma̱a̱y ja puma̱'a̱y: —Yʉ mbojpʉ yajma'xp.
41002006	Es na̱a̱gʉty ja di'ibʉty tsa̱jptʉgóty ya'ʉxpʉjktʉp di'ibʉ naty jap uñaaydyʉp, ja'a winma̱a̱ydyʉ:
41002007	“¿Ti ko tya̱dʉ ja̱'a̱y dʉ'ʉn kyajxy? Myʉdʉgeebyʉ dʉ'ʉn ja Dios, mʉt ko ni pʉ́n mba̱a̱t tkame'xy ja pojpʉ, yʉ'ʉyʉ dʉ'ʉnʉ Dios.”
41002008	Ñija̱'a̱bʉ naty ja Jesús di'ibʉ wyinma̱a̱ydyʉp. Ta t'anma̱a̱ydyʉ: —¿Ti ko xymyʉdattʉ axʉʉgʉ winma̱'a̱ñʉty?
41002009	Kyaj ñimʉja̱a̱ty njʉna̱'a̱nʉm: “Yʉ mbojpʉ yajma'xp”, mʉt ko kyaj ya'ixy pʉn tʉy'a̱jtʉn. ¿Tii kyaj dyʉ'ʉnʉty? Es mjʉna̱'a̱ndʉp miidsʉty ko ni pʉ́n tka''anʉʉmʉt yʉ tya̱dʉ xux: “Pʉdʉ'ʉk, yajmúk ja mmabajn es nʉjx”,
41002010	mʉt ko mba̱a̱t ya'ixy ko kyaj tmʉdaty ni ti mʉk'a̱jtʉn. ¿Tii kyaj dyʉ'ʉnʉty? Pes oy. Min n'oktuk'ixtʉ ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, sitʉy nmʉda̱jtypyʉts ja mʉk'a̱jtʉn ya̱ naxwiiñ es nma'xʉdʉts ja pojpʉ. Net t'anma̱a̱y ja xux:
41002011	—Mij n'anmaapy, pʉdʉ'ʉk, yajmúk ja mmabajn es nʉjx ma̱ mdʉjk.
41002012	Net ja puma̱'a̱y pyʉde'ky, es dyajmijky ja myabajn, es tsyo'oñ jam ijxnide'xy. Es mʉdʉ tya̱a̱dʉ dʉ'ʉñʉ wyʉ'ʉmʉdyaaydyʉ es t'awda̱jttʉ ja Dios, es jyʉnandʉ: —Ni na̱'a̱nʉmʉ dʉ'ʉn nga'ijxʉm éxtʉmʉ tya̱a̱dʉ.
41002013	Oknʉm ja Jesús oj ñejxy jatʉgok ma̱ ja mejyñbya̱'a̱, es mayʉ ja̱'a̱yʉty myʉwingoonʉdʉ, es dya'ʉxpʉjktʉ.
41002014	Na̱jxpʉ naty ja Jesús tu'a̱a̱y ko t'ijxy ja Leví, Alfeeʉ mya̱a̱nk, 'yu'uñʉ ma̱ yajkugʉbéty. Ta t'anma̱a̱y: —Pamiingʉts es n'ʉxpʉjkpʉ'átʉt. Net ja Leví wya'tse'ky. Ta tpadso'oñ.
41002015	Mʉgaabyʉ naty ja Jesús ma̱ Leví tyʉjk, es mayʉ yajkugʉbajtpʉty esʉ wiingátypyʉ di'ibʉ 'yandijtʉp pojpʉ ja̱'a̱yʉty, nan jam 'yu'uñʉdʉ nandʉ'ʉn ti'igyʉ ma̱ meesʉ ma̱ Jesús es ja 'yʉxpʉjkpʉty, mʉt ko mayʉ naty ja ja̱'a̱yʉty di'ibʉ panʉjxʉdʉp.
41002016	Es ja fariseeʉty di'ibʉty tsa̱jptʉgóty ya'ʉxpʉjktʉp, ko t'ijxtʉ ja Jesús kyay mʉdʉ tadʉ ja̱'a̱yʉty, ta t'anma̱a̱ydyʉ ja ʉxpʉjkpʉty: —¿Wi'ixʉ dʉ'ʉn ko yʉ mwindsʉ́n kyay 'yiiky mʉdʉ yajkugʉbajtpʉty es mʉdʉ pojpʉ ja̱'a̱yʉty?
41002017	Ko Jesús tmʉdooyʉ tya̱a̱dʉ, ta t'anma̱a̱ydyʉ: —Yʉ oy mʉkpʉ ja̱'a̱y kyaj ttseky ja kudsooy, yʉ'ʉ dʉ'ʉn di'ibʉ pʉjkʉdʉp. Kyajts tʉ nmiñ esʉts nwowa̱'a̱ñ ja di'ibʉ jiky'a̱jttʉp tʉy'a̱jtʉn mʉʉt es jyodʉmbíttʉt, yʉ'ʉ dʉn je'eyʉ pojpʉ ja̱'a̱yʉty.
41002018	Tʉgok ko naty ja Fwank Yajnʉbajtpʉ 'yʉxpʉjkpʉty es nandʉ'ʉnʉ fariseeʉdyʉ 'yʉxpʉjkpʉty 'yayu'attʉ, ta myiindʉ na̱a̱gʉdyʉ ja̱'a̱yʉty ma̱ Jesús, es dyajtʉʉdʉ: —¿Ti ko kyaj 'yayu'attʉ mijʉ m'ʉxpʉjkpʉty éxtʉm 'yayu'attʉ yʉ fariseeʉty esʉ Fwangʉ 'yʉxpʉjkpʉty?
41002019	Jesús 'yadsoojʉdʉ: —¿Tii mba̱a̱t 'yayu'aty di'ibʉ tʉ yajwówdʉ ma̱ ja ja̱'a̱y pyeky, ma̱ 'yak'ity mʉdʉ pʉjkpʉ yedyʉjk? Pʉn jam ja pʉjkpʉ yedyʉjk, kyaj mba̱a̱t 'yayu'aty.
41002020	Per mínʉp ja tiempʉ ma̱ ja pʉjkpʉ yedyʉjk yajtukpuwijtstu'udʉt, taanʉm sitʉy 'yayu'áttʉt.
41002021	’Ni pʉ́n tka''axuyʉ tuk wit mʉt tuk pedazʉ jemywyit, mʉt ko ja aba̱jtsʉnʉ jembyʉ nʉʉmúkʉp es kyʉʉdsʉp ja tuk wit. Ta wyʉ'ʉmʉt ni'igʉ mʉj ja kyʉʉtsy'át.
41002022	Es ni yʉ jembyʉ vinʉ kyaya''adamʉ ma̱ yʉ tukpʉ nʉʉ'abutsʉnbyo'o, mʉt ko ja jembyʉ vinʉ mʉgʉʉdsʉp ma̱ ja nʉʉ'abutsʉnbyo'o, es dʉ'ʉn tyʉgóyʉt ja vinʉ es ja nʉʉ'abutsʉnbyo'o. Pa̱a̱ty yajpʉjta'aky yʉ vinʉ jembyʉ ma̱ yʉ jembyʉ nʉʉ'abutsʉnbyo'o.
41002023	Tʉgok ma̱ ja sa̱a̱bʉdʉ xʉʉ na̱jxtʉbʉ naty ja Jesús mʉdʉ 'yʉxpʉjkpʉty triigʉ kamoty, ta ja 'yʉxpʉjkpʉty tkutʉjtʉ ja triigʉ ko jap ñaxtʉ.
41002024	Net ja fariseeʉty t'anma̱a̱ydyʉ ja Jesús: —Ok adsow, ¿ti ko yʉ m'ʉxpʉjkpʉty ttundʉ di'ibʉ kyaj ñigutíkyʉty yajtúnʉt sa̱a̱bʉdʉ xʉʉ?
41002025	Es ja Jesús 'yadsooy: —¿Tii ni na̱'a̱nʉm miits xykya'ʉxpʉktʉ di'ibʉ tyuun ja Davit ko tʉgok mʉt ja jyamyʉʉdʉty oj tyʉgoy'a̱jtxʉdʉ es oj yu'oogʉdʉ?
41002026	Tyʉkʉ ja Davit ma̱ ja Diosʉ tyʉjk ma̱ naty ja Abyatar 'yity teedywyindsʉngópk. Ta ja Davit tka̱a̱y ja kuni'xypyʉ tsa̱jkaaky, di'ibʉ naty je'eyʉ nigutiky tkáydyʉt ja teedyʉty, es tmooy nandʉ'ʉn ja jyamyʉʉdʉty.
41002027	’Ja sa̱a̱bʉdʉ xʉʉ yajpʉjtáky es ja ja̱'a̱yʉty ttuk'oy'áttʉt, es kyaj ja ja̱'a̱yʉty tyuk'oy'átʉdʉt ja sa̱a̱bʉdʉ xʉʉ.
41002028	Pa̱a̱ty jaygyúkʉdʉ ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmʉda̱jtypyʉts nandʉ'ʉn ja kutujkʉn ma̱ yʉ sa̱a̱bʉdʉ xʉʉ.
41003001	Jesús tyʉjkʉ jatʉgok ma̱ ja tsa̱jptʉjk, es japʉ naty tu'ugʉ ja̱'a̱y di'ibʉ tʉ'ʉdsʉ naty ja kyʉ'ʉ tuk adu'um.
41003002	Es na̱a̱gʉdyʉ fariseeʉty t'ix ttundʉ ja Jesús pʉn 'yok'ya''agʉdakypy ja puma̱'a̱y ma̱ ja sa̱a̱bʉdʉ xʉʉ, es dʉ'ʉn tmʉdáttʉt wi'ix t'okni'ʉʉnʉdʉt.
41003003	Net ja Jesús t'anma̱a̱y ja ja̱'a̱y di'ibʉ naty myʉda̱jtypy ja kyʉ'ʉ tʉ'ʉts: —Pʉdʉ'ʉk. Tanʉ ya̱a̱ kujk'a̱a̱y.
41003004	Net ja Jesús dyajtʉʉy ja fariseeʉty: —¿Ti mba̱a̱t ndu'unʉm ma̱ ja sa̱a̱bʉdʉ xʉʉ, ja oybyʉ o axʉʉkpʉ? ¿Nyajtsókʉm o nya'o'kʉmʉ? Es ja'ajʉty kyaj 'yadsoodʉ.
41003005	Net ja Jesús twin'ijxtʉ ja'ajʉty mʉdʉ akʉ, es jyotmay'e'ky ko kyaj tpa''ayowdʉ ja kʉpuma̱'a̱y. Ta t'anma̱a̱y ja ja̱'a̱y: —Yajtʉ́w ja mgʉ'ʉ. Ja ja̱'a̱y dyajtʉʉy ja kyʉ'ʉ, es ta 'yakʉdaky.
41003006	Net pyʉdsʉʉmdʉ ja fariseeʉty es tka̱jxmúktʉ mʉt ja Eroodʉsʉ jya'ayʉty wi'ix 'yoogʉt ja Jesús.
41003007	Es ja Jesús oj ñejxy mʉt ja 'yʉxpʉjkpʉty mejyñbyʉ'a̱a̱y, es pyanʉjxʉdʉ mayʉ Galileeʉ ja̱'a̱yʉty.
41003008	Es nandʉ'ʉn mayjya'ay tnimiindʉ ja Jesús mʉt ko tmʉdowdʉ ja mʉj'a̱jtʉnʉty di'ibʉ tyiimpy. Ja di'ibʉ tso'ondʉp Jerusalén es wiink tsoo ma̱ Judeeʉ, ma̱ Idumeeʉ ñax, Jordán mʉjnʉʉ ninaxy, ma̱ Tirʉ ñax esʉ Sidón ñax.
41003009	Jesús ttuknipejky ja 'yʉxpʉjkpʉty es ya''awijxʉdʉt tu'ugʉ barkʉ awiink ma̱ mba̱a̱t tyʉkʉ kʉdiibʉ ja ja̱'a̱yʉty 'yadijmúkʉdʉt.
41003010	Mʉt ko mayʉ naty ja ja̱'a̱yʉty tʉ dya''agʉda'aky, jyantsy'adijmujktʉp es tmʉwingoondʉ es tpa̱a̱da̱'a̱ndʉ oyjye'eyʉ ja wyitʉ Jesús, es mʉt yʉ'ʉyʉ 'yagʉda̱'a̱ktʉt.
41003011	Es ko di'ibʉ naty myʉda̱jttʉp ja ka'óybyʉty t'ijxtʉ ja Jesús, ta ñaygyoxtʉna̱a̱ydyákʉdʉ Jesús wyindum es jyʉna̱'a̱ndʉ mʉk: —¡Mijtsʉ dʉ'ʉn ja Diosʉ 'yU'unk!
41003012	Es ja Jesús mʉk t'ane'emy ja ka'óybyʉty kʉdiibʉ jyʉna̱'a̱ndʉt pʉ́nʉ dʉn yʉ'ʉ ja Jesús.
41003013	Oknʉm ja Jesús pyatʉjkʉ ma̱ tu'ugʉ kopk, es jam dyaxʉ di'ibʉ yʉ'ʉ tsyojk. Es ñimiinʉdʉ.
41003014	Es ttuknipejky nima̱jmajtsk yʉ'ʉjʉty es 'yapóstʉlʉ'áttʉty, es 'yíttʉt mʉt yʉ'ʉ es tkaxa̱'a̱ñ ayuk ka̱jxwa̱'xpʉ,
41003015	es tmooy ja kutujkʉn es dya''agʉda̱'a̱gʉt ja puma̱'a̱yʉty es dyajpʉdsʉ́mʉt ja ka'óybyʉty.
41003016	Tya̱a̱dʉ dʉ'ʉn ja nima̱jmajtskpʉ: Simonk di'ibʉ yajpʉjták ja xyʉʉ Peedrʉ,
41003017	Santya̱'a̱gʉ es ja myʉga'ax Fwank, Zebedeeʉ mya̱a̱ngʉty, di'ibʉ xyʉmooy Boanerjes (di'ibʉ 'yandijpy ko mʉk kya̱jxtʉ, éxtʉmʉ anaa),
41003018	Andrés, Felipʉ, Bartolomee, Matewʉ, Tomás, Santya̱'a̱gʉ, ja Alfeeʉ mya̱a̱nk, Tadeeʉ, Simonk ja kananeeʉ ja̱'a̱y,
41003019	esʉ Juudʉs Iskaryotʉ di'ibʉ ok kyʉya̱jk ja Jesús.
41003020	Oknʉm jyʉmbijty ma̱ ja tyʉjk mʉt ja 'yʉxpʉjkpʉty, es jatʉgok ñaymyujkʉdʉ ja ja̱'a̱yʉty, es ni tka'okmʉda̱jnʉ ja tiempʉ es kyáydyʉt.
41003021	Ko ja Jesusʉ myʉgu'ugʉty tnija̱'a̱dʉ, ta tnimiindʉ es dyajnʉjxándʉ, es ñayjyʉnánʉdʉ: —Tʉʉ da yʉ'ʉ lyokʉ.
41003022	Nandʉ'ʉn ja di'ibʉty tsa̱jptʉgóty ya'ʉxpʉjktʉp tso'ondʉ Jerusalén, es ñayjyʉna̱'a̱nʉdʉ: —Tya̱dʉ ja̱'a̱y myʉda̱jtypy ja mʉjku'ugópk Belzebuu, pa̱a̱ty dyajpʉdsémy ja ka'óybyʉty.
41003023	Net ja Jesús dyaxʉ ja ja̱'a̱yʉty, es t'anma̱a̱ydyʉ: —Mindʉ es ndukmʉmadya̱'a̱ktʉt tu'ugʉ ijxpajtʉn. ¡Ni wi'ix tsoo mba̱a̱t ja mʉjku'ugópk Satanás tkayajpʉdsémy ja myʉga'oybyʉ!
41003024	Pes pʉn tu'ugʉ kutujkʉn naywya̱'xʉp es tsyiptundʉ tuk peky mʉt ja wiinkpʉty, tadʉ kutujkʉn kyaj mba̱a̱t jyeky.
41003025	Nandʉ'ʉn pʉn tsiptuundʉp ak tukka'axʉty, kyaj mba̱a̱t ñakytyuunmúktʉ.
41003026	Es dʉ'ʉn nandʉ'ʉn, pʉnʉ mʉjku'ugópk nayñibʉdʉ'kʉp mʉdʉ myʉga'óybyʉty, kyaj mba̱a̱t ja mʉjku'ugópkʉ kyutujkʉn jyeky.
41003027	’Ni pʉ́n mba̱a̱t kyatʉkʉ amʉja̱a̱ ma̱ tu'ugʉ kumʉja̱a̱bʉ ja̱'a̱yʉ tyʉjk es tjuudʉt di'ibʉ jap pʉn kyaj jawyiin t'awʉʉnmíky. Per pʉn tʉ t'awʉʉnmíky, net mba̱a̱t tjuuty.
41003028	N'anma̱a̱ydyʉpts miidsʉty ja tʉy'a̱jtʉn. Yʉ Dios mba̱a̱t tme'xy nidʉgékyʉdyʉ ja̱'a̱yʉdyʉ pyojpʉ es ma̱ tmʉ''ʉdʉgoy tmʉga̱jxtʉgóy ja Dios;
41003029	per di'ibʉ myʉ''ʉdʉgeepy myʉga̱jxtʉgeepy ja Espíritʉ Santʉ, kyaj mba̱a̱t ni na̱'a̱ yajme'xy, myʉ'ijttʉ́wʉbʉ dʉ'ʉn ja pyojpʉ winʉ xʉʉ winʉ tiempʉ.
41003030	Dʉ'ʉnʉ Jesús jyʉnáñ mʉt ko japʉ naty na̱a̱gʉty di'ibʉ jʉna̱a̱mp ko Jesús ttuñ ja mʉj'a̱jtʉn mʉdʉ ka'oybyʉ myʉk'a̱jtʉn, kyaj jyʉnandʉ ko Jesús dʉ'ʉn ttuñ mʉdʉ myʉk'a̱jtʉnʉ Espíritʉ Santʉ.
41003031	Net jya̱jttʉ ja tya̱a̱k es ja myʉga'axʉty. Ta wyʉ'ʉmdʉ japyʉ tʉja̱'p.
41003032	Di'ibʉ naty uñaaydyʉp Jesús myʉwingón, ja'a 'yanma̱a̱ydyʉ ja Jesús: —Yʉ mda̱a̱k esʉ mmʉga'axʉty tyap tʉja̱'p, es yʉ'ʉ mmʉga̱jxánʉdʉp.
41003033	Es ja Jesús 'yadsooy: —¿Pʉ́ndsʉ dʉ'ʉn nmʉga'ax'a̱jtypy es pʉ́ndsʉ dʉ'ʉn nda̱a̱k'a̱jtypy?
41003034	Net twin'ijxy di'ibʉ naty wingón win'uñaayʉdʉp, es jyʉnáñ: —Tya̱a̱dʉdsʉ dʉ'ʉn éxtʉm ja nda̱a̱gʉts es éxtʉm ja nmʉga'axʉdyʉts.
41003035	Mʉt ko oytyim pʉ́nʉty di'ibʉ tyiimpy di'ibʉ tsyejpy ja Dios, yʉ'ʉdsʉ dʉ'ʉn éxtʉm ja nmʉga'axʉts yedyʉjk toxytyʉjkʉty es éxtʉmdsʉ nda̱a̱gʉn.
41004001	Jatʉgok tyʉjkʉ ya'ʉxpʉjkpʉ Jesús mejyñbyʉ'a̱a̱y, es ñaymyujkʉ mayʉ ja̱'a̱y ma̱ naty yʉ'ʉ. Pa̱a̱ty tyʉjkʉ ma̱ tu'ugʉ barkʉ di'ibʉ naty jap mejyñ agʉ'p, es jap ñaxwe'tsy, es ja ja̱'a̱yʉty 'yittʉ pu'ujótm.
41004002	Net dya'ʉxpejky kana̱k peky mʉdʉ 'yijxpajtʉn. Es ma̱ ya'ʉxpeky, dʉ'ʉn jyʉnáñ:
41004003	—Mʉdowdʉ tya̱a̱dʉ: Tu'ugʉ ja̱'a̱y oj ñejxy triigʉwʉjpʉ.
41004004	Ko naty jam wyʉjy, tuk peky ja tʉʉmt kya'ay tu'a̱a̱y, es myiindʉ ja joon jʉyujkʉty, ta tpiidʉ.
41004005	Jatuk peky kya'ay tsa̱a̱de'ekykyʉjxm ma̱ kyaj nʉgoo yʉ nax. Ta ja tʉʉmt myujxy pojʉn mʉt ko ja nax kyaj kyʉ́kʉty.
41004006	Es ko 'ya̱a̱ndáky ja xʉʉ, ta tsyaayʉ ja xʉ'án. Es kom kyaj tmʉdaty ja 'ya̱a̱ts kʉk, ta tyʉtsy.
41004007	Es jatuk peky kya'ay ma̱ apyñ myuxy. Ta ja apyñ yooñ es ja'a yajji'xta̱a̱yʉ, es dʉ'ʉn ja tʉʉmt kyaj wyindʉʉy.
41004008	Es jatuk peky kya'ay ma̱ ja oyñax, ta yooñ pyejty ja tʉʉmt es wyindʉʉy; na̱a̱gʉty dyajky i'px ma̱jk ja triigʉ tu'ugátypyʉ ja tʉʉmt, na̱a̱gʉty tʉgʉ'px es na̱a̱gʉty mʉgo'px.
41004009	Di'ibʉ mʉdoodʉp, wa'an tjaygyúkʉdʉ.
41004010	Oknʉm ko Jesús oj wye'emy naydyu'uk, na̱a̱gʉty di'ibʉ naty tʉ tmʉdowdʉ ñimiinʉdʉ mʉt ja nima̱jmajtskpʉ 'yʉxpʉjkpʉty, es yajtʉʉjʉdʉ ko ti dʉn 'yandijpy ma̱ tadʉ ijxpajtʉn.
41004011	Ta 'yanma̱a̱yʉdʉ: —Miidsʉty, Diosʉ dʉ'ʉn mduknija̱'a̱dʉp wi'ix yʉ'ʉ yajkutíky, di'ibʉ kyaj yajnijáwʉ ijty; es di'ibʉts kyaj xypyanejxy, nduk'ʉxpejkypyʉts mʉdʉ ijxpajtʉn,
41004012	mʉt ko oy tjamʉdoodʉ di'ibʉts nmadyakypy es tja'ijxtʉ di'ibʉts ndiimpy, kyaj tjaygyúkʉdʉt, es kyaj jyodʉmbíttʉt, es ja Dios pyojpʉma'xʉdʉt.
41004013	’¿Tii kyaj xyjaygyúkʉdʉ miidsʉ tadʉ ijxpajtʉn? ¿Es wi'ix mba̱a̱t xyjaygyúkʉdʉ ja wiinkpʉdyʉ ijxpajtʉn?
41004014	Ja di'ibʉ wyijpy ja tʉʉmt, dʉ'ʉn éxtʉm ja Diosʉ 'yayuk ka̱jxwa̱'xpʉ.
41004015	Na̱a̱gʉdyʉ ja̱'a̱y dʉ'ʉn éxtʉm ma̱ ja tʉʉmt kya'ay ma̱ tu'u. Myʉdoodʉp ja Diosʉ 'yayuk, per ko tmʉdooda̱'a̱ydyʉ, ta myiñ ja mʉjku'ugópk es pyʉjkxʉty ja ayuk di'ibʉ tʉ tyʉkʉ jyodoty wyinma̱'a̱ñóty.
41004016	Es na̱a̱gʉdyʉ ja̱'a̱y dʉ'ʉn éxtʉm ma̱ ja tʉʉmt kya'ay tsa̱a̱de'ekykyʉjxm ma̱ kyaj nʉgoo nax. Myʉdoodʉp ja Diosʉ 'yayuk es 'yaxá̱jʉdʉp xonda'aky'a̱a̱ xonda'akyjyót,
41004017	es mʉt ko kyaj tmʉdattʉ 'ya̱a̱ts kʉk, pa̱a̱ty kyaj jyaktʉ. Es ko 'yayo'omba̱a̱ttʉ mʉt ja'agyʉjxmʉ Diosʉ 'yayuk, ta kyaj tnakymyʉbʉktʉ.
41004018	Es ja wiinkpʉty dʉ'ʉn éxtʉm ma̱ ja tʉʉmt yajwʉjy ma̱ apyñ myuxy. Myʉdoodʉp ja Diosʉ 'yayuk,
41004019	es yʉ'ʉyʉ wyinma̱'a̱ñ'a̱jttʉp di'ibʉ ya̱ ijtp naxwiiñ, ja mʉkja̱'a̱y'át, ja'a win'ʉ'ʉn winxá̱jʉp es t'adseky oytyim tiity. Tʉgekyʉ tya̱a̱dʉ yajtʉgeepy ja Diosʉ 'yayuk ma̱ yʉ'ʉjʉty, es kyaj myʉj myayʉ.
41004020	Es ta na̱a̱gʉty di'ibʉ myʉdoodʉp ja Diosʉ 'yayuk es 'yaxá̱jʉdʉp, es yajmʉj yajmáyʉp éxtʉm ma̱ ja tʉʉmt oyña̱a̱xóty, es na̱a̱gʉty ya̱jk i'px ma̱jk, na̱a̱gʉty tʉgʉ'px, es na̱a̱gʉty mʉgo'px.
41004021	Nandʉ'ʉn 'yanma̱a̱yʉdʉ: —Ko pʉ́n dyajtoye'eky ja lyamprʉ es dyajnejxy tyʉgoty, ¿tii netyʉ tkujiitsy mʉdʉ kajoon o tpʉjta'aky mabajnbatkʉ'pʉ? Kyaj, ¿kʉdii? Nik ni'igʉ yajpʉjta'aky kʉjxm es tyukjá̱jʉt ja tʉjk yajxón.
41004022	Es ni tii di'ibʉ ijtp ayu'udsyʉ es óknʉm kyawʉ'ʉmʉt ijxnide'xy, es kyaj jyaadyʉ ayu'udsyʉbʉ di'ibʉ kyaj yajnijáwʉt.
41004023	Di'ibʉ mʉdoodʉp, wa'an tjaygyúkʉdʉ.
41004024	Nandʉ'ʉn ya''anma̱a̱ydyʉ: —Mbʉ́ktʉbʉ kwentʉ miits mʉt di'ibʉ mmʉdoodʉp. Ja kijxn di'ibʉ miits myajtuundʉp, nandʉ'ʉnʉ Dios miits mgijxʉmbita̱'a̱nʉdʉ, es extʉ waanʉ ni'igʉ miits di'ibʉ myʉdoodʉp.
41004025	Es di'ibʉ myʉda̱jtypy, yajmo'oyʉp waanʉ ni'igʉ; es di'ibʉ tʉgoy'a̱jtxʉp, yajpʉjkʉp extʉ nʉ'ʉnʉn je'eyʉ tmʉdaty.
41004026	Nandʉ'ʉn jyʉnáñ: —Ja Diosʉ kyutujkʉn dʉ'ʉn éxtʉm ja tʉʉmt di'ibʉ ñipy tu'ugʉ ja̱'a̱y.
41004027	Myanaxy, es óknʉm pyʉde'eky, es dʉ'ʉn ñaxy xʉʉñ koots bom bom, es ja tʉʉmt myuxy es yoñ, es yʉ'ʉ kyaj tnijawʉ wi'ix.
41004028	Ja'a ko kʉ'ʉm myuxy ja tʉʉmt na̱a̱xóty, jawyiin wyimbʉdsemy ja tyeky, óknʉm pyʉjy, taanʉm tpʉjta'aky ja tyʉʉmp.
41004029	Es ko ja tyʉʉmp tsya'amy, ta dyajpʉdʉ'ʉktʉ, mʉt ko tʉ tpa̱a̱ty ja tiempʉ ma̱ myúkʉt ja pʉjta'aky.
41004030	Nandʉ'ʉn jyʉnáñ ja Jesús: —¿Wi'ix kyʉxe'eky ja Diosʉ kyutujkʉn, o ti ijxpajtʉn mʉt ndukmʉ'ijxkijxyʉm?
41004031	Dʉ'ʉn éxtʉm mortás tʉʉmt di'ibʉ yajwʉjp es yajnaxnijeepy. Yʉ'ʉ dʉn waanʉ ni'igʉ mutsk ma̱ ja tʉʉmt ya̱ naxwiiñ,
41004032	es ko yajni'ipy, yoomp mʉj kʉdiinʉm ja wiinkpʉ a̱a̱y ujts, mʉdʉ 'yaay xye'entsy mʉjjátyʉty, ko extʉ yʉ joon jʉyujk mba̱a̱t 'yaniktse'eky ma̱ dya''anikʉ.
41004033	Dʉ'ʉn ja Jesús ttuk'ʉxpʉjktʉ ja Diosʉ 'yayuk, es tpʉjta'aky may ja ijxpajtʉn éxtʉmʉ tya̱a̱dʉty, extʉ mba̱a̱t tjaygyúkʉdʉ.
41004034	Ni ti tkatukmʉmadyaky ko ja ijxpajtʉn tkayajtúñ. Per ko wyʉ'ʉmdʉ ak yʉ'ʉyʉ mʉdʉ 'yʉxpʉjkpʉty, tyukjaygyujkʉdʉp tʉgekyʉ.
41004035	Nan ja xʉʉ ko oj tsyu'ujʉnʉ, ta t'anma̱a̱ydyʉ ja 'yʉxpʉjkpʉty: —N'oknina̱jxʉm ja mejyñ.
41004036	Net tnikaktʉ ja ja̱'a̱yʉty es ñʉjxtʉ mʉt ja barkʉ ma̱ naty ja Jesús 'yu'uñʉ. Es 'yakpanʉjxʉdʉ wiinkpʉdyʉ barkʉ.
41004037	Ta myiiñ tu'ugʉ mʉk poj. Es ko ja nʉʉ ñikapy tʉjkʉp barkoty, net ja barkʉ 'yutsannʉ mʉdʉ nʉʉ.
41004038	Tamʉ natyʉ Jesús mya'ay ʉx'am ma̱ tu'ugʉ kukoy kyʉxmada'aky. Ta dyujxtʉ es t'anma̱a̱ydyʉ: —¡Windsʉ́n! Tyap ngi'inʉnʉ, ¿es mij kyaj ti xyjawʉ?
41004039	Net ja Jesús pyʉde'ky es t'ooy ja poj, es t'anma̱a̱y ja mejyñ: —¡Amoñʉ! ¡Tʉmijtkʉ! Ta ja poj myo'ty, es tʉgekyʉ oj wyʉ'ʉmʉdya'ay amoñʉ es tʉmijtkʉ.
41004040	Net ja Jesús t'anma̱a̱ydyʉ ja 'yʉxpʉjkpʉty: —¿Ti ko nʉgoo m'oktsʉ'kʉnʉdʉ? ¿Ti ko xykyamʉdattʉ mʉbʉjkʉn?
41004041	Ta ja 'yʉxpʉjkpʉty jyantsytsyʉ'kʉdʉ, es ñayjyʉnánʉdʉ: —¿Pʉ́nʉ dʉnʉ tya̱a̱dʉ, ko extʉ yʉ poj esʉ mejyñ mʉmʉdoojʉp?
41005001	Ta tnina̱jxtʉ ja mejyñ, es jya̱jttʉ ma̱ yʉ ñaxwíñʉdʉ Gadarʉ.
41005002	Ko ja Jesús pyʉdseemy ma̱ ja barkʉ, net ñimiinʉ tu'ugʉ ja̱'a̱y di'ibʉ myʉda̱jtypy ja ka'oybyʉ es tsyooñ ma̱ ja kampyoon.
41005003	Tya̱dʉ ja̱'a̱y jam tsyʉna̱a̱y kampyoonóty es ni pʉ́n kyamʉmada'agyʉty, ni mʉdʉ kadenʉ.
41005004	Kana̱k ok jyayajkʉwʉ'ʉñ mʉdʉ kadenʉ, es tyuknujkʉdyaapy,
41005005	es jyʉdity xʉʉñ koots ma̱jatyʉ tun kopk, es ya'axy jyeky kampyoonóty es ñayyajtsayútyʉty mʉdʉ tsa̱a̱.
41005006	Es ko t'ijxy ja Jesús jagam, pʉye'egyʉ oj ñejxy, es ñaygyoxtʉna̱a̱ydyákʉ Jesús wyindum,
41005007	es t'anma̱a̱y jantsy mʉk: —Jesús, Dios Tsa̱jpótmʉdʉ 'yU'unk, ¿wi'ixʉts mij xytyuna̱'a̱ñ? ¡Nmʉnu'xtákypy mʉdʉ Diosʉ xyʉʉgyʉjxm kʉdiits xytsyaatsytyúñ!
41005008	Dʉ'ʉn jyʉnáñ mʉt ko Jesús tʉ naty t'anʉʉmʉ: —Ka'oybyʉ, tukpʉdsʉmʉ tadʉ ja̱'a̱y.
41005009	Ta ja Jesús yajtʉʉjʉ: —¿Ti mxʉ'a̱jtypy? Ta ja'a 'yadsooy: —Ja'ats nxʉ'aty Lejyonk, mʉt ko nimáyʉts ʉʉdsʉty.
41005010	Es ja ka'óybyʉty myʉnu'xtáktʉ ja Jesús es kʉdiibʉ kyáxʉdʉt wiink tsoo.
41005011	Jamʉ naty mayʉ ʉdsʉm jyʉ'xtʉ nawingón ma̱ tadʉ kopk.
41005012	Ta ja ka'óybyʉty tmʉnu'xtáktʉ ja Jesús es t'anʉʉmʉdʉ: —Tunʉ may'a̱jtʉn, kajxtʉgʉts ma̱ yʉ tadʉ ʉdsʉm esʉts ʉʉdsʉty ndʉ́kʉdʉt ma̱ yʉ'ʉ.
41005013	Net ja Jesús dyajkutijky. Ta ja ka'óybyʉty pyʉdseemy ma̱ ja yedyʉjk es tyʉjkʉ ma̱ ja ʉdsʉ́mʉty. Jamʉ naty éxtʉm majtsk milʉ ʉdsʉ́mʉty. Net ja ʉdsʉ́mʉty ñʉjxtʉ jantsy pʉye'egyʉ nax jʉjp'ám es kyupʉyʉ'kna̱jxtʉ mejyñóty, es jap jyi'xta̱a̱ydyʉ.
41005014	Net ja di'ibʉ ja ʉdsʉm kywentʉ'a̱jttʉp pʉye'egyʉ oj ñʉjxtʉ, es oj ttukmʉmadya̱'a̱ktʉ ja nax ka̱jpn es nʉ'a̱a̱y tu'a̱a̱ybyʉty. Ta myiiñ ja ja̱'a̱y es t'ixandʉ ti dʉnʉ naty tʉ jyaty tʉ kyʉbétyʉty.
41005015	Ko jya̱jttʉ ma̱ naty jam ja Jesús, ta t'ijxtʉ ja ja̱'a̱y di'ibʉ naty myʉda̱jtypy ja ka'óybyʉty. Tamʉ naty 'yu'uñʉ witxʉ es yuunk naxypy. Ta ttsʉ'kʉdʉ,
41005016	es di'ibʉ naty tʉ t'ixtʉ, ja'a tyukmʉmadyaktʉ éxtʉmʉ naty tʉ jyaty tʉ kyʉbety mʉt ja ja̱'a̱y di'ibʉ myʉda̱jt ja ka'óybyʉty es éxtʉmʉ naty tʉ jyaty mʉt ja ʉdsʉ́mʉty.
41005017	Net tmʉnu'xtáktʉ ja Jesús es pyʉdsʉ́mʉt jam es ñʉjxʉt wiinktuuy.
41005018	Ko ja Jesús tyʉjkʉ ma̱ ja barkʉ, ja ja̱'a̱y di'ibʉ naty myʉda̱jtypy ja ka'óybyʉty myʉnu'xták ja Jesús esxyʉp ñejxy mʉt yʉ'ʉ.
41005019	Es ja Jesús kyaj dyajkutijky, ni'igʉ t'anma̱a̱y: —Nʉjx ma̱ mdʉjk mʉdʉ mjiiky mmʉgu'uk, es tukmʉmadya̱'a̱k tʉgekyʉ di'ibʉ ja Nindsʉn'a̱jtʉm tʉ ttuñ mʉt mij, es wi'ix tʉ tmʉdaty ja pa''ayo'on mʉt mij.
41005020	Ja ja̱'a̱y oj ñejxy, es tmadyakwa'xy ma̱ yʉ Dekápolʉs ka̱jpnʉty tʉgekyʉ di'ibʉ natyʉ Jesús tʉ ttuñ mʉt yʉ'ʉ. Es dʉ'ʉñʉ wyʉ'ʉmʉdyaaydyʉ ja di'ibáty myʉdoodʉ.
41005021	Ko ja Jesús jyʉmbijty ma̱ ja barkʉ mʉt ja 'yʉxpʉjkpʉty, ta tnina̱jxtʉ ja mejyñ. Es ko jyajty jamdsoo, ta ñimiinʉdʉ mayjya'ay.
41005022	Net ñimiinʉ nidu'uk di'ibʉ xyʉ'a̱jtypy Jayrʉ, di'ibʉ windsʉn'a̱jtp ma̱ ja tsa̱jptʉjk. Ko jyajty ma̱ ja Jesús, ta ñaygyoxtʉna̱a̱ydyákʉ tyeky'ʉjxm,
41005023	es tjantsymyʉnu'xtáky, es t'anʉʉmʉ: —Yʉ nnʉʉxʉts tim'oogánʉp. Tunʉ may'a̱jtʉn, min esʉ mgʉ'ʉ xytyuknikónʉt es 'yagʉda̱'a̱gʉt es jyiky'átʉt.
41005024	Net ja Jesús oj ñejxy mʉt yʉ'ʉ, es may ja ja̱'a̱y oj pyanʉjxʉdʉ es 'yadijmúkʉdʉ.
41005025	Es ma̱ yʉ tadʉ mayjya'ay, japʉ naty tu'ugʉ toxytyʉjk di'ibʉ ma̱jmajtsk jʉmʉjtʉ naty ja taxyʉ pa̱'a̱m tmʉda̱jnʉ.
41005026	Tʉ naty jyantsy'ayoonʉ es tʉ ña̱jxnʉ natyʉ kudsooy kana̱a̱k, es tʉ naty dyajtuunda̱a̱yñʉ tʉgekyʉ ja myeeñ di'ibʉ naty myʉda̱jtypy, es ni wi'ix tsoo tʉ kya''agʉda'aky, ni'igʉ myʉjtáknʉ.
41005027	Ko tya̱dʉ toxytyʉjk tmʉdooy ko jaa ja Jesús, ta tmʉwingooñ ʉxkʉ'p tsoo ma̱ ja mayjya'ay, es ñaydyukpatʉ ja Jesusʉ wyit,
41005028	mʉt ko ñayjyʉna'añʉty: “Mʉt yʉ'ʉyʉ kots nnaydyukpa̱a̱dʉdʉ yʉ wyit, agʉda̱'a̱gʉpts.”
41005029	Es netyʉ ja wyindaxyʉ 'yadijky, es tja̱'a̱jʉ ja ñini'x ko tʉ 'yagʉda'aky.
41005030	Es net ja Jesús tja̱'a̱jʉ ko tʉ naty pʉ́n dya''agʉda'aky mʉt ja myʉk'a̱jtʉn. Net ñayjyʉ'ijxʉ ma̱ ja ja̱'a̱yʉty, es dyajtʉʉy: —¿Pʉ́nʉts ja nwit tʉ ñaydyukpa̱a̱dyʉty?
41005031	Net ja 'yʉxpʉjkpʉty 'yanma̱a̱yʉdʉ: —M'ijxypy ko ja mayjya'ay m'adijmúkʉdʉ, es xyajtʉ́y: “¿Pʉ́n tʉ ñaydyukpa̱a̱dyʉty ja nwítʉts?”
41005032	Es ja Jesús ñas'ijxʉ xidsoo ya̱dsoo es t'ixa̱'a̱ñ pʉ́nʉ naty tʉ ñaydyukpa̱a̱dyʉty ja wyit.
41005033	Ta ja toxytyʉjk tsyʉyʉy mʉt ja tsʉ'ʉgʉ, ja'a ko ñija̱'a̱p éxtʉmʉ naty tʉ jyaty. Ta ñaygyoxtʉna̱a̱ydyákʉ Jesús wyindum, es t'anma̱a̱ydyaay tʉgekyʉ ja tʉy'a̱jtʉn.
41005034	Jesús 'yanma̱a̱yʉ: —Tʉ m'agʉda'aky mʉt ko tʉ xymyʉbeky. Nʉjx yajxón. Tʉ m'agʉda'aky.
41005035	Támnʉmʉ naty ja Jesús 'yakkajxy ko ñimiinʉdʉ ja ja̱'a̱yʉty di'ibʉ tso'omp ma̱ ja Jayrʉ tyʉjk. Ta t'anma̱a̱ydyʉ ja Jayrʉ: —Yʉ mnʉʉx tʉ 'yo'knʉ. Katʉ xyñaky'adsipy ja Windsʉ́n.
41005036	Es ja Jesús ni tkamʉjpʉjtáky éxtʉmʉ naty jyʉna̱'a̱ndʉ. Ta t'anma̱a̱y ja Jayrʉ: —Katʉ mjotmay'eeky. Mʉbʉjkʉts je'eyʉ.
41005037	Es tkutijky es kyaj pʉ́n pyanʉjxʉdʉt, ja'ayʉ ja Peedrʉ, Santya̱'a̱gʉ esʉ Fwank, ja myʉga'axʉ Santya̱'a̱gʉ.
41005038	Ko jyajty ma̱ ja tyʉjkʉ Jayrʉ, net t'ijxy ko ni'igʉ ja ja̱'a̱yʉty ñaymyuk ñaydya̱'a̱dsʉdʉ es jyantsyjyʉ'ʉy jyantsyya̱'a̱xtʉ.
41005039	Ta ja Jesús tyʉjkʉ jap tʉgoty es t'anma̱a̱ydyʉ: —¿Ti ko nʉgoo m'okna'amnʉdʉ es mjʉ'ʉydyʉ? Yʉ kixyu'unk kyaj tʉ 'yeeky, ma̱a̱bʉ dʉ'ʉn.
41005040	Per je'eyʉ tyukxíkʉdʉ. Net ja Jesús dyajpʉdsʉʉmdʉ nidʉgekyʉ. Ta tmʉnejxy ja u'unkta̱a̱k u'unkteety es mʉdʉ 'yʉxpʉjkpʉty. Ta tyʉjkʉ ma̱ ja o'kpu'unk 'yity.
41005041	Ta tma̱jtsʉ ja kyʉ'ʉ es t'anma̱a̱y: —Talita, kumi (di'ibʉ ayuk wimbʉdsʉʉmp: “Kixyu'unk, mij n'anmaapy, pʉdʉ'ʉk.”)
41005042	Netyʉ ja kixyu'unk pyʉde'ky es yo'oydsyo'oñ. Ma̱jmajtskʉ natyʉ jyʉmʉjt. Es ja ja̱'a̱yʉty dʉ'ʉñʉ wyʉ'ʉmʉdyaaydyʉ.
41005043	Es ja Jesús oj tyuknipʉ́kʉdʉ es kʉdiibʉ pʉ́n ttukmʉmadya̱'a̱ktʉt, es tyuknipʉjktʉ es dyajkáyʉt ja kixyu'unk.
41006001	Es ja Jesús tsyo'oñ jap es oj ñejxy ma̱ ja kya̱jpn, es pyanʉjxʉdʉ ja 'yʉxpʉjkpʉty.
41006002	Ko jyajty ja sa̱a̱bʉdʉ xʉʉ, ta tyʉjkʉ ya'ʉxpʉjkpʉ ma̱ ja tsa̱jptʉjk, es may ja ja̱'a̱yʉty di'ibʉ mʉdoo'ijtʉdʉ dʉ'ʉñʉ wyʉ'ʉmʉdyaaydyʉ es ñayjyʉnánʉdʉ: —¿Ma̱ tʉ t'ʉxpekyʉ tya̱dʉ ja̱'a̱y tʉgekyʉ tya̱a̱dʉ? ¿Tii dʉnʉ tya̱dʉ wijy'a̱jtʉn di'ibʉ tʉ yajmo'oy esʉ tya̱dʉ mʉj'a̱jtʉn di'ibʉ tyiimpy?
41006003	Ja'a tya̱a̱dʉ ja tsajtspʉ, ja Mariiʉ mya̱a̱nk esʉ myʉga'axʉ Santya̱'a̱gʉ, Josee, Juudʉs esʉ Simonk, esʉ myʉga'ax toxytyʉjkʉty nan ya̱a̱ 'yity ma̱ ʉdsa̱jtʉm. Dʉ'ʉn jyʉna̱'a̱ndʉ es kyaj ttundʉ kwentʉ.
41006004	Es ja Jesús 'yanma̱a̱yʉdʉ: —Nidʉgekyʉ wyindsʉ'kʉdʉp tu'ugʉ Diosʉ kyuga̱jxpʉ. Jap kyawindsʉ'ʉgʉdʉ ma̱ ja myʉguga̱jpn esʉ myʉgu'uk myʉga'axʉty.
41006005	Es kyaj mba̱a̱t ttuuñ ja mʉj'a̱jtʉn jap, je'eyʉ na̱a̱gʉty oj t'akkʉ'ʉnitóñ es dya''agʉdaky.
41006006	Es ja Jesús dʉ'ʉñʉ wyʉ'ʉmʉ mʉt ko kyaj myʉbʉ́kʉdʉ. Oknʉm ja Jesús oj ya'ʉxpeky ma̱jatyʉ ka̱jpnʉ wingombʉ.
41006007	Ta dyaxʉ ja nima̱jmajtskpʉ 'yʉxpʉjkpʉty, es tkejxy nimajtskáty, es tmooy ja kutujkʉn es dyajpʉdsʉ́mdʉt ja ka'óybyʉty.
41006008	Es ttuknipʉjktʉ kʉdiibʉ dyajnʉjxtʉt tyu'amgyʉjxmʉdʉ, yʉ'ʉyʉ tya̱jk, es kyaj dyajnʉjxtʉt ja pyijñ, ni yʉ kyaayña̱jxʉk, ni yʉ myeeñ,
41006009	yʉ'ʉyʉ tyukwa̱'a̱gʉdʉp ja kyʉ'ʉk es je'eyʉ wit di'ibʉ ñikʉjxm myʉda̱jttʉp.
41006010	Nandʉ'ʉn 'yanma̱a̱yʉdʉ: —Ko mja̱'tʉt ma̱ tu'ugʉ tʉjk, japyʉ m'íttʉt extʉ ko mdsoondʉt jatʉgok.
41006011	Es pʉn jaa ma̱ kyaj m'axá̱jʉdʉ es ni mgamʉdowa̱'a̱nʉdʉ, pʉdsʉmdʉ jap es yajjʉnák ja naxjok mdekykyʉjxy éxtʉmʉ ijxwʉ'ʉmʉn ko dʉ'ʉn pojpʉ mʉʉt 'yittʉ.
41006012	Net oj ñʉjxtʉ ja'ajʉty es tka̱jxwa̱'xtʉ ko yʉ ja̱'a̱yʉty dyajtʉgátstʉt ja jyot wyinma̱'a̱ñʉty.
41006013	Es nandʉ'ʉn dyajpʉdsʉʉmdʉ mayʉ ka'óybyʉty es ttukku'tstʉ ja aseytʉ oliivʉ nimayʉ puma̱'a̱yʉty, es dya''agʉdaktʉ.
41006014	Ja rey Eroodʉs tmʉdooyʉ tya̱a̱dʉ, mʉt ko nidʉgekyʉ ja ja̱'a̱yʉty tmadyakwa̱'xtʉ oymyadsooty di'ibátyʉ ja Jesús tyiimpy. Es nija'adyʉ ja̱'a̱yʉty jyʉnandʉ: —Ja Fwank Yajnʉbajtpʉ tʉ jyikypyeky ma̱ tʉ 'yeeky, pa̱a̱ty tmʉdatyʉ tya̱dʉ mʉk'a̱jtʉn es ttúnʉt ja mʉj'a̱jtʉn.
41006015	Wiinkpʉty jyʉna̱'a̱ndʉ: —Yʉ'ʉ dʉ'ʉn ja Diosʉ kyuga̱jxpʉ Eliiʉs. Es ja wiinkpʉty jyʉnandʉ: —Yʉ'ʉ dʉ'ʉn tu'ugʉ Diosʉ kyuga̱jxpʉ, éxtʉm di'ibʉ jékyʉp ja Diosʉ kyuga̱jxpʉty.
41006016	Ko ja Eroodʉs tmʉdooyʉ tya̱a̱dʉ, ta jyʉnáñ: —Tya̱a̱dʉ dʉ'ʉn ja Fwank di'ibʉts ʉj nni'ana'amʉ es yajniboodʉt ja kyʉba̱jk. Tʉ jyikypyeky.
41006017	Dʉ'ʉn ja Eroodʉs jyʉnáñ mʉt ko tʉ naty dyajtsímyʉty ja Fwank, es tʉ naty dyajkʉwʉʉñʉty mʉdʉ kadenʉ jap pujxndʉgóty ja'agyʉjxmʉ wyinma̱'a̱ñ ja Erodiiʉs, di'ibʉ naty ñʉdo'oxy'ajtypy ja Felipʉ, Eroodʉsʉ myʉga'ax, es ja Eroodʉsʉ naty tʉ twijtskúkʉ éxtʉmʉ tyoxytyʉjkʉn.
41006018	Es ja Fwank 'yanmaabyʉmʉ naty yʉ Eroodʉs: —Yʉ Dios kyaj dyajkutíky es xytyoxytyʉjk'átʉt ja mmʉga'axʉ ñʉdo'oxy.
41006019	Es ja Erodiiʉs tyuk'ak'a̱jtypyʉ naty ja Fwank, es jyaya'oogaampy, per kyaj mba̱a̱t,
41006020	mʉt ko yʉ Eroodʉs ttsʉ'kʉ ja Fwank, ja'a ko ñija̱'a̱bʉ naty ko yʉ Fwank jyiky'aty tʉy'a̱jtʉn mʉʉt es wya̱'a̱tsja̱'a̱yʉty, es kyaj tna'ijxy es yajtúnʉt axʉʉk. Es oy ja 'ya̱a̱ 'yayuk tjamʉdoojʉ xonda'aky'a̱a̱ xonda'akyjyót, kyaj tnijawʉ ti tyúnʉp.
41006021	Es ja Erodiiʉs pyat wi'ix tsoo mba̱a̱t 'yeeky ja Fwank ma̱ ja Eroodʉsʉ naty tmʉjtúñ ma̱ ja xyʉʉ jyʉmʉjt dya''abety, ma̱ Eroodʉs dyajnaxkʉdáky tu'ugʉ ka̱'a̱y ukʉn es kyáydyʉt ja syolda̱a̱dʉ wyindsʉ́nʉty, ja windsʉndʉjkʉty esʉ Galileeʉ ja̱'a̱yʉdyʉ myʉj yajkutujkpʉty.
41006022	Ja Erodiiʉsʉ ñʉʉx tyʉjkʉ ma̱ naty tʉ ñaxkʉda'aky ja ka̱'a̱y ukʉn es 'yejtsy, es ja Eroodʉs es ja di'ibʉ naty mʉʉt kyaaydyʉ tyukjotkʉdaktʉ éxtʉmʉ naty 'yetsy.
41006023	Es ja Eroodʉs twa̱ndaky ja kiixy: —Amdoogʉts di'ibʉ mdsejpy es nmo'oyʉt, es tʉy'a̱jtʉn n'anʉʉmʉ ko nmo'oyʉp oytyim tiity di'ibʉts xy'amdoop, oytyim kujkwa'xyʉty di'ibʉts ʉj nmʉda̱jtypy.
41006024	Net ja kiixy pyʉdseemy, es t'anma̱a̱y ja tya̱a̱k: —¿Tits n'amdówʉp? Ta ja tya̱a̱k 'yadsoojʉ: —Amdow ja Fwank Yajnʉbajtpʉ kyʉba̱jk.
41006025	Ta ja kiixy tyʉjkʉ pojʉn ma̱ naty ja Eroodʉs, es t'anma̱a̱y: —Ndsejpyʉts es tyamyʉ xymyo'oyʉdʉts palanganoty ja Fwank Yajnʉbajtpʉ kyʉba̱jk.
41006026	Net ja Eroodʉs jyantsyjyotmaybyejky. Per kom tʉ naty t'anʉʉmʉ jyabye'xy wyindúmʉty, kyaj ttseky yajtukxi'igʉt ja 'yayuk.
41006027	Netyʉ ttuk'ane'emy tu'ugʉ syolda̱a̱dʉ es dyajmínʉt ja Fwangʉ kyʉba̱jk. Ja solda̱a̱dʉ oj ñejxy ma̱ ja Fwank 'yity tsimy pujxndʉgóty es oj tnibo'tʉ ja kyʉba̱jk
41006028	es dyajmiiñ ma̱ tu'ugʉ palanganʉ. Ta tmooy ja kiixy es ja kiixy tmooy ja tya̱a̱k.
41006029	Ko tnija̱'a̱dʉ ja Fwangʉ 'yʉxpʉjkpʉty, ta dyajpʉdʉ'ktʉ ja ñini'x es oj dyajnaxtʉ́kʉdʉ.
41006030	Oknʉm 'yaja̱jtmujktʉ ja apóstʉlʉty ma̱ ja Jesús, es ttukmʉmadyaktʉ tʉgekyʉ di'ibʉ naty tʉ ttundʉ es di'ibʉ naty ja ja̱'a̱y tʉ dyajtuk'ʉxpʉ́ktʉ.
41006031	Es mʉt ko nimayʉ naty ja ja̱'a̱yʉty ñaywyinax ñaywyindʉ́kʉdʉ ma̱ Jesús, ni tka'okmʉda̱jnʉdʉ ja tiempʉ es kyáydyʉt, pa̱a̱ty ja Jesús t'anma̱a̱ydyʉ: —Mindʉ. Jo'om n'okpo'xʉm ma̱ tu'ugʉ abak it.
41006032	Net ak yʉ'ʉjʉty oj ñʉjxtʉ barkoty adʉkʉtuuy.
41006033	Per may ja ja̱'a̱yʉty t'ʉxka̱jptʉ ja Jesús es t'ijxtso'oñ. Pa̱a̱ty tsyo'ondʉ pojʉn ma̱jatyʉ ka̱jpn, es tekyye'epy jya̱jttʉ jawyiin ma̱ naty ja barkʉ jyata̱'a̱ñ.
41006034	Ko ja Jesús pyʉdseemy barkoty, ta t'ijxy may ja ja̱'a̱yʉty es tpa''ayooy, mʉt ko dʉ'ʉnʉ naty éxtʉmʉ borreegʉ di'ibʉ kyaj tmʉdaty ja kywentʉ'a̱jtpʉ. Ta tyʉjkʉ ya'ʉxpʉjkpʉ, es ttuk'ʉxpʉjktʉ kana̱k peky.
41006035	Ko oj tsyu'ujʉnʉ, ta ñimiinʉdʉ ja 'yʉxpʉjkpʉty es 'yanma̱a̱yʉdʉ: —Tʉ tsyu'ujʉnʉ, es ni pʉ́n kyatsʉʉnʉ ma̱ tya̱dʉ luga̱a̱r.
41006036	Anʉʉmʉdʉ ja ja̱'a̱yʉty es ñʉjxnʉdʉt rantsyotm o ma̱ yʉ wingombʉ ka̱jpn es tjúydyʉt ja kya'ay 'yukʉn, mʉt ko kyaj tmʉdattʉ ti kyáydyʉp.
41006037	Per ja Jesús 'yadsoojʉdʉ: —Mo'oydyʉ miidsʉty kya'ay 'yukʉn. Ta ja'ajʉty 'yadsoodʉ: —¿Mdsejpy esʉts ʉʉdsʉty nʉjx njuydyʉ majtsk mʉgo'px xʉʉ nidún yʉ tsa̱jkaaky esʉts ndukkáydyʉt?
41006038	Jesús 'yadsoojʉdʉ: —¿Na̱a̱gʉ tsa̱jkaaky jap xymyʉdattʉ? Nʉjx ixtʉ. Ko tnija̱'a̱dʉ, ta t'anma̱a̱ydyʉ: —Mʉgoxkʉ tsa̱jkaaky es majtskʉ a̱jkxu'unk.
41006039	Net ja Jesús ttuk'ane'emy ja 'yʉxpʉjkpʉty es dyajnaxwaatstʉt ja ja̱'a̱yʉty tuk pekyaty ma̱ ja mʉʉyóty.
41006040	Ta ñaxwa'tstʉ tuk pekyaty mʉgo'pxáty es justyikxymya̱jkáty.
41006041	Net ja Jesús tkone'ky ja mʉgoxkpʉ tsa̱jkaaky es ja majtskpʉ a̱jkxu'unk, es pyat'ijxy tsa̱jpótm es tja̱'a̱ygyʉdáky ja Dios. Ta ttujkwa'xy ja tsa̱jkaaky es tmooydyʉ ja 'yʉxpʉjkpʉty es dyajwa̱'xtʉt ma̱ ja ja̱'a̱yʉty. Nandʉ'ʉn dyajwa'xy ja majtskpʉ a̱jkxu'unk ma̱ ja mayjya'ay.
41006042	Nidʉgekyʉ kyaaydyaaydyʉ jotkʉda'aky.
41006043	Oknʉm dyajmujktʉ ma̱jmajtsk katsy ja tsa̱jkaaky tyuktukʉ esʉ a̱jkx di'ibʉ nadʉjkʉ.
41006044	Es di'ibʉ ja tsa̱jkaaky kyaaydyʉ, ja'a nimʉgoxk milʉ yedyʉjkʉty, es kyaj myadsyoydyʉjkʉ ja toxytyʉjkʉty es ja ʉna̱'ku'ungʉty.
41006045	Netyʉ ja Jesús dyajtʉjkʉ ja 'yʉxpʉjkpʉty barkoty es 'yawinnáxtʉt ma̱ ja mejyñ es jya̱'ttʉt Betsaydʉ ko naty yʉ'ʉ ñayjyʉgajxyʉty mʉt ja ja̱'a̱yʉty.
41006046	Es ko naty tʉ dyaj'yo'oywya̱'xtʉ ja ja̱'a̱yʉty, ta ja Jesús wyimbejty ma̱ tu'ugʉ kopk ka̱jxtákpʉ.
41006047	Ko oj kyoodsʉnʉ, mejyñgyujk'ámʉ natyñʉ ja barkʉ es ja Jesús naydyi'igyʉ naty tʉ wye'emy windʉ'ʉtstuuy,
41006048	es t'ijxy ko ja 'yʉxpʉjkpʉty nimʉja̱a̱ tjantsykya̱a̱ptʉ ja nʉʉ, mʉt ko naty pyojkuyáty. Es kajamóñʉm yo'oy nʉʉ wingʉjxy ja Jesús es tninejxy ja 'yʉxpʉjkpʉty. Na̱jxa̱a̱mbʉ naty ja Jesús ma̱ ja 'yʉxpʉjkpʉty
41006049	ko 'yijxʉdʉ yo'oy nʉʉ wingʉjxy. Ta ñayjyʉnánʉdʉ ko ijxma̱'ttʉbʉ daa. Ta yaxkaktʉ,
41006050	mʉt ko tsyʉ'kʉdʉ. Es myʉga̱jxʉdʉ ja Jesús, es 'yanma̱a̱yʉdʉ: —¡Jotmʉkta̱'a̱ktʉ! Ʉjtsʉ dʉ'ʉn. Katʉ mdsʉ'ʉgʉdʉ.
41006051	Net ja Jesús tyʉjkʉ barkoty ma̱ naty ja'ajʉty. Ta myo'ty ja poj. Ta ja'ajʉty dʉ'ʉñʉ wyʉ'ʉmʉdyaaydyʉ,
41006052	ja'a dʉ'ʉn mʉt ko kyajpʉ naty tʉ tjaygyúkʉdʉ ti dʉn 'yandijpy ma̱ Jesús dyajmáyʉ ja tsa̱jkaaky es ja a̱jkxu'unk, mʉt ko juun wyinma̱'a̱ñʉty.
41006053	'Yawinna̱jxtʉ ma̱ ja mejyñ. Ta jya̱jttʉ Jenesaret, es jam tkuwʉ'ʉndʉ mejyñbyʉ'a̱a̱y ja barkʉ.
41006054	Ko ttukjʉna̱jkta̱a̱ydyʉ ja barkʉ, net ja ja̱'a̱yʉty t'ʉxka̱jptʉ ja Jesús
41006055	es pʉye'egyʉ oj ñʉjxtʉ ja ja̱'a̱yʉty ma̱jatyʉ ka̱jpn, es tkʉʉymyiindʉ mabajngʉjxy ja puma̱'a̱yʉty ma̱ natyʉ Jesús.
41006056	Es oymya̱a̱ty ma̱ ja Jesús jya'ty ma̱jatyʉ ka̱jpnba̱'a̱jʉty es ka̱jpnótyʉty o rantsyótyʉty, tpʉjta̱'a̱ktʉ ja puma̱'a̱yʉty tu'a̱a̱y es tmʉnu'xta̱'a̱ktʉ ja Jesús es oyjye'eyʉ tpa̱a̱ttʉt ja wyit pa̱'a̱. Es nidʉgekyʉ di'ibʉ pátʉdʉp agʉdáktʉp.
41007001	Ta ñaymyujkʉdʉ ma̱ Jesús ja fariseeʉty es ja di'ibʉty tsa̱jptʉgóty ya'ʉxpʉjktʉp di'ibʉ tso'ondʉ Jerusalén.
41007002	Tya̱a̱dʉ yʉ'ʉ 'yijxtʉ ko nija'adyʉ Jesusʉ 'yʉxpʉjkpʉty kyaydyʉ es kyaj wya̱'a̱dsʉdyʉ kyʉ'ʉ, ja'a njʉna̱'a̱nʉm kyaj kyʉbujtʉ éxtʉm jaayʉm fariseeʉty ttundʉ.
41007003	Mʉt ko yʉ fariseeʉty esʉ israelítʉty nidʉgekyʉ pyanʉjxtʉp ja kyostúmbrʉdyʉ 'yaptʉjkʉty ko ma̱ kyaya̱'a̱ndʉ koonʉm wa̱'a̱ts wa̱'a̱ts kyʉbujtʉ.
41007004	Es ko tʉ 'yotstʉ ma̱a̱yóty, kyaj kyaydyʉ pʉn kyaj kyʉbujtʉ wa̱'a̱ts wa̱'a̱ts. Es ta mayʉ kostúmbrʉty di'ibʉ yʉ'ʉjʉty 'yakpaduundʉp, éxtʉm ko tpujtʉ vyasʉ di'ibʉ tyuk'úkʉdʉp, ja pyujxndu'ts esʉ wiingátypyʉ 'yabʉjk 'yadu'unʉn.
41007005	Ja'agyʉjxm ja fariseeʉty es ja di'ibʉty tsa̱jptʉgóty ya'ʉxpʉjktʉp dyajtʉʉdʉ ja Jesús: —¿Ti ko tkapadundʉ yʉ m'ʉxpʉjkpʉty di'ibʉ jaayʉm ja n'aptʉjkʉdyʉts ttundʉ? Yʉ'ʉjʉty je'eyʉ kyaydyʉ mʉdʉ kyʉ'ʉ ni kyawa̱'a̱dsʉty.
41007006	Netʉ Jesús 'yadsoojʉdʉ: —Miidsʉty di'ibʉ nay'andíjʉdʉp es jyiky'attʉ tʉy'a̱jtʉn mʉʉt, yajxón ja Diosʉ kyuga̱jxpʉ Isaiiʉ mnimadyakʉ miidsʉty ko dʉ'ʉn tkʉxja̱a̱y: Tya̱dʉ ja̱'a̱y xywyindsʉ'kʉpts wingʉ'ʉy agʉ'ʉy, per ja jyot wyinma̱'a̱ñ jagam 'yity ma̱ ʉjʉn.
41007007	Ni ti tkatsooty ko ñay'andíjʉdʉ es xyja''awdáttʉts. Yʉ'ʉ tuk'ʉxpʉjktʉp di'ibʉ 'yana'amʉn'a̱jtypy je'eyʉ ja̱'a̱yʉty.
41007008	Pa̱a̱dyʉ Isaiiʉ t'anʉʉmʉ dʉ'ʉmbʉ ja̱'a̱yʉty éxtʉm miidsʉty. Mmastúttʉp miidsʉty ja Diosʉ 'yana'amʉn es xypyadúndʉt éxtʉm ja ja̱'a̱y jaayʉm ttundʉ.
41007009	'Yak'anma̱a̱yʉdʉ ja Jesús: —Miits m'aktimpaduundʉp di'ibʉ m'aptʉjk tyuundʉp, es dʉ'ʉn xy'ʉxtijtʉ ja Diosʉ 'yana'amʉn.
41007010	Moisés myooy ja ja̱'a̱yʉty ja Diosʉ 'yana'amʉn ma̱ jyʉna'añ: “Mwindsʉ'ʉgʉp ja mda̱a̱k mdeety”, es “Ja di'ibʉ kya̱jxpejkypy yʉ tyeety o yʉ tya̱a̱k, oogʉp yʉ'ʉ.”
41007011	Per miits mjʉnándʉp ko tu'ugʉ ja̱'a̱y mba̱a̱t t'anʉʉmʉ tya̱a̱k tyeety: “Kyaj mba̱a̱t nbudʉkʉ, mʉt ko tʉgekyʉ di'ibʉts nmʉda̱jtypy esxyʉp miits nbudʉ́kʉdʉ, tʉʉdsʉ Dios ndukmʉyoxy.”
41007012	Es pʉn dʉ'ʉn jyʉna'añ, kyaj ñakytsyékyʉty ja tya̱a̱k tyeety tpudʉ́kʉt.
41007013	Es mʉdʉ tya̱a̱dʉ myajtʉgooydyʉp ja Diosʉ 'yayukʉ myadakʉn mʉt yʉ'ʉgyʉjxmʉ tadʉ mgostúmbrʉty. Mayʉ dʉ'ʉmbʉ mgostúmbrʉty di'ibʉ m'akpaduundʉp.
41007014	Jatʉgokʉ Jesús dyáxʉdʉ ja ja̱'a̱yʉty, es t'anma̱a̱ydyʉ: —Mʉdowdʉ nidʉgékyʉty, es jaygyúkʉdʉ.
41007015	Yʉ di'ibʉ ja̱'a̱yʉty jyʉ'xtʉp, kyaj yʉ'ʉ yajpekykya̱'a̱dʉ, yʉ'ʉ dʉ'ʉn di'ibʉ pʉdsʉʉmp jyodoty wyinma̱'a̱ñóty.
41007016	Di'ibʉ mʉdoodʉp, wa'an tjaygyúkʉdʉ.
41007017	Ko ja Jesús tmastuty ja ja̱'a̱yʉty, ta tyʉjkʉ tʉgoty es ja 'yʉxpʉjkpʉty yajtʉʉjʉdʉ ti dʉn 'yandijpyʉ tya̱dʉ 'yijxpajtʉn.
41007018	Ta ja'a 'yadsoojʉ: —¿Nan kyaj miits xyjaygyúkʉdʉ? Ko di'ibʉ tʉjkʉp a̱a̱jóty, kyaj yʉ'ʉ di'ibʉ yajpekykya̱'a̱p,
41007019	mʉt ko di'ibʉ tʉjkʉp a̱a̱jóty, jodoty yʉ'ʉ ñejxy, es óknʉm pyʉdsemy. Es mʉdʉ tya̱a̱dʉ Jesús tyuknija̱'a̱dʉ ko tʉgekyʉ je'xy peky, wa̱'a̱dsʉ'ʉ.
41007020	Es nandʉ'ʉn 'yanma̱a̱yʉdʉ: —Ko di'ibʉ pʉdsʉʉmp jyodoty wyinma̱'a̱ñóty, yʉ'ʉ sitʉy yajpekykya̱'a̱dʉp ja ja̱'a̱yʉty,
41007021	mʉt ko ma̱ ja ja̱'a̱y jyodoty wyinma̱'a̱ñóty myiñ yʉ axʉk winma̱'a̱ñ, yʉ mʉ'induunk, yʉ yajja̱'a̱y'o'k, ko ja̱'a̱y dyajtʉgóydyʉ yʉ pʉjk úkʉnʉ wyindsʉ'kʉn,
41007022	yʉ ma'tsk, yʉ adsojk, yʉ andak, yʉ axʉk jiky'a̱jtʉn, yʉ naywyinnaxʉja̱'a̱k, yʉ pi'tska̱jx, yʉ mʉjpátʉk, yʉ kujuun'át.
41007023	Tʉgekyʉ tya̱dʉ axʉk'a̱jtʉn, yʉ'ʉ miimp jodoty winma̱'a̱ñóty, es yʉ'ʉ dʉ'ʉn yajpekykya'apy ja ja̱'a̱yʉty.
41007024	Ta Jesús jap tsyo'oñ es ñejxy jamdsow ma̱ Tirʉ ka̱jpn es Sidón ka̱jpn. Es tyʉjkʉ ma̱ tu'ugʉ tʉjk, es kyaj tjatsejky es pʉ́n tnijáwʉt. Per kyaj oj mba̱a̱t 'yity ayu'udsyʉ.
41007025	Tu'ugʉ toxytyʉjk di'ibʉ natyʉ ñʉʉx myʉda̱jtypy ja ka'oybyʉ, ko tmʉdooy ko tʉ naty jya'ty ja Jesús, ta tnimiiñ es ñaygyoxtʉna̱a̱ydyákʉ tyeky'ʉjxy.
41007026	Tadʉ toxytyʉjk kyaj 'yisraelítʉty es sirʉfenisyʉ ja̱'a̱y. Yʉ'ʉ 'yamdoojʉ ja Jesús es ttúnʉt ja may'a̱jtʉn es dyajpʉdsʉ́mʉt ja ka'oybyʉ ma̱ ja ñʉʉx.
41007027	Esʉ Jesús 'yanma̱a̱yʉ: —Jayʉjp yajkáydyʉ u'unk ʉna̱'k, mʉt ko kyaj 'yóyʉty es ndukwingo'ondútʉm ja tsya̱jkaagyʉty es nmo'oyʉm ja úkʉty.
41007028	Es ja toxytyʉjk 'yadsooy: —Tʉy'a̱jtʉnʉ'ʉ, Windsʉ́n, per extʉ yʉ uk kyaaydyʉp meesʉ patkʉ'p di'ibʉ ja ʉna̱'ku'ungʉty yajka̱'a̱dʉp ja tsya̱jkaakywyáy.
41007029	Net ja Jesús 'yadsoojʉ: —Mʉt ko oy tʉ m'adsoy, nʉjx jotkujk ma̱ mdʉjk. Tʉ ja ka'oybyʉ pyʉdsemy ma̱ ja mnʉʉxʉn.
41007030	Ko ja toxytyʉjk jyajty ma̱ ja tyʉjk, ta tpaty ja ñʉʉx mabajngʉjxy es tʉ naty tyukpʉdsémyʉty ja ka'oybyʉ.
41007031	Netʉ Jesús tsyo'oñ jap Tirʉ ña̱a̱xóty, es ñajxy Sidón ka̱jpnóty es ma̱jaty ja Dekápolʉs ka̱jpnʉty. Ta jyajty ma̱ ja Galileeʉ Myejyñ.
41007032	Jap tyuknimiinʉdʉ tu'ugʉ yedyʉjk nat es awʉ'ʉmʉp, es yajpʉjktsooy ja Jesús esʉ kyʉ'ʉ ttuknikónʉt tadʉ yedyʉjk.
41007033	Ta Jesús oj dyajnejxy ja ja̱'a̱y wiink tsoo ma̱ kyaj pʉ́n. Net ja kyʉwa'xypy t'adijʉ ja ja̱'a̱y tyatskoty es mʉdʉ tsyujy ttooñ ja ja̱'a̱yʉ ya'an.
41007034	Net ja Jesús pyat'ijxy tsa̱jpótm, es myʉkxejy es t'anma̱a̱y: —¡Awa̱'a̱ts!
41007035	Netyʉ ja ja̱'a̱yʉ tyatsk 'yawatsy es ja ya'an 'yagʉdaky. Ta oj yajxón kya̱jxpéky.
41007036	Esʉ Jesús tyuknipʉjkʉ kʉdiibʉ pʉ́n t'awánʉt. Es éxtʉm jyantsyjyayajtuknipejky, waanʉ ni'igʉ oj tmadyakwa'xy.
41007037	Es dʉ'ʉñʉ wyʉ'ʉmʉdyaaydyʉ ja ja̱'a̱yʉty, es jyʉna̱'a̱ndʉ: —Tʉgekyʉ oy ttuñ, extʉ yajmʉdoobejkypy ja nátʉty es yajka̱jxpejkypy ja uum.
41008001	Ma̱ tadʉ tiempʉ mayʉ natyʉ ja̱'a̱yʉty tʉ ñaymyúkʉdʉ es kyajpʉ naty tmʉdattʉ kya'ay 'yukʉn. Net ja Jesús dyaxʉ ja 'yʉxpʉjkpʉty es t'anma̱a̱ydyʉ:
41008002	—Nmʉda̱jtypyʉts ja pa''ayo'on mʉdʉ tya̱dʉ ja̱'a̱yʉty, mʉt ko tʉ tyʉgʉkxʉbajnʉ ma̱ 'yittʉ ya̱a̱ mʉt ʉj es kyaj tmʉdattʉ ni tii ti jyʉ'xtʉp.
41008003	Es pʉn ngejxypyʉts ma̱ ja tyʉjkʉty ayuu, yuugʉdáwdʉbʉ'ʉ tu'a̱a̱y, mʉt ko na̱a̱gʉty jagam tʉ tsyoondʉ.
41008004	Net ja 'yʉxpʉjkpʉty 'yadsoojʉdʉ: —¿Es wi'ix mba̱a̱t yajmo'oy ja kya'ay 'yukʉn ma̱ tya̱dʉ itʉn? Ya̱a̱ ni pʉ́n kyatsʉʉnʉ.
41008005	Ta Jesús yajtʉʉjʉdʉ: —¿Na̱a̱k xymyʉdattʉ miidsʉty yʉ tsa̱jkaaky? Es ja'ajʉty 'yadsoodʉ: —Jʉxtujk.
41008006	Net ja Jesús t'anma̱a̱ydyʉ ja 'yʉxpʉjkpʉty es dyajnaxwaatstʉt ja ja̱'a̱yʉty naxkʉjxy. Ta tkone'ky ja jʉxtujkpʉ tsa̱jkaaky es tja̱'a̱ygyʉdáky ja Dios. Net ttujkwa'xy es tmooy ja 'yʉxpʉjkpʉty, es ja'ajʉty dyajwa̱'xtʉt ma̱ ja ja̱'a̱yʉty.
41008007	Myʉda̱jttʉbʉ naty nandʉ'ʉn na̱a̱gʉdyʉ a̱jkxu'unk. Esʉ Jesús oj tja̱'a̱ygyʉda'aky ja Dios, es oj ttuk'yajwa̱'xtʉ ja 'yʉxpʉjkpʉty ma̱ ja ja̱'a̱yʉty.
41008008	Nidʉgekyʉ kyaay 'yuktʉ es 'yujts jyotkʉdaktʉ, es t'aktim'yajmujktʉ jʉxtujk katsy ja tsa̱jkaaky tyuktukʉ di'ibʉ nadʉjkʉ.
41008009	Di'ibʉ ka̱a̱ydyʉ nima̱jtáxk milʉn, es kyaj yajmaydsyóy ja toxytyʉjkʉty esʉ ʉna̱'ku'ungʉty. Ta Jesús ñayjyʉga̱jxʉ mʉt ja'ajʉty,
41008010	es tyʉjkʉ ma̱ ja barkʉ mʉt ja 'yʉxpʉjkpʉty es oj ñejxy ma̱ ja ñaxwíñʉdʉ Dalmanutʉ.
41008011	Ko jap jyajty, ta na̱a̱gʉdyʉ fariseeʉty tninʉjxtʉ ja Jesús es dyajtʉʉdʉ tijaty es dʉ'ʉn dya''anʉguga̱'a̱jʉya̱'a̱ndʉ. Ta t'amdoodʉ es tyuk'íxʉdʉt tu'ugʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn pʉn jantsyʉ dʉ'ʉn ko Diosʉ naty tʉ kyéxyʉty.
41008012	Netʉ Jesús oj myʉkxejy es jyʉnáñ: —¿Ti kots xy'amdowdʉ miidsʉty tu'ugʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn?
41008013	Ta ja Jesús tmastuttʉ ja'ajʉty, es tyʉjkʉ jatʉgok ma̱ ja barkʉ es oj ñejxy wiink tsoo ma̱ ja mejyñ.
41008014	Tʉʉdʉmʉ naty ja 'yʉxpʉjkpʉty tja̱'a̱ydyʉgóydyʉ dyajnʉjxʉt ni'igʉ yʉ tsa̱jkaaky, es jap barkoty je'eyʉ naty tmʉdaty ti'igyʉ tsya̱jkaaky.
41008015	Ta ja Jesús tyuknipʉjkʉdʉ: —Ixtʉ, mnaygywentʉ'átʉdʉp mʉdʉ fariseeʉdyʉ lyevaduurʉ esʉ Eroodʉsʉ jya'ajʉty.
41008016	Ta ja 'yʉxpʉjkpʉty ñayjyʉnánʉdʉ ak yʉ'ʉjʉty: —Pa̱a̱dyʉ dʉ'ʉn xy'anma̱'a̱yʉm mʉt ko tʉ nyajmi'inʉm yi'inʉm tsa̱jkaaky.
41008017	Esʉ Jesús ñija̱'a̱bʉ naty éxtʉmʉ naty ñayjyʉna̱'a̱nʉdʉ. Ta 'yanma̱a̱yʉdʉ: —¿Ti ko mnayjyʉna̱'a̱nʉdʉ ko kyaj xymyʉdattʉ ja mdsa̱jkaaky? ¿Tii kyajnʉm xyjaygyúkʉdʉ es ni xykyapʉ́ktʉnʉmʉ kwentʉ? Mʉk juun xymyʉdattʉ ja mwinma̱'a̱ñʉty.
41008018	¿Tii kyaj m'ixtʉ miidsʉty mʉdʉ mwiin, es ni mgamʉdowdʉ mʉdʉ mdatsk? ¿Ti kyaj xyjamyatstʉ?
41008019	Kots nyajwa'xy ja mʉgoxkpʉ tsa̱jkaaky ma̱ yʉ nimʉgoxk milbʉ ja̱'a̱yʉty, ¿na̱a̱k katsy xyajmujktʉ ja tsa̱jkaaky tyuktukʉ di'ibʉ nadʉjkʉ? Es ja'ajʉty 'yadsoodʉ: —Ma̱jmajtsk.
41008020	Ta ja Jesús 'yak'anma̱a̱yʉdʉ: —Es kots nyajwa'xy ja jʉxtujkpʉ tsa̱jkaaky ma̱ ja nima̱jtáxk milbʉ ja̱'a̱yʉty, ¿na̱a̱k katsy xyajmujktʉ? Es ja'ajʉty 'yadsoodʉ: —Jʉxtujk.
41008021	Ta ja Jesús 'yanma̱a̱yʉdʉ: —¿Tii kyajnʉm xyjaygyúkʉdʉ ko kyajts yʉ'ʉjʉty n'andijy ja tsa̱jkaaky?
41008022	Oknʉm jya̱jttʉ ma̱ Betsaydʉ ka̱jpn, es na̱a̱gʉty ja ja̱'a̱yʉty dyajmiindʉ ma̱ Jesús tu'ugʉ wiints, es tmʉnu'xtáktʉ es ttónʉt ja wiints.
41008023	Es ta twijtstso'oñ ja Jesús ja wiints es oj tmʉnejxy ka̱jpnbʉ'a̱a̱y. Ta ttukwingu'tse'ky waanʉ tsujy es tkʉ'ʉnikooñ. Ta dyajtʉʉy pʉn 'yijxypy tii oynʉ'ʉnʉn.
41008024	Ta ja wiints 'yijxpejky oga̱'a̱n, es jyʉnáñ: —N'ijxypyʉdsʉ ja̱'a̱yʉty. Dʉ'ʉn kyʉxʉ'ʉktʉ éxtʉmʉ kepy, per yo'oydyʉp éxtʉmʉ ja̱'a̱yʉn.
41008025	Net ja Jesús tpʉjtáky jatʉgok ja kyʉ'ʉ ma̱ ja ja̱'a̱yʉ wyiin. Ta ja ja̱'a̱y oj 'yijxpéky es tʉgekyʉ t'ijxta̱a̱yñʉ wa̱'a̱ts.
41008026	Net ja Jesús tkejxy ma̱ ja tyʉjk, es t'anma̱a̱y: —Katʉ sitʉy mdʉkʉ ka̱jpnóty es ni pʉ́n xykyatukmʉmadya̱'a̱gʉdʉ tya̱a̱dʉ.
41008027	Net ja Jesús es ja 'yʉxpʉjkpʉty oj ñʉjxtʉ ma̱ mutsk ka̱jpnʉty di'ibʉ wingón ma̱ Sesareeʉ Filipʉ ka̱jpn. Es tu'a̱a̱y dyajtʉʉy ja 'yʉxpʉjkpʉty: —¿Wi'ix ja ja̱'a̱yʉty jyʉna̱'a̱ndʉ pʉ́ndsʉgʉ dʉn ʉj?
41008028	Ta ja'ajʉty 'yadsoodʉ: —Na̱a̱gʉty jyʉna̱'a̱ndʉ ko mijtsʉ dʉ'ʉn Fwank Yajnʉbajtpʉ, na̱a̱gʉty jyʉna̱'a̱ndʉ ko mij m'Eliiʉsʉty, es akjʉnándʉpnʉm na̱a̱gʉty ko mijtsʉ dʉ'ʉn jatu'ugʉ wiinkpʉ ja Diosʉ kyuga̱jxpʉ.
41008029	Ta yajtʉʉjʉdʉ: —Es miidsʉty, ¿wi'ix mjʉna̱'a̱ndʉ, pʉ́ndsʉ dʉn ʉj? Esʉ Peedrʉ 'yanma̱a̱yʉ: —Mijtsʉ dʉ'ʉn ja Kristʉ di'ibʉ ja Dios wyin'ijx.
41008030	Esʉ Jesús oj tyuk'ana'amʉdʉ kʉdiibʉ pʉ́n t'awánʉdʉt.
41008031	Es net oga̱'a̱n ja Jesús t'awa̱'a̱nʉdʉ ja 'yʉxpʉjkpʉty ko yʉ'ʉ, ja Naxwíñʉdʉ Ja̱'a̱yʉdyʉ Kyudʉnaabyʉ, jyantsy'ayowa̱'a̱ñ, es 'yʉxtija̱'a̱nʉdʉ ja mʉjja̱'a̱ydyʉjkʉty esʉ teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp, 'ya''anma̱a̱ydyʉ ko ja̱'a̱y ya'ooga̱'a̱nʉdʉ, es ko tʉgʉkxʉbajtp jyikypyʉka̱'a̱ñ.
41008032	Dʉ'ʉn tyukmʉmadyákʉdʉ wa̱'a̱ts. Net ja Peedrʉ dyajnejxy wiink tsoo abeky es t'ooy.
41008033	Es ja Jesús wya̱'kʉmbijty, es twin'ijxy ja 'yʉxpʉjkpʉty es t'oojʉmbijty ja Peedrʉ, es t'anʉʉmʉ: —¡Kátʉts mij xy'awa̱'ktíky, mʉjku'ugópk Satanás! Mij kyaj dyʉ'ʉnʉdyʉ mwinma̱'a̱ñ éxtʉmʉ Dios, yʉ'ʉ je'eyʉ mij mwinma̱'a̱ñ'ajtypy éxtʉmʉ ja̱'a̱yʉty.
41008034	Net ja Jesús dyaxʉ ja 'yʉxpʉjkpʉty es ja ja̱'a̱yʉty, es t'anma̱a̱ydyʉ: —Pʉn jaats pʉ́n xypyanʉjxa̱'a̱ñ éxtʉmdsʉ n'ʉxpʉjkpʉ, tsojkʉp es tmastu'udʉt ja kyʉ'ʉm winma̱'a̱ñ es jyiky'átʉt éxtʉm tu'ugʉ ja̱'a̱y di'ibʉ pyagiipy ja kyruuz ko 'yo'kʉn tninejxy, esʉts xypyatsoonʉt.
41008035	Mʉt ko ja ja̱'a̱y di'ibʉ jiky'ata̱a̱mp éxtʉm ja kyʉ'ʉm winma̱'a̱ñ, tya̱dʉ ja̱'a̱y nayyajtʉgóyʉdʉp. Per ja ja̱'a̱y di'ibʉ myastutypy ja kyʉ'ʉm winma̱'a̱ñ es ñayyákyʉty es xymyʉdúñʉts ʉj es ttuñ éxtʉm jyʉna'añ ja oybyʉ ayuk, tya̱dʉ ja̱'a̱y pya̱a̱dʉp ja nitsokʉn.
41008036	¿Ti tsyoo ja ja̱'a̱y ko tjaganarátʉt tʉgekyʉ yʉ naxwíñʉdʉ pʉn yajtʉgeepy ja 'yanmʉja̱'a̱n? Ni tii, ¿kʉdii?
41008037	Pes pʉn tʉ dyajtʉgóy ja 'yanmʉja̱'a̱n, kyajp tii di'ibʉ mba̱a̱t mʉʉt dyajjʉmbíty jatʉgok.
41008038	’Pʉn pʉ́nʉts xytyuktsoydyuump es ttuktsoydyúñ ja n'ayúkʉts ya̱ naxwiiñ ma̱ pojpʉ ja̱'a̱y di'ibʉ Dios myastúttʉp, ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nan nduktsoydyúnʉpts kots nmínʉt jatʉgok mʉdʉ myʉj'a̱jtʉnʉ nDeedyʉts es mʉdʉ 'yánklʉsʉty.
41009001	Nandʉ'ʉn ja Jesús 'yama̱a̱yʉdʉ: —Tʉy'a̱jtʉn n'anʉʉmʉdʉ ko ta na̱a̱gʉty di'ibʉ ja yam ko kyaj 'yooktʉt extʉ koonʉm t'íxtʉt ja Diosʉ kyutujkʉn jya'ty mʉt ja myʉk'a̱jtʉn.
41009002	Kyumdʉdujk xʉʉ Jesús oj ñejxy ma̱ tu'ugʉ kopkʉ kʉjxmbʉ. Yʉ'ʉyʉ wyoo ja Peedrʉ, Santya̱'a̱gʉ esʉ Fwank. Es jam wyindúmʉty tyʉga̱jtsy ja Jesús.
41009003	Yʉ wyit jyʉmbijty jantsy tʉ'xp es jantsy poop éxtʉmʉ tsa̱jp'e'pyky, éxtʉm ni pʉ́n ya̱ naxwiiñ mba̱a̱t tkayajwe'emy poop.
41009004	Es yʉ'ʉjʉty 'yijxtʉ ja Eliiʉs esʉ Moisés myadya̱'a̱ktʉ mʉdʉ Jesús.
41009005	Net ja Peedrʉ t'anma̱a̱y ja Jesús: —Windsʉ́n, oy ko nya̱a̱'a̱jtʉm. N'ok'ya'o'oyʉm tʉgʉʉgʉ ʉxkʉda̱'a̱k tʉjk: tu'uk mij xyja'a'átʉt, jatu'uk tja'a'átʉt ja Moisés es jatu'uk tja'a'átʉt ja Eliiʉs.
41009006	Dʉ'ʉn 'yanma̱a̱y mʉt ko ja 'yʉxpʉjkpʉty tsyʉ'ʉgʉdʉ naty, esʉ Peedrʉ ni tkanijawʉ wi'ix jyʉna̱'a̱nʉt.
41009007	Net oj myiñ tu'ugʉ yoots di'ibʉ yajnitujkʉdʉ, es jap yoodsóty yajmʉdooy tu'ugʉ ayuk di'ibʉ jʉna̱a̱mp: —Tya̱a̱dʉdsʉ dʉ'ʉn ja n'U'unk di'ibʉts njantsytsyejpy. Mʉmʉdowdʉ yʉ'ʉ.
41009008	Ko ti'in ñas'ijxʉdʉ ma̱ naty tʉ t'ixtʉ, ta kyaj tnaky'ijxtʉ ni pʉ́n, yʉ'ʉyʉ natyʉ Jesús ma̱ yʉ'ʉjʉty.
41009009	Ko naty wyinjʉnaktʉ ma̱ ja kopk, ta Jesús tyuknipʉjkʉdʉ: —Kyaj xytyukmʉmadya̱'a̱ktʉt ni pʉ́n di'ibʉ tʉ xy'ixtʉ, extʉ koonʉm ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, njikypyʉ́kʉdʉts ma̱dsʉ naty tʉ n'eeky.
41009010	Es mʉdʉ tya̱a̱dʉ tmʉda̱jttʉ ayu'udsyʉ ak yʉ'ʉjʉty, es ñayyajtʉʉjʉdʉ: —¿Tii dʉnʉ tya̱a̱dʉ di'ibʉ myadyakypy ko jyikypyʉka̱'a̱ñ ma̱ 'ye'ky?
41009011	Es pa̱a̱ty dyajtʉʉdʉ ja Jesús: —¿Ti ko jyʉna̱'a̱ndʉ ja di'ibʉty tsa̱jptʉgóty ya'ʉxpʉjktʉp ko yʉ Eliiʉs myina̱'a̱ñ jawyiin es kyaj ja Kristʉ?
41009012	Ta ja Jesús 'yadsoojʉdʉ: —Tʉy'a̱jtʉnʉ'ʉ ko Eliiʉs myiñ jawyiin, es ko yʉ'ʉ 'yʉxkúkʉty tʉgekyʉ. ¿Es tii, kyaj xyñijáwʉdʉ ko ma̱ yʉ Diosʉ jyaaybyajtʉn tmadya'aky ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, n'ayowa̱'a̱ñʉts mʉk es nnʉjxa̱'a̱ñʉts ʉxtijy?
41009013	Per ʉj n'anma̱a̱ydyʉp miits ko Eliiʉs tʉ myiñ, es tʉ ja ja̱'a̱y tyúnʉdʉ wi'ix yʉ'ʉ ttimtsoktʉ, dʉ'ʉn éxtʉm jyʉna'añ ja Diosʉ jyaaybyajtʉn.
41009014	Ko kyʉdaktʉ ma̱ ja 'yʉxpʉjkpʉty di'ibʉ naty tʉ wyʉ'ʉmdʉ, ta t'ijxtʉ may ja ja̱'a̱yʉty juwʉdity ma̱ yʉ'ʉjʉty. Jamʉ naty nandʉ'ʉn tmʉttsipka̱jxtʉ ja di'ibʉty tsa̱jptʉgóty ya'ʉxpʉjktʉp.
41009015	Ko ja ja̱'a̱yʉty t'ijxtʉ ja Jesús, net dʉ'ʉñʉ wyʉ'ʉmʉdyaaydyʉ. Ta tninʉjxtʉ pʉye'egyʉ es oj tka̱jxpo'xtʉ.
41009016	Net ja Jesús dyajtʉʉy ja di'ibʉty tsa̱jptʉgóty ya'ʉxpʉjktʉp: —¿Ti mnaydyukkajxytsyíkʉdʉp mʉt ja n'ʉxpʉjkpʉty?
41009017	Nidu'uk jap mayjya'ayóty 'yadsoodʉ: —Ya'ʉxpʉjkpʉ, tʉts ʉj nyajmíñ yʉ n'u'unk di'ibʉ myʉda̱jtypy ja ka'oybyʉ, es yʉ'ʉ yajwʉ'ʉmʉp uum.
41009018	Pes oytyim ma̱a̱ty myátsyʉty ja ka'oybyʉ es yajkʉdáyʉty. Net ya''a'eebyʉty, es yajnaydyʉtska̱a̱dyʉty es dʉ'ʉnʉ ñini'x yajwʉ'ʉmxʉty juun. Tʉts nja''anʉʉmʉ m'ʉxpʉjkpʉty esxyʉp dyajpʉdsémyʉ tadʉ ka'oybyʉ, per kyaj tʉ tmʉmada̱'a̱ktʉ.
41009019	Es ja Jesús jyʉnáñ: —¡Ay, ja̱'a̱yʉty di'ibáty kyaj xymyʉdattʉ ja mʉbʉjkʉn! ¿Extʉ nʉ'ʉnʉdsʉ dʉ'ʉn n'aktim'ítʉt mʉt miidsʉty es nmʉdánʉdʉt? ¿Na̱'a̱dsʉ dʉ'ʉn xymyʉbʉka̱'a̱ndʉts? Yajmín ja mixy.
41009020	Ta tyuknimiinʉdʉ. Es ko ja ka'oybyʉ t'ijxy ja Jesús, net ttukpaty ja mo'odyʉ ja mixy. Ta kyʉda̱a̱y es tyiimy yejky es 'ya'eepy.
41009021	Net ja Jesús dyajtʉʉy ja u'unkteety: —¿Nʉ'ʉnʉ dʉnʉ tya̱a̱dʉ kujk tmʉda̱jnʉ? Ta ja u'unkteety 'yadsooy: —Extʉ tyimmutsk'a̱jty.
41009022	Kana̱k ok yʉ ka'oybyʉ yajkukʉdáwʉty jʉʉnóty es nʉjoty, es dʉ'ʉn jyaya'ooga̱'a̱ñʉty. Tunʉ may'a̱jtʉn, pʉn mba̱a̱t oynʉ'ʉnʉn ti mʉʉt xytyuñ, pa''ayoodʉgʉts ʉʉdsʉty es pudʉjkʉdʉgʉts.
41009023	Ta ja Jesús 'yadsooy: —¡Katʉ mjʉna̱'a̱ñ pʉn mba̱a̱t! Tʉgekyʉ yʉ'ʉ mbya̱a̱dʉty mʉt di'ibátyʉ Dios myʉbʉjktʉp.
41009024	Net ja u'unkteety yaxkeky: —¡Nmʉbejkypyʉts! ¡Pudʉjkʉgʉts esʉts n'akmʉbʉ́kʉt ni'igʉ!
41009025	Ko ja Jesús t'ijxy ko may ja ja̱'a̱yʉty ñaymyujkʉdʉ, ta t'ooy ja ka'oybyʉ es t'anʉʉmʉ: —Ka'oybyʉ, ʉjtsʉts mij n'anmaapy, pʉdsʉm jap ma̱ tadʉ ja̱'a̱yʉn es katʉ mnakytyʉkʉ ma̱ yʉ'ʉn.
41009026	Ta ja ka'oybyʉ dyaj'yáxy ja mixy. Ta jatʉgok dyajmo'ty es pyʉdseemy, es dyajwe'emy éxtʉmʉ o'kpʉ. May oj jyʉna̱'a̱ndʉ ko tʉ 'yeeky.
41009027	Per ja Jesús tma̱jtsy ma̱ ja kyʉ'ʉ, es twijtse'ky. Ta ja mixy tyʉna̱a̱ye'ky.
41009028	Net ja Jesús tyʉjkʉdʉ ma̱ ja tyʉjk mʉdʉ 'yʉxpʉjkpʉty ak yʉ'ʉyʉty. Ta yajtʉʉjʉdʉ ja 'yʉxpʉjkpʉty: —¿Tii da kots ʉʉdsʉty kyaj tʉ nmʉmada̱'a̱ktʉ tadʉ ka'oybyʉ?
41009029	Ta 'yanma̱a̱yʉdʉ: —Tya̱dʉ dʉ'ʉmbʉ ka'oybyʉ, yʉ'ʉyʉ mʉʉt pyʉdsemy je'eyʉ mʉt ko nga̱jxtákʉm.
41009030	Ko jam tsyo'ondʉ, ta ña̱jxtʉ Galileeʉ. Esʉ Jesús kyaj ttsejky es pʉ́n tnijáwʉdʉt,
41009031	mʉt ko dya'ʉxpʉktʉ naty ja 'yʉxpʉjkpʉty es ttukmʉmadya̱'a̱ktʉ: —Ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ ja ja̱'a̱yʉty, es yʉ'ʉts xya'ooktʉp, es ko tyʉgʉkxʉbátʉt, njikypyʉ́kʉdʉts.
41009032	Es ja'ajʉty kyaj tjaygyujkʉdʉ éxtʉm 'yanʉ'ʉmxʉdʉ, es tsyʉ'kʉdʉp es dyajtʉ́wdʉt.
41009033	Net jya̱jttʉ ma̱ ja Kafarnaúm ka̱jpn. Es ko naty 'yittʉ tʉgoty, ta yajtʉʉjʉdʉ ja Jesús: —¿Tii dʉ'ʉn naty mdsipka̱jxtʉp miidsʉty tu'a̱a̱y?
41009034	Es amoñʉ wyʉ'ʉmda̱a̱ydyʉ, mʉt ko yʉ'ʉ naty tʉ ttsipka̱jxtʉ ko pʉ́nʉ dʉ'ʉn ma̱ yʉ'ʉjʉty ni'igʉ myʉ́jʉty.
41009035	Netʉ Jesús ñaxwe'tsy ma̱ ja nima̱jmajtskpʉ 'yʉxpʉjkpʉ, es t'anma̱a̱ydyʉ: —Pʉn nidu'uk miits mnaybyʉjta̱'a̱gánʉdʉp mʉj kʉjxm, wa'an ñaybyʉjta'agyʉty yuunk naxypyʉ, es tmʉdúnʉt nidʉgekyʉ.
41009036	Net ttsa'ane'ky tu'ugʉ ʉna̱'ku'unk es tyʉna̱a̱y kujk'a̱a̱y ma̱ ja 'yʉxpʉjkpʉty, es t'anma̱a̱ydyʉ:
41009037	—Di'ibʉ 'yaxá̱jʉp tu'ugʉ ʉna̱'ku'unk éxtʉmʉ tya̱a̱dʉ mʉdʉdsʉ nxʉʉgyʉjxm, xy'axá̱jʉptsʉ dʉ'ʉn ʉj; es di'ibʉts ʉj xy'axá̱jʉp, nan 'yaxá̱jʉbʉ dʉ'ʉn di'ibʉts ʉj xykyajx.
41009038	Net ja Fwank t'anma̱a̱y ja Jesús: —Ya'ʉxpʉjkpʉ, tʉts n'ixtʉ tu'ugʉ ja̱'a̱y dyajpʉdsémy ja ka'óybyʉty ma̱ yʉ ja̱'a̱y mʉdʉ mxʉʉgyʉjxm, es kom kyaj jyʉdity mʉt ʉdsa̱jtʉm, tʉts nyajkubóktʉ.
41009039	Es ja Jesús 'yadsoojʉ: —Katʉ xyajkubóktʉ, mʉt ko di'ibʉ tyiimpy ja mʉj'a̱jtʉn mʉdʉts nxʉʉgyʉjxm, óyʉts xymyadya'aky es kyaj 'yaxʉʉgʉty.
41009040	Es di'ibʉ kyaj xymyʉdsip'a̱jtʉm, yʉ'ʉ dʉn mʉt n'ijtʉm.
41009041	Pʉn pʉ́n mmo'oyʉdʉ oyjye'eyʉ tuk vasʉ wa̱'a̱ts nʉʉ mʉt kots ʉj miits nja̱'a̱y'áttʉ, tʉy'a̱jtʉn n'anʉʉmʉdʉ ko Dios myay'átʉp ja ja̱'a̱y.
41009042	’Pʉn ja pʉ́n dyajpekykya'ay nidu'ugʉ tya̱dʉ dʉ'ʉmbʉ ʉna̱'ku'unk di'ibʉts ʉj xymyʉbʉjkp, waanʉ oy pyʉdsʉ'ʉmxʉty kooxyʉp yajtuk'yo'kmʉwʉʉnʉ tu'ugʉ mʉj pa̱a̱n es yajkujʉbijpnáxʉt mejyñóty.
41009043	Pʉn myajpekytyuunʉp tu'ugʉ mgʉ'ʉ, niboot. Waanʉ oy ko mnʉjxʉt tsa̱jpótm, éxtʉm mba̱a̱t njʉna̱'a̱nʉm kʉtuk ma̱ ja jiky'a̱jtʉn winʉ xʉʉ winʉ tiempʉ, es kʉdiinʉm ko myajpʉjta̱'a̱gʉt mʉt majtskʉ mgʉ'ʉ ma̱ ayoodákn,
41009044	ma̱ ni na̱'a̱ kya'oogʉt ja tʉnʉ'k es ni kya'oogʉt ja jʉʉn.
41009045	Es pʉn myajpekytyuunʉp tu'ugʉ mdeky, niboot. Waanʉ oy ko mnʉjxʉt tsa̱jpótm, éxtʉm mba̱a̱t njʉna̱'a̱nʉm, tekytyuk ma̱ ja jiky'a̱jtʉn winʉ xʉʉ winʉ tiempʉ es kʉdiinʉm ko myajpʉjta̱'a̱gʉt mʉt majtskʉ mdeky ma̱ ayoodákn,
41009046	ma̱ ni na̱'a̱ kya'oogʉt ja tʉnʉ'k es ni kya'oogʉt ja jʉʉn.
41009047	Es pʉn myajpekytyuunʉp tu'ugʉ mwiin, juut. Waanʉ oy ko mnʉjxʉt tsa̱jpótm, éxtʉm mba̱a̱t njʉna̱'a̱nʉm, mʉt tuk adu'um je'eyʉ mwiin ma̱ ja jiky'a̱jtʉn winʉ xʉʉ winʉ tiempʉ es kʉdiinʉm ko myajpʉjta̱'a̱gʉt mʉt majtskʉ mwiin ma̱ ayoodákn,
41009048	ma̱ ni na̱'a̱ kya'oogʉt ja tʉnʉ'k es ni kya'oogʉt ja jʉʉn.
41009049	’Es nidʉgekyʉ ja̱'a̱yʉty 'yayówdʉt, oyʉ tadʉ ayo'on njaja̱'a̱mbʉ éxtʉmʉ jʉʉn xytsya'ayʉm. Extʉmʉ jʉʉn dyajtʉ'ʉtsy ja tsu'utsy kʉdiibʉ mya̱'a̱dʉt, tadʉ ayo'on mba̱a̱t xytyukmʉwingo'onʉm ja Dios.
41009050	Oy yʉ ka̱a̱n. Per pʉn tʉgooyñʉp ja tya̱'a̱mts'a̱jtʉn, kyaj wi'ix 'yóyʉt es jatʉgok tya̱'a̱mʉt. Ittʉ éxtʉm ja oy ka̱a̱n es jiky'attʉ amumdu'uk jot nixim niyam.
41010001	Net ja Jesús tsyo'oñ Kafarnaúm es oj ñejxy ma̱ ja Judeeʉ ñax es 'yawinna̱jxy ma̱ ja Jordán mʉjnʉʉ jadsoo ma̱ xʉʉ pyʉdsemy. Jap ja ja̱'a̱yʉty ñaymyujkʉdʉ jatʉgok ma̱ naty yʉ'ʉ, es dya'ʉxpejky éxtʉmʉ naty yʉ'ʉ ya'ʉxpeky jaayʉm.
41010002	Net na̱a̱gʉdyʉ fariseeʉty tnimiindʉ Jesús es dʉ'ʉn dya''anʉguga̱'a̱jʉya̱'a̱ndʉ. Ta dyajtʉʉdʉ: —¿Tii mba̱a̱t yʉ yedyʉjk tmastu'uty ja ñʉdo'oxy?
41010003	Ta ja Jesús 'yadsoojʉ: —¿Wi'ix t'ane'emy ja Moisés?
41010004	Ta ja'ajʉty 'yadsoodʉ: —Ja Moisés tʉ dyajnigutúkʉ es mba̱a̱t ja yedyʉjk tmastu'uty ja ñʉdo'oxy pʉn jawyiin tmo'oy tu'ugʉ neky ma̱ jyʉna'añ ko kyaj t'oknʉdo'ox'a̱jnʉ.
41010005	Ta Jesús 'yanma̱a̱yʉdʉ: —Ja Moisés tkʉxja̱a̱yʉ tadʉ ana'amʉn ja'agyʉjxm ko kujuun miidsʉty.
41010006	Per ma̱ tsyondaky ko Dios dyajkojy tʉgekyʉ, yʉ Diosʉ jyaaybyajtʉn jyʉna'añ: “Dios yajkoj ja ja̱'a̱yʉty yedyʉjk es toxytyʉjk.”
41010007	“Pa̱a̱ty ja yedyʉjk 'yabekyʉ ma̱ ja tya̱a̱k tyeety es dʉ'ʉn ñaybyuwa̱'a̱gʉdʉ mʉdʉ ñʉdo'oxy,
41010008	es nimajtsk jyiky'attʉ éxtʉm tu'ugʉn je'eyʉ.”
41010009	Pa̱a̱ty di'ibʉ ja Dios tʉ dyajnaymyúkʉdʉ, ni pʉ́n tkayajwa̱'xʉt.
41010010	Ko naty jap tʉgótyʉty, ja 'yʉxpʉjkpʉty yajtʉʉjʉdʉ jatʉgok yʉ tya̱a̱dʉ.
41010011	Esʉ Jesús 'yanma̱a̱yʉdʉ: —Di'ibʉ myastutypy ja ñʉdo'oxy es pyeky mʉdʉ wiink to'oxy, yajtʉgeepy ja pʉjk úkʉnʉ wyindsʉ'kʉn.
41010012	Es pʉn ja toxytyʉjk myastutypy ja ña'ay es pyeky mʉdʉ wiink yedyʉjk, nan yajtʉgeepy ja pʉjk úkʉnʉ wyindsʉ'kʉn.
41010013	Na̱a̱gʉdyʉ ja̱'a̱yʉty dyajmíndʉ 'yʉna̱'ku'ungʉty esʉ Jesús tyónʉdʉt, es ja 'yʉxpʉjkpʉty t'oodʉ ja ja̱'a̱yʉty.
41010014	Ko ja Jesús t'ijxy, ta 'yajkʉ mʉt yʉ'ʉjʉty es t'anma̱a̱ydyʉ: —Mastu'uttʉ, wa'andsʉ ʉna̱'ku'ungʉty xyñimíndʉts, es katʉ xyajjʉmbíty, mʉt ko ja Diosʉ kyutujkʉn yʉ'ʉ jya'a'a̱jtypy di'ibʉ dʉ'ʉn éxtʉm yʉ'ʉjʉty.
41010015	Tʉy'a̱jtʉn n'anʉʉmʉdʉ ko di'ibʉ kyaj t'axa̱jʉ ja Diosʉ kyutujkʉn éxtʉm tu'ugʉ ʉna̱'ku'unk, kyaj tyʉ́kʉt ma̱ Diosʉ kyutujkʉn.
41010016	Net ttsa'ane'ky ja ʉna̱'ku'ungʉty. Ta tkʉxkooñ ja kyʉ'ʉ ma̱ ja kyʉba̱jkʉty es tkuni'xy.
41010017	Ko ja Jesús 'yaktu'uyo'oy, net myiiñ tu'ugʉ yedyʉjk pʉye'egyʉ, es ñaygyoxtʉna̱a̱ydyákʉ Jesús wyindum es yajtʉʉjʉ: —Oy ya'ʉxpʉjkpʉ, ¿ti tsojkʉp ndúnʉdʉts esʉts nyajtukkumáyʉt ja jiky'a̱jtʉnʉ winʉ xʉʉ winʉ tiempʉ?
41010018	Netʉ Jesús 'yanma̱a̱yʉ: —¿Ti kots mij xytyijy kots ʉj n'óyʉty? Ja'a ko yʉ'ʉyʉ dʉ'ʉnʉ Dios oy.
41010019	Oy xyñija̱'a̱jʉ ja Diosʉ 'yana'amʉn: “Katʉ myajja̱'a̱y'eeky; katʉ xyajtʉgóy ja pʉjk úkʉnʉ wyindsʉ'kʉn; katʉ mmeetsy; katʉ mʉdʉ andakʉngyʉjxm pʉ́n xyñiwa̱a̱mbéty; katʉ ti xyñipeky; mwindsʉ'ʉgʉp ja mda̱a̱k mdeety.”
41010020	Ja yedyʉjk 'yadsooy: —Ya'ʉxpʉjkpʉ, tʉgekyʉ tya̱a̱dʉ tʉts nguydyuunda̱'a̱y extʉ tʉ ndimmutsk'átyʉts.
41010021	Netʉ Jesús twin'ijxy mʉdʉ tsojkʉn, es t'anma̱a̱y: —Jatu'uk mdʉgoy'a̱jtxʉty. Nʉjx took tʉgekyʉ di'ibʉ mmʉda̱jty mjaygyejpy es yajwa̱'x ma̱ ayoobʉ ja̱'a̱yʉty, es net xypyamínʉdʉts es dʉ'ʉn xymyʉdátʉt ja oy'a̱jtʉn jam tsa̱jpótm.
41010022	Es ko tmʉdooy yʉ tya̱a̱dʉ, ta ja yedyʉjk jyotmaydyuktʉjkʉ. Ta oj ñejxy jotmaymyʉʉt, mʉt ko nʉgoo naty jyantsymyʉkja̱'a̱yʉty.
41010023	Ta ja Jesús t'ijxʉmbijty, es t'anma̱a̱ydyʉ ja 'yʉxpʉjkpʉty: —¡Tsip nimʉja̱a̱ esʉ mʉkja̱'a̱ydyʉjkʉty tyʉ́kʉdʉt ma̱ Diosʉ kyutujkʉn!
41010024	Ja 'yʉxpʉjkpʉty dʉ'ʉñʉ wyʉ'ʉmʉdyaaydyʉ mʉdʉ tya̱a̱dʉ. Esʉ Jesús 'yak'anma̱a̱yʉmbijtʉdʉ: —¡Tsip nimʉja̱a̱ esʉ mʉkja̱'a̱ydyʉjkʉty tyʉ́kʉdʉt ma̱ Diosʉ kyutujkʉn!
41010025	Ni'igʉ tsyípʉty es tu'ugʉ mʉkja̱'a̱y tyʉ́kʉt tsa̱jpótm es kʉdiinʉm ko tu'ugʉ kameyʉ ñáxʉt xu'uñ jutoty.
41010026	Ko t'akmʉdoodʉ tya̱a̱dʉ ja ʉxpʉjkpʉty, waanʉ ni'igʉ wyʉ'ʉmʉdyaaydyʉ dʉ'ʉñʉ es ñayjyʉnánʉdʉ: —Pes, ¿pʉ́nʉ dʉ'ʉn mba̱a̱t ñitse'eky?
41010027	Esʉ Jesús wyin'ijxʉdʉ es 'yanma̱a̱yʉdʉ: —Mʉdʉ ja̱'a̱yʉty kyaj mba̱a̱t, per mʉdʉ Dios, ak mba̱a̱t tʉgekyʉ.
41010028	Netʉ Peedrʉ t'anma̱a̱y ja Jesús: —Es ʉʉdsʉty sitʉy tʉts tʉgekyʉ nmastutta̱'a̱ydyʉ es mij nbanʉjxtʉ.
41010029	Jesús 'yadsoojʉ: —Tʉy'a̱jtʉn n'anʉʉmʉdʉ ko oytyim pʉ́nʉty di'ibʉ tʉ tmastu'uty ja tyʉjk, o myʉga̱'a̱xʉty, o tya̱a̱k, o tyeety, o 'yu'ungʉty, o ñax kámʉty mʉt kots xypyanejxy ʉj es ttuñ éxtʉm jyʉna'añ ja oybyʉ ayuk,
41010030	tadʉ ja̱'a̱y Dios mo'oyʉdʉp tyam ma̱ tya̱dʉ naxwíñʉdʉ mʉgo'px dʉ'ʉnʉn ni'igʉ tyʉjk, tya̱a̱k, myʉga'axʉty, 'yu'ungʉty esʉ ñax kámʉty, oy 'yayoy dʉ'ʉn; es nandʉ'ʉn tsa̱jpótm Dios myo'oyʉdʉt ja jiky'a̱jtʉnʉ winʉ xʉʉ winʉ tiempʉ.
41010031	Per may di'ibʉ tyam ya̱ naxwiiñ ijtp mʉj, jam tsa̱jpótmʉ Dios pyʉjta̱'a̱gʉdʉt mutsk; es may di'ibʉ tyam ya̱ naxwiiñ ijtp mutsk, jam tsa̱jpótmʉ Dios pyʉjta̱'a̱gʉdʉt mʉj.
41010032	Jamʉ naty wyimbattʉ ma̱ ja tyu'ujʉ Jerusalén, esʉ Jesús jawyiinʉ naty ñejxy ma̱ ja 'yʉxpʉjkpʉty. Es ja nima̱jmajtskʉty dʉ'ʉñʉ wyʉ'ʉmʉdyaaydyʉ es tsyʉ'kʉdʉ ja ja̱'a̱yʉty di'ibʉ panʉjxʉdʉp. Net ja Jesús twoonejxy wiink tsoo ja nima̱jmajtskpʉ 'yʉxpʉjkpʉty. Ta oj ttukmʉmadya̱'a̱ktʉ di'ibʉ naty jatán kʉbatánʉp,
41010033	es 'yanma̱a̱yʉdʉ: —Ixtʉ, nbatʉjkʉm Jerusalén ma̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ yʉ teedywyindsʉ́nʉty es ma̱ ja di'ibʉty tsa̱jptʉgóty ya'ʉxpʉjktʉp, es xytyuknika̱jxpata̱'a̱ndʉts ja o'kʉn es xykyʉyaka̱'a̱ndʉts ma̱ ja romanʉ ja̱'a̱yʉty.
41010034	Yʉ'ʉts xyñixi'iga̱'a̱n xytyukxi'iga̱'a̱ndʉts, xywyopa̱'a̱ndʉts, xyñidsujʉya̱'a̱ndʉts es xya'ooktʉpts, es ko tyʉgʉkxʉbátʉt ma̱dsʉ naty tʉ n'eeky, njikypyʉ́kʉdʉts.
41010035	Net ja Santya̱'a̱gʉ es ja Fwank, Zebedeeʉ mya̱a̱ngʉty, tmʉwingoondʉ ja Jesús es t'anma̱a̱ydyʉ: —Ya'ʉxpʉjkpʉ, ndsojktʉpts es xytyúnʉt ja may'a̱jtʉn di'ibʉ n'amdoodʉp.
41010036	Net ja Jesús yajtʉʉjʉdʉ: —¿Ti dʉn mdsojktʉp esʉts ndúnʉt?
41010037	Ta t'anma̱a̱ydyʉ: —Mooydyʉgʉts esʉts n'u'uñʉdʉt tu'uk ma̱ m'aga̱'a̱ñgyʉ'ʉ es jatu'uk ma̱ m'ana̱jñgyʉ'ʉ ko m'ana'ama̱'a̱ñ mʉj'a̱jtʉn mʉʉt.
41010038	Ta ja Jesús 'yadsoojʉdʉ: —Miits kyaj xyñijáwʉdʉ ti dʉn m'amdoodʉp. ¿Tii mmʉdánʉdʉp miidsʉty, éxtʉm mba̱a̱t njʉna̱'a̱nʉm xy'uuktʉ ma̱ ja kálʉz ma̱ts ʉj n'uuga̱'a̱ñ? ¿Tii mmʉdánʉdʉp miidsʉty éxtʉm mba̱a̱t njʉna̱'a̱nʉm mnʉbáttʉt éxtʉmts ʉj nnʉbata̱'a̱ñ?
41010039	Ta ja'ajʉty 'yadsoodʉ: —Nmʉdánʉdʉpts. Esʉ Jesús 'yanma̱a̱yʉdʉ: —Tʉy'a̱jtʉn ko miits m'uuktʉp ma̱ ja kálʉz ma̱ts ʉj n'uuga̱'a̱ñ, es nandʉ'ʉn mnʉbáttʉt éxtʉmts ʉj nnʉbata̱'a̱ñ.
41010040	Per ʉj kyajts xypyaaty esʉts miits nmo'oydyʉt es m'u'uñʉdʉt ma̱ts n'aga̱'a̱ñdsyoo o ma̱ts n'ana̱jñdsyoo. Diosʉ dʉ'ʉn pátʉp tmo'oydyʉt di'ibáty tʉ yajtuknibʉjta̱a̱gʉ.
41010041	Ko ja nima̱jkpʉ ʉxpʉjkpʉty tmʉdoodʉ tya̱a̱dʉ, net ttuk'ak'a̱jttʉ ja Santya̱'a̱gʉ es ja Fwank.
41010042	Netʉ Jesús dyáxʉdʉ nima̱jmajtskʉty, es t'anma̱a̱ydyʉ: —Mnija̱'a̱dʉp miits ko di'ibáty 'yana'amdʉp ya̱ naxwiiñ, jya''abʉ́ktʉp ja ja̱'a̱yʉty, es 'yana'amʉdʉ éxtʉm yʉ'ʉjʉty ja kyutujkʉn.
41010043	Per kyaj dyʉ'ʉn'átʉt ma̱ miidsʉty. Nik ni'igʉ ko di'ibʉ naybyʉjta̱'a̱gánʉp mʉj ma̱ miidsʉty, yʉ'ʉ myʉdúndʉp ja myʉ''ʉxpʉjkpʉty,
41010044	es oytyim pʉ́nʉty miidsʉty di'ibʉ ita̱a̱mp jawyiin, yʉ'ʉ myʉdúndʉp ja myʉ''ʉxpʉjkpʉty éxtʉmxyʉp yʉ'ʉdyʉ myʉduumbʉ.
41010045	Dʉ'ʉn éxtʉm ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, kyajts nmiiñ naxwiiñ esʉts nyajmʉdúnʉt, ja'ats ʉj tʉ nnimíñ esʉts ʉj ja ja̱'a̱y nmʉdúnʉt esʉts ngʉbátʉt mayʉ ja̱'a̱y ja pyeky kots ja'a ngu'oogʉt, dʉ'ʉn may tmʉdáttʉt ja nitsokʉn.
41010046	Net jya̱jttʉ Jerikoo. Es ko natyʉ Jesús kya̱jpnbʉdsémy mʉt ja 'yʉxpʉjkpʉty es mʉt ja mayjya'ayʉty, tu'ugʉ wiints di'ibʉ xyʉ'a̱jtypy Bartimeeʉ, Timeeʉ mya̱a̱nk, jamʉ naty 'yu'uñʉ tu'ubʉ'a̱a̱y es t'amdoy ja limosnʉ.
41010047	Es ko tmʉdooy ko wyingóñ ja Jesús nazarenʉ, ta ja wiints yaxkeky: —¡Jesús, Davitʉ tyʉʉmp 'ya̱a̱ts, pa''ayoogʉts mij!
41010048	May ja ja̱'a̱yʉty 'yoojʉdʉ es 'yamónʉt, per ja wiints ni'igʉ waanʉ mʉk yaxkeky: —¡Davitʉ tyʉʉmp 'ya̱a̱ts, pa''ayoogʉts!
41010049	Net ja Jesús wya̱'k'a̱'a̱jʉ, es jyʉnáñ: —Yajmíndʉ. Ta ja ja̱'a̱yʉty t'anma̱a̱ydyʉ ja wiints: —Jotkujkʉ, pʉdʉ'ʉk, mʉt ko tam myáxʉty.
41010050	Net ja wiints tnasjajtʉ ja tsyamarrʉ, es pyujte'ky. Ta twinguwa̱'kʉ ja Jesús.
41010051	Net ja Jesús yajtʉʉjʉ: —¿Ti mdsejpy esʉts ʉj ndúnʉdʉts? Ja wiints 'yadsooy: —Ya'ʉxpʉjkpʉ, yʉ'ʉts njatsejpy esʉts n'ijxpʉ́kʉt.
41010052	Ta ja Jesús 'yanma̱a̱yʉ: —Mba̱a̱t mnejxy. Tʉ m'agʉda'aky mʉt ko tʉts xymyʉbeky. Netyʉ ja wiints oj 'yijxpéky, es tpanejxy ja Jesús.
41011001	Ko naty jya̱'ta̱'a̱ñ Jerusalén, ko jya̱jttʉ Betfajee, jamyʉ ma̱ ja Oliivʉs Kopk, netʉ Jesús tkejxy majtskʉ 'yʉxpʉjkpʉ,
41011002	es t'anma̱a̱y: —Nʉjxtʉ ma̱ yʉ mutsk ka̱jpnu'unk di'ibʉ yajwingu'ijxʉp, es jap xypya̱a̱dʉt kuwʉʉñ tu'ugʉ burrʉ di'ibʉ ni pʉ́nnʉm tkatuk'u'uñʉ. Mʉgajʉ es xyajmínʉt.
41011003	Es pʉn ja pʉ́n myajtʉ́wʉdʉ: “¿Ti ko xymyʉgajʉ?”, net xy'anʉʉmʉt: “Ja Windsʉ́n yajtunaampy es pojʉn tkajxʉmbítʉt jatʉgok.”
41011004	Es ja 'yʉxpʉjkpʉty oj ñʉjxtʉ, es tpattʉ tu'ugʉ burrʉ kuwʉʉñ tʉjk agʉ'ʉm mʉj tu'ubʉ'a̱a̱y. Es ko naty tmʉgajʉ ja burrʉ,
41011005	net ja ja̱'a̱y yajtʉʉjʉdʉ: —¿Ti ko xymyʉgájʉdʉ tadʉ burrʉ?
41011006	Es yʉ'ʉjʉty 'yadsoodʉ éxtʉmʉ Jesusʉ naty tʉ 'yanʉ'ʉmxʉdʉ. Net ja ja̱'a̱y myastútʉdʉ.
41011007	Ta oj dyajnʉjxtʉ ma̱ ja Jesús es tpʉjtáktʉ ja wyit jam burrʉ ñikʉjxm, es ja Jesús ttukpejty.
41011008	Es ja mayjya'ayʉty dya'ptʉ ja ñikʉjxyʉdʉ wit tu'a̱a̱y. Wiinkpʉty ttʉjtʉ ja kepyʉ 'yaay xye'entsy es ttukwin'o'oxʉdʉ ja tu'a̱a̱.
41011009	Ja ja̱'a̱yʉty di'ibʉ nʉjxtʉp jawyiin es nandʉ'ʉn ja di'ibʉ miindʉp ʉx'ok ya̱'a̱x jyoktʉ: —¡Awdattʉ Dios! ¡Kuni'xy di'ibʉ miimp éxtʉmʉ Nindsʉn'a̱jtʉm Diosʉ kyudʉnaabyʉ!
41011010	Mʉj kʉjxm 'yítʉt ja rey Davitʉ tyʉʉmp 'ya̱a̱ts di'ibʉ yajkutuka̱a̱mp. ¡Awdattʉ Diosʉ tsa̱jpótmʉdʉ!
41011011	Ta ja Jesús kya̱jpnja̱jty Jerusalén es jyajty ma̱ ja mʉj tsa̱jptʉjk es t'ijxta̱a̱y tʉgekyʉ di'ibʉ jap. Ta tsyo'oñ jam es tmʉnejxy ja ma̱jmajtskpʉ 'yʉxpʉjkpʉty ma̱ Betañʉ ka̱jpn, mʉt ko tʉ tsyu'ujʉnʉ naty es jap mya̱'a̱ja̱'a̱ñ.
41011012	Jakumbom ko Jesús tsyo'oñ jap Betañʉ, ta yu'o'kʉ.
41011013	Ta t'ijxy tu'ugʉ iigʉ kepy tu'ubʉ'a̱a̱y. Ta tnimʉjwa'ky, es kyaj tpaty ni ti tyʉʉmp ja kepy, je'eyʉ 'yaay, ja'a ko kyajnʉm ja tiempʉ ma̱ tyʉʉmp.
41011014	Ta ja Jesús t'anma̱a̱y ja iigʉ kepy: —Ni na̱'a̱ mganakytyʉʉmp'átʉt. Es ja 'yʉxpʉjkpʉty tmʉdoodʉ.
41011015	Oknʉm jya̱jttʉ Jerusalén, netʉ Jesús tyʉjkʉ mʉj tsa̱jptʉjk ñabotsoty. Ta dyajpʉdseemy di'ibʉ naty jap juuy to'ktʉp es dyajjʉmbijty ja myeesʉty di'ibʉ naty jap wyingugoondʉp ja meeñ mʉt ja tsa̱jptʉjk meeñ, es dyajjʉmbijty ja syíyʉty di'ibʉ pakto'ktʉp.
41011016	Es kyaj dyajkutijky es pʉ́n dyajnáxʉt oytyiity mʉj tsa̱jptʉjk ñabotsoty.
41011017	Ta dya'ʉxpejky ja ja̱'a̱yʉty, es t'anma̱a̱y: —Ja Dios jyʉnáñ ma̱ ja jyaaybyajtʉn: “Yʉ ndʉjkʉts yʉ'ʉ ma̱ nidʉgekyʉ naxwíñʉdʉ ja̱'a̱y kya̱jxta̱'a̱ktʉ”, per miidsʉty tʉ xyajwa̱'a̱ndʉ ma'tspʉ a̱a̱nk.
41011018	Es ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp tmʉdooy yʉ taadʉ. Ta t'ʉxta̱a̱ydyʉ ja winma̱'a̱ñ wi'ix ja Jesús 'yoogʉt, per ttsʉ'ʉgʉdʉ, ja'a ko nidʉgekyʉ ja ja̱'a̱yʉty tam yajxón tmʉdoo'íttʉ ja 'yʉxpʉjkʉn.
41011019	Es ko tsyu'ujʉnʉ, net Jesús tsyo'oñ jap Jerusalén.
41011020	Jakumbom jepy ko jyʉmbitandʉ Jerusalén, ta ñaxtʉ ma̱ ja iigʉ kepy, es ja 'yʉxpʉjkpʉty tʉ t'ixtʉ ko tʉ naty tyʉ'tsnʉ.
41011021	Ta ja Peedrʉ tjamyejtsy, es t'anma̱a̱y yʉ Jesús: —Windsʉ́n, ¡ix! Tʉ tyʉtsnʉ tya̱dʉ iigʉ kepy di'ibʉ mij tʉ xykya̱jxpéky.
41011022	Jesús 'yadsooy: —Mʉbʉktʉ Dios.
41011023	Tʉy'a̱jtʉn n'anʉʉmʉdʉ ko pʉn ja pʉ́n miits m'anʉʉmʉdʉbʉ tya̱dʉ kopk: “Jʉwa̱'a̱k ja ya̱a̱. Nʉjx mejyñóty.” Pʉn kyaj xyjʉjpjáwʉdʉ, pes dʉ'ʉnʉ dʉn jyátʉt.
41011024	Pa̱a̱ty n'anʉʉmʉdʉ miidsʉty ko tʉgekyʉ di'ibʉ miits m'amdoodʉp ja Dios ma̱ mga̱jxta̱'a̱ktʉ, pʉn mmʉbʉjktʉp, m'axá̱jʉdʉp.
41011025	Es ko mga̱jxta̱'a̱ktʉ, mma'xtʉp di'ibáty miits mduunʉdʉp axʉʉk, es dʉ'ʉn yʉ mDeedyʉ tsa̱jpótmʉdʉ mma'xʉdʉp miidsʉty ja mbojpʉty nandʉ'ʉn.
41011026	Es pʉn kyaj xymya'xtʉ di'ibʉ mduunʉdʉp axʉʉk, mDeedyʉ tsa̱jpótmʉdʉ nan kyaj mma'xʉdʉt miidsʉty ja mbojpʉty.
41011027	Ta net jya̱jttʉ Jerusalén. Es ko natyʉ Jesús jyʉdity mʉj tsa̱jptʉjk ñabotsoty, ta ñimiinʉdʉ Jesús ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp es ja mʉjja̱'a̱ydyʉjkʉty,
41011028	es yajtʉʉjʉdʉ: —¿Pʉ́nʉ kyutujkʉn mʉʉt xytyuñʉ tya̱a̱dʉ? ¿Pʉ́n tʉ mgutujkʉnmo'oyʉty?
41011029	Ta Jesús t'adsoodʉ: —Ʉj nandʉ'ʉn nyajtʉwaambyʉts tu'ugʉ ayuk miidsʉty. Pʉn xy'adsoojʉmbijtpʉts, net n'anʉʉmʉt ti kutujkʉnʉts ʉj mʉʉt nduñʉ tya̱a̱dʉ.
41011030	¿Pʉ́n kutujkʉnmooyʉ Fwank es yajnʉbátʉt? ¿Dios, o yʉ ja̱'a̱yʉty? ¡Adsoodʉgʉts!
41011031	Ta ak yʉ'ʉjʉty ñay'ʉʉ ñaygya̱jxʉdʉ es ñayjyʉna̱'a̱nʉdʉ: —Pʉn n'okjʉna̱'a̱nʉm ko ja Dios tuk'ana'amʉ, ta xy'adso'om: “Es pʉnʉ dʉ'ʉn, ¿ti ko xykyamʉbʉktʉ?”
41011032	Es pʉn njʉna̱'a̱nʉm ko ja̱'a̱yʉty, ta yʉ ja̱'a̱yʉty xytyu'unʉm axʉʉk, mʉt ko nidʉgekyʉ yʉ'ʉjʉty tmʉbʉktʉ ko Fwank yʉ'ʉ ja Diosʉ kyuga̱jxpʉ.
41011033	Ta t'anma̱a̱ydyʉ ja Jesús: —Kyajts nnijáwʉdʉ. Ta ja Jesús 'yadsoojʉdʉ: —Es ʉj nan kyajts miits n'awánʉdʉt ti kutujkʉnʉts ʉj mʉʉt nduñʉ tya̱a̱dʉ.
41012001	Net tyʉjkʉ ya'ʉxpʉjkpʉ mʉt kana̱k nax ijxpajtʉn es jyʉnáñ: —Jaa ijty tu'ugʉ yedyʉjk di'ibʉ kyoj yʉ uuvʉ kam ma̱ ja ñax. Ta tnageemy es dya'ʉyʉʉy ma̱ dyajnipátʉt ko ja uuvʉ yajwinma̱'a̱dsa̱'a̱nʉt es tkojy tu'ugʉ potsy kʉjxm ma̱ mba̱a̱t jam n'ijxkákʉm es ngwentʉ'a̱jtʉm tʉgekyʉ. Oknʉm tmooy tukmiky ja uuvʉ kam mʉdʉ wiink ja̱'a̱yʉty es tsyo'onnʉ ja kugam. Jagam nax jagamga̱jpn oj ñejxy.
41012002	’Ko tpaty ja tiempʉ ma̱ ja uuvʉ yajtujkmukánnʉ, ta tkejxy tu'ugʉ tyuumbʉ es t'amdówʉt ja mʉduumbʉty ja uuvʉ di'ibʉ pátʉp ja kugam.
41012003	Es ja uuvʉ kamgwentʉ'a̱jtpʉ tma̱jtstʉ ja kugamʉ tyuumbʉ, tkepywyojptʉ es dyajjʉmbijttʉ. Ni tii tkamooydyʉ.
41012004	Net ja kugam tkejxy ja wiinkpʉ tyuumbʉ, es tya̱a̱dʉ ttsa̱a̱ga̱'tstʉ es dyajtsayujttʉ kyʉba̱jk es axʉʉk ttuundʉ.
41012005	Ta ja kugam tkejxy ja wiinkpʉ, es yʉ'ʉ dya'o'ktʉ. Oknʉm ja kugam tkejxy ja wiinkpʉdyʉ tyuumbʉty nimay, es ja uuvʉ kamgwentʉ'a̱jtpʉ tkepywyojptʉ na̱a̱gʉty ja tuumbʉty es na̱a̱gʉty dya'o'ktʉ.
41012006	’Ja kugam tmʉda̱jnʉ je'eyʉ tu'ugʉ mya̱a̱nk di'ibʉ jyantsytsyejpy, ja'a kyajx tim ok es twinma̱a̱y: “Wyindsʉ'ʉgʉbʉdʉts ja nma̱a̱nk.”
41012007	Es ko t'ijxtʉ ja uuvʉ kamgwentʉ'a̱jtpʉ ko myiñ ja kugamʉ mya̱a̱nk, ta ñayjyʉnánʉdʉ ak yʉ'ʉjʉty: “Tya̱a̱dʉ dʉ'ʉn di'ibʉ 'yaxa̱jʉyaampy yʉ kyuma̱'a̱ñ. Min n'ok'ya'o'kʉm, es dʉ'ʉn nmʉwʉ'ʉmʉm ʉdsa̱jtʉm.”
41012008	’Ta tma̱jtstʉ, dya'o'ktʉ es dyajpʉdsʉʉmdʉ ja ñini'x ma̱ ja uuvʉ kam.
41012009	Ta ja Jesús yajtʉʉy: —¿Ti tyunaampy mʉt yʉ'ʉjʉty ja kugam? Pes mínʉp es dya'o'kta̱'a̱yʉdʉ tadʉ axʉk ja̱'a̱ydyʉjk, es tmo'oyʉt wiinkpʉ ja 'yuuvʉ kam.
41012010	’¿Tii ni na̱'a̱nʉm miits xykya'ʉxpʉktʉ ja Diosʉ jyaaybyajtʉn ma̱ jyʉna'añ?: Ja tsa̱a̱ di'ibʉ ja pojtspʉty 'yʉxtijtʉ, tʉ tpa̱a̱ty ja lyuga̱a̱r ma̱ ja tʉjk t'ʉjx'áty.
41012011	Tya̱a̱dʉ dʉ'ʉn ja tyu'unʉn ja Nindsʉn'a̱jtʉm Dios, es n'okwʉ'ʉmʉdya'ayʉm dʉ'ʉñʉ.
41012012	Ta ja teedywyindsʉ́nʉty es ja fariseeʉty tjamatsandʉ ja Jesús, ja'a ko tmʉwinma̱'a̱ñbyáttʉ ko yʉ'ʉdyʉ naty yajmadyákp mʉdʉ tadʉ ijxpajtʉn. Es mʉt ko tsyʉ'kʉdʉ ja nax ka̱jpn, ta tna'ijxtʉ ja Jesús es ñʉjxtʉ.
41012013	Oknʉm ja Jesús yajtuknikejxy nidu'ugʉty ja fariseeʉty esʉ Eroodʉsʉ jya'ayʉty, es t'ʉxta̱a̱ydyʉ wi'ix mba̱a̱t dya''anʉguga̱'a̱dʉ ja Jesús.
41012014	Ta ja'ajʉty t'anma̱a̱ydyʉ ja Jesús: —Ya'ʉxpʉjkpʉ, nnija̱'a̱dʉpts ko mgajxy mʉt ja tʉy'a̱jtʉn es ni xykyatuñʉ kwentʉ di'ibʉ ja̱'a̱yʉty myadyáktʉp. Je'eyʉ xya'ʉxpeky mʉt ja ñʉ'ʉ tyu'u ja Dios. ¿Tii óyʉdsʉ da ngugʉbátʉt ma̱ yʉ yajkutujkpʉ kopk, o kyajʉ?
41012015	Es ja Jesús ñija̱'a̱bʉ naty ja tyá̱dʉdyʉ 'yaxʉk winma̱'a̱ñʉty. Ta t'anma̱a̱ydyʉ: —¿Ti kots miits xyajka̱'a̱ja̱'a̱ndʉ? Tuk'ijxtʉgʉts ja meeñ di'ibʉ mʉʉt mgugʉbety.
41012016	Net dyajmiindʉ tu'ugʉ platʉ meeñ. Ko tya̱a̱dʉ t'ijxy ja Jesús, net dyajtʉʉy: —¿Pʉ́nʉ tya̱dʉ wyiin jyʉjp esʉ xyʉʉ di'ibʉ yam kʉxja̱'a̱y? Ta ja'ajʉty 'yadsoodʉ: —Yʉ yajkutujkpʉ kopk.
41012017	Net ja Jesús 'yanma̱a̱yʉdʉ: —Pes mo'oydyʉ ja yajkutujkpʉ kopk ja di'ibʉ yʉ'ʉ jya'a'a̱jtypy, es mo'oydyʉ ja Dios di'ibʉ Dios jya'a'a̱jtypy. Ko tmʉdoodʉ tya̱a̱dʉ, ta dʉ'ʉñʉ wyʉ'ʉmʉdyaaydyʉ.
41012018	Net oj tninʉjxtʉ Jesús na̱a̱gʉdyʉ saduseeʉty. Ja saduseeʉty jyʉna̱'a̱ndʉ ko kyajp jyikypyʉka̱'a̱ñ ja o'kpʉty. Dʉ'ʉnʉ tya̱a̱dʉ ttuknibʉjtákʉdʉ:
41012019	—Ya'ʉxpʉjkpʉ, Moisés dyajnigutúkʉ ko pʉn ja pʉ́n 'yeeky es kyaj tʉ tpattʉ 'yu'unk, ja myʉga'ax pyʉ́kʉp ja ku'ekytyo'oxy es tmʉdáttʉt ja 'yu'unk, es ja'a tyuknikʉjxm'átʉp ja jamyii.
41012020	Dʉ'ʉn jyajty ma̱ ʉʉdsʉty. Tamʉ naty jʉxtujk tukka'axʉ yedyʉjk. Ja ka'axkópk pyejky, es 'ye'ky, kyaj tpattʉ ja 'yu'unk.
41012021	Ta ja myʉmajtskpʉ tpejky ja ku'ekytyo'oxy, es nandʉ'ʉn jyajty. Es ja myʉdʉgʉʉkpʉ nandʉ'ʉn jyajty,
41012022	extʉ ko 'yabʉdseemy nijʉxtujk, es ni pʉ́n tkatukpattʉ 'yu'unk. Es ko tya̱a̱dʉ dʉ'ʉn tʉgekyʉ ñajxy, ta nandʉ'ʉn ja toxytyʉjk 'yo'knʉ.
41012023	Es ma̱ jyikypyʉka̱'a̱ndʉk ja o'kpʉty, ¿pʉ́nʉk nidu'ugʉ tadʉ jʉxtujkpʉ ʉna̱'kʉty ñʉdo'oxy'átʉp, éxtʉm tʉ pyʉjkta̱'a̱ydyʉ mʉt yʉ'ʉ?
41012024	Esʉ Jesús 'yadsoojʉdʉ: —Miidsʉty nʉgoo m'okka̱jxtʉgooyñʉdʉ, mʉt ko kyaj xyñijáwʉdʉ ja Diosʉ jyaaybyajtʉn es ni ja myʉk'a̱jtʉnʉ Dios.
41012025	Es ko ja o'kpʉ jyikypyʉ́ktʉt, ni kyapʉ́ktʉt ni pʉ́n, dʉ'ʉn 'yíttʉt éxtʉmʉ ánklʉsʉ tsa̱jpótmʉdʉ.
41012026	Yʉ o'kpʉty sitʉy jikypyʉ́ktʉp. ¿Tii kyajnʉm miits xyajmadya̱'a̱ktʉ éxtʉm ja Dios jyʉnáñ ma̱ ja jyaaybyajtʉn, ma̱ tmadya'agyʉ tadʉ apyñgyepy ko tyoy?, ko t'anma̱a̱y ja Moisés: “Ʉjtsʉ dʉ'ʉn ja Abra̱a̱nʉ Dyios, Isa̱a̱ esʉ Jakoob.”
41012027	Yʉ Dios, kyaj yʉ'ʉ Dyios'átyʉty ja o'kpʉty, yʉ'ʉ dʉ'ʉn ja jiikypyʉty. Es dʉ'ʉn miidsʉty sitʉy nʉgoo m'okka̱jxtʉgooyñʉdʉ.
41012028	Net nandʉ'ʉn ñimiinʉ Jesús tu'uk ja di'ibʉ tsa̱jptʉgóty ya'ʉxpʉjkp, di'ibʉ tʉ tmʉdoyʉ tya̱a̱dʉ es ñija̱'a̱p ko Jesús tʉ t'adsoodʉ ja saduseeʉty mʉdʉ wijy'a̱jtʉn. Ta dyajtʉʉy: —Ya'ʉxpʉjkpʉ, ¿di'ibʉ dʉ'ʉn ja ana'amʉn ni'igʉ myʉ́jʉty?
41012029	Ta Jesús 'yadsoojʉ: —Ja ana'amʉn di'ibʉ ni'igʉ myʉ́jʉty, yʉ'ʉ tya̱a̱dʉ ma̱ jyʉna'añ: “Mʉdowdʉ es jaygyúkʉdʉ, miits israelítʉty: ja Dios di'ibʉ Nindsʉn'a̱jtʉm, yʉ'ʉyʉ je'eyʉ Windsʉn'a̱jtp.
41012030	Tsoktʉ ja mWindsʉ́n Dios mʉt winʉ mjot mwinma̱'a̱ñ, mʉt winʉ m'anmʉja̱'a̱n es mʉt winʉ mmʉja̱a̱.”
41012031	Es ja myʉmajtskpʉ yʉ'ʉ dʉ'ʉn jyʉna'añ: “Tsoktʉ ja mmʉdʉjkpa̱'a̱ éxtʉm mij kʉ'ʉm mnaydsyékyʉty.” Tadʉ nimajtskpʉ ana'amʉn nik ni'igʉ myʉ́jʉty kʉdiinʉm ni tu'ugʉ wiinkpʉ.
41012032	Ta ja di'ibʉ tsa̱jptʉgóty ya'ʉxpʉjkp 'yanma̱a̱yʉ Jesús: —Oyʉts tʉ xy'adsoy, ya'ʉxpʉjkpʉ. Tʉy'a̱jtʉnʉ'ʉ ko ijtp tu'uk je'eyʉ Dios, kyajpʉ wiinkpʉ.
41012033	Es pʉn ndsojkʉm ja Nindsʉn'a̱jtʉm Dios mʉt winʉ njot nwinma̱'a̱ñ'a̱jtʉm, mʉt winʉ nmʉja̱a̱'a̱jtʉm es pʉn nandʉ'ʉn ndsojkʉm ja nmʉdʉjkpa̱'a̱'a̱jtʉm éxtʉm nnaydsyojkʉm kʉ'ʉm, yʉ'ʉ sitʉy nik ni'igʉ tsyoba̱a̱dʉt kʉdiinʉm tʉgekyʉ yojxʉn es tʉgekyʉ windsʉ'kʉn di'ibʉ yajtooydyʉp artalkʉjxm.
41012034	Es mʉt ko ja Jesús ñija̱'a̱p ko ja di'ibʉ tsa̱jptʉgóty ya'ʉxpʉjkp tʉ 'yadsooyʉty mʉdʉ wijy'a̱jtʉn, ta t'anʉʉmʉ: —Je'eyʉ tim waanʉ mdʉgoy'a̱jtxʉty es m'ítʉt ma̱ Dios yajkutíky. Es kyaj pʉ́n 'yoknaydyuk'a'ijxʉnʉ es t'ak'yajtʉ́wʉt ni tii.
41012035	Oknʉm ko Jesús ttuk'ʉxpejky ja ja̱'a̱yʉty mʉj tsa̱jptʉjk ñabotsoty. Ta yajtʉʉjʉdʉ: —¿Wi'ix ko yʉ di'ibʉty tsa̱jptʉgóty ya'ʉxpʉjktʉp jyʉna̱'a̱ndʉ ko yʉ Kristʉ yʉ'ʉ tʉʉmp'a̱jt a̱a̱ts'a̱jtʉp ja Davit je'eyʉ?
41012036	Mʉt ko Davit kʉ'ʉm, mʉt ja myʉk'a̱jtʉn ja Espíritʉ Santʉ jyʉna'añ: Yʉ Dios t'anʉʉmʉ ʉjtsʉ nWindsʉ́n: “U'uñʉ ya̱a̱ aga̱'a̱ñdsyoo ma̱ ʉjʉn, extʉ kots ʉj nyajtʉgóyʉt tʉgekyʉ mij ja mmʉdsip.”
41012037	¿Es wi'ix mba̱a̱t yʉ Kristʉ tyʉʉmp'áty 'ya̱a̱ts'átyʉty yʉ Davit? Pes Davit kʉ'ʉm jʉna̱a̱mp nWindsʉ́n. Es ja ja̱'a̱yʉty di'ibʉ nimáyʉdyʉ naty, yʉ'ʉjʉty myʉdooda̱a̱ydyʉ yajxón ja Jesús.
41012038	Es ja Jesús t'aktuk'ʉxpejky: —Naygywentʉ'átʉdʉ miidsʉty mʉt ja di'ibʉty ya'ʉxpʉjktʉp tsa̱jptʉgóty. Yʉ'ʉ pyʉjtáktʉp ja witʉ yembyʉ es ttsoktʉ es ja ja̱'a̱yʉty 'yʉbo'x kya̱jxpo'xʉdʉt tu'a̱a̱y mʉdʉ windsʉ'kʉn,
41012039	es tsa̱jptʉgóty jap tyim'u'uñʉya̱'a̱ndʉ ma̱ ja ja̱'a̱yʉty mba̱a̱t yajxón 'yíxʉdʉ es mʉj windum 'yu'uñʉya̱'a̱ndʉ ma̱ pʉ́n kyay 'yuuktʉ.
41012040	Es tpʉjkʉdʉ ja tyʉjkʉty yʉ ku'ekytyo'oxyʉty, net kya̱jxta̱'a̱ktʉ jeky es dʉ'ʉn twin'ʉʉna̱'a̱ndʉ ja ja̱'a̱yʉty, es ñay'andíjʉdʉ jyiky'attʉ tʉy'a̱jtʉn mʉʉt. Pa̱a̱ty pátʉdʉp ni'igʉ ja tʉydyu'unʉn.
41012041	Oknʉm ja Jesús ñaxwe'tsy ma̱ t'ijxy ko ja mʉkja̱'a̱ydyʉjk tpʉjtáktʉ may ja myeeñ ma̱ ja mʉj tsa̱jptʉjkʉ 'yalkansiiʉ.
41012042	Es nandʉ'ʉn jya'ty tu'ugʉ ku'ekytyo'oxy ayoobʉ, es tpʉjta'aky majtskʉ mutsk meeñu'unk di'ibʉ yiin waanʉ tsyo'a̱jtypy.
41012043	Net ja Jesús dyaxyʉ ja 'yʉxpʉjkpʉtʉjk, es t'anma̱a̱y: —Tʉy'a̱jtʉn n'anʉʉmʉ ko tya̱dʉ ku'ekytyo'oxy di'ibʉ ayoop tʉ dyaky ni'igʉ es kʉdiinʉm nidʉgekyʉ ja mʉkja̱'a̱yʉty.
41012044	Ja'a ko yʉ'ʉjʉty dyaktʉ di'ibʉ yajnadʉjkʉp, perʉ tya̱dʉ ayoobʉ ku'ekytyo'oxy dyaky tʉgekyʉ ja myeeñ di'ibʉ tyukjiky'ajtypy.
41013001	Ko ja Jesús tsyo'oñ ma̱ ja mʉj tsa̱jptʉjk, nidu'ugʉ 'yʉxpʉjkpʉty jyʉnáñ: —Windsʉ́n, ok'ix yʉ mʉj tsa̱a̱jʉty es yʉ tsuj tʉjkʉty.
41013002	Es ja Jesús 'yadsooy: —¿M'ijxtʉp tʉgekyʉ tya̱a̱dʉ? Kyaj wyʉ'ʉma̱'a̱ñ ni tu'ugʉ tsa̱a̱ ñayñikoombétyʉty, tʉgekyʉ tyʉgoya'añ.
41013003	Net oj ñʉjxtʉ ma̱ ja Oliivʉs Kopk di'ibʉ jam windum ma̱ ja mʉj tsa̱jptʉjk. Es ko natyʉ Jesús jam 'yu'uñʉ, ta ja Peedrʉ, Santya̱'a̱gʉ, Fwank esʉ Andrés oj 'yanʉ'ʉmxʉdʉ ayu'udsyʉ:
41013004	—Njanijawʉyándʉpts na̱'a̱ dʉnʉ tya̱a̱dʉ di'ibʉ tunán jatánʉp es ti ijxwʉ'ʉmʉn ja̱'a̱y myʉdáttʉp ko tya̱a̱dʉ tʉgekyʉ dʉ'ʉn tyuna̱'a̱ñ jyata̱'a̱ñʉty.
41013005	Ta Jesús 'yanma̱a̱yʉdʉ: —Mnaygywentʉ'átʉdʉp kʉdiibʉ pʉ́n mwin'ʉʉnʉdʉt.
41013006	Mʉt ko may myina̱'a̱ndʉ di'ibʉ jʉna̱'a̱na̱a̱mp: “Ʉjtsʉ dʉ'ʉn ja Kristʉ.” Es wyin'ʉʉnaampy mayʉ ja̱'a̱yʉty.
41013007	’Es ko miits xymyʉdówdʉt tsyiptundʉ oymya̱a̱ty, katʉ mnay'adsʉ'ʉgʉdʉ. Pes dʉ'ʉn jyata̱'a̱ñ, per kyajpʉ dʉ'ʉn yʉ'ʉjʉty ma̱ ja naxwíñʉdʉ tyʉgoya'añ.
41013008	Mʉt ko tuk peky mʉt jatuk peky ja naxwíñʉdʉ ja̱'a̱yʉty ñayñitsiptuna̱'a̱nʉdʉ esʉ ana'ambʉty nixim niyam, es myina̱'a̱ñ ja mʉk ujxʉty oymya̱a̱ty esʉ mʉk yuu. Tʉgekyʉ tya̱a̱dʉ yʉ'ʉ dʉ'ʉn ma̱a̱nʉm je'eyʉ tsyonda'aky ja ayo'on.
41013009	’Per mnaygywentʉ'átʉdʉp miidsʉty, ja'a ko ja ja̱'a̱yʉty mmʉnʉjxʉdʉp ma̱ ja kumda̱ttʉjkʉn es myajwóptʉt mʉt ko miits xypyanʉjxtʉpts. Es mmʉnʉjxʉdʉp ma̱ gobernadoor esʉ rey es dʉ'ʉn miidsʉty jap xypyʉjta̱'a̱ktʉt ja tʉy'a̱jtʉn ʉjtskyʉjxm.
41013010	Es koonʉm yajka̱jxwa̱'xʉt ja oybyʉ ayuk ma̱ tʉgekyʉ naxwíñʉdʉ, es óknʉm ja naxwíñʉdʉ tyʉgoya'añ.
41013011	Es ko myajmʉnʉjxʉt es myajkʉyákʉt ma̱ ja kumda̱ttʉjkʉn, katʉ mjotmay'ooktʉ miidsʉty wi'ix mjʉna̱'a̱ndʉt. Ja'a mga̱jxtʉp di'ibʉ Dios mmo'oyʉdʉp jaanʉm, ja'a ko kyaj miits xykya̱jxa̱'a̱ndʉ mgʉ'ʉm winma̱'a̱ñ, yʉ Espíritʉ Santʉ mwinma̱'a̱ñmyo'oyʉdʉp.
41013012	’Ma̱ tadʉ tiempʉ jyata̱'a̱ñʉty, ko extʉ di'ibáty tukka'ax'a̱jttʉp kyʉyaka̱'a̱nʉp nixim niyam es ttuk'ya'ooktʉt; es ja u'unkteety dʉ'ʉn tyuna̱'a̱ñ mʉt ja 'yu'unk; es ja ʉna̱'ku'ungʉty nandʉ'ʉn myʉttsiptuna̱'a̱ndʉp ja tya̱a̱k tyeety es tyuk'ya'ooktʉp.
41013013	Es nidʉgekyʉ ja̱'a̱yʉty m'axʉk'íxʉdʉt ja'a ko miits xypyanʉjxtʉpts. Per di'ibʉ 'yakmʉbejkypyʉm dʉ'ʉñʉm, yʉ'ʉ nitso'ogʉp.
41013014	’Yʉ Diosʉ kyuga̱jxpʉ Dañel tkʉxja̱a̱y di'ibʉ tyúndʉp ja axʉʉkpʉ. Ko xy'íxtʉt tyanʉ ma̱ kyaj pyaadyʉty ja di'ibʉ ya''axʉ'kʉp es di'ibʉ kyaj tmʉj'íxy ja Dios (wa'an tjaygyukʉ di'ibʉ yʉ neky kyajxypy), net di'ibáty ijttʉbʉ naty Judeeʉ kya'aktʉt jap es ñʉjxtʉt tungʉjxy kopkkʉjxy.
41013015	Es di'ibʉ naty jam tʉjkkʉjxm, kyaj jyʉnákʉt es nʉjx tnidʉkʉ di'ibʉ jap es tjuuda̱'a̱nʉt.
41013016	Es di'ibʉ naty jam kyamotm, kyaj jyʉmbítʉt es min t'ooxy ja wyit.
41013017	¡Pʉroobʉ ja toxytyʉjkʉty di'ibʉ naty ijtp u'unkmʉʉt ma̱ tadʉ xʉʉ es di'ibʉ ya'u'unktsi'tstʉp!
41013018	Amdow pʉjktsówdʉ miidsʉty ja Dios es kʉdiibʉ mga'aktʉt ko naty xyuxy,
41013019	mʉt ko mʉk 'yita̱'a̱ñ ja ayo'on, éxtʉm ni na̱'a̱nʉm kyajaty extʉ ma̱ Dios dyajkojy ja naxwíñʉdʉ, es ni dʉ'ʉn kyanakyjyata̱'a̱ñʉty jatʉgok.
41013020	Es pʉnʉ Dios kyaj dyajwaanʉ tadʉ tiempʉ, ni pʉ́n kyatso'oktʉt. Per yajwaanʉp yʉ'ʉ mʉt ko ttseky pʉ́nʉty yʉ'ʉ tʉ twin'ixy éxtʉmʉ jya'ayʉn.
41013021	’Ko naty pʉ́n miits m'anʉ'ʉmxʉdʉ: “Ixtʉ, tya̱a̱ dʉn ja Kristʉ”, o “Ixtʉ, tʉxim ja Kristʉ”, kyaj xymyʉbʉ́ktʉt.
41013022	Mʉt ko mina̱a̱mp ja win'ʉ'ʉmbʉty di'ibʉ nayyajnaxánʉp éxtʉmʉ Kristʉ es éxtʉmʉ Diosʉ kyuga̱jxpʉ, es tyunaampy yʉ ijxwʉ'ʉmʉn esʉ mʉj'a̱jtʉn es dʉ'ʉn tjawin'ʉʉna̱'a̱ndʉt ja ja̱'a̱yʉty di'ibʉ Dios kʉ'ʉm wyin'ijx.
41013023	Pa̱a̱ty mnayjyʉjp'íxʉdʉp miidsʉty. Tʉ n'anʉʉmʉdʉ miidsʉty yʉ tya̱a̱dʉ tim jayʉjp.
41013024	’Es ko dʉ'ʉnʉ naty tʉ ña̱jxta̱'a̱yʉ tadʉ ayo'on, ja xʉʉ wyingoodsʉya'añ, ja po'o kyaj ñakyjya̱ja̱'a̱ñ,
41013025	kya̱'a̱dʉt ja mʉdsa̱'a̱jʉty es yu'xʉp ja mʉk'a̱jtʉn tsa̱jwínm.
41013026	Net xy'íxtʉdʉts nmiñ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, yoodsóty mʉdʉ mʉk'a̱jtʉn esʉ mʉj'a̱jtʉn.
41013027	Es nduk'ana'amʉdʉts ja n'ánklʉsʉts, es dyajnaymyúkʉdʉt di'ibáty tʉ nwin'íxtʉts, ma̱ yʉ jʉmboj esʉ yukpoj myiñ es ma̱ yʉ xʉʉ pyʉdsemy es ma̱ tsyi'ity, oytyim ma̱a̱ty.
41013028	’Jattʉ tya̱dʉ 'yijxwʉ'ʉmʉn ja iigʉ kepy. Ko ja xye'entsy 'yity u'unk es pyʉdsemy ja 'yaay, miits mnija̱'a̱dʉp ko miimp ja ambʉ.
41013029	Nandʉ'ʉn ja̱jtpʉ dʉ'ʉn ko xy'íxtʉt tʉgekyʉ tya̱a̱dʉ, mnijáwʉdʉp ko tʉʉ dʉnʉ naty wingoombʉts, éxtʉm mba̱a̱t njʉna̱'a̱nʉm tʉjk agʉ'ʉybyʉn.
41013030	Tʉy'a̱jtʉn n'anʉʉmʉdʉ ko tʉgekyʉ tya̱a̱dʉ jyata̱'a̱ñʉty ma̱a̱nʉmʉ naty ja ja̱'a̱yʉty di'ibʉ tyam kyaj 'yooktʉnʉm.
41013031	Ja tsa̱jp es ja naxwíñʉdʉ náxʉp, per ja n'ayúkʉts ni na̱'a̱ kyakexy kyanaxy.
41013032	’Ja xʉʉ es ja oorʉ ni pʉ́n tkanijawʉ, ni yʉ Diosʉ 'yánklʉsʉty es ni ʉj, ja Diosʉ 'yU'unk, yʉ'ʉyʉ dʉ'ʉn je'eyʉ ñija̱'a̱p ja Dios Teety.
41013033	Pa̱a̱ty wʉ'ʉmdʉ miidsʉty wijyʉty es mnayjyʉjp'íxʉdʉp, ja'a ko kyaj xyñijáwʉdʉ na̱'a̱ nmina̱'a̱ñʉts.
41013034	’Dʉ'ʉn ja'a éxtʉm tu'ugʉ ja̱'a̱y di'ibʉ nʉjxa̱a̱mp jagam. Ko naty kyajnʉm tsyooñ, ta tmo'oydyʉ ja pyo'oduumbʉty ja tyuunk nidu'uk nidu'uk, es t'anma̱a̱y ja di'ibʉ kywentʉ'átʉp ja tʉjk a̱a̱ es wyijy'ítʉt.
41013035	Es n'anʉʉmʉdʉ miidsʉty, wʉ'ʉmdʉ wijy, mʉt ko kyaj xyñijáwʉdʉ na̱'a̱ jyʉmbita̱'a̱ñ ja mWindsʉ́n, pʉn tʉ tsyu'ujʉnʉ, pʉn tsu'pʉn, ma̱ 'yʉy ja tʉgaak o ma̱ xyʉʉñʉ.
41013036	Exkʉm ko jyʉmbity ti'in es mba̱a̱dʉdʉt ma̱a̱bʉty.
41013037	Es di'ibʉ n'anma̱a̱ydyʉp miidsʉty, n'anma̱a̱ydyʉpts nandʉ'ʉn nidʉgékyʉty: Wʉ'ʉmdʉ wijyʉty.
41014001	Ja'a tyʉgoy'aty majtsk xʉʉ ja paskʉ xʉʉ ma̱ yajkáy ja tsa̱jkaaky di'ibʉ kyaj tmʉdaty yʉ levaduurʉ, es ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp t'ʉxta̱a̱ydyʉ ja winma̱'a̱ñ wi'ix t'okmátstʉt ja Jesús mʉdʉ andakʉn, es ttuk'ya'ooktʉt.
41014002	Es ñayjyʉnánʉdʉ: —Kyaj jyaaty ma̱ ja xʉʉ kʉdiibʉ xyñibʉdʉ'kʉm ja ja̱'a̱yʉty.
41014003	Jamʉ natyʉ Jesús Betañʉ ma̱ yʉ tyʉjkʉ Simonk di'ibʉ yajtijp nileprʉ pa̱'a̱m. Ko naty ja Jesús 'yu'uñʉ meesʉ winduuy, ta ñimʉwingoonʉ tu'ugʉ toxytyʉjk mʉt tu'ugʉ alabastrʉ limetʉ ujts mʉdʉ aseytʉ pa̱'a̱k xu'kpʉ jantsy tsooxʉbʉ. Ta ja toxytyʉjk oj ttuknitemy kyʉba̱jkkʉjxy.
41014004	Ko t'ijxtʉ tya̱a̱dʉ ja ja̱'a̱yʉty, ta nidu'ugʉty 'yajkʉdʉ, es ñayjyʉnánʉdʉ: —¿Ti ko tya̱a̱dʉ dʉ'ʉn tʉ 'yʉxtʉgoy?
41014005	Tya̱a̱dʉ tʉʉxyʉp yajteeky tʉgʉk mʉgo'px xʉʉ nidún, esxyʉp yajtukpudʉ́kʉdʉ ja ayoobʉ ja̱'a̱yʉty. Ta t'oodʉ ja toxytyʉjk.
41014006	Es ja Jesús t'anma̱a̱ydyʉ: —Mastu'uttʉ. ¿Ti ko xy'oodʉ? Tya̱a̱dʉ óyʉdsʉ dʉ'ʉn tʉ xytyuñ.
41014007	Ja ayoobʉtʉjkʉty dʉ'ʉñʉm xymyʉdáttʉt ma̱ miidsʉty, es oyña̱'a̱ty mba̱a̱t xypyudʉ́kʉdʉt. Per ʉj kyajts dʉ'ʉñʉm xymyʉdáttʉt.
41014008	Tya̱dʉ toxytyʉjk tʉ ttuñ di'ibʉ mba̱a̱t, tʉ ja nnini'xʉts pa̱'a̱k xu'kpʉ ttukkuutsy esʉts nnaxtʉjkʉnʉdʉts.
41014009	Tʉy'a̱jtʉn n'anʉʉmʉdʉ ko yajka̱jxwa'xy yʉ oybyʉ ayuk ma̱ tʉgekyʉ naxwíñʉdʉ, yajmadya̱'a̱gʉt nandʉ'ʉn di'ibʉ tyuunʉ tya̱dʉ toxytyʉjk, es dʉ'ʉn yajjamyátsʉt yʉ'ʉ.
41014010	Net nidu'ugʉ nima̱jmajtskpʉ ja ʉxpʉjkpʉ di'ibʉ xyʉ'a̱jtypy Juudʉs Iskaryotʉ, oj ñejxy ma̱ ja teedywyindsʉ́nʉty es oj myadya'aky mʉt yʉ'ʉjʉty wi'ix tkʉyaka̱'a̱ñ ja Jesús.
41014011	Es yʉ'ʉjʉty xyondaktʉ es twa̱ndaktʉ ja Juudʉs ko tmo'oya̱'a̱ndʉ ja meeñ. Net ja Juudʉs t'ʉxta̱a̱y ja winma̱'a̱ñ wi'ix tkʉyákʉt ja Jesús.
41014012	Es ma̱ ja paskʉ xʉʉ tsyondaky, ma̱ yajkáy ja tsa̱jkaaky di'ibʉ kyaj tmʉdaty ja levaduurʉ, es ja ja̱'a̱yʉty dya'ooktʉ ja byorreegʉ, ta ja ʉxpʉjkpʉty tnimiindʉ wingón ja Jesús es dyajtʉʉdʉ: —¿Ma̱ xytsyeky n'ʉxkúkʉdʉts es ndu'unʉm ja paskʉ a'ux?
41014013	Ta ja Jesús tkejxy nimajtskʉ 'yʉxpʉjkpʉty, es t'anma̱a̱y: —Nʉjxtʉ jam ka̱jpnóty. Jap xypya̱a̱dʉt tu'ugʉ yedyʉjk di'ibʉ myʉnejxypy tuk tsiyʉ nʉʉ,
41014014	es xypyanʉjxtʉt extʉ ma̱ tyʉjktʉ́kʉ, es xy'anʉʉmʉdʉ tadʉ kudʉjk: “Yʉ nWindsʉ́nʉts xytyuk'yajtʉʉp: ¿Ma̱ ja kwartʉ ma̱ mba̱a̱t n'a'ux'áttʉdʉts mʉdʉdsʉ n'ʉxpʉjkpʉtʉjk ma̱ tya̱dʉ paskʉ?”
41014015	Net mduk'íxʉdʉt tu'ugʉ mʉj kwartʉ es oydyúñ ma̱ ja tuknikʉ'ʉybyʉ tʉjk, es xy'ʉxkúkʉt ja a'ux jam.
41014016	Ta ja nimajtsk ʉxpʉjkpʉty ñʉjxtʉ ka̱jpnóty es tpattʉ tʉgekyʉ éxtʉm 'yanma̱a̱yʉ ja Jesús, es dya''abátʉdʉ ja paskʉ a'ux.
41014017	Es ko oj tsyu'ujʉnʉ, ta jya̱jttʉ Jesús mʉdʉ 'yʉxpʉjkpʉty,
41014018	es ñaxwa'tsta̱a̱ydyʉ meesʉ winduuy, es kyaydyʉ. Net ja Jesús jyʉnáñ: —Tʉy'a̱jtʉn n'anʉʉmʉdʉ ko nidu'uk miidsʉty di'ibʉ kaapy mʉt ʉj, ja'ats ʉj xykyʉyaka̱a̱mbʉts.
41014019	Net ja ʉxpʉjkpʉty jyantsyjyotmaydyuktʉjkʉdʉ, es dyajtʉʉdʉ nidu'ugáty ja Jesús: —¿Tii ʉjtsʉ daa?
41014020	Ta 'yadsoojʉdʉ Jesús: —Yʉ'ʉ dʉ'ʉn nidu'uk miidsʉty ja nima̱jmajtskpʉ di'ibʉts xymyʉtka̱a̱ymyujkp.
41014021	Ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, dʉ'ʉn nnejxyʉts éxtʉm ja Diosʉ jyaaybyajtʉn jyʉna'añ. Per pʉroobʉ tadʉ yedyʉjk di'ibʉts xykyʉyaka̱a̱mp. Nik oy mʉt yʉ'ʉ kooxyʉp kyadimmiiñ kyadimja̱jty naxwiiñ.
41014022	Ma̱ naty jam 'ya'ux'attʉ, ta Jesús tkone'ky ja tsa̱jkaaky es tja̱'a̱ygyʉdáky ja Dios. Es ko ttujkwa'xy, ta tmooydyʉ ja 'yʉxpʉjkpʉty, es t'anʉʉmʉdʉ: —Kaydyʉ. Tya̱a̱dʉdsʉ nnini'x.
41014023	Net tkone'ky tu'ugʉ kálʉz mʉdʉ vinʉ es tja̱'a̱ygyʉda'aky ja Dios. Ta tmooydyʉ ja 'yʉxpʉjkpʉty, es nidʉgekyʉ 'yuktʉ ma̱ ja kálʉz,
41014024	es 'yanma̱a̱yʉdʉ: —Tya̱a̱dʉdsʉ dʉ'ʉn ja nne'pyñ di'ibʉ Dios yajnaxkʉdákypy ja jembyʉ kajxy'átypyʉ, di'ibʉ yajtama̱a̱n yaj'yoka̱a̱mp es dʉ'ʉn yajma'xʉt nimay ja ja̱'a̱yʉdyʉ pyojpʉty.
41014025	Es n'anʉʉmʉdʉ ko kyajts nnaky'uuga̱'a̱ñ ja uuvʉ nʉʉ extʉ kodsʉ naty n'iiky mʉt miidsʉty ja jembyʉ uuvʉ nʉʉ ma̱ ja Diosʉ kyutujkʉn.
41014026	Ko t'ʉʉda̱a̱ydyʉ tu'ugʉ alabanzʉ, ta oj ñʉjxtʉ ma̱ ja Oliivʉs Kopk.
41014027	Net ja Jesús t'anma̱a̱ydyʉ: —Nidʉgekyʉ miits xymyastu'udándʉpts ma̱ tya̱dʉ koots. Mʉt ko jyʉna'añ ma̱ Diosʉ jyaaybyajtʉn: “Nya'oogʉpts ja borreegʉ kwentʉ'a̱jtpʉ, es ja byorreegʉty 'yayo'oywya̱'xta̱'a̱ydyʉt.”
41014028	Es kodsʉ naty tʉ njikypyeky, jawyiinʉts nnʉjxʉt Galileeʉ ma̱a̱nʉmʉ naty miits mganʉjxtʉ.
41014029	Net ja Peedrʉ jyʉnáñ: —Oy nidʉgekyʉ mjamastútʉbʉ, ʉj kyajts mij nmastu'udʉt.
41014030	Net ja Jesús 'yanma̱a̱yʉ: —Peedrʉ, tʉy'a̱jtʉn n'anʉʉmʉ ko ma̱ tya̱dʉ koots, kyajnʉmʉ natyʉ tʉgaak 'yʉy majtsk ok, es mij mjʉna̱'a̱na̱'a̱ñ tʉgʉk ok ko kyajts xy'ix'aty.
41014031	Ta ja Peedrʉ mʉk 'yadsooy: —Oyʉts ndim'oogʉt mʉt mij, kyajts njʉna̱'a̱na̱'a̱ñ ko kyaj n'ix'aty. Es nidʉgekyʉ ja wiink ʉxpʉjkpʉty nandʉ'ʉn jyʉna̱a̱nda̱a̱ydyʉ.
41014032	Net ja Jesús jya̱jttʉ mʉdʉ 'yʉxpʉjkpʉty ma̱ tu'ugʉ luga̱a̱r di'ibʉ xyʉ'a̱jtypy Jetsemanii. Ta t'anma̱a̱ydyʉ ja 'yʉxpʉjkpʉty: —U'uñʉdʉ ya̱a̱ mints xim n'okka̱jxta'aky.
41014033	Ta tmʉnejxy ja Peedrʉ, Santya̱'a̱gʉ esʉ Fwank, esʉ Jesús ñayjya̱'a̱jʉ jantsy jotmaymyʉʉt es 'yamutsk'a̱jty.
41014034	Net t'anma̱a̱ydyʉ: —Dʉ'ʉnʉts njawʉ njodoty éxtʉm tu'ugʉ jotmay di'ibʉ mʉdʉ o'kʉn. Wʉ'ʉmdʉ miits ja ya̱a̱ es mʉdánʉdʉ ja tsuu mʉt ʉj.
41014035	Net ja Jesús waanʉ ñas'yo'oyʉ. Ta ñayjyujpʉ koxtanʉ naxkʉjxy, kya̱jxtáky
41014036	es jyʉnáñ: —Tatitu'unk, mij mba̱a̱t oytyiity xytyuñ. Pʉn mba̱a̱t, kʉdiibʉts n'uugʉt yʉ ta̱'a̱mbʉ. Per kyaj dyʉ'ʉnʉty éxtʉmts ʉj ndseky, wa'an dʉ'ʉn éxtʉm mij xytsyeky.
41014037	Net jyʉmbijty ma̱ naty ja nidʉgʉʉkpʉ 'yʉxpʉjkpʉty, es tpattʉ mya̱'a̱dʉ, es t'anma̱a̱y ja Peedrʉ: —Simonk, ¿tii mma̱a̱bʉ? ¿Ti kyaj tʉ mmada'aky m'ítʉt wijy mʉt ʉj ni tuk oorʉ?
41014038	Wijtʉ es ka̱jxta̱'a̱ktʉ kʉdiibʉ ja ka'oybyʉ mmʉmada̱'a̱gʉdʉt. Tʉy'a̱jtʉn ko ja anmʉja̱'a̱n myʉda̱jtypy ja tsojkʉn, per kyaj yʉ nini'x tkupʉka̱'a̱ñ.
41014039	Ta jatʉgok oj ñejxy, es kya̱jxtáky dʉ'ʉn éxtʉm jayʉjp.
41014040	Net jyʉmbijty jatʉgok ma̱ ja nidʉgʉʉkpʉ, es tpattʉ ak ma̱a̱dʉp, mʉt ko nʉgoo naty ja tsuu tʉ 'yokwindʉjkʉndʉ. Es yʉ'ʉjʉty kyaj tnija̱'a̱dʉ wi'ix 'yadsówdʉt.
41014041	Ja myʉdʉgʉk ok oj ñejxy. Ta kya̱jxtáky. Net jyʉmbijty ma̱ yʉ'ʉjʉty, es t'anma̱a̱ydyʉ: —¿Tii m'akma̱a̱ m'akpo'xtʉbʉ? Tʉ net tpa̱a̱ty ja xʉʉ ja oorʉ ma̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ yʉ pojpʉ ja̱'a̱yʉty.
41014042	¡Pʉdʉ'ʉktʉ! ¡Jo'omdʉ! Ta myiñ ja di'ibʉts xykyʉyaka̱a̱mp.
41014043	Tamʉ natyñʉmʉ Jesús 'yakkajxy ko jyajty ja Juudʉs di'ibʉ nandʉ'ʉn 'yʉxpʉjkpʉ'a̱jtypy ma̱ yʉ nima̱jmajtskpʉ, es myindʉ mʉdʉ mayjya'ay ak mʉdʉ 'yespa̱a̱dʉ esʉ kyépyʉty. Yʉ'ʉ naty kajxʉdʉp ja teedywyindsʉ́nʉty, ja di'ibʉty tsa̱jptʉgóty ya'ʉxpʉjktʉp esʉ mʉjja̱'a̱ydyʉjkʉty.
41014044	Yʉ Juudʉs tʉ naty ttukni''ixʉ wi'ixʉ naty dyaka̱'a̱ñ ja ijxwʉ'ʉmʉn: —Di'ibʉts ʉj ndsi'xypy, yʉ'ʉ dʉ'ʉnʉ naty ja Jesús. Yʉ'ʉ dʉ'ʉn mmátstʉp es yajxón xykyʉtsúmdʉt es xyajnʉjxtʉt.
41014045	Netyʉ Juudʉs tnimiiñ ja Jesús es tka̱jxpe'xy: —Dios maygyépyʉty, Windsʉ́n. Ta oj ttsi'xy.
41014046	Ta tma̱jtsnʉdʉ ja Jesús es dyajnʉjxnʉdʉ tsimy.
41014047	Es nidu'uk di'ibʉ jamʉ naty mʉdʉ Jesús tju'ty ja 'yespa̱a̱dʉ es tnibo'tʉ tuk adu'umʉ tyatsk ja teedywyindsʉngópkʉ tyuumbʉ.
41014048	Net ja Jesús t'anma̱a̱ydyʉ ja mayjya'ayʉty: —¿Tii dʉ'ʉnʉts miits tʉ xyñimíndʉts mʉdʉ m'espa̱a̱dʉ esʉ mgepy es xymyatsa̱'a̱ndʉts éxtʉmxyʉpts ʉj nma'tspʉty?
41014049	Bom bómʉts ʉj tʉ nya'ʉxpʉktʉ miidsʉty mʉj tsa̱jptʉjk ñabotsoty, es ni na̱'a̱ts tʉ xykyamatstʉ. Per tʉgekyʉ tya̱a̱dʉ dʉ'ʉn jyátyʉty es yajkuydyúnʉt ja Diosʉ jyaaybyajtʉn.
41014050	Ta nidʉgekyʉ ja ʉxpʉjkpʉty tmastuttʉ ja Jesús, es kyakta̱a̱ydyʉ.
41014051	Jap tu'ugʉ ʉna̱'k tpanejxy twit'aty yʉ'ʉyʉ tu'ugʉ sa̱a̱bʉnʉ. Net ja ja̱'a̱yʉty tma̱jtstʉ ja ʉna̱'k,
41014052	es ja'a dyajwe'emy ja sya̱a̱bʉnʉ es kyeky niwa̱'a̱ts ʉxwa̱'a̱ts.
41014053	Di'ibáty mya̱jtstʉ ja Jesús, yʉ'ʉjʉty myʉnʉjxtʉ ma̱ ja di'ibʉ ñigopk'a̱jtypy ja teedywyindsʉ́nʉty. Ta jap ñaymyujkʉdʉ ja teedywyindsʉ́nʉty, mʉjja̱'a̱ydyʉjkʉty es ja di'ibʉty tsa̱jptʉgóty ya'ʉxpʉjktʉp.
41014054	Esʉ Peedrʉ pyanʉjx ja Jesús extʉ ma̱ ja tyʉja̱'a̱ ja teedywyindsʉngópk. Jap oj wye'emy es ñaxwe'tsy mʉdʉ polʉsiiʉty, es ñayyajjokxpʉ́kʉdʉ ma̱ ja jʉʉn.
41014055	Yʉ teedywyindsʉ́nʉty es nidʉgekyʉ di'ibʉ ana'amdʉp mʉj tsa̱jptʉgóty t'ʉxta̱'a̱ydyʉ ja winma̱'a̱ñ wi'ix tniwa̱a̱mbáttʉt ja Jesús es 'yoogʉt. Per kyaj tpattʉ ja pyojpʉ.
41014056	May ja ja̱'a̱yʉty oj jyamindʉ es tjaniwa̱a̱mbajttʉ, per kyaj tyi'igyʉ'áttʉ ja 'yayuk.
41014057	Net myiiñ na̱a̱gʉty di'ibʉ andáktʉp, es jyʉnandʉ:
41014058	—Tʉts nmʉdóyʉts ko tya̱dʉ yedyʉjk dʉ'ʉn jyʉna'añ: “Ʉj njítʉptsʉ tya̱dʉ mʉj tsa̱jptʉjk di'ibʉ ja̱'a̱yʉty tʉ tkojy, es tʉgʉk xʉʉts ngójʉt ja wiinkpʉ di'ibʉ kyaj ja ja̱'a̱yʉty dyajkojy.”
41014059	Per ni yʉ'ʉjʉty tkayajti'igyʉdʉ 'yayuk.
41014060	Net ja teedywyindsʉngópk pyʉde'ky, es ja̱'a̱y kyujk'a̱a̱y dyajtʉʉy ja Jesús: —¿Kyaj m'adsoy ni tii? ¿Tii dʉnʉ tya̱a̱dʉ di'ibʉ yam myadyáktʉp mʉt mijtskyʉjxm?
41014061	Per ja Jesús oj wye'emy amoñʉ, ni ti tka''adsooy. Net ja teedywyindsʉngópk 'yanma̱a̱yʉ: —¿Tii mijtsʉ dʉ'ʉn ja Kristʉ, ja Diosʉ 'yU'unk?
41014062	Es ja Jesús 'yadsooy: —Ʉjtsʉ dʉ'ʉn. Es miits m'íxtʉp ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, n'u'uñʉya'añʉts ma̱ 'yaga̱'a̱ñdsyoo ja Dios di'ibʉ tʉgekyʉ mʉk'a̱jtʉn myʉda̱jtypy, es kots nmina̱'a̱ñ yoodsóty.
41014063	Net ja teedywyindsʉngópk tkʉ'tsy ja wyit es ñʉgʉxʉ'ʉgʉt ja 'yakʉ, es jyʉnáñ: —¿Ti ko n'aktimtsojkʉm ja testiigʉ?
41014064	Miidsʉty kʉ'ʉm tʉ xymyʉdowdʉ yʉ 'yaxʉk ayuk. ¿Wi'ix mjʉna̱'a̱ndʉ? Es ja'ajʉty nidʉgekyʉ jyʉnandʉ: —Myʉda̱jtypy ja pyeky es pátʉp 'yoogʉt.
41014065	Ta na̱a̱gʉty tnidsújʉdʉ, es twingudsu'umʉdʉ es tkojxtʉ. Ta t'anma̱a̱ydyʉ: —¡Okmay! ¿Pʉ́n tʉ mgóxyʉty? Es ja polʉsiiʉty nandʉ'ʉn tkojxtʉ.
41014066	Japʉ nátyñʉm ja Peedrʉ abatkʉ'p ma̱ tʉja̱'a̱. Ta ñimiinʉ tu'ugʉ kiixy, teedywyindsʉngópkʉ pyo'oduumbʉ.
41014067	Es ko t'ixy ja Peedrʉ ñay'ajókxʉty ma̱ ja jʉʉn, ta oj tʉyʉ tjantsy'ixy es jyʉnáñ: —Mij nandʉ'ʉn tʉ mjʉdity mʉdʉ Jesús nazarenʉ.
41014068	Es ja Peedrʉ t'ʉxtijy ja Jesús, es jyʉnáñ: —Kyajts n'ixy'atyʉ tadʉ yedyʉjk. Kyajts nnijawʉ ti dʉn mmadyakypy. Net ñejxy tʉjk agʉ'ʉm, es 'yʉʉy ja tʉgaak.
41014069	Ta ja kiixy jatʉgok t'ijxy ja Peedrʉ es t'anʉʉmʉdʉ di'ibáty jámʉty: —Tya̱a̱dʉ, sitʉy yʉ'ʉ ja̱'a̱y'a̱jtʉbʉ tya̱dʉ yedyʉjk.
41014070	Per ja Peedrʉ jatʉgok t'ʉxtijy. Es ko waanʉ 'yak'ijty, di'ibʉ naty jápʉty jatʉgok t'anma̱a̱ydyʉ ja Peedrʉ: —Tʉy'a̱jtʉn ko mij nandʉ'ʉn mja̱'a̱y'a̱jtʉbʉ tya̱a̱dʉ, mʉt ko Galileeʉ ja̱'a̱y mij.
41014071	Ta ja Peedrʉ oj ñaygya̱jxpékyʉty ko kyaj tʉy'a̱jtʉn, es jyʉnáñ: —Por tsyos, kyajts n'ixy'atyʉ tya̱dʉ ja̱'a̱y di'ibʉ miits mmadyáktʉp.
41014072	Ta netyʉ 'yʉʉy ja tʉgaak myʉmajtsk ok. Net ja Peedrʉ tjamyejtsy éxtʉm ja Jesusʉ naty tʉ 'yanʉ'ʉmxʉty: “Ko kyajnʉmʉ natyʉ tʉgaak 'yʉy myʉmajtsk ok, es mij mjʉna̱'a̱na̱'a̱ñ tʉgʉk ok ko kyajts xy'ix'aty.” Ta ja Peedrʉ jyantsytyʉjkʉ jʉʉy yaxpʉ.
41015001	Ko oj xyʉʉñʉ, ta ja teedywyindsʉ́nʉty ñaymyujkʉdʉ mʉdʉ mʉjja̱'a̱ydyʉjkʉty es ja di'ibʉty tsa̱jptʉgóty ya'ʉxpʉjktʉp es mʉt nidʉgekyʉ di'ibʉ ana'amdʉp mʉj tsa̱jptʉgóty. Net tkʉtsuumdʉ ja Jesús, es oj tmʉnʉjxtʉ es ttukkʉdʉjkʉdʉ ja gobernadoor Pilatʉ.
41015002	Es ja Pilatʉ dyajtʉʉy ja Jesús: —¿Tii mijtsʉ dʉ'ʉn ja israelítʉdyʉ ryey? Ta ja Jesús 'yadsooy: —Tʉy'a̱jtʉn, ʉjtsʉ dʉ'ʉn.
41015003	Es ja teedywyindsʉ́nʉty tni'ʉʉnʉdʉ kana̱k nax.
41015004	Ta ja Pilatʉ jatʉgok dyajtʉʉy ja Jesús: —¿Tii kyaj m'adsoy ni wi'ix? ¿Ti kyaj xymyʉdoy tʉgekyʉ nʉ'ʉn yam mdukni'ʉʉnʉdʉ?
41015005	Per ja Jesús kyaj tyim'adsooy. Es ja Pilatʉ oj wyʉ'ʉmʉ dʉ'ʉñʉ es kyaj tnijawʉ wi'ix 'yakjʉna̱'a̱nʉt.
41015006	Es paskʉ paskʉ ja Pilatʉ tnasmatsʉ tu'ugʉ tsimyjya'ay di'ibʉ ja ja̱'a̱yʉty wyin'ijxtʉp.
41015007	Japʉ naty 'yittʉ tsimy na̱a̱gʉty di'ibʉ tʉ yajja̱'a̱y'eeky ko tsyiptuundʉ yʉ yajkutujkpʉ, es nidu'uk yʉ'ʉjʉty xyʉ'a̱jtypy Barrabás.
41015008	Ta ja ja̱'a̱yʉty tniwingoondʉ ja Pilatʉ, es t'amdoodʉ ttúnʉt éxtʉm jaayʉm ttuñ.
41015009	Ta ja Pilatʉ 'yadsoodʉ: —¿Tii mdsojktʉp es nnasmátsʉdʉts ja mrey?
41015010	Dʉ'ʉn jyʉnáñ ja Pilatʉ mʉt ko ñija̱'a̱bʉ naty ko ja teedywyindsʉ́nʉty tnaywyinnaxʉjáwʉdʉ ko ja Jesús may ja ja̱'a̱yʉty pyanʉjxʉdʉ es pa̱a̱ty tʉ tyukkʉdʉ́kʉdʉ.
41015011	Per ja teedywyindsʉ́nʉty tnibʉdʉ'ʉktʉ ja ja̱'a̱yʉty es jyʉna̱'a̱ndʉt ko yajnasmátsʉt ja Barrabás.
41015012	Ta ja Pilatʉ dyajtʉʉdʉ: —¿Es tits ndúnʉp mʉt di'ibʉ miits mdijtʉp ja israelítʉdyʉ ryey?
41015013	Yʉ'ʉjʉty yaxkaktʉ: —¡Yajkruuzpát!
41015014	Ta ja Pilatʉ t'anma̱a̱ydyʉ: —Pes, ¿tii dʉ'ʉn tʉ ttuundʉgóy? Per ja'ajʉty 'yaktim'yaxkaktʉ: —¡Yajkruuzpát!
41015015	Es ja'a ko Pilatʉ wyʉ'ʉma̱'a̱ñ oy mʉt ja ja̱'a̱yʉty, ta tnasma̱jtsʉ ja Barrabás es tni'ana'amʉ esʉ Jesús yajwópʉt. Ta net tkʉyajky es dyajkruuzpáttʉt.
41015016	Oknʉm ja solda̱a̱dʉty tmʉnʉjxtʉ ja Jesús ma̱ ja yajkutujkpʉ tyʉja̱'a̱n di'ibʉ 'yandijpy pretooryʉ. Ta dyajnaymyujkʉ nidʉgekyʉ ja solda̱a̱dʉty ma̱ tadʉ luga̱a̱r.
41015017	Net ttukpʉjtáktʉ ja witʉ tsu'unkpʉ éxtʉmʉ yajkutujkpʉ wyit. Ta txʉgajttʉ ja apyñ éxtʉm tu'ugʉ koronʉ es tpʉjtákʉdʉ kyʉba̱jkkʉjxm.
41015018	Net t'anʉʉmʉdʉ: —¡Mʉj kʉjxm mij, israelítʉdyʉ ryey!
41015019	Net ttukkuwojpʉ'ktʉ tu'ugʉ kepyu'unk, tnidsújʉdʉ, twingoxtánʉdʉ es jyawʉ twindsʉ'ʉgʉ.
41015020	Ko ttukxikta̱a̱ydyʉ, ta dyajjʉna̱jktʉ ja tsu'unk wit es ttukpʉjtáktʉ ja kyʉ'ʉm wit. Ta tmʉnʉjxnʉdʉ es dyajkruuzpata̱'a̱ndʉ.
41015021	Ta tu'a̱a̱y tpattʉ tu'ugʉ ja̱'a̱y di'ibʉ kyamotyʉ naty tʉ 'yotsy. Ja'a xyʉ'a̱jtypy Simonk es kyuga̱jpnʉty Sirene, es tyeety'átyʉty ja Alejandrʉ esʉ Rufʉ. Ta ja solda̱a̱dʉty ttukkupʉjktʉ agwanʉ ja Simonk es dyajnʉjxʉt ja Jesusʉ kyruuz.
41015022	Ta tmʉnʉjxtʉ ja Jesús ma̱ tu'ugʉ luga̱a̱r txʉ'aty Gólgotʉ, di'ibʉ ayuk wimbʉdsʉʉmp Kalaveerʉ Luga̱a̱r.
41015023	Jam tjatuk'uugándʉ ja vinʉ taam'yo'oy mʉt ja mirrʉ ujts a̱a̱y, per ja Jesús kyaj t'iky.
41015024	Ta dyajkruuzpajttʉ. Es net ja solda̱a̱dʉty ttuundʉ rifʉ es dʉ'ʉn dyajwa̱'xtʉ ja Jesusʉ wyit.
41015025	Taxtujk yaxpʉ naty ko dyajkruuzpajttʉ.
41015026	Es kyʉbajky tpʉjtákʉdʉ tu'ugʉ letreerʉ di'ibʉ jʉna̱a̱mp éxtʉmʉ dʉ'ʉn ja 'yʉ'ʉnʉn: “Tya̱a̱dʉ ja israelítʉdyʉ ryey.”
41015027	Nandʉ'ʉn majtskʉ ma'tspʉty dyajkruuzpajttʉ mʉt yʉ'ʉ, tu'uk aga̱'a̱ñdsyoo es jatu'uk ana̱jñdsyoo.
41015028	Es dʉ'ʉn yajkuydyúñ ja Diosʉ jyaaybyajtʉn ma̱ jyʉna'añ: “Dʉ'ʉn ñajxy éxtʉmʉ axʉk ja̱'a̱y.”
41015029	Ja ja̱'a̱yʉty di'ibʉ na̱jxtʉp jam tnixi'ik ttukxi'iktʉ, ttuknʉgow ttuk'yujkówdʉ es jyʉna̱'a̱ndʉ: —Mij di'ibʉ mʉj tsa̱jptʉjk mjijtypy es mjʉna̱'a̱ñ ko tʉgʉkxʉbajtp xykyojy jatuk ok.
41015030	Nayyajtso'ogʉdʉ mij kʉ'ʉm es jʉnak kruuzkʉjxy.
41015031	Es nandʉ'ʉn tyukxíkʉdʉ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp es mʉdʉ fariseeʉty es ja mʉjja̱'a̱ydyʉjkʉty, es ak yʉ'ʉjʉty ñayjyʉnánʉdʉ: —Tʉ dyajtse'eky ja wiinkpʉty, per kyaj mba̱a̱t ñayyajtse'egyʉty kʉ'ʉm.
41015032	¿Ti kyaj yʉ'ʉjʉty ja israelítʉdyʉ ryey? ¡Wa'an tjʉnaky kruuzkʉjxy es net yʉ'ʉ nmʉbʉjkʉm! Extʉ ja ma'tspʉty di'ibʉ naty jam mʉt yʉ'ʉ kruuzkʉjxm twinga̱jx tjʉjpka̱jxtʉ ja Jesús.
41015033	Net tʉgekyʉ ja naxwíñʉdʉ kyoodsʉdyaay kijkyxyʉʉ extʉ tʉgʉk yaxp xʉʉnʉm.
41015034	Es nan ma̱ tadʉ oorʉ ja Jesús mʉk kyajxy: —Eloy, Eloy, ¿lamʉ sabaktanʉ? (di'ibʉ ayuk wimbʉdsʉʉmp: “Dios miiʉ, Dios miiʉ, ¿ti kots mij tʉ xymyastu'uty?”)
41015035	Nidu'ugʉty di'ibʉ naty jam tmʉdoodʉ, es ñayjyʉnánʉdʉ: —Mʉdowdʉ, yʉ'ʉga yáxʉp ja Diosʉ kyuga̱jxpʉ Eliiʉs.
41015036	Net nidu'uk oj ñejxy pʉye'egyʉ, es oj dyajtsooñ tu'uk di'ibʉ yuunkpʉnaanʉ. Ta dyajxe'ky mʉdʉ vinʉ xun, es ttukjʉjptíjʉ tu'ugʉ kepyu'unk, es ttukmʉwingooñ ja Jesús es tmuugʉt. Ta jyʉnáñ: —Mastu'uttʉ. Min n'ok'ijxʉm pʉn nimiinʉp ja Eliiʉs es yajjʉnákʉdʉt kruuzkʉjxy.
41015037	Ta jatʉgok ja Jesús oj mʉk kyajxy, es oj 'yo'knʉ.
41015038	Net ja adʉy di'ibʉ jap mʉj tsa̱jptʉgóty kyʉ'tswa'xy kʉbajky es extʉ ʉx'am.
41015039	Net ja solda̱a̱dʉ windsʉ́n di'ibʉ naty jap tʉnaapy Jesús wyindum es tmʉdooy ko mʉk kyajxy es 'yeeky, yʉ'ʉ net jyʉnáñ: —¡Tʉy'a̱jtʉndʉmʉ naty ko tya̱a̱dʉ yʉ'ʉjʉty ja Diosʉ 'yU'unk!
41015040	Jamʉ naty nandʉ'ʉn na̱a̱gʉdyʉ toxytyʉjkʉty myʉj'íxtʉ jagam. Ma̱ yʉ'ʉjʉty jamʉ naty ja Mariiʉ Magdalenʉ, Salomee esʉ Mariiʉ, ja mutsk Santya̱'a̱gʉ esʉ Josee tya̱a̱gʉty.
41015041	Tya̱dʉ toxytyʉjkʉty tso'ondʉp Galileeʉ es tpanʉjxtʉ ja Jesús es tpudʉjkʉdʉ ko 'yijty Galileeʉ. Es jamʉ naty may ja wiinkpʉdyʉ toxytyʉjk di'ibʉty nandʉ'ʉn mʉʉt pyatʉ́kʉdʉ Jerusalén.
41015042	Ko oj tsyu'ujʉnʉ es ko naty ñayjyʉjp'íxʉdʉ ko ja sa̱a̱bʉdʉ xʉʉ dyajtsonda̱'a̱ga̱'a̱ndʉ,
41015043	ta Josee tninejxy ja Pilatʉ mʉdʉ jotmʉk'a̱jtʉn es t'amdoy ja Jesusʉ ñini'x. Esʉ tadʉ Josee, Arimateeʉ ja̱'a̱y, yʉ'ʉ naty nidu'uk ja di'ibʉ naty ana'amdʉp mʉj tsa̱jptʉgóty es jap mʉj 'yity, es 'yawijxypy ko ja Diosʉ kyutujkʉn myínʉt.
41015044	Ta ja Pilatʉ dʉ'ʉñʉ wyʉ'ʉmʉ ko yajnima̱a̱y ko tʉ ja Jesús 'yeeky. Net twoodsooy ja solda̱a̱dʉ windsʉ́n es dyajtʉʉy pʉn tʉ 'yeeky ja Jesús.
41015045	Net ja solda̱a̱dʉ windsʉ́n jyʉnáñ: —Tʉy'a̱jtʉn. Tʉ 'yo'knʉ. Ta ja Pilatʉ t'anma̱a̱y ja Josee: —Mba̱a̱t xyajkruuzjʉnáky.
41015046	Net ja Josee tjuuy tu'ugʉ sa̱a̱bʉnʉ oybyʉ es dyajkruuzjʉnajky ja Jesusʉ ñini'x. Ta t'abijty mʉt ja sa̱a̱bʉnʉ. Ta tpʉjtáky ma̱ tu'ugʉ o'kpʉ jut di'ibʉ naty yʉ'ʉ tʉ dyajtsajtsjúty dyajpa̱'a̱jútyʉty tsa̱wiiñ, es oj t'agʉ'ʉy mʉt tu'ugʉ mʉjpʉ tsa̱a̱.
41015047	Ja Mariiʉ Magdalenʉ esʉ Mariiʉ, ja Josee tya̱a̱k, yʉ'ʉ 'yijxtʉ ma̱ naty tʉ tpʉjta'aky.
41016001	Ko ja sa̱a̱bʉdʉ xʉʉ ñajxy, ja Mariiʉ Magdalenʉ, Salomee esʉ Mariiʉ, ja Santya̱'a̱gʉ tya̱a̱k, tjuuydyʉ ja pa̱'a̱k xu'kpʉ es ttukja̱a̱xa̱'a̱ñ ja Jesusʉ ñini'x.
41016002	Ta jantsy jépyʉp, xʉʉñʉbʉnʉ naty ma̱ ja domingʉ xʉʉ, jya̱jttʉ jam ma̱ ja o'kpʉ jut.
41016003	Es jam tu'am ñayyajtʉʉjʉdʉ ak yʉ'ʉjʉty: —¿Pʉ́n xyjʉdi'imxʉm ja mʉj tsa̱a̱ es xya''awátsxʉm ja jut?
41016004	Es ko jya̱jttʉ, ta t'ijxtʉ ko tʉ naty yajjʉdímy ja tsa̱a̱ es ja jut awa̱'a̱dsʉ naty 'yijnʉ.
41016005	Ta tyʉjkʉdʉ jutoty, es jam t'ijxtʉ 'yu'uñʉ aga̱'a̱ñgyʉ'ʉ tu'ugʉ ʉna̱'k di'ibʉ xóxyʉty mʉt tu'ugʉ poop wit yeñ. Es yʉ'ʉjʉty jyantsytsyʉ'kʉdʉ.
41016006	Es ja'a 'yanma̱a̱yʉdʉ ja toxytyʉjkʉty: —Katʉ mdsʉ'ʉgʉdʉ. M'ʉxta̱a̱ydyʉp ja Jesús nazarenʉ di'ibʉ tʉ dyajkruuzpáttʉ. Pes tʉ jyikypyeky. Kyaj ñakyya̱a̱ty. Ixtʉ ja luga̱a̱r ma̱ naty tʉ tpʉjta̱'a̱ktʉ.
41016007	Nʉjxtʉ es xy'awánʉdʉt ja 'yʉxpʉjkpʉty es ja Peedrʉ: “Jawyiin ja'a ñejxy Galileeʉ. Japts xy'íxtʉt éxtʉm oj m'anʉ'ʉmxʉdʉ.”
41016008	Net ja toxytyʉjkʉty tsyo'ondʉ ma̱ ja jut a̱a̱ jantsy pojʉn es ñʉjxnʉdʉ pʉye'egyʉ mʉt ko naty tsyʉ'ʉgʉdʉ. Es ni pʉ́n wi'ix tka''anma̱a̱ydyʉ, ja'a ko jyantsytsyʉ'ʉgʉdʉ.
41016009	Ko Jesusʉ naty tʉ jyikypyeky móñʉm domingʉ xʉʉ, jayʉjp kyʉxe'ky ma̱ ja Mariiʉ Magdalenʉ di'ibʉ Jesús tʉʉyʉp tyukmastut jʉxtujk ja ka'óybyʉty.
41016010	Ta ja Mariiʉ oj ñejxy ma̱ ja Jesusʉ 'yʉxpʉjkpʉty di'ibʉ wʉ'ʉmdʉ jotmaymyʉʉt es jap jyʉ'ʉy ya̱'a̱xtʉ naty.
41016011	Es ko yʉ'ʉjʉty tmʉdoodʉ ko Mariiʉ 'yawánʉdʉ ko ja Jesús tʉ jyikypyeky es ko tʉ t'ixy, kyaj tmʉbʉjktʉ.
41016012	Oknʉm ja Jesús kyʉxe'ky tu'a̱a̱y mʉdʉ wiink kʉxʉ'kʉn ma̱ tyu'uyo'oydyʉ nimajtskpʉ di'ibʉ tso'ondʉp tekyye'epy Jerusalén.
41016013	Ta yʉ'ʉjʉty jyʉmbijttʉ Jerusalén es t'awa̱'a̱nʉdʉ ja Jesusʉ 'yʉxpʉjkpʉty; per nan yʉ'ʉjʉty kyaj yajkajxymyʉbʉjktʉ.
41016014	Oknʉm ja Jesús kyʉxe'ky ma̱ ja ma̱jk tu'ukpʉ 'yʉxpʉjkpʉty di'ibʉ naty meesʉ windum ka̱a̱ydyʉp, es t'oodʉ mʉt ko kyujuun'átyʉty es kyaj tmʉbʉjktʉ ja di'ibʉ naty tʉ t'ixtʉ jiiky.
41016015	Ta t'anma̱a̱ydyʉ: —Nʉjxtʉ miidsʉty ma̱ nidʉgekyʉ naxwíñʉdʉ ja̱'a̱y es xytyuk'ʉxpʉ́ktʉt ja oybyʉ ayuk.
41016016	Di'ibátyʉts ʉj xy'axá̱jʉp es nʉbajttʉp, nitso'ogʉp. Per pʉ́nʉts xykya''axá̱jʉp, ja'a nʉjxʉp ma̱ ja tʉydyu'unʉnʉ winʉ xʉʉ winʉ tiempʉ.
41016017	Es di'ibáty xy'axá̱jʉpts es xymyʉbʉ́ktʉts, yʉ'ʉts nmo'oydyʉp es ttúndʉt yʉ tya̱dʉ ijxwʉ'ʉmʉn: Mʉdʉdsʉ nxʉʉgyʉjxm dyajpʉdsʉ́mdʉt ja ka'óybyʉty di'ibʉ ja̱'a̱y myʉda̱jttʉp; kya̱jxtʉp wiingátypyʉ ayuk;
41016018	wyijtsʉ'ʉktʉp ja awa̱'a̱ndsa̱'a̱ñ; pʉn 'yuuktʉp ja venenʉ, kyaj ti jyátʉdʉt; es ko ja kyʉ'ʉ ttuknikónʉt ja di'ibʉ pʉjkʉp, net dya''agʉda̱'a̱ktʉt.
41016019	Ko ja Nindsʉn'a̱jtʉm Jesús dʉ'ʉn jyʉna̱a̱nda̱a̱y, ta ja Dios yajpatʉjkʉ tsa̱jpótm es 'yu'uñʉ aga̱'a̱ñdsyoo ma̱ Dios.
41016020	Oknʉm ja ʉxpʉjkpʉty tsyo'ondʉ tka̱jxwa'xy ja oybyʉ ayuk ma̱jaty ja ja̱'a̱yʉty. Es ja Nindsʉn'a̱jtʉm Jesús pyudʉ́kʉdʉ yʉ'ʉjʉty, es mʉdʉ mʉj ijxwʉ'ʉmʉnʉty ttuk'ixtʉ ja ja̱'a̱yʉty ko tʉy'a̱jtʉnʉ'ʉ di'ibʉ myadyáktʉp.
42001001	Mʉgu'uk Tyófilʉ, may ja ja̱'a̱y tʉ tjatseky es tjaja̱'a̱ya'añ yajxónʉ tya̱dʉ madya'aky di'ibʉ ja̱jtʉ mʉt ʉʉdsʉty ya̱a̱. Yʉ'ʉjʉty yajtuundʉ tya̱dʉ madya'aky di'ibʉ tʉ tyuñ tʉ jyátyʉty mʉt ʉʉdsʉty.
42001002	Xytyukmʉmadyáktʉts ja ʉxpʉjkpʉtʉjk di'ibʉ naty jap mʉt ja Jesús extʉ jawyíñʉp es tka̱jxwa̱'xtʉ ja Diosʉ 'yayuk. Yʉ'ʉjʉty 'yijxtʉ tʉgekyʉ di'ibʉ tuun ja̱jtʉ es tmadyaky óknʉm wi'ix tyuun jya̱jtʉ taadʉ tʉgekyʉ.
42001003	Es ʉj nandʉ'ʉn, nbayo'oyʉts yajxón tʉgekyʉ extʉ ma̱ tsyondaky, es ʉj tyam mij nduknijayʉ yʉ tya̱dʉ madya'aky éxtʉm tyimja̱jtʉ nidu'uk nidu'uk,
42001004	es dʉ'ʉn xyñijáwʉt es tʉy'a̱jtʉnʉ'ʉ di'ibʉ tʉ myajtuk'ʉxpéky.
42001005	Ko ja Eroodʉs 'yijty rey jap Judeeʉ, net tsyʉna̱a̱y tu'ugʉ teety di'ibʉ xyʉ'a̱jtypy Zakariiʉs es ja'a Abiiʉs ja̱'a̱y. Es ja Zakariiʉsʉ ñʉdo'oxy txʉ'a̱jty Elisabet, es yʉ'ʉ tyʉʉmp 'ya̱a̱ts ja Arón, teedywyindsʉngópk.
42001006	Esʉ Zakariiʉs esʉ Elisabet tmʉmʉdoodʉ ja Diosʉ 'yana'amʉn. Es yʉ'ʉ jiky'a̱jttʉp tʉy'a̱jtʉn mʉʉt es ni pʉ́n mba̱a̱t kyapeky'íxʉdʉ.
42001007	Es kyaj ijty ja 'yu'unk, ja'a ko yʉ Elisabet kyajpyʉm 'yu'unkpa̱a̱ty es yʉ'ʉjʉty nimajtsk tʉ jyantsymyʉjja̱'a̱yʉnʉ.
42001008	Tu'ugʉ xʉʉ ko Zakariiʉs es ja myʉʉdeedyʉty di'ibáty mʉʉt tmʉdundʉ ja Dios ma̱ mʉj tsa̱jptʉjk,
42001009	net tyukka̱'a̱jʉ ja Zakariiʉs es tyʉ́kʉt mʉj tsa̱jptʉgóty yajpoomjojkpʉ, éxtʉm jaayʉm ja teetytyʉjk ttundʉ tʉ 'yity.
42001010	Nidʉgekyʉ ja̱'a̱y wyʉ'ʉmdʉ tʉja̱'p es kya̱jxtáktʉ ko ja Zakariiʉs dyajjéky ja poom.
42001011	Net kyʉxe'ky tu'ugʉ Diosʉ 'yanklʉs aga̱'a̱ñdsyoo ma̱ ja artal ma̱ dyajjéky ja poom.
42001012	Ko ja Zakariiʉs t'ijxy ja anklʉs, jyantsytsyʉ'kʉ es kyaj tnija̱'a̱jʉ wi'ix jyʉna̱'a̱nʉt.
42001013	Net 'yanma̱a̱yʉ ja anklʉs: —Zakariiʉs, katʉ mdsʉ'ʉgʉ. Dios oj tmʉdoy ja mga̱jxtákʉn, es ja mnʉdo'oxy Elisabet yʉ'ʉ pya̱a̱daampy tu'ugʉ u'unk di'ibʉ mdukxʉ'áttʉp Fwank.
42001014	Mmʉdáttʉp ja jotkujk'a̱jtʉn, es may ja ja̱'a̱y xyonda̱'a̱gʉt ko jya̱'tʉt naxwiiñ.
42001015	Tadʉ m'u'unk yʉ'ʉ ita̱a̱mp mʉj ma̱ Diosʉn. Kyaj t'uuga̱'a̱ñ yʉ vinʉ es ni mʉk nʉʉ es tmʉdátʉt ja Espíritʉ Santʉ extʉ ma̱ kyajnʉm jya'ty naxwiiñ.
42001016	Es yʉ'ʉ yajjodʉmbíttʉp mayʉ israelitʉ ja̱'a̱y ma̱ yʉ Nindsʉn'a̱jtʉm Dios.
42001017	Es ja tya̱dʉ Fwank yʉ'ʉ nʉjxʉp jawyiin ma̱ ja Nindsʉn'a̱jtʉm es tmʉdátʉt ja winma̱'a̱ñ es ja mʉk'a̱jtʉn éxtʉm tmʉda̱jty yʉ Diosʉ kyuga̱jxpʉ Eliiʉs, es tpʉjta̱'a̱gʉt es amumdu'uk jot 'yíttʉt ja u'unkteetytyʉjk mʉt ja 'yu'unk 'yʉna̱'k es ttuk'ʉxpʉ́kʉt di'ibʉ kyaj Dios tmʉmʉdoy, es dʉ'ʉn t'ʉxkúkʉt ja ja̱'a̱y es t'axá̱jʉt ja Kristʉ.
42001018	Net ja Zakariiʉs dyajtʉʉy ja anklʉs: —¿Wi'ixʉts nnijáwʉt pʉn tʉy'a̱jtʉn? Ʉj tʉts nmʉjja̱'a̱yʉnʉ es ja nnʉdo'oxyʉts nandʉ'ʉn.
42001019	Es ja anklʉs 'yadsoojʉmbijty: —Ʉjtsʉ dʉ'ʉn Gabryel es nmʉdúñʉts ja Dios ma̱ 'yity. Yʉ'ʉts tʉ xykyexy ma̱ mijtsʉn es n'anʉʉmʉdʉ tya̱dʉ oybyʉ ayuk.
42001020	Per ja'a ko kyaj xymyʉbeky, tyam mwʉ'ʉmʉt uum es nat extʉ ko ja m'u'unk jya̱'tʉt naxwiiñ. Es tʉy'a̱jtʉn ko tya̱dʉ n'ayúkʉts yajkuydyúnʉt ko ja tiempʉ tpa̱a̱dʉt.
42001021	Es ja ja̱'a̱y 'yawijxtʉ jap tʉja̱'p es ñayyajtʉʉjʉdʉ ti ko ja Zakariiʉs jyantsyjyeky jap tsa̱jptʉgóty.
42001022	Es ko pyʉdsʉʉmnʉ ja Zakariiʉs, kyaj mba̱a̱t 'yokka̱jxnʉ, je'eyʉ 'ya̱a̱ kyʉ'ʉ dyaj'yi'xy. Net ja ja̱'a̱yʉty jyʉnandʉ ko Zakariiʉs tʉ 'yijxma̱'a̱ty jap mʉj tsa̱jptʉgóty.
42001023	Es ko oj kya'pxy ja di'ibʉ naty tyiimpy, ta ja Zakariiʉs ñʉjxnʉ ma̱ tyʉjk.
42001024	Es net ja Elisabet oj wye'emy u'unkmʉʉt es kyaj ma̱ ñejxy, 'yijty mʉgoxk po'o tyʉgoty. Es ja'a jyʉnáñ:
42001025	“Dios yʉ'ʉts xymyo'oya̱a̱mp yʉ u'unk es kʉdiibʉts ja ja̱'a̱y xyñak'ʉxtíjʉt.”
42001026	Es ko 'yijty tʉdujk po'o ma̱ Gabryel tmʉgajxy ja Zakariiʉs, net ja Dios tkejxy ja Gabryel wiink tsoo ma̱ ja Nazaret ka̱jpn, Galileeʉ ña̱a̱xóty.
42001027	Es ja Gabryel yajkejxy es tmʉga̱jxʉt ja kixyʉdo'oxy di'ibʉ xyʉ'a̱jtypy Mariiʉ. Es ja Mariiʉ, ja'a naty nijamyʉ't'a̱jtʉp tu'ugʉ yedyʉjk di'ibʉ xyʉ'a̱jtypy Josee, ja rey Davitʉ tyʉʉmp 'ya̱a̱ts, es tʉ naty ja Mariiʉ ya''amdoy es mʉʉt pyʉ́kʉt.
42001028	Es ja Gabryel tyʉjkʉ ma̱ ja Mariiʉ tyʉjk, es tka̱jxpe'xy: —Dios maygyépyʉty Mariiʉ. Ni'igʉ mij ja Nindsʉn'a̱jtʉm mdsékyʉty, Dios 'yity mʉt mijts.
42001029	Es ko Mariiʉ tmʉdooyʉ tya̱dʉ ayuk, ta oj jyotmay'eeky es jyʉna'añ jyodoty wyinma̱'a̱ñóty: “¿Ti 'yandijpyʉ tya̱dʉ ka̱jxpo'xʉn?”
42001030	Net ja Gabryel 'yanma̱a̱yʉ: —Mariiʉ, katʉ mdsʉ'ʉgʉ. Dios mduna̱'a̱nxʉp tu'ugʉ mʉj may'a̱jtʉn.
42001031	Mijts tu'ugʉ u'unk myajmín myajja̱'tʉp ya̱ naxwiiñ di'ibʉ mdukxʉ'átʉp Jesús.
42001032	Yʉ'ʉ ítʉp jantsy mʉj es yajtíjʉt Dios Tsa̱jpótmʉdʉ 'yU'unk, es ja Dios myo'oyʉdʉt ja kutujkʉn éxtʉmʉ 'yapteety Davitʉ kyutujkʉn,
42001033	es t'ana'amʉt ma̱ naxwíñʉdʉ Israel es 'yítʉt winʉ xʉʉ winʉ tiempʉ. Ni na̱'a̱ kyakʉ́xʉt yʉ 'yana'amʉn.
42001034	Net ja Mariiʉ dyajtʉʉy ja anklʉs: —¿Wi'ixʉ taadʉ dʉ'ʉn jyátʉt? Kyajpʉts nmʉdaty ja n'u'unk nña'ayʉts.
42001035	Es ja anklʉs 'yadsoojʉmbijty: —Mínʉp ja Espíritʉ Santʉ ma̱ mijts es ja Dios Tsa̱jpótmʉdʉ myajnitúkʉdʉp mʉt ja myʉk'a̱jtʉn éxtʉm tu'ugʉ yoots. Pa̱a̱dyʉ tadʉ u'unk di'ibʉ ja̱'ta̱a̱mp naxwiiñ, yʉ'ʉ Diosʉ 'yU'unk es kyaj tmʉdaty ja pojpʉ.
42001036	Yʉ mmʉgu'uk Elisabet yʉ'ʉ nandʉ'ʉn pya̱a̱daampy tu'ugʉ u'unk, oyjya'ijty tʉ jyamʉjja̱'a̱yʉnʉ. Es oy ja ja̱'a̱y jyajʉna̱'a̱ndʉ ko kyaj mba̱a̱t ja Elisabet 'yu'unkpa̱a̱ty, tyam 'yity tʉdujk po'o u'unkmʉʉt.
42001037	Mʉt ja Dios kyaj ñimʉja̱a̱ty es ti ttúnʉt.
42001038	Net ja Mariiʉ t'anma̱a̱y ja anklʉs: —Ʉjtsʉ dʉ'ʉn Dios mʉduumbʉ. Wa'ants ja Dios xytyuktúñ éxtʉmts mij tʉ xy'anʉʉmʉ. Mʉt ja tya̱a̱dʉ oj ja anklʉs ñʉjxnʉ.
42001039	Es ma̱ tadʉ tiempʉ, net ja Mariiʉ oj ñejxy jottʉgoy ma̱ tu'ugʉ ka̱jpn di'ibʉ ijtp Judeeʉ tunoty kopkoty.
42001040	Es net jyajty ma̱ ja Zakariiʉsʉ tyʉjk es tka̱jxpe'xy ja Elisabet.
42001041	Es ko ja Elisabet tmʉdooy ja kya̱jxpo'xʉn, net ja 'yu'unk yi'xy jyodoty. Es ja Elisabet ja Espíritʉ Santʉ oj myo'oyʉty ja winma̱'a̱ñ esʉ mʉk'a̱jtʉn es ttúnʉt di'ibʉ Dios tsyejpy.
42001042	Net jyantsyjyʉnáñ mʉk ja Elisabet: —Dios tʉ mguni'xyʉty mijts es ni tu'uk dʉ'ʉn ja toxytyʉjk, es tʉ tkuni'xyʉ tadʉ m'U'unk.
42001043	¡Yʉ'ʉ tu'ugʉ may'a̱jtʉn jantsy mʉj di'ibʉ ja Nindsʉn'a̱jtʉmʉ tya̱a̱k myʉmiimpy es xykyu'ixa̱'a̱ñʉts!
42001044	Mʉt kots tʉ nmʉdoyʉ tadʉ mga̱jxpo'xʉn, yʉ n'u'ungʉts tʉ yi'xy mʉt ja xondakʉn njodótyʉts.
42001045	Tʉ ja Dios mguni'xyʉty ko mij tʉ xymyʉbeky, es yʉ'ʉ kyuydyúnʉp éxtʉm tʉ mya''anʉʉmʉ.
42001046	Net jyʉnáñ yʉ Mariiʉ: N'awda̱jtypyʉts ja Nindsʉn'a̱jtʉm Dios
42001047	es njotkujk'átyʉts mʉdʉdsʉ nYajnitsókpʉ.
42001048	Tʉts ja Diósʉts xyñi'ijxe'eky, yʉ'ʉjʉts xytyuumbʉ'a̱jtp, pa̱a̱ty nidʉgekyʉ ja̱'a̱y winʉ xʉʉ winʉ tiempʉ jyʉna̱'a̱ndʉt kots ʉj nguni'xyʉty.
42001049	Dios di'ibʉ tʉgekyʉ mʉk'a̱jtʉn myʉda̱jtypy, tʉ tu'uk tpʉjta'aky ja mʉj'a̱jtʉn ma̱ ʉjtsʉn.
42001050	Winʉ xʉʉ winʉ tiempʉ Dios tmʉdaty yʉ pa''ayo'on mʉt di'ibʉ yʉ'ʉ awda̱jtʉdʉp.
42001051	Dios tʉ ja myʉk'a̱jtʉn dya'íxyʉty, es tʉ dyajtʉgooydya'ay yʉ wyinma̱'a̱ñ ja ja̱'a̱y di'ibʉ naymyʉjpʉjtákʉp.
42001052	Tʉ tpʉjkʉ ja 'yana'amʉn di'ibʉ ijttʉp yajkutujkpʉ, es tʉ tmo'oy ja di'ibʉ tuda'agyʉty.
42001053	Tʉ tmo'oy ja oy'a̱jtʉn ja di'ibʉ tʉgoy'a̱jtxʉp es di'ibʉ yu'o'kʉdʉp, es kyaj tmooy ni tii di'ibʉ mʉkja̱'a̱y.
42001054	Tʉ tpudʉkʉ ja israelitʉ ja̱'a̱yʉty, es kyaj tja̱'a̱ydyʉgóy éxtʉm jyʉnáñ es ttuk'ixa̱'a̱ñ ja pa''ayo'on,
42001055	dʉ'ʉn éxtʉm oj ttukwa̱ndaky ja n'aptʉjk'a̱jtʉm Abra̱a̱n, Isa̱a̱ esʉ Jakoob.
42001056	Mariiʉ oj wye'emy ma̱ Elisabet tʉgʉk po'o, es nétnʉm oj ñejxy ma̱ ja tyʉjk.
42001057	Es ko tpaty ja xʉʉ ma̱ 'yu'unk tpa̱a̱da̱'a̱ñ ja Elisabet, net tu'ugʉ u'unk dyajja̱jty yedyʉjk.
42001058	Es ja myʉdʉjkpa̱'a̱jʉty es ja myʉgu'uktʉjk tmʉdoodʉ ko Dios tʉ ttuñ ja mʉj may'a̱jtʉn ma̱ Elisabet, es myiindʉ kya̱jxpo'xʉdʉ es ttukxondaktʉ.
42001059	Es ko tyuktujkxʉbejty, net yajtsuka̱'a̱ñ ja Elisabetʉ 'yu'unk waanʉ ma̱ ja yedyʉjk'a̱jtʉn . Net tjamo'oyándʉ ja u'unk xʉʉ éxtʉm ja tyeety Zakariiʉs xyʉʉ.
42001060	Es ja Elisabet jyʉnáñ: —Kyaj. Dʉ'ʉn txʉ'átʉt Fwank.
42001061	Es 'yanma̱a̱yʉdʉ: —¿Per tii? Kyaj ni pʉ́nʉ mmʉgu'uk di'ibʉ dʉ'ʉn xyʉ'a̱jtypy.
42001062	Net dyajtʉʉdʉ ja Zakariiʉs mʉt ja ijxwʉ'ʉmʉn wi'ix txʉ'átʉt ja 'yu'unk.
42001063	Es ja Zakariiʉs ttuk'ixy mʉt ja ijxwʉ'ʉmʉn es yajmo'oyʉt tii ma̱ kyʉxja̱'a̱yʉt. Es net tkʉxja̱a̱y: “Fwank txʉ'átʉt.” Es net jyotmay'o'ktʉ nidʉgekyʉ.
42001064	Es net ja Zakariiʉs kya̱jxe'ky jatʉgok es t'awda̱jttsondáky ja Dios.
42001065	Pa̱a̱ty nidʉgekyʉ ja myʉdʉjkpa̱'a̱jʉty dʉ'ʉñʉ wyʉ'ʉmʉdyaaydyʉ, es ma̱ tʉgekyʉ Judeeʉ ñax tmadyaktʉ ja̱'a̱y éxtʉm tʉ jyátyʉty.
42001066	Es nidʉgekyʉ ja̱'a̱yʉty jyotmay'o'ktʉ ko tmʉdoodʉ es ñayyajtʉʉjʉdʉ nixim niyam: “¿Ti tyunaambyʉ tadʉ u'unk?”, mʉt ko tʉy'a̱jtʉn ko Dios tʉ tkuni'xy tadʉ u'unk.
42001067	Es ja Espíritʉ Santʉ dyajkajxy ja Zakariiʉs dʉ'ʉn:
42001068	Awdattʉ ja Nindsʉn'a̱jtʉm, ja Israelʉ Dyios, ja'a ko tʉ myiñ ma̱ ʉdsa̱jtʉm es xyajnitso'oga̱'a̱nʉm.
42001069	Tʉ xymyo'oyʉm tu'ugʉ yajpojpʉniwátspʉ ma̱ Davitʉ tyʉʉmp 'ya̱a̱ts,
42001070	éxtʉm ja Dios jyʉnáñ ko kyajxy ja kyuga̱jxpʉ jékyʉp.
42001071	Es jyʉnáñ es xyajtsókʉm mʉt ja mʉk'a̱jtʉn mʉt ʉdsa̱jtʉmʉ nmʉdsip'a̱jtʉm es tʉgekyʉ di'ibʉ xy'axʉk'ijxʉm.
42001072	Es dʉ'ʉn xytyuk'ijxʉm ja pya''ayo'on mʉt ʉdsa̱jtʉmʉ n'aptʉjk'a̱jtʉm, ko kyaj yajja̱'a̱ydyʉgóy ja wya̱'a̱ts kajxy'átypyʉ.
42001073	Dios tyukwa̱ndak ja n'aptʉjk'a̱jtʉm Abra̱a̱n
42001074	ko kyaj ndsʉ'k nja̱'a̱m es kyaj wi'ix xytyu'unʉm nmʉdsip'a̱jtʉm, es nmʉdu'unʉm
42001075	ja Dios myʉj'a̱jtʉngyʉjxm es mʉdʉ tʉy'a̱jtʉn, njiky'a̱jtʉm ma̱ 'yity tʉgekyʉ njiky'a̱jtʉn'a̱jtʉm.
42001076	Es ja Zakariiʉs 'yakjʉnáñ: Es mijts, u'unk, mijts Dios Tsa̱jpótmʉdʉ kyuga̱jxpʉ es nʉjx xy'awánʉdʉ ja ja̱'a̱yʉty ko myina̱'a̱ñ ja Nindsʉn'a̱jtʉm,
42001077	es dyajmina̱'a̱ñ ja nitsokʉn, es tma'xa̱'a̱ñ ja ja̱'a̱yʉ pyojpʉ.
42001078	Yʉ'ʉ jatánʉbʉ taadʉ ko yʉ Dios tmʉdaty ja pa''ayo'on mʉt ʉdsa̱jtʉm es dyajjʉga'agʉt ma̱ ʉdsa̱jtʉm ja njotmay'a̱jtʉn'a̱jtʉm, es xymyo'oyʉm ja xondakʉn,
42001079	es wyij kyajtʉt pʉ́nʉty tsʉna̱a̱ydyʉp ma̱ koots'át, éxtʉm mba̱a̱t njʉna̱'a̱nʉm 'yawaxʉ o'kʉn, es xytyu'umo'oyʉm ma̱ ja jotkujk'a̱jtʉn. Dʉ'ʉn tka̱jxta̱a̱y ja Zakariiʉs.
42001080	Es ja Fwank ye'ky pyejty esʉ Espíritʉ Santʉ myʉk'a̱jtʉnmooyʉ es ttúnʉt di'ibʉ Dios tsyejpy, es jyiky'ajty aamyóty pejyóty extʉ ko jyajty ja xʉʉ es dyajtsondáky es ijxy nide'xy tmʉga̱jxtʉ ja israelitʉ ja̱'a̱yʉty.
42002001	Ma̱ tadʉ tiempʉ yʉ yajkutujkpʉ kopk, ja Sésʉr Augustʉ, dyajkutíkyʉ naty es ja ja̱'a̱yʉty tʉgekyʉ yajkuja̱'a̱yʉdya'ayʉt.
42002002	Tya̱a̱dʉ tim jawyiin tsyondaky ja sensʉ ko 'yijty gobernadoor yʉ Kiriño ma̱ Siryʉ ñaxwíñʉdʉ,
42002003	es ja ja̱'a̱y nidʉgekyʉ ñʉjxta̱'a̱yʉt es yajkujáyʉt ma̱jaty kyuga̱jpnʉty.
42002004	Pa̱a̱ty tadʉ Josee tsyo'oñ ma̱ tadʉ Nazaret ka̱jpn ma̱ Galileeʉ ñax, es ñejxy ma̱ Judeeʉ ñax ma̱ Belén ka̱jpn, mʉt ko jap myiiñ jyajty naxwiiñ ja Davit. Es ja Josee yʉ'ʉ ijty 'yaptʉjk'a̱jtypy yʉ rey Davit.
42002005	Net oj ñejxy Belén mʉt ja ñʉdo'oxy Mariiʉ, di'ibʉ u'unkmʉʉdʉ naty, es yajkujáyʉt.
42002006	Es ko 'yijttʉ jap Belén, net tpaty ja xʉʉ ma̱ dyajmina̱'a̱ñ ja maxu'unk.
42002007	Es jap tpaty ja 'yu'unk ka'axkópk, es t'abijty mʉt ja 'yʉxpit es oj tke'eky ma̱ jʉyujk tsa̱jka̱a̱ jye'xy, mʉt ko yʉ'ʉjʉty kyaj tpattʉ ja ja̱jttákn.
42002008	Es Belén ka̱jpnbʉ'a̱a̱y jap ja ja̱'a̱y mya̱'a̱dʉ aamyóty di'ibʉ byorreegʉ kywentʉ'a̱jttʉp.
42002009	Net ti'in t'ijxpáty tu'ugʉ Dios ja 'yanklʉs, es ja Diosʉ myʉj'a̱jtʉn tyʉ'xwa'xy ma̱ yʉ'ʉjʉty, es jyantsyñay'adsʉ'kʉdʉ.
42002010	Es ja anklʉs 'yanma̱a̱yʉ: —Katʉ mdsʉ'ʉgʉdʉ. Yʉ'ʉts ʉj nyajmiimpy ja oybyʉ ayuk es di'ibʉ yajjotkujk'áttʉp nidʉgekyʉ ja̱'a̱yʉty.
42002011	Ko tyam tʉ myiñ jya'ty naxwiiñ ma̱ Davitʉ kyuga̱jpnʉty tu'ugʉ Yajnitsókpʉ mʉt miidsʉty, di'ibʉ dʉ'ʉn Nindsʉn'a̱jtʉm, ja Kristʉ.
42002012	Dʉ'ʉn mduk'ʉxkáptʉbʉ tadʉ u'unk: Jap xypya̱a̱ttʉt 'yabítyʉty es kyo'knʉ ma̱ jʉyujk tsa̱jka̱ jʉ'xtákn.
42002013	Es ti'in t'ijxkojkpʉ jantsy mayʉ anklʉs ma̱ ja tu'ukpʉ anklʉs, esʉ Dios t'awdattʉ es jyʉna̱'a̱ndʉ:
42002014	Awdattʉ ja Dios di'ibʉ jam tsa̱jpótm, es 'yíttʉt agujk jotkujk ja ja̱'a̱yʉty di'ibʉ Dios tsyejpy.
42002015	Net ko ja anklʉs ñʉjxta̱a̱yñʉ tsa̱jpótm, ja borreegʉ kwentʉ'a̱jtpʉ ñay'anma̱a̱yʉdʉ nidu'uk nidu'uk: —Jo'om jap Belén es n'ijxʉmʉ tadʉ di'ibʉ tʉ jyátyʉty, éxtʉm ja Dios tʉ xy'awa̱'a̱nʉm.
42002016	Net ñʉjxtʉ jottʉgoy es tpattʉ Mariiʉ es ja Josee, es ja maxu'unk kyo'knʉ ma̱ jʉyujk tsa̱jka̱ jʉ'xtákn.
42002017	Ko t'ijxtʉ, net tmadyakwa̱'xtʉ ja u'unk éxtʉm ja anklʉs 'yanma̱a̱yʉ.
42002018	Es nidʉgékyʉty di'ibʉ myʉdoodʉ, dʉ'ʉñʉ wyʉ'ʉmʉdyaaydyʉ éxtʉm 'yanma̱a̱yʉdʉ.
42002019	Per ja Mariiʉ tpʉjke'ky jap jyodoty tʉgekyʉ tya̱a̱dʉ es twinma̱a̱y mʉt yʉ'ʉ.
42002020	Es ja borreegʉ kwentʉ'a̱jtpʉ ñʉjxnʉdʉ ma̱ ja byorreegʉty es tmʉjjáwʉdʉ es t'awdattʉ ja Dios ma̱ tʉgekyʉ di'ibʉ yʉ'ʉ tʉ tmʉdowdʉ es tʉ t'ixtʉ, éxtʉm 'yanma̱a̱yʉ ja anklʉs.
42002021	Es ko tyuktujkxʉbejty, net yajtsijky waanʉ ja u'unk ma̱ ja yedyʉjk'a̱jtʉn es tmooy ja xyʉʉ Jesús, éxtʉm ja anklʉs 'yanma̱a̱yʉ ja Mariiʉ ko kyajnʉmʉ naty 'yu'unkmʉʉdʉty.
42002022	Es ko Mariiʉ oj kya'pxy ja xʉʉ ma̱ ñayyajwa̱'a̱dsʉdʉt éxtʉm ja ana'amʉn di'ibʉ Dios myooy ja Moisés, net tmʉnʉjxtʉ ja Jesús Jerusalén ma̱ ja mʉj tsa̱jptʉjk es ja Dios yajtuk'ixa̱'a̱ñ.
42002023	Tya̱a̱dʉ ttuundʉ dʉ'ʉn éxtʉm ja Diosʉ 'yana'amʉn jyʉna'añ: “Ja jawyiimbʉ yedyʉjk di'ibʉ tʉ myaxu'unk'áty, yʉ'ʉ tyukwinguwa̱'a̱gʉp ja Dios.”
42002024	Pa̱a̱ty ñʉjxtʉ es tpʉjkta̱'a̱ga̱'a̱ndʉ windsʉ'kʉn éxtʉm ja Diosʉ 'yana'amʉn jyʉna'añ: majtsk ja tsaybyiibʉ o majtsk ja pak dyajnʉjxʉt.
42002025	Es jap Jerusalén tsyʉna̱a̱y tu'ugʉ yedyʉjk di'ibʉ xyʉ'a̱jtypy Simeonk, tu'ugʉ ja̱'a̱y di'ibʉ jiky'a̱jt tʉy'a̱jtʉn mʉʉt es t'awdaty ja Dios es t'awixy es ja Dios myo'oyʉdʉt ja jotkujk'a̱jtʉn ma̱ ja Israel ja̱'a̱yʉty. Myʉda̱jtypy ja Simeonk ja Espíritʉ Santʉ,
42002026	es tyuknija̱'a̱jʉ ko kyaj ña'oogʉt extʉ ko t'íxʉt jawyiin ja Diosʉ Kyristʉ di'ibʉ kyaxaampy.
42002027	Es ja Espíritʉ Santʉ yʉ'ʉ yajnʉjxʉ mʉj tsa̱jptʉjk ñabotsoty. Es japʉ naty yʉ'ʉ ko Mariiʉ es ja Josee dyajmiiñ ja Jesús es ttuna̱'a̱ndʉ wi'ixʉ Diosʉ 'yana'amʉn jyʉna'añ.
42002028	Net ja Simeonk t'axa̱jʉ ja Jesús es ttsa'andsooy, es t'awda̱jty ja Dios, es jyʉnáñ:
42002029	Dios, tyam mba̱a̱dʉdsʉ net n'eeky jotkujk ko tyam tʉ xykyuydyúñ di'ibʉts oj xywya̱nda'aky,
42002030	ja'a ko tʉts n'ixy ja Yajnitsókpʉ
42002031	di'ibʉ tʉ xykyexy ma̱ nidʉgekyʉ naxwíñʉdʉ ja̱'a̱y,
42002032	es yʉ'ʉ mayjya'ay tyuknijawʉyaampy yʉ tʉy'a̱jtʉn ma̱ tʉgekyʉ naxwíñʉdʉ, es nandʉ'ʉn 'yítʉt ja myʉj'a̱jtʉn ja m'israelitʉ ja̱'a̱yʉty.
42002033	Josee es ja Mariiʉ dʉ'ʉñʉ wyʉ'ʉmdʉ éxtʉm jyʉnáñ ja Simeonk.
42002034	Net ja Simeonk tkuni'xy yʉ'ʉjʉty, es t'anma̱a̱y ja Mariiʉ, ja Jesusʉ tya̱a̱k: —Dios tʉ tpʉjta'agyʉ tya̱dʉ m'u'unk di'ibʉ yajtʉgóyʉp mayʉ israelitʉ ja̱'a̱yʉty di'ibʉ ñibi'tska̱jxʉp es kyaj 'yaxá̱jʉty éxtʉm ja Kristʉ. Es di'ibʉ 'yaxá̱jʉp éxtʉm ja Kristʉ, yʉ'ʉ yajjotkujk'ataampy es tkunu'xa̱'a̱ñ.
42002035	Es dʉ'ʉn yajnijáwʉt ti ja̱'a̱y myʉda̱jttʉp wyinma̱'a̱ñóty. Es mʉt mij, dʉ'ʉnʉ tya̱a̱dʉ xyjáwʉt éxtʉmxyʉp ja mja̱'a̱jʉn ttuknaxy tu'ugʉ espa̱a̱dʉ. Dʉ'ʉn jyʉna̱a̱nda̱a̱y ja Simeonk.
42002036	Es jap nandʉ'ʉn tu'ugʉ toxytyʉjk di'ibʉ xyʉ'a̱jtypy Anʉ. Yʉ'ʉ ijty Diosʉ kyuga̱jxpʉ, Fanwelʉ ñʉʉx es ja Aserʉ tyʉʉmp 'ya̱a̱ts. Tʉ jyantsymyʉjja̱'a̱yʉnʉ. Jʉxtujk jʉmʉjt tmʉttsʉna̱a̱y ja ña'ay,
42002037	es tʉ 'yijnʉ ku'eeky ma̱jta̱'px ma̱jtáxk jʉmʉjt. Es 'yijty ma̱ ja mʉj tsa̱jptʉjk es tmʉduuñ ja Dios xʉʉñ koots, 'yayu'a̱jty es kya̱jxtáky.
42002038	Es ko kya̱jxta̱a̱y ja Simeonk, net jyajty ja Anʉ es tja̱'a̱ygyʉdáky ja Dios es ñimadyak ja Jesús ja̱'a̱y wyinduuyʉty di'ibʉ naty 'yawijxtʉp ja tiempʉ ko ñitso'oktʉt ja Jerusalén ja̱'a̱y.
42002039	Es ko tkuydyuuñ tʉgekyʉ éxtʉm ja Diosʉ 'yana'amʉn jyʉna'añ, net ja Josee es ja Mariiʉ jyʉmbijnʉdʉ mʉt ja Jesús jap Nazaret ma̱ Galileeʉ ñax.
42002040	Es ja Jesús ye'ky pyejty mʉk es kyuwinma̱'a̱ñʉty, es ja Dios kyunu'xʉ oy.
42002041	Es jʉmʉjt jʉmʉjt ja Josee es ja Mariiʉ ñʉjxtʉ xʉ'a̱jtpʉ Jerusalén ma̱ ja paskʉ xʉʉ.
42002042	Es ko ja Jesús dya''abejty ma̱jmajtsk jʉmʉjt, net ñʉjxtʉ nidʉgekyʉ Jerusalén es dyajnaxa̱'a̱ñ ja xʉʉ éxtʉm jʉmʉjt jʉmʉjt ttuundʉ.
42002043	Es ko ja xʉʉ ña̱jxnʉ, net ja Josee es ja Mariiʉ jyʉmbijnʉdʉ ma̱ kya̱jpn. Kyaj wyinma̱'a̱ñbyáttʉ pʉn tʉ Jesús wye'emy Jerusalén.
42002044	Yʉ'ʉ jyʉnandʉ ko Jesús myiñ mʉt ja myʉgu'uktʉjk o ma̱ ja mayjya'ay di'ibʉ oj tʉ xyʉ'attʉ. Es dʉ'ʉn oj yo'oydyʉ tuk xʉʉ. Es ko oj tsyu'ujʉnʉ, net t'ʉxta̱a̱ydyʉ ma̱ myʉgu'uktʉjk esʉ myʉtnaymyaayʉbʉty,
42002045	es kyaj ma̱ tpattʉ. Net jyʉmbijttʉ Jerusalén es t'ʉxta̱'a̱ya̱'a̱ndʉ jap.
42002046	Es ko tyʉgʉkxʉbejty, net tpattʉ mʉj tsa̱jptʉjk ñabotsoty. Jap 'yu'uñʉ ma̱ ja tsa̱jptʉjk ya'ʉxpʉjkpʉ es tmʉdoo'íty es dyajtʉ́y.
42002047	Es nidʉgekyʉ di'ibʉ myʉdoodʉ dʉ'ʉñʉ wyʉ'ʉmʉdyaaydyʉ mʉt ja wyijy'a̱jtʉn es ja 'yadsoojʉmbijtʉn di'ibʉ yajkypy.
42002048	Es dʉ'ʉñʉ wyʉ'ʉmʉdyaaydyʉ ja tya̱a̱k tyeety ko 'yijxʉdʉ. Es ja tya̱a̱k 'yanma̱a̱yʉ: —Nitʉ, ¿ti ko dʉ'ʉnʉts tʉ xytyuñ? Ʉjts es ja mdeety tʉts njotmay'ooktʉ es tʉ n'ʉxta̱'a̱ydyʉ.
42002049	Net ja Jesús 'yanma̱a̱yʉ: —¿Ti kots xy'ʉxta̱'a̱ydyʉ? ¿Ti kyaj xyñijawʉ ko ʉj koonʉmts n'ita̱'a̱ñ ma̱ ja nDeedyʉts ja tyʉjk?
42002050	Per yʉ'ʉjʉty kyaj tjaygyujkʉdʉ éxtʉm 'yanma̱a̱yʉ.
42002051	Net ja Jesús ñʉjxnʉ mʉt yʉ'ʉjʉty jap Nazaret es tmʉmʉdooy ja tya̱a̱k tyeety. Es ja tya̱a̱k tpʉjke'ky tʉgekyʉ ma̱ jyot wyinma̱'a̱ñ.
42002052	Es ja Jesús ye'ky pyejty es wyimbejty ja wyinma̱'a̱ñ, es ja Dios es nandʉ'ʉnʉ ja̱'a̱y jyotkujk'a̱jtʉ.
42003001	Es ko ja Sésʉr Tibeeryʉ naty tʉ 'yane'emy Romʉ ma̱jmókx jʉmʉjt, net ja Ponsyʉ Pilatʉ 'yijty gobernadoor jap Judeeʉ, Eroodʉs 'yijty gobernadoor Galileeʉ, Felipʉ myʉga'axʉ Eroodʉs 'yijty gobernadoor Ituuryʉ esʉ Trakonitʉ, Lisañʉs 'yijty gobernadoor Abiliñʉ,
42003002	es ja Anás es ja Kaifás 'yijttʉ teedywyindsʉngópkʉty. Ma̱ tadʉ tiempʉ ja Dios dyajky tu'ugʉ ayuk ma̱ Fwank, ja Zakariiʉsʉ 'yu'unk, jap ma̱ ja mʉj it.
42003003	Es ja Fwank oj ñejxy ma̱ tʉgekyʉ ja nax myʉwingón ja Jordán mʉjnʉʉ, es tka̱jxwa'xy ma̱ ja ja̱'a̱yʉty es t'anma̱a̱ydyʉ es jyodʉmbíttʉt, tmastu'uttʉt ja pyeky es ñʉbátʉt. Dʉ'ʉn ttúndʉt ja'agyʉjxm esʉ Dios mya'xʉdʉt ja pyojpʉ.
42003004	Tya̱a̱dʉ ja'a dʉ'ʉn tyuun jya̱jtʉ éxtʉm jyʉnáñ ja Diosʉ kyuga̱jxpʉ Isaiiʉ ko jékyʉp jyaay: Mʉdowdʉ. Jap ma̱ mʉj it yajmʉdóy ko tu'ugʉ ja̱'a̱y kyajxy mʉk, es jyʉna'añ: “Ʉxkúkʉdʉ ja Nindsʉn'a̱jtʉmʉ tyu'u. Ta̱jtʉ́wdʉ, yajkijxyʉdʉ ja tu'u ma̱ ñaxa̱'a̱ñ.
42003005	Yajtuktúktʉ yʉ agʉk tukkʉkpʉ, es yajkijxyʉdya'aydyʉ ja tun kopk. Es ma̱ ja tu'u wiity xʉgety, yajtʉ́wdʉ, es ma̱ kyaj kyijxyʉty, yajkijxyʉdʉ.
42003006	Es tʉgekyʉ naxwíñʉdʉ t'íxʉt ja Yajnitsókpʉ di'ibʉ Dios kyaxaampy.”
42003007	Mayjya'ay tsyo'ondʉ ma̱ ja ka̱jpn es myiindʉ ma̱ ja Fwank jam mʉj ittum es yʉ'ʉ yajnʉbátʉdʉt. Es ja Fwank myʉga̱jxʉ dʉ'ʉn: —Miidsʉty dʉ'ʉn éxtʉmʉ awa̱'a̱ndsa̱'a̱ñʉn. Es éxtʉmʉ tsa̱'a̱ñʉty tkuga'aktʉ ja jʉʉn kʉdiibʉ tyóyʉt, miits mjʉnándʉp xytyijy ko mnitso'oktʉt mʉt ja mnʉbajtʉn es ko dʉ'ʉn ja Dios kyaj mdʉydyúnʉdʉt éxtʉmʉ pojpʉ ja̱'a̱yʉty.
42003008	¡Kyaj tyʉy'a̱jtʉnʉty! Jawyiin xytyuk'íxʉt mʉt ja mjiky'a̱jtʉn ko tʉy'a̱jtʉn tʉ mjodʉmbity, es kyaj mnayjyʉna̱'a̱nʉdʉt: “Ʉdsa̱jtʉm ja Abra̱a̱nʉ tyʉʉmp 'ya̱a̱ts.” Tʉy'a̱jtʉn n'anʉʉmʉdʉ ko Dios mba̱a̱dʉ tya̱dʉ tsa̱a̱jʉty dyajjʉmbíty ja Abra̱a̱nʉ tyʉʉmp 'ya̱a̱dsʉty.
42003009	Es ja Diosʉ tyʉydyu'unʉn tim wingoomp mʉt ja pojpʉ ja̱'a̱yʉty, éxtʉm ko mʉt ja jatsyʉ ndukpo'tʉ'kʉm yʉ kepy di'ibʉ kyaj 'yóyʉty. Pa̱a̱ty tʉgekyʉ kepy di'ibʉ kyaj tyʉʉmp'áty oy, yajpo'tʉ'ʉgʉp es yajpʉjta̱'a̱gʉt jʉʉnóty.
42003010	Net ja ja̱'a̱y dyajtʉʉdʉ ja Fwank: —¿Tiits ndúndʉp?
42003011	Es ja Fwank 'yadsooy: —Pʉn myʉda̱jtypy majtsk yʉ ñixuy, myo'oyʉp tu'uk di'ibʉ kyajʉ ñixuy. Es di'ibʉ jap ja tyojx, myo'oyʉp ja di'ibʉ kyaj tmʉdaty.
42003012	Es nandʉ'ʉn ñimiinʉdʉ Fwank ja yajkugʉbajtpʉty es dyajnʉbáttʉt. Es yʉ'ʉjʉty dyajtʉʉjʉmbijttʉ: —Ya'ʉxpʉjkpʉ, es ʉʉdsʉty, ¿tiits ndúndʉp?
42003013	Es ja Fwank 'yadsooy: —Katʉ myajkugʉbéty ni'igʉ pʉn kyajʉ dʉ'ʉn jyʉna'añ ja ana'amʉn.
42003014	Nandʉ'ʉnʉty ja solda̱a̱dʉty yajtʉʉjʉdʉ: —Es ʉʉdsʉty, ¿tiits ndúndʉp? Es ja Fwank 'yadsooy: —Katʉ xypyʉjkʉdʉ adsip yʉ ja̱'a̱yʉ myeeñ. Katʉ xyñiwa̱a̱mbáttʉ ni pʉ́n nanatʉkʉkyʉjxm es tukjotkʉda̱'a̱ktʉ ja mmʉju'uñʉty.
42003015	Es nidʉgekyʉ ja̱'a̱yʉty tjantsyjyʉjp'ijxtʉ ja Kristʉ. Pa̱a̱ty jyʉnandʉ: —¿Ti tadʉ Fwank, wa'anʉ da jya'adyʉ Kristʉ?
42003016	Es ja Fwank jyʉnáñ es tka̱jxte'xy mayjya'ayóty: —Ʉj tyámʉts nyajnʉbéty mʉt ja nʉʉ. Per miimp jatu'uk di'ibʉ myʉda̱jtypy ni'igʉ ja mʉk'a̱jtʉn es kyajts ndʉ'ʉnʉty ʉj. Es kyajts ʉj xyñitʉkʉ, ni je'eyʉ yʉ kyʉ'ʉk nga''agájʉdʉt éxtʉmxyʉpts ʉj n'ítyʉts tyuumbʉn. Per yʉ'ʉ di'ibʉ miimp myajnʉbátʉdʉp mʉt ja Espíritʉ Santʉ esʉ jʉʉn.
42003017	Es yʉ'ʉ kyʉ'ʉjóty tmʉdaty ja tyuumbajn es dyajwa̱'a̱dsa̱'a̱ñ ja triigʉ, es yajpʉjkʉ'ʉgʉt ja triigʉ ma̱ ja tsya'x es ja triigʉ pyosta̱'a̱k yajno'ogʉt mʉt ja jʉʉn di'ibʉ ni na̱'a̱ kya'eeky.
42003018	Es dʉ'ʉn ja Fwank tka̱jxwijy ja ja̱'a̱y kana̱k nax es ttukmʉdoodʉ ja oybyʉ ayuk.
42003019	Es ja Fwank ttuk'ooy ja Eroodʉs ko ja Erodiiʉs dyajnejxy éxtʉm ja tyoxytyʉjkʉn, ja ñʉdo'oxy yʉ myʉga'axʉ Felipʉ, es mʉt kana̱k nax ja tyuundʉgo'oyʉn.
42003020	Pa̱a̱ty ja Eroodʉs ttsiimy ja Fwank es dʉ'ʉn ni'igʉ ja pyojpʉ myayʉ.
42003021	Kyajnʉmʉ naty yajtsímy ko Fwank dyajnʉbéty ja ja̱'a̱y, myiiñ nandʉ'ʉn ja Jesús es oj ñʉbety. Es ko naty kya̱jxta'aky, net ja tsa̱jp 'yawatsy,
42003022	es ja Espíritʉ Santʉ kyʉdaky ma̱ yʉ'ʉn éxtʉm tu'ugʉ pak, es net ja Dios kyajxy ma̱ ja tsa̱jpʉn: —Ʉjts mij n'U'unk'a̱jtypy di'ibʉts ndsejpy es jantsy jotkujkʉts mʉt mijts.
42003023	Jesús i'px ma̱jk jʉmʉjtʉ naty tmʉdaty ko oga̱'a̱n tka̱jxwa'xy mayjya'ayóty. Es ja ja̱'a̱yʉty jyʉnandʉ ko Jesús u'unk'a̱jtʉ Josee. Ja Josee ja'a u'unk'a̱jtʉ ja Elii,
42003024	Elii u'unk'a̱jtʉ Matat, Matat u'unk'a̱jtʉ Leví, Leví u'unk'a̱jtʉ Melki, Melki u'unk'a̱jtʉ Janay, Janay u'unk'a̱jtʉ Josee,
42003025	Josee u'unk'a̱jtʉ Matatiiʉs, Matatiiʉs u'unk'a̱jtʉ Amós, Amós u'unk'a̱jtʉ Na'um, Na'um u'unk'a̱jtʉ Eslii, Eslii u'unk'a̱jtʉ Nagay,
42003026	Nagay u'unk'a̱jtʉ Maat, Maat u'unk'a̱jtʉ Matatiiʉs, Matatiiʉs u'unk'a̱jtʉ Semey, Semey u'unk'a̱jtʉ Josee, Josee u'unk'a̱jtʉ Judaa,
42003027	Judaa u'unk'a̱jtʉ Joanán, Joanán u'unk'a̱jtʉ Resʉ, Resʉ u'unk'a̱jtʉ Zorobabel, Zorobabel u'unk'a̱jtʉ Salatyel, Salatyel u'unk'a̱jtʉ Neeri,
42003028	Neeri u'unk'a̱jtʉ Melki, Melki u'unk'a̱jtʉ Adii, Adii u'unk'a̱jtʉ Kosam, Kosam u'unk'a̱jtʉ Elmodam, Elmodam u'unk'a̱jtʉ Eer,
42003029	Eer u'unk'a̱jtʉ Joswee, Joswee u'unk'a̱jtʉ Elyezeer, Elyezeer u'unk'a̱jtʉ Jorim, Jorim u'unk'a̱jtʉ Matat,
42003030	Matat u'unk'a̱jtʉ Leví, Leví u'unk'a̱jtʉ Simeonk, Simeonk u'unk'a̱jtʉ Judaa, Judaa u'unk'a̱jtʉ Josee, Josee u'unk'a̱jtʉ Jonam, Jonam u'unk'a̱jtʉ Elyakim,
42003031	Elyakim u'unk'a̱jtʉ Meleeʉ, Meleeʉ u'unk'a̱jtʉ Mayñán, Mayñán u'unk'a̱jtʉ Matatʉ, Matatʉ u'unk'a̱jtʉ Natán,
42003032	Natán u'unk'a̱jtʉ ja rey Davit, ja rey Davit u'unk'a̱jtʉ Isa̱'ii, Isa̱'ii u'unk'a̱jtʉ Obeed, Obeed u'unk'a̱jtʉ Booz, Booz u'unk'a̱jtʉ Salmón, Salmón u'unk'a̱jtʉ Naasón,
42003033	Naasón u'unk'a̱jtʉ Aminadap, Aminadap u'unk'a̱jtʉ Admín, Admín u'unk'a̱jtʉ Arnii, Arnii u'unk'a̱jtʉ Esrom, Esrom u'unk'a̱jtʉ Fares, Fares u'unk'a̱jtʉ Judaa,
42003034	Judaa u'unk'a̱jtʉ Jakoob, Jakoob u'unk'a̱jtʉ Isa̱a̱, Isa̱a̱ u'unk'a̱jtʉ Abra̱a̱n, Abra̱a̱n u'unk'a̱jtʉ Taree, Taree u'unk'a̱jtʉ Nakoor,
42003035	Nakoor u'unk'a̱jtʉ Seruk, Seruk u'unk'a̱jtʉ Ragau, Ragau u'unk'a̱jtʉ Falek, Falek u'unk'a̱jtʉ Eeber, Eeber u'unk'a̱jtʉ Salʉ,
42003036	Salʉ u'unk'a̱jtʉ Kaynán, Kaynán u'unk'a̱jtʉ Arfaksat, Arfaksat u'unk'a̱jtʉ Sem, Sem u'unk'a̱jtʉ No'ee, No'ee u'unk'a̱jtʉ Lamek,
42003037	Lamek u'unk'a̱jtʉ Matusalén, Matusalén u'unk'a̱jtʉ Enok, Enok u'unk'a̱jtʉ Jareed, Jareed u'unk'a̱jtʉ Malalel, Malalel u'unk'a̱jtʉ Kaynán,
42003038	Kaynán u'unk'a̱jtʉ Enós, Enós u'unk'a̱jtʉ Set, Set u'unk'a̱jtʉ Adán, di'ibʉ Dios kʉ'ʉm yajkoj. Pa̱a̱ty mba̱a̱t njʉna̱'a̱nʉm ko Adán yʉ'ʉdyʉ Dios ja mya̱a̱nk.
42004001	Es ja Espíritʉ Santʉ dyajky ja mʉk'a̱jtʉn ma̱ ja Jesús, es yajtso'onʉ ma̱ ja Jordán mʉjnʉʉ es yajnʉjxʉ ma̱ ja mʉj it.
42004002	Es jap 'yijty justyikxyxyʉʉ. Es ja mʉjku'ugópk tjatuuñ es ja Jesús pyekytyúnʉt. Es ja Jesús 'yayu'a̱jty justyikxyxyʉʉ, net yu'o'kʉ.
42004003	Net ja mʉjku'ugópk jyʉnáñ: —Pʉn mijtsʉ dʉ'ʉn ja Dios m'U'unk'a̱jtʉp, yajjʉmbítʉ tya̱dʉ tsa̱a̱ tsa̱jkaaky.
42004004	Es ja Jesús 'yadsoojʉmbijtʉ: —Yʉ Diosʉ jyaaybyajtʉn dʉ'ʉn jyʉna'añ: “Kyaj jyatyim'yʉ'ʉyʉdyʉ tsa̱jkaaky mʉʉt jyiky'aty ja ja̱'a̱y.”
42004005	Net ja mʉjku'ugópk dyajnejxy ja Jesús ma̱ tu'ugʉ kopk di'ibʉ kʉjxm es tyuk'ijxʉ tuk pojʉn tʉgekyʉ it naxwíñʉdʉ.
42004006	Es ja mʉjku'ugópk jyʉnáñ: —Ʉjts mij nmo'oyʉp ja kutujkʉn esʉ mʉj'a̱jtʉn ma̱ tʉgekyʉ naxwíñʉdʉ di'ibʉ nduk'ijxypy. Ʉjtsʉ tʉgekyʉ nyajmooy, es mba̱a̱dʉts nmo'oy di'ibʉts ʉj ndsejpy.
42004007	Es pa̱a̱ty pʉn mnaygyoxtʉna̱a̱ydyákʉp nwinduuyʉts es xy'awdátʉdʉts, nmo'oyʉp tʉgekyʉ.
42004008	Es ja Jesús 'yadsooy: —Yʉ Diosʉ jyaaybyajtʉn dʉ'ʉn jyʉna'añ: “Awdat ja mWindsʉ́n Dios, es mʉdún yʉ'ʉ naydyu'uk.”
42004009	Oknʉm ja mʉjku'ugópk oj dyajnejxy ja Jesús ma̱ ja Jerusalén ka̱jpn es dyajpejty ma̱ mʉj tsa̱jptʉjk kopk es 'yanma̱a̱yʉ: —Pʉn mijtsʉ dʉ'ʉn ja Dios m'U'unk'a̱jtʉp, nayyajkunáxʉdʉ yap naxkʉjxy,
42004010	ja'a ko ja Diosʉ jyaaybyajtʉn jyʉna'añ: Dios t'ane'emy yʉ anklʉs es mgwentʉ'átʉdʉt,
42004011	es myajpʉdʉ'ʉgʉdʉt mʉt ja kyʉ'ʉ kʉdiibʉ tsyayútʉt ja mdeky mʉt ja tsa̱a̱.
42004012	Net ja Jesús 'yadsooy: —Nandʉ'ʉn jyʉna'añ ja Diosʉ jyaaybyajtʉn: “Katʉ xy'amdoy es ttúnʉt ja mWindsʉ́n Dios di'ibʉ kyaj 'yóyʉty.”
42004013	Es dʉ'ʉn ko ja mʉjku'ugópk kyaj tpaty ja wiinkpʉ winma̱'a̱ñ es ja Jesús ñaygyʉyákʉdʉt mʉt yʉ'ʉ, net oj ñʉjxnʉ tuk tiempʉ.
42004014	Ta ja Jesús jyʉmbijty jatʉgok Galileeʉ es ja Espíritʉ Santʉ myooyʉ mʉk'a̱jtʉn. Es ma̱ tʉgekyʉ ja Galileeʉ ñax ja ja̱'a̱yʉty tmadyaktʉ di'ibʉ tyuun kya̱jx ja Jesús.
42004015	Es ka̱jpnga̱jpn ja Jesusʉ ja̱'a̱y dya'ʉxpejky ma̱ ja tsa̱jptʉjk, es nidʉgekyʉ ja̱'a̱y di'ibʉ myʉdoodʉ jyʉnandʉ ko oy di'ibʉ kya̱jx.
42004016	Net ja Jesús oj ñejxy Nazaret, ma̱ naty tʉ yeeky tʉ pyety. Es ma̱ ja sa̱a̱bʉdʉ xʉʉ tyʉjkʉ ma̱ ja tsa̱jptʉjk, éxtʉm jaayʉm ttuunk'áty, es tyʉna̱a̱ye'ky es tka̱jxa̱'a̱ñ ja Diosʉ jyaaybyajtʉn.
42004017	Es myooyʉdʉ Diosʉ kyuga̱jxpʉ Isaiiʉ ñeky. Ta Jesús tnaktʉʉy ja neky es tkajxy dʉ'ʉn:
42004018	Nmʉda̱jtypyʉts ʉj ja Diosʉ Jya̱'a̱jʉn, es tʉts xymyo'oy ja tuunk esʉts nga̱jxwa̱'xʉt ja oybyʉ ayuk ma̱ ja ayoobʉ ja̱'a̱y. Es tʉts xykyexy esʉts n'awánʉt es ja tsimyjya'ay es ja po'oduumbʉ yajnasmátsʉt, esʉts nmo'oyʉt yʉ 'yijxʉn di'ibʉ wiints,
42004019	esʉts n'awánʉdʉts ko tʉ jya'ty ja xʉʉ ko Dios ttúnʉt ja myay'a̱jtʉn ja ja̱'a̱y.
42004020	Net ja Jesús t'axa̱a̱tsy ja neky es tmooy ja ja̱'a̱y es ñaxwe'tsy. Es jamʉ naty ja ja̱'a̱y nidʉgekyʉ ma̱ ja tsa̱jptʉjk ni'igʉ 'yijxʉdʉ.
42004021	Es ja Jesús jyʉnáñ: —Tyam yajkuydyúñʉ tya̱dʉ Diosʉ jyaaybyajtʉn ma̱ miidsʉty.
42004022	Es nidʉgekyʉ ja̱'a̱yʉty jyotkujk'a̱jty mʉt yʉ'ʉ es wyʉ'ʉmda̱a̱ydyʉ ja 'yʉxpʉjkʉn es ñay'anma̱a̱yʉdʉ: —Tya̱a̱dʉ, ¿kyaj yʉ'ʉdyʉ Josee ja 'yu'unk?
42004023	Es ja Jesús 'yanma̱a̱yʉ: —Tʉy'a̱jtʉn miits mjʉna̱'a̱na̱'a̱ndʉ éxtʉm ja kajxy jyʉnáñ: “Kudsooy, nayyajtsoybyátʉdʉ mijts kʉ'ʉm.” Es net nandʉ'ʉn mjʉna̱'a̱nʉt: “Tun nandʉ'ʉn ja ya̱a̱ ma̱ mga̱jpnʉty tʉgekyʉ éxtʉmts tʉ nmʉdoy ko tʉ xytyuñ jap Kafarnaúm.”
42004024	Es tʉy'a̱jtʉn n'anʉʉmʉts miidsʉty ko ni tu'ugʉ Diosʉ kyugajxy ya''axa̱jʉ yajxón ma̱ kya̱jpnʉty.
42004025	Tʉy'a̱jtʉnʉts njʉna̱'a̱ñ, may 'yijty ja ku'ekytyo'oxy ma̱ ja Israelʉ ñaxwíñʉdʉ ko 'yijty ja Diosʉ kyuga̱jxpʉ Eliiʉs, ma̱ kyaj oj tyu'uy tʉgʉk jʉmʉjt jakujm. Es net ja ja̱'a̱y jyantsy'ayu'a̱jttʉ ma̱ tʉgekyʉ ñaxwíñʉdʉ Israel.
42004026	Perʉ Dios kyaj tkejxy yʉ Eliiʉs ma̱ yʉ israelitʉ ku'ekytyo'oxyʉty, je'eyʉ tkejxy ma̱ tu'ugʉ ku'ekytyo'oxy ma̱ Sareptʉ ka̱jpn, ja'a di'ibʉ wingón ma̱ Sidón.
42004027	Es nandʉ'ʉn 'yijty jap Israel may ja ja̱'a̱y di'ibʉ myʉda̱jtypy ja leprʉ pa̱'a̱m ma̱ 'yijty ja Diosʉ kyuga̱jxpʉ Eliseeʉ. Per ni tu'uk kya''agʉdaky, yʉ'ʉ je'eyʉ Na̱a̱mán di'ibʉ tso'omp jagam Siryʉ ña̱a̱xóty.
42004028	Es ko taadʉ tmʉdoodʉ di'ibʉ naty jap ma̱ tsa̱jptʉjk, net jyot'ambʉjkta̱a̱ydyʉ,
42004029	es pyʉdʉ'ktʉ es dyajpʉdsʉʉmdʉ ja Jesús jap ka̱jpnóty es dyajnʉjxtʉ ma̱ kopk a̱a̱, ja kopk ma̱ ja ka̱jpn yajkojy, es tjakujʉbijpnaxándʉ jam.
42004030	Es ja Jesús ñajxy jap mayjya'ayóty es tyu'uyo'oy.
42004031	Net ja Jesús jyʉjptáky Kafarnaúm ma̱ Galileeʉ ñax, es jap dya'ʉxpejky ja ja̱'a̱y sa̱a̱bʉdʉ xʉʉ.
42004032	Net ja ja̱'a̱y dʉ'ʉñʉ wyʉ'ʉmʉdyaaydyʉ ko yʉ Jesús ya'ʉxpeky mʉt ja mʉk'a̱jtʉn es ja kutujkʉn.
42004033	Es ma̱ tu'ugʉ xʉʉ, net jyajty ma̱ ja tsa̱jptʉjk tu'ugʉ yedyʉjk di'ibʉ ka'oybyʉ myʉda̱jtypy. Es ja ka'oybyʉ yaj'yaxkák ja yedyʉjk:
42004034	—¿Ti ko ya̱a̱ mmiñ mij ma̱ ʉʉdsʉty, Jesús, Nazaret ja̱'a̱y? ¿Ti mijts min xyajkutʉgoya̱'a̱ndʉ? Ʉj n'ixy'ajtypyʉts mij ko mDios'u'ungʉty.
42004035	Ta Jesús oj t'ooy ja ka'oybyʉ: —¡Amoñʉ! ¡Mastu'udʉ tadʉ ja̱'a̱y! Net ja ka'oybyʉ yajkʉda̱a̱jʉ ja yedyʉjk es myastutʉ, ni wi'ix tkatuuñ.
42004036	Nidʉgekyʉ ja̱'a̱y dʉ'ʉñʉ wyʉ'ʉmʉdyaaydyʉ, es ñayjyʉnánʉdʉ nidu'uk nidu'uk: —¡Mʉt ja kutujkʉn esʉ mʉk'a̱jtʉnʉ tya̱a̱dʉ t'ane'emy yʉ ka'óybyʉty es myʉmʉdóyʉty, es tmastu'uty ja ja̱'a̱y!
42004037	Es ja ja̱'a̱y tmadyaktʉ ma̱ tʉgekyʉ ka̱jpn éxtʉm ja Jesús tʉ ttuñ.
42004038	Netʉ Jesús tsyo'oñ ma̱ ja tsa̱jptʉjk es ñejxy ma̱ ja Simongʉ tyʉjk. Es ja Simongʉ myʉ't toxytyʉjk, ja'a naty jantsy jʉʉmba̱'a̱mbʉjkʉp, es tmʉnu'xtáktʉ ja Jesús es dya''agʉda̱'a̱gʉt yʉ'ʉ.
42004039	Es ja Jesús myʉjwa'ky ma̱ ja ja̱'a̱y kyo'knʉ es t'anma̱a̱y ja jʉʉmba̱'a̱m: —Ka'ak jam. Ta ja jʉʉmba̱'a̱m jyʉgakta̱a̱y. Netyʉ pyʉdʉ'knʉ ja toxytyʉjk es yajka̱a̱y ya'úkʉdʉ.
42004040	Es ko ja xʉʉ kyʉdaknʉ, nidʉgekyʉ ja̱'a̱yʉty di'ibʉ myʉda̱jt ja puma̱'a̱y, di'ibʉ kana̱k nax myʉda̱jtypy ja pʉjkʉn, dyajmiindʉ ma̱ Jesús. Es ja Jesús tpʉjtáky ja kyʉ'ʉ ma̱ yʉ'ʉjʉty nidu'uk nidu'uk es dʉ'ʉn dya''agʉdakta̱a̱ydyʉ.
42004041	Nandʉ'ʉn ja ka'oybyʉ tmastuttʉ ja ja̱'a̱y yax jojkp: —Mijts Diosʉ 'yU'unk. Net ja Jesús tmʉkmʉgajxy ja ka'oybyʉ es kyaj t'ok'yajka̱jxnʉt ko Jesús yʉ'ʉdyʉ Kristʉ, ja'a ko yʉ'ʉjʉty ñija̱'a̱dʉp yajxón ko tyʉy'a̱jtʉnʉty.
42004042	Es ko oj xyʉʉñʉ jakumbom, ja Jesús tsyo'oñ jap ka̱jpnóty es oj ñejxy ma̱ tu'ugʉ it jagam. Es ja ja̱'a̱yʉty 'yʉxta̱a̱yʉdʉ, es jya̱jttʉ ma̱ naty ja Jesús, es ttsojktʉ es wyʉ'ʉmʉt, kʉdiibʉ ñʉjxʉt.
42004043	Per ja Jesús jyʉnáñ: —Tsojkʉp nandʉ'ʉn ʉj nnʉjxʉt ma̱ wiinkpʉ ka̱jpn es n'awánʉdʉts ja oybyʉ ayuk di'ibʉ ñigajxypy ja Diosʉ kyutujkʉn, ja'a ko pa̱a̱dyʉts ja Dios tʉ xykyexy.
42004044	Es dʉ'ʉn ja Jesús jyʉdijty ka̱jpnga̱jpn es tka̱jxwa'xy ma̱ ja Galileeʉ tsya̱jptʉjkʉty.
42005001	Tu'ugʉ xʉʉ ko Jesús 'yijty Jenesaret Myejyñbyʉ'ám mʉʉt ja mayjya'ay di'ibʉ jantsytyukmujkʉdʉ ko tmʉdowa̱'a̱ndʉ ja Diosʉ 'yayuk,
42005002	net t'ijxy ko jam 'yity wingón majtskʉ barkʉ. Ta naty ja a̱jkxma̱jtspʉ pyʉdsʉmdʉ barkoty es tpujtʉ ja 'ya̱jkxma̱jtsn.
42005003	Net ja Jesús ttuktʉjkʉ tu'ugʉ barkʉ di'ibʉ Simonk jya'a'a̱jtypy, es t'anma̱a̱y es jawaanʉ t'ak'yajnʉjxʉt mejyñóty. Net ja Jesús ñaxwe'tsy barkoty, es dyajtsondáky ttuk'ixa̱'a̱ñ ja ja̱'a̱yʉty.
42005004	Es ko ja Jesús kya̱jxta̱a̱y, net ja Simonk t'anma̱a̱y: —Yajnʉjxʉ mbarkʉ mejyñgyijky, es kujʉbijpnáxʉ m'a̱jkxma̱jtsn es m'a̱jkxmátsʉt.
42005005	Esʉ Simonk 'yadsooy: —Ya'ʉxpʉjkpʉ, tuk tsu'umʉts ʉʉdsʉty tʉ njatundʉ es ni tu'ugʉts tʉ ngamatstʉ. Per tyámʉts nbʉjta̱'a̱gʉt ja a̱jkxma̱jtsn yʉ'ʉgyʉjxm ko mij mjʉna̱'a̱ñ.
42005006	Es ko ja a̱jkxma̱jtsn tkujʉbijpna̱jxy, net tjantsymya̱jtstʉ may'a̱jkx, extʉ kʉ'tstsondák ja a̱jkxma̱jtsn.
42005007	Net ttuk'ijxtʉ ja ijxwʉ'ʉmʉn ja myʉgu'ugʉty ma̱ ja wiinkpʉ barkʉ es min pyudʉ́kʉdʉ. Es myiindʉ yʉ'ʉjʉty, es dya'ujtstʉ may ja majtskpʉ barkʉ extʉ kyináñ ja byarkʉ.
42005008	Es ko ja Simonk Peedrʉ t'ijxy ja may'a̱jkx, net ñaygyoxtʉna̱a̱ydyákʉ ma̱ ja Jesús es jyʉnáñ: —Windsʉ́n, mastútkʉts, ¡ʉjts pojpʉ ja̱'a̱y!
42005009	Dʉ'ʉn jyʉnáñ ja Simonk, ja'a ko yʉ'ʉ ñay'adsʉ'kʉdʉ mʉt ko tma̱jtstʉ ja may'a̱jkx.
42005010	Es nandʉ'ʉn ñay'adsʉ'kʉdʉ ja Simongʉ myʉgu'ugʉty Santya̱'a̱gʉ es ja Fwank, 'yu'ungʉty ja Zebedeeʉ. Esʉ Jesús t'anma̱a̱y ja Simonk: —Katʉ mdsʉ'ʉgʉ. Tyam oga̱'a̱n ngaxa̱'a̱ñʉts mij es xy'ʉxta̱'a̱yʉt ja ja̱'a̱y di'ibʉts ʉjʉ n'ʉxpʉjkʉn pyadúndʉp.
42005011	Es ko dyajmiindʉ ja barkʉ jam pu'ujótm, net tnikaktʉ tʉgekyʉ es ñʉjxtʉ mʉt ja Jesús.
42005012	Es ko Jesús 'yijty ma̱ tu'ugʉ ka̱jpn, net ñimiinʉ tu'ugʉ yedyʉjk di'ibʉ myʉda̱jtypy ja leprʉ pa̱'a̱m. Es ko tadʉ yedyʉjk t'ijxy ja Jesús, net ñaygyoxtʉna̱a̱ydyákʉ es ñaxku'ijxʉ es tmʉnu'xtáky dʉ'ʉn: —Windsʉ́n, pʉn mdsejpy, mba̱a̱dʉts xya''agʉda'aky.
42005013	Net ja Jesús ja kyʉ'ʉ tpʉjtáky es ttooñ es t'anma̱a̱y: —Ndsejpyʉts es nya''agʉda̱'a̱gʉt. Es netyʉ myastutʉ ja leprʉ pa̱'a̱m es 'yagʉdaky.
42005014	Net ja Jesús 'yana'amʉ: —Katʉ xy'awanʉ ni pʉ́n. Nʉjx ma̱ yʉ teety es xytyuk'íxʉt ko tʉ mmastu'udyʉty ja leprʉ pa̱'a̱m. Es mʉnʉjx ja windsʉ'kʉn di'ibʉ kyajxypy ja Moisés es ñayyajwa̱'a̱dsʉdʉt di'ibʉ tʉ myastu'udyʉty ja leprʉ pa̱'a̱m. Es dʉ'ʉn ja ja̱'a̱y xytyuk'íxtʉt ko kyaj xyñakymyʉdatyʉ tadʉ leprʉ pa̱'a̱m.
42005015	Per ja ja̱'a̱yʉty tmadyaktʉ ma̱ tʉgekyʉ ka̱jpn wi'ix ja Jesús ttuuñ mʉt ja myʉj'a̱jtʉn, es mayʉ ja̱'a̱y myiindʉ ma̱ ja Jesús es tmʉdowa̱'a̱ndʉ es ya''agʉda̱'a̱gʉdʉt.
42005016	Es ja Jesús oj ñejxy ka̱jxtákpʉ adʉkʉtuuy.
42005017	Tu'ugʉ xʉʉ ko Jesusʉ naty ya'ʉxpeky, jamʉ naty 'yu'uñʉdʉ ja fariseeʉty es ja di'ibʉty tsa̱jptʉgóty ya'ʉxpʉjktʉp. Es yʉ'ʉjʉty tsyo'ondʉ ma̱jatyʉ kya̱jpn'u'ungʉ Galileeʉ, Judeeʉ, es nandʉ'ʉnʉ ma̱ Jerusalén ka̱jpn, es tmʉdoo'íttʉ es t'ixtʉ éxtʉm ja Jesús jyʉna'añ es ttuñ. Esʉ Dios myʉk'a̱jtʉngyʉjxm ja Jesús dya''agʉdaky ja puma̱'a̱y.
42005018	Net jyajty ja ja̱'a̱yʉty tkʉ'ʉydyʉ tu'ugʉ mabajnu'unk ma̱ kyo'knʉ tu'ugʉ yedyʉjk di'ibʉ xux. Es tjayajtʉkʉyándʉ tʉgoty es tpʉjta̱'a̱gándʉ ma̱ ja Jesús.
42005019	Per kyaj mba̱a̱t oj dyajtʉ́kʉ, ja'a ko naty mayjya'ay. Net pyajttʉ ma̱ tʉjkni'x es tnikʉʉydyúttʉ es tkutʉʉyña̱jxtʉ ja xux ja̱'a̱y mʉt ja myabajnu'unk jap Jesús winduuy mayjya'ay agijky.
42005020	Ko Jesús t'ijxy ko taadʉty myʉbʉjkʉdʉ, net t'anma̱a̱y ja xux ja̱'a̱y: —Mʉgu'uk, nme'xypyʉts yʉ mbojpʉ.
42005021	Net ja fariseeʉty es ja di'ibʉty tsa̱jptʉgóty ya'ʉxpʉjktʉp ñay'anma̱a̱yʉdʉ wyinma̱'a̱ñóty: “Tya̱dʉ yedyʉjk kyaj tmʉj'íxy ja Dios ko dʉ'ʉn kyajxy, ja'a ko yʉ'ʉ naydyu'ugʉ Dios kʉ'ʉm mba̱a̱t tme'xy yʉ pojpʉ.”
42005022	Esʉ Jesús ñija̱'a̱p éxtʉm ja ja̱'a̱y jyʉnáñ wyinma̱'a̱ñóty, es t'anma̱a̱y: —¿Ti ko mwinma̱'a̱ñ xyajjʉna̱'a̱ndʉ ko ʉj kyajts nwindsʉ'ʉgʉ Dios?
42005023	Miits mjʉnándʉp kots ʉj kyaj nmʉdaty ja kutujkʉn esʉts ʉj nma'xʉt yʉ pojpʉ. Es mjʉna̱a̱mp kots ʉj kyaj mba̱a̱t nya''agʉda'agyʉ tya̱dʉ yedyʉjk esʉts nyaj'yo'oyʉ'ʉgʉt. Pa̱a̱ty miits mjʉna̱'a̱ndʉ ko kyaj ñimʉja̱a̱ty esʉts ʉj dʉ'ʉn njʉna̱'a̱nʉt: “Ʉjts mij nbojpʉma'xʉp.” Es jantsy nimʉja̱a̱ es ʉj njʉna̱'a̱nʉdʉts: “Pʉdʉ'ʉk es myo'oyʉt”, ¿kʉdii?
42005024	Es tyámʉts miidsʉty nduk'ixa̱'a̱ñ ja nmʉj'a̱jtʉn esʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nya''agʉda̱'a̱ga̱'a̱ñʉ tadʉ yedyʉjk es dʉ'ʉn miidsʉty nduk'íxʉt kots ʉj nmʉdaty ja kutujkʉn esʉts nma'xʉt ja pojpʉ. Net ja Jesús t'anma̱a̱y ja xux ja̱'a̱y: —Pʉdʉ'ʉk, yajmúk ja mmabajnu'unk es nʉjx ma̱ mdʉjk.
42005025	Netyʉ ja yedyʉjk pyʉde'ky es dyajmujknʉ ja mabajnu'unk es ñʉjxnʉ ma̱ tyʉjk es t'awda̱jty ja Dios.
42005026	Es nidʉgekyʉ ja̱'a̱y dʉ'ʉñʉ wyʉ'ʉmʉdyaaydyʉ es t'awda̱jttʉ ja Dios, es ni'igʉ tsyʉ'kʉdʉ es ñay'anma̱a̱yʉdʉ nidu'uk nidu'uk: —Tyam tʉ n'ijxʉm di'ibʉty jantsy mʉj.
42005027	Ko ja Jesús tsyo'onnʉ ma̱ ja ka̱jpn, net t'ijxy jap ka̱jpnbʉ'a̱jp tu'ugʉ yajkugʉbajtpʉ 'yu'uñʉ ma̱ yajkugʉbéty, es ja'a txʉ'aty Leví. Net ja Jesús 'yanma̱a̱yʉ: —Pamiingʉts mij éxtʉmdsʉ n'ʉxpʉjkpʉ.
42005028	Net ja Leví pyʉde'ky, es tmastuty tʉgekyʉ ja tyuunk es tpanejxy ja Jesús.
42005029	Es óknʉm ja Leví ttuuñ tu'ugʉ mʉj xʉʉ ma̱ ja tyʉjk mʉt yʉ'ʉgyʉjxmʉ Jesús. Es jamʉ naty may ja yajkugʉbajtpʉ esʉ wiinkpʉ ja̱'a̱yʉty 'yu'uñʉdʉ ma̱ ja meesʉ es kyaydyʉ mʉt ja Jesús es ja di'ibʉ ya'ʉxpejkypy.
42005030	Es ja fariseeʉty es ja di'ibʉty tsa̱jptʉgóty ya'ʉxpʉjktʉp tni'o'o tniyáxʉdʉ ja Jesusʉ 'yʉxpʉjkpʉty: —¿Ti ko dʉ'ʉn mgay m'uuktʉ miidsʉty mʉt ja yajkugʉbajtpʉty es mʉt ja pekyjya'ayʉty?
42005031	Net ja Jesús 'yadsooy: —Kyaj dyajtʉgoy'áty yʉ kudsooy di'ibʉ mʉk'a̱jt oy'a̱jtp, yʉ'ʉyʉ di'ibʉ pʉjkʉp.
42005032	Tʉts nmiñ es nyáxʉts yʉ pekyjya'aydyʉjk es jyodʉmbíttʉt. Pʉ́n jʉna̱a̱mp: “Ʉj kyajts mbekyjya'ayʉty”, ¿yʉ tadʉ ja̱'a̱yʉty wi'ix mba̱a̱t jyodʉmbittʉ?
42005033	Net t'anma̱a̱ydyʉ ja Jesús: —Yʉ Fwangʉ 'yʉxpʉjkpʉ kana̱k ok 'yayu'attʉ es kya̱jxta̱'a̱ktʉ. Es ja fariseeʉdyʉ 'yʉxpʉjkpʉ nandʉ'ʉn ttundʉ. ¿Es ti ko mij m'ʉxpʉjkpʉ dʉ'ʉñʉm kyay 'yuuktʉ?
42005034	Es ja Jesús 'yadsoojʉdʉ: —¿Ti mba̱a̱t miits xya''ayu'attʉ yʉ myʉtnaymyaayʉbʉ tadʉ pʉjkpʉ ko meerʉ ijt xondakʉn tyúñʉty es ko tadʉ pʉjkpʉ 'yak'ittʉ mʉt ja myʉtnaymyaayʉbʉtʉjk?
42005035	Per pya̱a̱dʉp ja tiempʉ ko ja pʉjkpʉ yajpʉjkʉt, net 'yayu'áttʉt.
42005036	Es nandʉ'ʉn ja Jesús tpʉjtáky majtskʉ ijxpajtʉn es ttuk'ʉxpejky ko kyaj mba̱a̱t ñaydyuktʉ́kʉty yʉ tukpʉ winma̱'a̱ñ mʉt ja jembyʉ. Es jyʉnáñ: —Kyaj pʉ́n tpukeepy tuk pedazʉ jembyʉ wit es yajtuk'abátsʉt tu'ugʉ vestiidʉ tukpʉ. Ja'a ko dʉ'ʉn yajtúnʉt, nʉʉmujkp ja jembyʉ wit es kyʉʉdsʉt ja vestiidʉ tukpʉ es kyaj ja jemywyit kyʉxʉ'ʉgʉt yajxón ma̱ ja tuk wit.
42005037	’Es nan kyaj ya''adamʉ yʉ vinʉ jembyʉ ma̱ yʉ tukpʉ nʉʉ'abutsʉnbyo'o. Pes ko jap yajpʉjta̱'a̱gʉt, tʉ naty tyʉgoy ja jembyʉ vinʉ ko kyʉʉdsʉt ja tukpʉ nʉʉ'abutsʉnbyo'o.
42005038	Pa̱a̱ty 'yóyʉty yajpʉjta̱'a̱gʉt yʉ vinʉ jembyʉ ma̱ yʉ po'ojʉ jembyʉ es dʉ'ʉn kyaj ti wyindʉgóyʉt.
42005039	Es pʉ́n 'yikypy ja vinʉ di'ibʉ tʉ tsya̱a̱mnʉ, kyaj tnakytsyeky yʉ vinʉ jembyʉ, ja'a ko jyʉna'añ: “Di'ibʉ tʉ tsya̱a̱mnʉ ni'igʉ 'yóyʉty.”
42006001	Ma̱ tu'ugʉ sa̱a̱bʉdʉ xʉʉ ja Jesús mʉt ja 'yʉxpʉjkpʉty ña̱jxtʉ triigʉ kamoty. Es ja 'yʉxpʉjkpʉtʉjk tkutʉjtʉ ja triigʉ es twinxatstʉ es tjʉ'xtʉ ja pya̱jk.
42006002	Net nija'ajʉty ja fariseeʉty dyajtʉʉdʉ: —¿Ti ko dʉ'ʉn xytyundʉ miidsʉty ma̱ sa̱a̱bʉdʉ xʉʉ di'ibʉ kyaj ñigutíkyʉty?
42006003	Es ja Jesús 'yadsooy: —Es miidsʉty, ¿ti kyajnʉm xy'ʉxpʉktʉ di'ibʉ tyuun ja Davit ko yʉ'ʉ es ja jyamyʉʉdʉty tmʉda̱jttʉ ja yuu?
42006004	Tyʉjkʉ ja Davit ma̱ Diosʉ tyʉjk es tju'ty ja tsa̱jkaaky di'ibʉ kuni'xy es tka̱a̱y yʉ'ʉ es nandʉ'ʉn tmooydyʉ ja jyamyʉʉdʉty. Es kyaj jyanigutíkyʉty es yʉ'ʉ tkáydyʉt, yʉ'ʉ je'eyʉ ja teedyʉty mba̱a̱t tkaydyʉ tadʉ tsa̱jkaaky.
42006005	Es nandʉ'ʉn jyʉnáñ ja Jesús: —Es ʉj nmʉda̱jtypyʉts yʉ kutujkʉn nandʉ'ʉn ma̱ sa̱a̱bʉdʉ xʉʉ.
42006006	Es ma̱ jatu'ugʉ sa̱a̱bʉdʉ xʉʉ Jesús tyʉjkʉ ma̱ ja tsa̱jptʉjk es dya'ʉxpejky ja ja̱'a̱yʉty. Japʉ naty tu'ugʉ yedyʉjk di'ibʉ myʉda̱jtypy ja 'yaga̱'a̱ñgyʉ'ʉ tʉ'ʉts.
42006007	Es ja di'ibʉty tsa̱jptʉgóty ya'ʉxpʉjktʉp es ja fariseeʉty tpajʉdijttʉ ja Jesús es t'ixa̱'a̱ñ pʉn ya''agʉdakypy ja ja̱'a̱y ma̱ ja sa̱a̱bʉdʉ xʉʉ, es dʉ'ʉn ttuundʉ ja anʉʉ es tpekymyo'oya̱'a̱ndʉ.
42006008	Perʉ Jesús ñija̱'a̱p di'ibʉ wyinma̱a̱ydyʉp es t'anma̱a̱y ja yedyʉjk di'ibʉ kyʉ'ʉ myʉda̱jtypy tʉ'ʉts: —Pʉdʉ'ʉk es mdánʉt ya̱a̱ kujk'a̱a̱y. Es ja yedyʉjk pyʉde'ky es tyʉna̱a̱y jap kujk'a̱jp.
42006009	Net ja Jesús t'anma̱a̱y ja wiinkpʉ ja̱'a̱yʉty: —Tyámʉts ʉj miits nyajtʉwa̱'a̱ndʉ: ¿Ti mba̱a̱t ndu'unʉm ma̱ ja sa̱a̱bʉdʉ xʉʉ, ja oybyʉ o axʉʉkpʉ? ¿Nyajtsókʉm o nya'o'kʉmʉ?
42006010	Net ja Jesús t'ijxta̱a̱y nidʉgekyʉ di'ibʉ naty tʉ tyukwa̱'kmíkyʉty, es t'anma̱a̱y ja yedyʉjk: —Xa̱jtʉ́w. Es ko xya̱jtʉʉy, 'yagʉdakta̱a̱y.
42006011	Es ja fariseeʉty es ja myʉgu'ugʉty 'yajkʉdʉ mʉk es ñay'anma̱a̱yʉdʉ ak yʉ'ʉjʉty pʉn wi'ix mba̱a̱t yajtúñ ja Jesús.
42006012	Es ko waanʉ jyejky, ta ja Jesús oj ñejxy ka̱jxtákpʉ ma̱ tu'ugʉ kopk. Jam ja tsuu dyajna̱jxy kya̱jxta'aky.
42006013	Es ko oj xyʉʉñʉ, net dyaxʉ di'ibʉty ya'ʉxpejkypy, es twin'ijxy nima̱jmajtsk di'ibʉ 'yapostʉlʉ'áttʉp.
42006014	Yʉ'ʉ xyʉʉjʉty: Simonk di'ibʉ Jesús yajxʉbajt Peedrʉ, Andrés, ja Simongʉ myʉga'ax, Santya̱'a̱gʉ, Fwank, Felipʉ, Bartolomee,
42006015	Matewʉ, Tomás, Santya̱'a̱gʉ, ja Alfeeʉ 'yu'unk, Simonk ja kananeeʉ ja̱'a̱y,
42006016	Juudʉs yʉ Santya̱'a̱gʉ 'yu'unk, esʉ Juudʉs Iskaryotʉ di'ibʉ óknʉm kyʉya̱jk ja Jesús.
42006017	Netʉ Jesús jyʉnajky ma̱ ja kopk mʉt yʉ'ʉjʉty es jyajty ma̱ tu'ugʉ joy it. Es japʉ mayjya'ay ñaymyujkʉdʉ di'ibʉ tso'ondʉp Judeeʉ, Jerusalén es ma̱ myejyñbya̱'a̱jʉ Tirʉ esʉ Sidón.
42006018	Tya̱a̱dʉty tʉ naty jya̱'ttʉ es tmʉdowa̱'a̱ndʉ ja Jesusʉ 'yʉxpʉjkʉn es nandʉ'ʉn 'yagʉda̱'a̱ktʉt di'ibʉ pʉjkʉdʉp. Es di'ibʉ mʉjku'u ya''ayoojʉp, nandʉ'ʉn ja Jesús dya''agʉdaky.
42006019	Es nidʉgekyʉ ja mayjya'ay ttonandʉ ja Jesús, ja'a ko mʉdʉ myʉk'a̱jtʉn ja Jesús dya''agʉdaky nidʉgekyʉ ja pa̱'a̱m ja̱'a̱y.
42006020	Net ja Jesús t'ijxtʉ ja di'ibʉ ya'ʉxpejkypy, es t'anma̱a̱y: —Kuni'xy miidsʉty di'ibʉ ayoodʉp, pes m'íttʉp ma̱ Diosʉ kyutujkʉn.
42006021	’Kuni'xy miidsʉty di'ibʉ tyam ayu'a̱jttʉp, pes mjotkʉda̱'a̱ktʉp. ’Kuni'xy miidsʉty di'ibʉ tyam jʉʉy yáxtʉp, pes óknʉm mxi'ik mxóndʉt.
42006022	’Kuni'xy miidsʉty ko ja̱'a̱yʉty mga'oy'íxʉdʉ, mga'oy'axá̱jʉdʉ, mya''axʉk'ixtʉ es jyʉna̱'a̱ndʉ wi'ixáty mʉt miidsʉty ja'a kots miits xypyanʉjxtʉp, ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
42006023	Agujk'át jotkujk'áttʉ es xonda̱'a̱ktʉ ma̱ tadʉ xʉʉ, pes, tsa̱jpótmʉ Dios mʉj wiin mgumáyʉdʉt. Nandʉ'ʉn tadʉ ja̱'a̱yʉdyʉ 'yaptʉjkʉty t'axʉktundʉ ja Diosʉ kyuga̱jxpʉty.
42006024	’¡Per pʉroobʉ miits mʉkja̱'a̱ydyʉjkʉty! Tyamyʉ mjotkujk'áttʉ, per óknʉm m'ayówdʉt.
42006025	’¡Pʉroobʉ miidsʉty di'ibʉ tyam ka̱a̱y úktʉp, pes óknʉm m'ayu'áttʉt! ¡Pʉroobʉ miidsʉty di'ibʉ tyam xik xoondʉp, pes óknʉm mjotmay'oogʉt es mjʉ'ʉydyʉt!
42006026	’¡Pʉroobʉ miidsʉty ko nidʉgekyʉ ja̱'a̱yʉty m'axá̱jʉty oy, ja'a ko dʉ'ʉn ja 'yaptʉjkʉty t'axá̱jʉdʉ di'ibʉ jékyʉp andakp jyʉna̱'a̱ndʉ ko yʉ'ʉ Diosʉ kyuga̱jxpʉ!
42006027	’Per ʉj n'anma̱a̱ydyʉp miits di'ibʉ xymyʉdoo'ijttʉp, ko mdsóktʉp ja mmʉdsip es xytyúnʉt yajxón mʉt di'ibʉ mga'oy'ijxʉp,
42006028	es mgunu'xtʉp di'ibʉ mga̱jxpojkʉdʉp es ni'amdow nibʉjktsówʉ ma̱ Dios di'ibʉ m'axʉktuunʉdʉp.
42006029	Es pʉn mgojxʉp tuk adu'um ma̱ m'ama̱'a̱tsy, mo'oy jatuk adu'um. Es pʉn ja pʉ́n mbʉjkʉty yʉ mdsyamarrʉ, jan ja mnixuy es wa'an nandʉ'ʉn dyajnejxy.
42006030	Es pʉ́n m'amdoojʉp di'ibʉ mmʉda̱jtypy, mo'oy, es pʉ́n tʉ ti mbʉjkʉty, katʉ xy'amdoy es dyajjʉmbítʉt.
42006031	Es tundʉ miidsʉty mʉt nidʉgekyʉ ja̱'a̱y éxtʉm xytsyoktʉ es yʉ'ʉjʉty ttúndʉt nandʉ'ʉn mʉt miidsʉty.
42006032	’Pʉn miits mdsojktʉp yʉ'ʉyʉ di'ibʉ miits mdsojkʉdʉp, ¿ti oy'a̱jtʉn mduundʉp di'ibʉ kyatuundʉp ja wiinkpʉty? Pes tyuundʉp yʉ'ʉ nandʉ'ʉn di'ibʉ 'yandijtʉp pekyjya'ay.
42006033	Es pʉn miits mduundʉp oy yʉ'ʉyʉ di'ibʉ miits mdsojkʉdʉp, ¿ti oy'a̱jtʉn mduundʉp di'ibʉ kyatuundʉp ja wiinkpʉty? Pes tyuundʉp yʉ'ʉ nandʉ'ʉn di'ibʉ 'yandijtʉp pekyjya'ay.
42006034	Es pʉn miidsʉty mduk'ani'xypy ja meeñ yʉ'ʉyʉ ja̱'a̱y di'ibʉ m'a'ijxʉp es mmʉgʉbátʉdʉt jatʉgok, ¿ti oy'a̱jtʉn mduundʉp di'ibʉ kyatuundʉp ja wiinkpʉty? Pes nandʉ'ʉn di'ibʉ 'yandijtʉp pekyjya'ay tmo'oydyʉ yʉ myeeñ ani'xy yʉ ja̱'a̱y di'ibʉ mʉgʉbátʉdʉp.
42006035	Tsoktʉ es tundʉ ja oybyʉ mʉdʉ mmʉdsip, tuk'anu'x ja mmeeñ nandʉ'ʉn yʉ ja̱'a̱y es kyaj xyjʉjp'íxʉt es mmʉgʉbátʉdʉt, dʉ'ʉn xytyuk'íxʉt ko miidsʉty Dios Tsa̱jpótmʉdʉ 'yu'ungʉty. Ja'a ko Dios nandʉ'ʉn tyiimpy yʉ oybyʉ extʉ mʉt yʉ pekyjya'ay es pʉ́nʉty kyaj jya'aygyʉda'agyʉty. Es di'ibʉ dʉn tyiimpy, Dios mʉj myay'ata̱'a̱ñʉty.
42006036	Pa''ayowdʉ ja ja̱'a̱y éxtʉm ja mDeedyʉ tsa̱jpótmʉdʉ mba''ayóyʉty.
42006037	’Katʉ xypyayo'oy ja wiinkpʉ, es ja Dios nan kyaj miits mbayo'oyʉdʉt. Katʉ xypyekymyo'oy ja wiinkpʉ, es ja Dios nan kyaj mbekymyo'oyʉdʉt miidsʉty. Pa''ayowdʉ, es ja Dios nandʉ'ʉn mba''ayówʉdʉt.
42006038	Mo'oy ja wiinkpʉ, es ja Dios mmo'oyʉdʉt nandʉ'ʉn, oyʉ kijxn, ta̱'tspéky, winxity es ku'ujts. Es pʉn oy xykyijxʉ ja wiinkpʉ ja jya'a, nandʉ'ʉn myajkijxtʉt.
42006039	Jesús yʉ'ʉ pyʉjtákʉ tya̱dʉ ijxpajtʉn: —¿Ti mba̱a̱t tu'ugʉ wiints twijts'yo'oy ja myʉwiints? ¿Ti kyaj kyʉdáwʉt nimajtsk ma̱ tu'ugʉ jut?
42006040	Ni tu'ugʉ ʉxpʉjkpʉ di'ibʉ myʉba̱a̱dʉp ja wyindsʉ́n, per ko oy dyajkéxy ja 'yʉxpʉjkʉn, dʉ'ʉn jya̱'tʉt éxtʉm ja wyindsʉ́n.
42006041	’¿Ti ko xy'ixy tu'uk ja kepywyayu'unk di'ibʉ jap mmʉgu'uk wyiinóty, es kyaj mij xytyuñʉ kwentʉ ja mʉj kepy di'ibʉ jap mwiinóty?
42006042	¿Es wi'ix mjʉna̱'a̱ñ: “Mʉgu'uk, n'okju'tʉmʉ tadʉ kepywyayu'unk di'ibʉ jap mmʉda̱jtypy mwiinóty”, es kyaj mnayjyáwʉty ko mij xymyʉdaty ja mʉj kepy jap mwiinóty? Mnaydyíjʉp ko mjiky'aty tʉy'a̱jtʉn mʉʉt. Yajpʉdsʉ́m jawyiinʉ tadʉ mʉj kepy di'ibʉ jap mwiinóty, es dʉ'ʉn mba̱a̱t xy'ixy yajxón es xyjuudʉt tadʉ kepywyayu'unk di'ibʉ jap mmʉgu'uk wyiinóty.
42006043	’Ni tu'ugʉ kepyʉ oybyʉ di'ibʉ tʉʉmp'a̱jtp axʉʉk, es nan ni yʉ kepy di'ibʉ kyaj 'yóyʉty es tyʉʉmp'áty oy.
42006044	Tu'uk tu'ugʉ kepy ya'ʉxka̱jp mʉt ja tyʉʉmp. Kyaj yajtíky yʉ iigʉ ma̱ poop apyñ. Es nan kyaj yajtíky yʉ uuvʉ ma̱ yʉ tume'eñky.
42006045	Ja ja̱'a̱yʉ oyjya'aybyʉ tsuj kyajxy myadya'aky mʉt ko ijtp jyodoty ja oybyʉ, es ja axʉk ja̱'a̱ybyʉ myadyakypy ja tsa̱a̱tsykyʉbétypyʉ mʉt ko ijtp jyodoty ja axʉk'a̱jtʉn.
42006046	’¿Ti ko miits xy'anʉʉmʉdʉts: “Windsʉ́n, Windsʉ́n”, es kyaj xytyundʉ éxtʉmts njʉna̱'a̱ñʉn?
42006047	Ja ja̱'a̱y di'ibʉts xyñimiimp es tmʉdoy yʉ n'ʉxpʉjkʉnʉts es tkuydyúñ,
42006048	yʉ'ʉ dʉ'ʉn éxtʉm ja yedyʉjk di'ibʉ kyoj ja tyʉjk. Es jawyiin tnida̱jʉ kʉk es tpʉjtáky yʉ pyotsy ʉjx tsa̱a̱de'ekykyʉjxy. Es ko ja nʉʉ kyeemy es txijty ja tʉjk amʉja̱a̱, kyaj wi'ix jyajty, ja'a ko ta̱'tspéky oy pyojtse'egyʉty ma̱ ja tsa̱a̱de'eky.
42006049	Es pʉ́n myʉdeebyʉts ʉj ja n'ʉxpʉjkʉn es kyaj tkuydyúñ, yʉ'ʉ dʉ'ʉn éxtʉm tu'ugʉ yedyʉjk di'ibʉ kyoj ja tyʉjk nax wingʉjxy es kyaj tnida̱jʉ mʉt ja tsa̱a̱bótsy. Ko ja nʉʉ kyeemy, ja nʉgom txijty ja tʉjk amʉja̱a̱, net jyijty es tyʉgooy tʉgekyʉ tʉgekyʉ.
42007001	Ko ja Jesús kyajxta̱a̱y ma̱ ja ja̱'a̱yʉty, net ñʉjxnʉ Kafarnaúm.
42007002	Jap tu'ugʉ solda̱a̱dʉ windsʉ́n di'ibʉ myʉda̱jtypy tu'ugʉ tyuumbʉ di'ibʉ jyantsytsyejpy. Es yʉ'ʉ naty pʉjkʉp es tim oogánʉp.
42007003	Ko ja solda̱a̱dʉ windsʉ́n tmʉdooy ko Jesús tʉ jyʉmbity, net tkejxy nija'ajʉty ja israelitʉ mʉjja̱'a̱ydyʉjk es ttúnʉt ja may'a̱jtʉn es myínʉt ja Jesús es dya''agʉda̱'a̱gʉt ja puma̱'a̱y.
42007004	Yʉ'ʉjʉty tmʉwingoondʉ ja Jesús es tpʉjktsoodʉ may'a̱jtʉn: —Tadʉ solda̱a̱dʉ windsʉ́n nitʉjkʉp es xypyudʉ́kʉt,
42007005	ja'a ko yʉ'ʉ tsyejpy ja nnaxwiñʉdʉ'a̱jtʉm, es yʉ'ʉ oj dyajkojyʉty ja ndsa̱jptʉjk'a̱jtʉm.
42007006	Net ja Jesús ñejxy mʉt ja mʉjja̱'a̱ydyʉjk. Es ko wyingoonʉ ma̱ ja solda̱a̱dʉ windsʉnʉ tyʉjk, net tkejxy nija'adyʉ myʉtnaymyaayʉbʉ es t'anʉʉmʉt ja Jesús: —Windsʉ́n, kyajts ʉj xyñitʉkʉ es mij mdʉ́kʉt ma̱dsʉ ndʉjkʉn.
42007007	Pa̱a̱dyʉts kyaj ni je'eyʉ nganayjyáwʉty es nninʉjxʉt es n'amdówʉt ja may'a̱jtʉn. Je'eyʉ mjʉna̱'a̱nʉt es ja nduumbʉts 'yagʉda̱'a̱gʉt.
42007008	Ʉj kʉ'ʉm nmʉda̱jtypyʉts ja nwindsʉ́n di'ibʉts xy'ana'amp, es nandʉ'ʉn nmʉdátyʉts ja solda̱a̱dʉty di'ibʉts n'ane'empy. Es kots n'anʉʉmʉ yʉ'ʉjʉty nidu'uk: “Nʉjx”, nʉjxp; es kots n'anʉʉmʉ jatu'uk: “Min”, miimp; es kots nduk'ane'emy yʉ nduumbʉts ti ttúnʉt, tyiimpy.
42007009	Es ko tmʉdooyʉ taadʉ Jesús, net dʉ'ʉñʉ wyʉ'ʉmʉ, es tni'ijxʉmbijty ja ja̱'a̱y di'ibʉ pamiinʉdʉp es t'anma̱a̱y: —Tʉy'a̱jtʉn ko ni tu'ugʉ Israel ja̱'a̱y kyajts nba̱a̱ty di'ibʉts xymyʉbʉjkp éxtʉmʉ tya̱dʉ solda̱a̱dʉ windsʉ́n.
42007010	Es ko jya̱jttʉ jatʉgok ma̱ ja solda̱a̱dʉ windsʉnʉ tyʉjk, tʉ naty 'yagʉda'aky ja puma̱'a̱y.
42007011	Es óknʉm yʉ Jesús ñejxy ma̱ tu'ugʉ ka̱jpn di'ibʉ xyʉ'a̱jtypy Naín. Es jyamyʉdátʉdʉ ja 'yʉxpʉjkpʉ es ja mayjya'ay.
42007012	Es ko jyajty ka̱jpnbʉ'a̱a̱y, net t'ijxy ko tmʉmíñ es dyajnaxtʉkʉya̱'a̱ndʉ tu'ugʉ o'kpʉ. Es ja o'kpʉ yʉ'ʉ ijty tukpajkyʉ ma̱a̱nk'a̱jtʉp yʉ tya̱a̱k di'ibʉ naty ku'eeky. Es mayjya'ay ja o'kpʉ tpanejxy.
42007013	Ko t'ijxy ja Jesús, net tpa''ayooy ja ku'ekytyo'oxy es t'anma̱a̱y: —Katʉ mjʉ'ʉy.
42007014	Net ja Jesús tmʉwingooñ es ttooñ ja o'kpʉ kʉ'ʉyʉn, es ja di'ibʉ naty kyiipy wya̱'k'a̱'a̱dʉ. Es ja Jesús t'anma̱a̱y ja o'kpʉ: —Mexy, ʉjts mij n'anmaapy: ¡Pʉdʉ'ʉk!
42007015	Net di'ibʉ naty tʉ 'yeeky oj wya'tskujkʉ es kya̱jxe'ky, es ja Jesús ttukkʉdʉjkʉ ja tya̱a̱k.
42007016	Es ko taadʉ t'ijxtʉ, nidʉgekyʉ tsyʉ'kʉdyaaydyʉ es t'awda̱jttʉ ja Dios es jyʉnandʉ: —Tu'ugʉ Diosʉ myʉj kuga̱jxpʉ tʉ kyʉxe'eky ma̱ ʉdsa̱jtʉm. Es nandʉ'ʉn ñayjyʉnánʉdʉ: —Dios tʉ myiñ es tpudʉkʉya'añ ja kya̱jpn.
42007017	Net ja madya'aky jyʉdijty ma̱ Judeeʉ ñax es di'ibʉ myʉwingon'a̱jtypy.
42007018	Net ja Fwangʉ 'yʉxpʉjkpʉ tyukmʉmadyákʉdʉ tʉgekyʉ éxtʉm tʉ jyátyʉty. Net nimajtsk dyaxʉ yʉ'ʉjʉty,
42007019	es tkejxy ma̱ ja Jesús es dyajtʉwa̱'a̱ñ: —¿Ti mij mdʉy'a̱jtʉn ja Kristʉ di'ibʉ naty mina̱a̱mp, o n'awíxtʉpts ja wiinkpʉ?
42007020	Es di'ibʉ Fwank kyajx tmʉwingoondʉ ja Jesús es t'anma̱a̱ydyʉ: —Ja Fwank Yajnʉbajtpʉts tʉ xykyexy esʉts mij nyajtʉ́wʉt pʉn mijtsʉ dʉ'ʉn ja Kristʉ di'ibʉ mina̱a̱mp, o pʉn n'awíxtʉpts ja wiinkpʉ.
42007021	Netyʉ ko jya̱jttʉ, ja Jesús dya''agʉdaky ja mayjya'ay di'ibʉ pʉjkʉdʉp es dyajpʉdsémy ja ka'oybyʉ di'ibʉ ja̱'a̱y myʉda̱jttʉp, es nandʉ'ʉn tmooy yʉ ijxʉn mayʉ wiindsʉty.
42007022	Es ja Jesús t'anma̱a̱y ja Fwangʉ 'yʉxpʉjkpʉty: —Di'ibʉ miits tʉ xy'ixtʉ es tʉ xymyʉdowdʉ, nʉjxtʉ es xytyukmʉmadya̱'a̱ktʉt ja Fwank ko yʉ wiints ijxp, yʉ ʉxneybyʉ ye'epy, di'ibʉ myʉda̱jtypy ja leprʉ pa̱'a̱m tʉ 'yagʉda'aky, yʉ natpʉ mʉdoop, di'ibʉ o'kp jikypyʉjkp es di'ibʉ ayoop ya''awánʉdʉp ja oybyʉ ayuk,
42007023	es jotkujk yʉ'ʉ pʉ́n kyaj jyot dyajtʉgóy mʉt ʉjts.
42007024	Ko oj ñʉjxnʉ di'ibʉ Fwank kyajx, net ja Jesús tnimadyaky ja Fwank es t'anma̱a̱ydyʉ ja ja̱'a̱y: —¿Ti dʉn miidsʉty oj xyñinʉjxtʉ es xy'ixa̱'a̱ndʉ ma̱ mʉj itʉn? ¿Tu'ugʉ tsa̱jkápyñ di'ibʉ wyinxijtypy ja poj?
42007025	Es pʉn kyaj, ¿ti dʉn oj xyñinʉjxtʉ es xy'ixa̱'a̱ndʉ? ¿Tu'ugʉ yedyʉjk oy xyoxypyʉ? Miits mnija̱'a̱dʉp ko di'ibʉ dʉ'ʉn nayxyojxʉdʉp jam 'yittʉ ma̱ réyʉdyʉ tyʉjkʉty.
42007026	¿Per ti dʉn oj xyñinʉjxtʉ es xy'ixa̱'a̱ndʉ? ¿Tu'ugʉ Diosʉ kyuga̱jxpʉ? Yʉ'ʉ dʉ'ʉn. Yʉ'ʉ tu'uk di'ibʉ waanʉ ni'igʉ tmʉdaty ja mʉj'a̱jtʉn kʉdiinʉmʉ wiinkpʉty ja Diosʉ kyuga̱jxpʉ.
42007027	Fwank yʉ'ʉ dʉ'ʉn di'ibʉ ja Diosʉ jyaaybyajtʉn myadyakypy ma̱ jyʉna'añ: Ngejxypyʉts jawyiin ja n'ayuk ka̱jxwa̱'xpʉts es mya''awátsxʉdʉt yʉ mnʉ'ʉ mdu'u.
42007028	Tʉy'a̱jtʉnʉts njʉna̱'a̱ñ: Kyaj pʉ́n nidu'ugʉ ja̱'a̱y di'ibʉ waanʉ ni'igʉ tmʉdaty ja mʉj'a̱jtʉn es kʉdiinʉm ja Fwank Yajnʉbajtpʉ. Per waanʉ tmʉdaty ja mʉj'a̱jtʉn oytyim di'ibʉty pʉ́nʉty ijttʉp ma̱ Diosʉ kyutujkʉn.
42007029	Ko ja yajkugʉbajtpʉty es ja nimayjya'ay tmʉdoodʉ ja Fwank, ta oj tkupʉktʉ di'ibʉ Dios tyiimpy, ja'agyʉjxm oj ñayyajnʉbajtʉdʉ mʉt ja Fwank.
42007030	Per ja fariseeʉty es di'ibʉty tsa̱jptʉgóty ya'ʉxpʉjktʉp kyaj tkupʉjktʉ di'ibʉ Dios tyiimpy, ja'agyʉjxm kyaj tkupʉjktʉ es ja Fwank yajnʉbátʉdʉt.
42007031	Esʉ Jesús 'yakjʉnáñ: —¿Tits mʉʉt mba̱a̱t n'ijxkijxyʉ ja ja̱'a̱yʉty di'ibáty tyam jyiky'a̱jttʉp, o wi'ix dya'íxyʉty ja wyinma̱'a̱ñ?
42007032	Kʉxʉ'ktʉp éxtʉmʉ ʉna̱'ku'ungʉn di'ibʉ uñaaydyʉp es kyuyattʉ ma̱a̱yóty es ya̱'a̱x jyoktʉ mʉt ja myʉtkuya̱jtpʉty: “Tʉts njaxu'uxy di'ibʉ ya''ajtsp es kyaj tʉ m'atstʉ; es tʉ nja'ʉ́yʉts di'ibʉ mʉʉt ja o'kpʉ ñaxtʉkʉ, es kyaj tʉ mjʉ'ʉydyʉ.”
42007033	Es ja Jesús 'yakjʉnáñ: —Dʉ'ʉnʉ tya̱a̱dʉ tyam di'ibʉ kyaj t'axá̱jʉdʉ ko 'yóyʉty di'ibʉ Dios tyiimpy. Mʉt ko kyaj ja Fwank Yajnʉbajtpʉ tkay ja tsa̱jkaaky es kyaj t'iiky ja vinʉ, es miits mjʉna̱'a̱ndʉ ko yʉ'ʉ myʉda̱jtypy ja ka'oybyʉ.
42007034	Es ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, ngaabyʉts ja tsa̱jkaaky es n'i'kypyʉts ja vinʉ, es miits mjʉna̱'a̱ndʉ: “Kax es amʉ'uuk, es myʉtnaymyaayʉp ja pekyjya'ayʉty esʉ yajkugʉbajtpʉty.”
42007035	Per di'ibʉ tʉ t'axá̱jʉdʉ yʉ oybyʉ ʉxpʉjkʉn di'ibʉ Dios jya'a'a̱jtypy, tadʉ ja̱'a̱y dya'íxʉdʉ ko 'yóyʉty di'ibʉ Dios tyiimpy.
42007036	Es ko waanʉ 'yijty, net tu'ugʉ fariseeʉ wyoojʉ ja Jesús es nʉjx kyay. Es ja Jesús oj tpanejxy es ñaxwe'tsy ma̱ ja meesʉ.
42007037	Tu'ugʉ pojpʉ toxytyʉjk di'ibʉ jiky'a̱jtp jap ka̱jpnóty, ko tnija̱'a̱jʉ ko tʉ Jesús ñejxy kaabyʉ ma̱ ja fariseeʉ Simongʉ tyʉjk, netʉ tadʉ toxytyʉjk dyajmiiñ tuk alabastrʉ limetʉ ujts mʉt ja pa̱'a̱k xu'kpʉ, es tyʉjkʉ es ñaygyoxtʉna̱a̱ydyákʉ Jesús tyeky'ʉjxy.
42007038	Ta tyʉjkʉ jiibyʉ extʉ ko dyajxe'ky ja Jesusʉ tyeky, es dyajtʉ́tsy mʉt ja wyaay es ttsu'xʉ ja tyeky es tpʉjtáky ja pa̱'a̱k xu'kpʉ ma̱ Jesusʉ tyeky.
42007039	Es ko t'ijxy tadʉ fariseeʉ pʉ́nʉ naty tʉ twoy yʉ Jesús, net jyʉnáñ wyinma̱'a̱ñóty: “Pʉn tʉy'a̱jtʉnʉ tya̱dʉ yedyʉjk yʉ'ʉ tu'ugʉ Diosʉ kyuga̱jxpʉ, myʉwinma̱'a̱ñbya̱a̱dʉp pʉ́n yʉ'ʉ toonʉp es wi'ixʉ tadʉ pojpʉ toxytyʉjk jyiky'aty.”
42007040	Net ja Jesús t'anma̱a̱yʉ tadʉ fariseeʉ: —Simonk, tyámʉts mij nmʉga̱jxa̱'a̱ñ waanʉ. Es ja fariseeʉ 'yadsooy: —Ya'ʉxpʉjkpʉ, anmaagyʉts.
42007041	Esʉ Jesús jyʉnáñ: —Majtskʉ yedyʉjk tmʉni'xy'áty mʉt ja meeñ. Tu'uk tmʉni'xyʉty mʉgoxk mʉgo'px denaryʉ meeñ, es jatu'uk justyikxymya̱jk.
42007042	Ko kyaj mba̱a̱t myʉgʉbétyʉty, ja yajnu'xpʉ mya'x ja myʉni'xy nimajtsk. Es tyam anmaagyʉts, ¿pʉ́n ni'igʉ tsyejpy yʉ yajnu'xpʉ?
42007043	Es ja Simonk 'yadsooy: —Pes ʉj njʉna̱'a̱ñʉts ko yʉ'ʉ di'ibʉ mya'x ja myʉni'xy kajaa. Net ja Jesús 'yanma̱a̱yʉ: —Mmʉda̱jtypy ja tʉy'a̱jtʉn.
42007044	Net ja Jesús twin'ijxpejty ja toxytyʉjk es t'anma̱a̱y ja Simonk: —¿M'ijxypyʉ tya̱dʉ toxytyʉjk? Kots ʉj ndʉjkʉ ma̱ mdʉjk, kyajts mijʉ nʉʉ tʉ xymyo'oy es ʉjʉ ndékyʉts nbújʉt, esʉ tya̱dʉ toxytyʉjk tʉts yʉ ndeky tpujy mʉt yʉ wyinnʉʉ es dyajtʉ'ʉtsy mʉt ja wyaay.
42007045	Mij kyajts tʉ xytsyi'xy, es yʉ'ʉ ko tʉ tyʉkʉ es tyamba̱a̱t ttsi'xy ja ndékyʉts.
42007046	Mij kyajts tʉ xypyʉjtákʉ ma̱dsʉ ngʉba̱jk ja aseytʉ oliivʉ éxtʉm jaayʉ ja̱'a̱y ttundʉ, esʉ tadʉ toxytyʉjk tʉ tpʉjta'aky yʉ pa̱'a̱k xu'kpʉ ma̱dsʉ ndeky.
42007047	Pa̱a̱ty tʉy'a̱jtʉn n'anʉʉmʉ, tya̱dʉ toxytyʉjk tʉts nma'xʉ yʉ myʉjpéky, ja'a ko yʉ'ʉ dya'íxyʉty kots xytsyeky mʉj. Ja'a ko yʉ ja̱'a̱y di'ibʉ jʉna̱a̱mp ko kyajʉ pyeky es ʉjts nma'xʉp, tadʉ ja̱'a̱y xytyuk'ijxpʉts ko je'eyʉ waanʉ xytsyékyʉts.
42007048	Net ja Jesús t'anma̱a̱y ja toxytyʉjk: —Yʉ mbojpʉ tʉ yajma'xta̱'a̱y.
42007049	Net jyotjʉnandʉ di'ibáty tʉ yajwówdʉ ma̱ meesʉ mʉt ja Jesús: —¿Pʉ́n ja̱'a̱yʉ tya̱a̱dʉ?, ko extʉ pojpʉ mye'xypy.
42007050	Es ja Jesús t'anma̱a̱y ja toxytyʉjk: —Tʉts xymyʉbeky, es pa̱a̱dyʉts mij tʉ nyajnitse'eky. Nʉjx jotkujk.
42008001	Oknʉm ja Jesús jyʉdijty ka̱jpnga̱jpn es tka̱jxwa'xy ja oybyʉ ayuk di'ibʉ ñigajxypy ja Diosʉ kyutujkʉn. Es nima̱jmajtskʉ 'yʉxpʉjkpʉ jyamyʉdátyʉty.
42008002	Es nandʉ'ʉn jyamyʉda̱jtʉdʉ nija'ajʉty ja toxytyʉjk di'ibʉ naty ja Jesús tʉ dya''agʉda'aky es nija'ajʉty di'ibʉ tʉ ttukmastu'uty ja ka'oybyʉ. Es nidu'uk yʉ'ʉjʉty txʉ'aty Mariiʉ Magdalenʉ, di'ibʉ Jesús tyukmastut jʉxtujk ja ka'óybyʉty,
42008003	es jatu'uk txʉ'aty Fwanʉ, ñʉdo'oxy ja Kuzʉ, Eroodʉsʉ tyuumbʉ wyindsʉ́n, es jatu'uk txʉ'aty Susanʉ, es may ja wiinkpʉ toxytyʉjk di'ibʉ mʉʉt jyʉdijty ja Jesús es ja 'yʉxpʉjkpʉty es pyudʉ́kʉty.
42008004	Mayjya'ay tsyo'ondʉ ma̱ tʉgekyʉ ka̱jpn es tnimiiñ ja Jesús. Es ko myaymyijky ja ja̱'a̱y, net ja Jesús tpʉjtáky tu'ugʉ ijxpajtʉn es jyʉnáñ:
42008005	—Tu'ugʉ triigʉwʉjpʉ 'yojtsy wʉjpʉ. Es ma̱ oj twʉjy, oj nandʉ'ʉn kya'ay ja tyʉʉmt ma̱ padu'u, es ja ja̱'a̱y ttukta'andʉ, es ja joon tpiidʉ nandʉ'ʉn.
42008006	Es nandʉ'ʉn kya'ay ja tyʉʉmt tsa̱a̱de'ekykyʉjxm ma̱ kyaj kyʉ́kʉty ja nax. Pa̱a̱ty ko tadʉ triigʉ myujxy, net tyʉtsy, ja'a ko tim waanʉ nik'a̱jtʉn.
42008007	Es nandʉ'ʉn ja tʉʉmt kya'ay apyñoty. Ja triigʉ tʉʉmt myujxy ma̱ apyñ. Ta yajtʉ́tsʉ.
42008008	Es di'ibʉ ja tʉʉmt ka̱'a̱ ma̱ oybyʉ nax, yooñ yajxón, es tyʉʉmp'a̱jty mʉgo'px ok di'ibʉ wyʉj. Es ko dʉ'ʉn jyʉnáñ ja Jesús, net jantsy mʉk t'anma̱a̱y: —Di'ibʉ mʉdoodʉp, wa'an tjaygyúkʉdʉ.
42008009	Net ja Jesusʉ 'yʉxpʉjkpʉty yajtʉʉjʉdʉ wi'ix dyajjʉna̱'a̱ñ mʉt ja 'yijxpajtʉn.
42008010	Es ja Jesús jyʉnáñ: —Dios yʉ'ʉ mduknijáwʉdʉp miidsʉty di'ibʉ kyaj yajnijáwʉ ijty wi'ix yʉ'ʉ yajkutíky. Per ʉjts n'awa̱'a̱nʉp ja wiingátypyʉ ja̱'a̱y mʉt ja ijxpajtʉn mʉt ko yʉ'ʉjʉty t'íxtʉt es kyaj tnijáwʉdʉt, es ko yʉ'ʉ tmʉdówdʉt es kyaj tjaygyúkʉdʉt.
42008011	’Tya̱a̱dʉ 'yandijpy yʉ ijxpajtʉn: Yʉ tʉʉmt yʉ'ʉ 'yandijpy ja Diosʉ 'yayuk.
42008012	Es di'ibʉ ka̱'a̱ ja tʉʉmt ma̱ padu'ujʉn, yʉ'ʉ 'yandijpy yʉ ja̱'a̱yʉty di'ibʉ myʉdoodʉp ja Diosʉ 'yayuk, es net myiiñ yʉ mʉjku'ugópk es pyʉjkxʉ ja Diosʉ 'yayuk ma̱ jyot wyinma̱'a̱ñ es kʉdiibʉ tmʉbʉ́ktʉt es dʉ'ʉn kyaj yajnitso'ogʉdʉt.
42008013	Esʉ tʉʉmt di'ibʉ ka̱'a̱ tsa̱a̱de'ekykyʉjxy, yʉ'ʉ 'yandijpy ja ja̱'a̱yʉty di'ibʉ myʉdoodʉp ja Diosʉ 'yayuk es tmʉbʉktʉ mʉt ja xondakʉn. Per ko dʉ'ʉn 'yittʉ éxtʉm ja triigʉ di'ibʉ 'ya̱a̱ts kyaj kyʉktʉkʉ, mʉbʉjktʉp tuk tiempʉ, per ko myiñ ja ayo'on, kyaj tnakymyʉbʉktʉ.
42008014	Es di'ibʉ ka̱'a̱ ja tʉʉmt ma̱ ja apyñ, yʉ'ʉ 'yandijpy yʉ ja̱'a̱yʉty di'ibʉ myʉdoodʉ, per ja'a ko tpʉjta'aky ja wyinma̱'a̱ñ wi'ix myʉkja̱'a̱y'áttʉt es xyi'ik xyónʉt, pa̱a̱ty tmastu'uttʉ di'ibʉ myʉdoodʉ es kyaj ttundʉ di'ibʉ Dios tsyejpy. Pa̱a̱ty dʉ'ʉn yʉ'ʉjʉty éxtʉm di'ibʉ tʉʉmt tʉ jyi'xy es kyaj tʉ ñakywyindʉy.
42008015	’Es di'ibʉ ka̱'a̱ ja tʉʉmt ma̱ oyñax, yʉ'ʉ 'yandijpy ja ja̱'a̱yʉty di'ibʉ 'yaxá̱jʉdʉ mʉt tʉgekyʉ jyot, tmʉdowdʉ es ttundʉ es tpanʉjxtʉ Diosʉ 'yayuk. Es dʉ'ʉn yajxón wyindʉ́wʉt ja pyʉjta'aky.
42008016	’Ni pʉ́n yʉ lyamprʉ tkayajtoye'eky es netyʉ tkujiitsy mʉt ja tu'ts o tpʉjta'aky mabajnbatkʉ'p. Jam ja ja̱'a̱y tpʉjta'aky kʉjxm es yajxón jyá̱jʉt tʉgoty, es ko pʉ́n tyʉ́kʉt, wa̱'a̱ts 'yíxʉt.
42008017	Es ni tii di'ibʉ ijtp ayu'udsyʉ es óknʉm kyawʉ'ʉmʉt ijxnide'xy, es kyaj jyaadyʉ ayu'udsyʉbʉ di'ibʉ kyaj yajnijáwʉt.
42008018	Pa̱a̱ty mʉdowdʉ yajxón. Di'ibʉ 'yaxá̱jʉdʉp ja tʉy'a̱jtʉn, Dios yákʉp ni'igʉ winma̱'a̱ñ esʉ jaygyujkʉn, per ja ja̱'a̱yʉty di'ibʉ myʉdoodʉ ja Diosʉ 'yayuk es kyaj tkuydyundʉ, Dios pʉjkʉdʉp ja wyinma̱'a̱ñ es ja jyaygyujkʉn di'ibʉ yʉ'ʉjʉty myʉda̱jttʉp.
42008019	Ja Jesusʉ tya̱a̱k es ja myʉga'axʉty jya̱jttʉ es kyaj mba̱a̱t twinguwa̱'a̱gʉdʉ yʉ'ʉ, ja'a ko mayjya'ayʉ naty.
42008020	Es ja ja̱'a̱yʉty oj 'yawánʉdʉ: —Tʉ mda̱a̱k jya'ty mʉt ja m'útsyʉty tap tʉja̱'p, es yʉ'ʉ m'ixánʉdʉp.
42008021	Es ja Jesús 'yadsooy: —Nidʉgekyʉ di'ibʉ Dios ja 'yayuk myʉdeepy es pyadiimpy, yʉ'ʉ dʉ'ʉn n'axá̱jʉpts éxtʉmdsʉ nda̱a̱gʉn es éxtʉmdsʉ nmʉga'axʉn.
42008022	Tu'ugʉ xʉʉ ja Jesús tyʉjkʉdʉ mʉt ja 'yʉxpʉjkpʉ ma̱ ja barkʉ, es 'yanma̱a̱yʉdʉ: —Jo'om jam mejyñ ñinaxy. Es ñʉjxtʉ.
42008023	Es ko naty ñʉjxtʉ kujk'ám, Jesús oj myana̱jxnʉ. Es net ti'in myiiñ ja mʉk poj es dya'ujtsta̱'a̱ya'añ ja barkʉ mʉt ja nʉʉ es kyínʉt.
42008024	Net ja ʉxpʉjkpʉtʉjk dyujxtʉ ja Jesús es t'anma̱a̱ydyʉ: —¡Windsʉ́n, Windsʉ́n! ¡Tyam ngupa'tsta̱'a̱yʉnʉ! Net ja Jesús pyʉde'ky es ja poj es ja mejyñ tmʉgajxy. Ta oj wyʉ'ʉmʉdya'ay amoñʉ es tʉmijtkʉ.
42008025	Net ja Jesús t'anma̱a̱y ja 'yʉxpʉjkpʉty: —¿Ti tʉ jyátyʉty ja mmʉbʉjkʉn? Es yʉ'ʉjʉty dʉ'ʉñʉ wyʉ'ʉmʉdyaaydyʉ es ñay'adsʉ'kʉdʉ es ñayyajtʉʉjʉdʉ nidu'uk nidu'uk: —¿Pʉ́nʉ dʉ'ʉnʉ tya̱dʉ ja̱'a̱y?, ko yʉ'ʉ t'ane'emy ja poj es ja mejyñ, es myʉmʉdóyʉty.
42008026	Net jya̱jttʉ mejyñbyʉ'a̱jp ma̱ Gadarʉ ñax, di'ibʉ ijtp Galileeʉ wyinduuy.
42008027	Ko Jesús pyʉdseemy ma̱ ja barkʉ, net ñimiinʉ tu'ugʉ ja̱'a̱y di'ibʉ ka'oybyʉ myʉda̱jtypy es jékyʉp kya'oktsʉna̱a̱yñʉ tʉgoty. Jam tsʉna̱a̱y ma̱ o'kpʉ jutʉn es jyiky'aty niwa̱'a̱ts ʉxwa̱'a̱ts.
42008028	Es ko t'ijxy ja Jesús, net ñaygyoxtʉna̱a̱ydyákʉ wyindum es yaxkeky: —¿Ti mdunaampy mʉt ʉjts?, mij Jesús, Dios Tsa̱jpótmʉdʉ 'yU'unk. Tunʉ may'a̱jtʉn, kátʉts xy'adsipy.
42008029	Dʉ'ʉn jyʉnáñ ja'a ko Jesús tʉ kyéxyʉty es pyʉdsʉ́mʉt ja ka'oybyʉ ma̱ tadʉ yedyʉjk. Kana̱k ok yʉ ka'oybyʉ tʉ tyuktʉ́kʉty, es ja ja̱'a̱yʉty kyuwʉʉnʉdʉ ma̱ kyʉ'ʉ es ja tyeky mʉt ja kadenʉ. Es yʉ ka'oybyʉ yʉ'ʉ tukpojtʉp ja kadenʉ es myʉnejxyʉty ma̱ mʉj itʉn.
42008030	Es ja Jesús dyajtʉʉy: —¿Ti mxʉ'a̱jtypy? Es yʉ'ʉ 'yadsoojʉ: —Ʉjts nxʉ'a̱jtypy Lejyonk . Dʉ'ʉn 'yadsoojʉ, ja'a ko may ja ka'oybyʉ tʉ tyʉkʉ ma̱ yʉ'ʉ.
42008031	Es yʉ tadʉ mʉjku'u ya''amdooy ja Jesús es kyaj dyajnʉjxʉt ma̱ ayoodákn.
42008032	Es jap wingón 'yijty yʉ ʉdsʉm may es jye'xy ma̱ ja kopk wiin. Es ja ka'oybyʉ tpʉjktsooy ja may'a̱jtʉn ma̱ Jesús es dyaky ja kutujkʉn es tyʉ́kʉdʉt ma̱ ʉdsʉmʉn. Net ja Jesús tmooy ja kutujkʉn.
42008033	Ja ka'oybyʉ pyʉdsʉʉmdʉ ma̱ ja ja̱'a̱yʉn es tyʉjkʉdʉ ma̱ ʉdsʉmʉn. Netʉ tadʉ ʉdsʉm ñʉjxtʉ jantsy pʉye'egyʉ nax jʉjp'ám. Ta kyupʉyʉ'kna̱jxtʉ mejyñóty, es jap jyi'xta̱a̱ydyʉ.
42008034	Es di'ibʉ kywentʉ'a̱jttʉp ja may ʉdsʉm, ko t'ijxtʉ ti tʉ jyátyʉty, net oj pyʉyʉ'ktsoondʉ mʉt ja tsʉ'ʉgʉ es oj tmadya̱'a̱ktʉ ma̱ ja ka̱jpn es ma̱ ja̱'a̱yʉty di'ibʉ kamoty.
42008035	Es ja ja̱'a̱yʉty tsyo'ondʉ es t'ixa̱'a̱ndʉ di'ibʉ tʉ jyátyʉty. Es ko jya̱jttʉ ma̱ ja Jesús, net tpattʉ jam ja yedyʉjk di'ibʉ tʉ ñiwa̱'a̱dsyʉty ja ka'oybyʉ, es 'yu'uñʉ Jesús wyinduuy yajxón es wijy kejy es witxʉ. Es tsyʉ'kʉdyaaydyʉ ja ja̱'a̱yʉty.
42008036	Es di'ibʉ naty tʉ t'ixtʉ, net tmadyaktʉ wi'ix tʉ ñiwa̱'a̱dsyʉdyʉ tadʉ yedyʉjk di'ibʉ naty myʉda̱jtypy ja ka'oybyʉ.
42008037	Es mʉdʉ tya̱a̱dʉ nidʉgekyʉ ja̱'a̱y ma̱ Gadarʉ ka̱jpn tmʉnu'xtáktʉ ja Jesús es tsyo'onnʉt jap, ja'a ko yʉ'ʉjʉty tsyʉ'kʉdʉ mʉk. Net ja Jesús tyʉjkʉ ma̱ ja barkʉ es ñʉjxnʉ.
42008038	Ja yedyʉjk di'ibʉ tʉ myastu'udyʉty ja ka'oybyʉ, net tmʉnu'xtáky ja Jesús es ñʉjxʉt mʉt yʉ'ʉ. Per ja Jesús tyuknipʉjkʉ es wyʉ'ʉmʉt, es 'yanma̱a̱yʉ:
42008039	—Jʉmbit. Nʉjx ma̱ mdʉjk es xymyadya̱'a̱gʉt tʉgekyʉ di'ibʉ Dios tʉ ttuñ mʉt mijts. Es ja yedyʉjk ñʉjxnʉ es tmadyaky ma̱ tʉgekyʉ ka̱jpn éxtʉm ja Jesús ttuuñ mʉt yʉ'ʉ.
42008040	Ko Jesús jyajty ma̱ jatu'ugʉ mejyñbya̱'a̱, net ja ja̱'a̱yʉty oj jyʉjp'yo'oyʉdʉ mʉt ja xondakʉn, ja'a ko nidʉgekyʉ ja̱'a̱yʉty 'yawixtʉ naty.
42008041	Net myiiñ tu'ugʉ yedyʉjk di'ibʉ xyʉ'a̱jtypy Jayrʉ, di'ibʉ ijtp windsʉ́n ma̱ ja tsa̱jptʉjk. Tadʉ yedyʉjk ñaygyoxtʉna̱a̱ydyákʉ Jesús tyeky'ʉjxy es tmʉnu'xtáky es ñʉjxʉt ma̱ ja tyʉjk,
42008042	ja'a ko tmʉdaty tu'uk je'eyʉ ñʉʉx di'ibʉ ma̱jmajtsk jʉmʉjt, es tamʉ naty tyim'oogánnʉ. Es ko Jesús oj ñejxy, net mʉʉt ñʉjxtʉ mayjya'ay es jantsy adijmíky.
42008043	Es ma̱ tadʉ mayjya'ay jap tu'ugʉ toxytyʉjk di'ibʉ myʉda̱jtypy ja windaxyʉ pa̱'a̱m es tʉ 'yayoyʉ naty ma̱jmajtsk jʉmʉjt, es tʉ yajmeeñdyúñ ma̱ kudsooyʉn tʉgekyʉ di'ibʉ naty myʉda̱jtypy, es ni pʉ́n kyaya''agʉdakʉ.
42008044	Es yʉ'ʉ ñiwingoon ʉxkʉ'p tsoo ja Jesús es ñaydyukpatʉ ja wyit, es netyʉ 'yagʉdaky.
42008045	Net ja Jesús dyajtʉʉy: —¿Pʉ́nʉts tʉ xytyoñ? Es nidʉgekyʉ 'yanma̱a̱yʉdʉ: —Kyaj 'yʉjtsʉty. Net ja Peedrʉ jyʉnáñ: —M'ijxypy ko mayjya'ay m'adijmíkyʉty, es xyajtʉ́y pʉ́n tʉ mdóñʉty.
42008046	Net ja Jesús jyʉnáñ: —Tʉts xytyondʉ ja̱'a̱y nidu'uk. Nnija̱'a̱bʉts, ja'a ko yʉ nmʉk'a̱jtʉnʉts tʉ ya''agʉda'agyʉty.
42008047	Es ko ja toxytyʉjk tnija̱'a̱jʉ ko Jesús ñija̱'a̱p, net myiiñ tsʉyiipy es ñaygyoxtʉna̱a̱ydyákʉ Jesús wyinduuy es t'awa̱'a̱nʉ mayjya'ay wyinduuy ti ko oj ttoñ, es netyʉ 'yagʉdaky.
42008048	Net ja Jesús 'yanma̱a̱yʉ: —Tʉ m'agʉda'aky mʉt ko tʉ xymyʉbeky. Tyam nʉjxʉ net jotkujk.
42008049	Támnʉmʉ naty 'yakkajxy ja Jesús ko jyajty nidu'ugʉ ja̱'a̱y di'ibʉ tso'omp ma̱ tyʉjkʉ Jayrʉ di'ibʉ ijtp windsʉ́n ma̱ ja tsa̱jptʉjk, es ya''anma̱a̱y ja Jayrʉ: —Tʉ m'u'unk 'yo'knʉ. Kʉdii xyñakyñe'emy yʉ Windsʉ́n.
42008050	Es ko ja Jesús tmʉdooy, net t'anma̱a̱y ja Jayrʉ: —Katʉ mjotmay'eeky. Mʉbʉjkʉts je'eyʉ esʉ m'u'unk tsyo'ogʉt.
42008051	Es ko jya̱jttʉ ma̱ ja Jayrʉ tyʉjk, ni pʉ́n tkayajtʉjkʉ ja Jesús, yʉ'ʉyʉ Peedrʉ es ja Fwank es yʉ Santya̱'a̱gʉ es ja tya̱a̱k tyeety ja kixyu'unk o'kpʉ.
42008052	Es nidʉgekyʉ ja̱'a̱yʉty jyantsyjyʉ'ʉy jyantsyya̱'a̱xtʉ mʉt ko ja kixyu'unk tʉ 'yeeky. Es ja Jesús jyʉnáñ: —Katʉ mnakyjyʉ'ʉydyʉ. Yʉ kixyu'unk kyaj tʉ 'yeeky. Ma̱a̱p jap.
42008053	Es ja ja̱'a̱yʉty je'eyʉ ttukxiky ja Jesús, ja'a ko ñija̱'a̱dʉp ko tʉ 'yeeky.
42008054	Net ja Jesús tkʉ'ʉmʉma̱jtsʉ ja o'kpʉ es t'anma̱a̱y mʉk: —Kixyu'unk, pʉdʉ'ʉk.
42008055	Es ja kixyu'unk jyikypyejky jatʉgok es netyʉ pyʉde'ky. Es ja Jesús jyʉnáñ es yajmo'oyʉt ja kyaaky.
42008056	Es ja tya̱a̱k tyeety dʉ'ʉñʉ wyʉ'ʉmʉdyaaydyʉ. Per ja Jesús tyuknipʉjkʉ es kʉdiibʉ pʉ́n t'awánʉt éxtʉm tʉ jyaty.
42009001	Ta ja Jesús dyajnaymyujkʉ nima̱jmajtskʉ 'yapóstʉlʉty, es tmooy ja mʉk'a̱jtʉn es yʉ kutujkʉn es dyajjʉga'agʉt nidʉgekyʉ ka'oybyʉ di'ibʉ ja̱'a̱y myʉda̱jtypy es dya''agʉda̱'a̱gʉt di'ibʉ pʉjkʉdʉp.
42009002	Es tkejxy es tka̱jxwa̱'xʉt wi'ix ja Diosʉ kyutujkʉn. Es nandʉ'ʉn tkejxy es dya''agʉda̱'a̱gʉt yʉ puma̱'a̱yʉty.
42009003	Es ja Jesús jyʉnáñ: —Ni ti xykyayajnʉjxtʉt di'ibʉ mnidu'uyo'oydyʉp. Ni mda̱jk, ni mmorral, ni mga̱a̱yña̱jxʉk es kyajpʉ mmeeñ xymyʉnʉjxtʉt. Es yʉ'ʉyʉ mwit mmʉnʉjxtʉp di'ibʉ mnikʉjxy es kyaj wiinkpʉ ja tukni'x xymyʉnʉjxtʉt.
42009004	Ko mja̱jtta̱'a̱gʉt ma̱ tu'ugʉ tʉjk, kyaj mdsoonʉt es mnʉjxʉt wiink tsoo, wʉ'ʉmdʉ extʉ ko mnʉjxʉt ma̱ wiinkpʉ ka̱jpn.
42009005	Es ma̱ kyajpʉ ja̱'a̱y myajja̱jtta'agyʉty, net mdsoondʉt ma̱ tadʉ ka̱jpn es xywyinxíttʉt ja naxjok ma̱ ja mgʉ'ʉk éxtʉmʉ ijxwʉ'ʉmʉn ko dʉ'ʉn wyʉ'ʉmdʉ pojpʉ mʉʉt.
42009006	Ko Jesús kya̱jxta̱a̱y, net tsyo'ondʉ yʉ'ʉjʉty es ñʉjxtʉ ka̱jpnga̱jpn es tka̱jxwa'xy ja oybyʉ ayuk éxtʉm ja Jesús tʉ jyʉna'añ, es dya''agʉda̱'a̱ktʉ ja puma̱'a̱y nidʉgekyʉ ma̱jatyʉ ka̱jpn.
42009007	Es ja gobernadoor Eroodʉs tmʉdooy tijaty ja Jesús tyiimpy, es kyaj tnijawʉ wi'ix dya'ítʉt, ja'a ko jamʉ ja̱'a̱y jyʉna̱'a̱ndʉ ko yʉ'ʉ Fwank Yajnʉbajtpʉ ko tʉ jyikypyeky.
42009008	Es nija'ajʉty jyʉna̱'a̱ndʉ ko yʉ'ʉ Eliiʉs ja Diosʉ kyuga̱jxpʉ, ko tʉ kyʉxe'eky jatʉgok. Esʉ wiinkpʉ jyʉna'añ: —Ja'a tu'ugʉ Diosʉ kyuga̱jxpʉ di'ibʉ jékyʉp, ko tʉ jyikypyeky jatʉgok.
42009009	Per ja Eroodʉs jyʉnáñ: —Ʉjts oj nni'ana'amʉ es yajnibúxʉdʉ tadʉ Fwangʉ kyʉba̱jk, ¿es pʉ́nʉ tadʉ di'ibʉ tyiimpy tʉgekyʉ di'ibʉts ʉj tyam nmʉdeepy? Es ja Eroodʉs jyottʉgooy wi'ix t'íxʉt.
42009010	Ko jyʉmbijttʉ ja apóstʉlʉty, net ttukmʉmadyaktʉ ja Jesús di'ibáty tʉ ttundʉ. Es net ja Jesús yajnʉjxʉdʉ ma̱ tu'ugʉ it di'ibʉ myʉwingon'a̱jtypy ja Betsaydʉ.
42009011	Es ko ja mayjya'ay tnija̱'a̱dʉ, net tpanʉjxtʉ. Es ja Jesús 'yaxá̱jʉdʉ es tmʉga̱jxtʉ wi'ix ja Diosʉ kyutujkʉn es dya''agʉdaky ja puma̱'a̱ydyʉjk.
42009012	Es ko tsyu'ujʉnʉ, ta ñimiinʉ nima̱jmajtskʉ 'yʉxpʉjkpʉty es 'yanma̱a̱yʉdʉ Jesús: —Nayjyʉga̱jxʉdʉ mʉʉt ja ja̱'a̱yʉty es ñʉjxnʉt po'xpʉ es t'ʉxta̱'a̱yʉt yʉ kyaaky ma̱jatyʉ tʉjk es jap ka̱jpnóty di'ibáty wingónʉty, ja'a ko ya̱a̱ ma̱ n'ijtʉm kyaj tii.
42009013	Es ja Jesús jyʉnáñ: —Mo'oydyʉ miidsʉty ja kyaaky. Es yʉ'ʉjʉty jyʉnandʉ: —Kyajts ti nmʉdaty, je'eyʉ mʉgoxkʉ tsa̱jkaaky es majtskʉ a̱jkx. ¿O mdsejpy es ʉʉdsʉty nʉjx njúydyʉts di'ibʉ jyʉ'xtʉbʉ tya̱dʉ mayjya'ay?
42009014	Ja'a ja̱'a̱yʉty nimʉgoxk mil. Es ja Jesús t'anma̱a̱ydyʉ ja 'yʉxpʉjkpʉtʉjk: —Yajnaxwaatstʉ ja̱'a̱yʉty nijustyikxymya̱jkátyʉty.
42009015	Es dʉ'ʉn ttuundʉ es ñaxwa'tsta̱a̱ydyʉ nidʉgekyʉ.
42009016	Net ja Jesús t'axa̱jʉ tadʉ mʉgoxkʉ tsa̱jkaaky es majtskʉ a̱jkx, es pyat'ijxy tsa̱jwínm es tkuni'xy es ttujkwa'xy es tmooydyʉ ja 'yʉxpʉjkpʉtʉjk es dyajwa̱'xʉt ma̱ ja ja̱'a̱yʉty.
42009017	Nidʉgekyʉ kyaaydyaaydyʉ jotkʉda'aky, es ñadʉjkʉ ma̱jmajtsk katsy ja ka̱ydyuk.
42009018	Es ma̱ tu'ugʉ xʉʉ ja Jesús kya̱jxtáky anaydyu'uk mʉt ak yʉ'ʉdyʉ 'yʉxpʉjkpʉ. Esʉ Jesús yajtʉʉjʉdʉ: —¿Wi'ix ja ja̱'a̱yʉty jyʉna'añ ko pʉ́nʉts ʉj?
42009019	Es ja 'yʉxpʉjkpʉtʉjk 'yadsoodʉ: —Nija'ajʉty jyʉna̱'a̱ndʉ ko mijts Fwank Yajnʉbajtpʉ, es wiinkpʉ jʉnándʉp ko mijts Eliiʉs, es wiinkpʉ 'yaktimjʉna̱'a̱ndʉ ko mijtsʉ dʉ'ʉn tu'ugʉ Diosʉ kyuga̱jxpʉ jékyʉbʉ di'ibʉ tʉ jyikypyeky.
42009020	Net ja Jesús dyajtʉʉy: —Es miidsʉty, ¿wi'ix mjʉna̱'a̱ndʉ pʉ́nʉts ʉj? Es ja Peedrʉ jyʉnáñ: —Mijtsʉ dʉ'ʉn ja Kristʉ di'ibʉ Dios wyin'ijx es tkejxy.
42009021	Es ja Jesús tyuknipʉjk mʉkta'aky es kʉdiibʉ pʉ́n t'awánʉt.
42009022	Es 'yak'anma̱a̱yʉ: —Tʉy'a̱jtʉn ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, n'ayowa̱'a̱ñʉts mʉk es ʉj xy'ʉxtija̱'a̱ndʉts ja mʉjja̱'a̱ydyʉjkʉty esʉ teedywyindsʉ́nʉty es ja di'ibʉ tsa̱jptʉgóty ya'ʉxpʉjktʉp, esʉ ja̱'a̱yʉts xya'oogʉt es tʉgʉkxʉbajtp jatʉgok njikypyʉ́kʉdʉts.
42009023	Oknʉm t'anma̱a̱y nidʉgekyʉ ja̱'a̱yʉty: —Pʉn jaats pʉ́n xypyanʉjxa̱'a̱ñ, tsojkʉp es tmastu'udʉt ja kyʉ'ʉm winma̱'a̱ñ es bom bom jyiky'átʉt éxtʉm tu'ugʉ ja̱'a̱y di'ibʉ kyruuz pyagiipy ko 'yo'kʉn tninejxy, esʉts xypyatsoonʉt.
42009024	Ja'a ko di'ibʉ tsyejpy es jyiky'átʉt éxtʉmʉ kyʉ'ʉm winma̱'a̱ñ o ja kyʉ'ʉmdsojkʉn, dʉ'ʉmbʉ ja̱'a̱y nayyajtʉgóyʉdʉp mʉt ja jyiky'a̱jtʉn. Es pʉ́n tsyejpy es jyiky'átʉt éxtʉmts ʉj ndukni''ixʉ, dʉ'ʉmbʉ ja̱'a̱y kyaj ñayyajtʉgóyʉdʉt mʉt ja jyiky'a̱jtʉn.
42009025	¿Es ti tyimpatypy oytyim di'ibʉ ja̱'a̱yʉty oy tjaniwindsʉn'a̱jtpʉ tʉgekyʉ naxwíñʉdʉ, pʉn nayyajtʉgooyʉp kʉ'ʉm mʉt ja jyiky'a̱jtʉn ma̱ ja Dios?
42009026	Pʉn pʉ́nʉts xytyuktsoydyuump es ttuktsoydyúñ ja n'ayúkʉts ya̱ naxwiiñ pojpʉ ja̱'a̱y wyinduuy, ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nan nduktsoydyúnʉpts kots nmínʉt jatʉgok mʉdʉ myʉj'a̱jtʉnʉ nDeedyʉts esʉ nDeedyʉts ja 'yánklʉsʉdyʉ myʉj'a̱jtʉn.
42009027	Es n'anʉʉmʉ tʉy'a̱jtʉn ko nija'ajʉty di'ibʉ ja ya̱a̱ kyaj 'yooktʉt pʉn kyajnʉm t'ixy ja Diosʉ kyutujkʉn.
42009028	Es ko tyuktujkxʉbejty, net ja Jesús pyatʉjkʉ ma̱ tu'ugʉ kopk es kya̱jxta̱'a̱ga̱'a̱ñ. Es twooy ja Peedrʉ, Santya̱'a̱gʉ esʉ Fwank.
42009029	Es ko ja Jesús jam kya̱jxta'aky, net ja wyiin jyʉjp tyʉga̱jtsy es ja wyit jyʉmbijty jantsy wa̱'a̱ts poop es jyantsytye'xy.
42009030	Net kyʉxe'ky nimajtskʉ yedyʉjk myadya'aky mʉt ja Jesús. Yʉ'ʉdyʉ tadʉ Moisés esʉ Eliiʉs.
42009031	Es jyantsyjyajy jyantsytye'xy juwʉdity ma̱ Jesús esʉ Moisés esʉ Eliiʉs, es tmadya̱'a̱ktʉ ja 'yo'kʉnʉ Jesús éxtʉm 'yayowa̱'a̱ñ jap Jerusalén.
42009032	Es ni'igʉ ja Peedrʉ mʉt ja jyamyʉʉt jyantsyjyama̱'a̱ja̱'a̱ndʉ. Net t'ijxtʉ ja myʉj'a̱jtʉn ja Jesús es ja nimajtskpʉ ja̱'a̱yʉty di'ibʉ naty mʉt ja Jesús.
42009033	Es ko ja nimajtskpʉ ja̱'a̱y jyagamgáknʉdʉ ma̱ ja Jesús, ta ja Peedrʉ jyʉnáñ: —Windsʉ́n, oy ko tyam n'ijtʉm ja ya̱a̱. Es ngójʉdʉts tʉgʉʉgʉ ʉxkʉda̱'a̱k tʉjk: tu'uk mʉt mij es tu'uk mʉt ja Moisés es jatu'uk mʉt ja Eliiʉs. Es ja Peedrʉ kyaj tnijawʉ di'ibʉ kyajxypy.
42009034	Es ko Peedrʉ naty kyajxy, net myiiñ ja yoots di'ibʉ abijtʉdʉ, es tsyʉ'kʉdʉ ko ñay'ijxʉdʉ yoodsóty.
42009035	Net tmʉdoodʉ kyajxy jap yoodsóty di'ibʉ jʉnán: —Tya̱a̱dʉ ʉjtsʉ n'U'unk di'ibʉts njantsytsyejpy. Mʉmʉdowdʉ yʉ'ʉ.
42009036	Es ko dʉ'ʉn kya̱jxta̱a̱y, net t'ijxy ko Jesús jam naydyu'uk. Es ni pʉ́n wi'ix tka''anma̱a̱ydyʉ éxtʉmʉ naty tʉ t'ixtʉ.
42009037	Es jakumbom ko jyʉna̱jktʉ jam kopkkʉjxm, mayjya'ay tsyo'ondʉ es oj jyʉjp'yo'oyʉdʉ.
42009038	Ta tu'ugʉ yedyʉjk myiiñ es t'anma̱a̱y mʉk ja Jesús: —Windsʉ́n, tunʉ may'a̱jtʉn. Ixʉdsʉ n'u'unk, ja'a ko yʉ'ʉyʉts tu'uk nmʉda̱jtypy.
42009039	Ko yʉ ka'oybyʉ tyuktʉ́kʉty, ta yaj'ya'axyʉty, wyijtsxítyʉty, ya''a'eebyʉty, kyujy jyʉbípyʉty es kyaj ñiwa̱'a̱dsa̱'a̱ñʉty.
42009040	Tʉts njamʉnu'xta'aky yʉ m'ʉxpʉjkpʉty es ttukniwa̱'a̱dsʉdʉ tadʉ ka'oybyʉ, per kyaj tʉ tmʉmada'aky.
42009041	Esʉ Jesús 'yadsooy: —¡Ay miidsʉty, ja̱'a̱yʉty di'ibʉ kyaj jyiky'attʉ mʉdʉ tʉy'a̱jtʉn es kyaj Dios tmʉbʉktʉ! ¿Extʉ nʉ'ʉnʉdsʉ dʉ'ʉn n'aktim'ítʉt mʉt miidsʉty es nmʉdánʉdʉt? Yajmín ja m'u'unk.
42009042	Es ko ja mixy myʉjwa'ky, net ja ka'oybyʉ ñaxkujʉbijpʉ es wyijtsxijtʉ mʉk. Per ja Jesús t'ooy ja ka'oybyʉ es dya''agʉdaky tadʉ mixy es ttukkʉdʉjkʉ ja tyeety.
42009043	Es nidʉgekyʉ ja̱'a̱yʉty dʉ'ʉñʉ wyʉ'ʉmʉdyaaydyʉ mʉt ja Dios ja myʉj'a̱jtʉn. Es ko yʉ'ʉjʉty dʉ'ʉñʉ wyʉ'ʉmʉdyaaydyʉ mʉt di'ibʉ naty tyiimpy ja Jesús, ta yʉ'ʉ t'anma̱a̱ydyʉ ja 'yʉxpʉjkpʉty:
42009044	—Mʉdowdʉ yajxón es jaygyúkʉdʉ es katʉ xyja'aydyʉgóydyʉ tya̱dʉ ayuk. Ʉjts, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ ja mayjya'ay.
42009045	Es ja 'yʉxpʉjkpʉtʉjk kyaj tjaygyujkʉdʉ éxtʉm ya''anma̱a̱y es tjʉjptsʉ'kʉdʉ es dyajtʉ́wʉt éxtʉm tʉ jyʉna'añ.
42009046	Net ja 'yʉxpʉjkpʉtʉjk ñayyajtʉʉjʉdʉ oga̱'a̱n pʉ́n ma̱ yʉ'ʉjʉty ni'igʉ mʉj.
42009047	Perʉ Jesús ñija̱'a̱p di'ibʉ naty ja ja̱'a̱y wyinma̱a̱ydyʉp, es net ttsa'ane'ky tu'ugʉ ʉna̱'ku'unk es tpʉjtáky kujk'a̱a̱y ma̱ yʉ'ʉjʉty.
42009048	Ta 'yanma̱a̱yʉdʉ: —Pʉ́n 'yaxá̱jʉbʉ tya̱dʉ ʉna̱'ku'unk mʉt ʉjtskyʉjxm, nandʉ'ʉnʉts xy'axa̱jʉ. Es pʉ́nʉts ʉj xy'axá̱jʉp, nandʉ'ʉn xy'axá̱jʉdʉ pʉ́nʉts ʉj xykyajx. Yʉ'ʉ pʉ́n naybyʉjtákʉp ni'igʉ mutsk ma̱ miidsʉty, yʉ'ʉ ítʉp mʉj.
42009049	Net ja Fwank jyʉnáñ: —Windsʉ́n, tʉts n'ixtʉ tu'ugʉ yedyʉjk di'ibʉ mʉt mijtsʉ mxʉʉ dyajpʉdsémy yʉ ka'oybyʉ di'ibʉ ja̱'a̱y myʉda̱jtypy. Es nyajkubojktʉpts mʉt ko kyaj jyʉdity mʉt ʉdsa̱jtʉm.
42009050	Es ja Jesús jyʉnáñ: —Katʉ xyajkubóktʉ, ja'a ko di'ibʉ kyaj xymyʉdsip'a̱jtʉm, yʉ'ʉ ijtp ti'igyʉ mʉt ʉdsa̱jtʉm.
42009051	Es ja tiempʉ wingoombʉ naty ma̱ ja Jesús ñʉjxánnʉ tsa̱jpótm. Net tpʉjtáky ja wyinma̱'a̱ñ mʉk es ñʉjxa̱'a̱ñ Jerusalén.
42009052	Es tkejxy jayʉjp ja kugajxy es tjʉjp'íxʉt ma̱ tu'ugʉ samaritanʉ ka̱jpn, es t'ʉxta̱'a̱yʉt yʉ ja̱jttákn.
42009053	Es ja samaritanʉ ja̱'a̱yʉty kyaj t'axa̱jʉyandʉ, ja'a ko t'ixtʉ ko ja Jesús ñejxy Jerusalén.
42009054	Es ko ja 'yʉxpʉjkpʉty, yʉ Santya̱'a̱gʉ es ja Fwank, tnija̱'a̱dʉ tya̱a̱dʉ, net t'anma̱a̱ydyʉ ja Jesús: —Windsʉ́n, ¿mdsejpy es nyajnaxkʉdákʉm yʉ jʉnya'ank jam tsa̱jwínm es kyutʉgóyʉt tadʉ ja̱'a̱yʉty?
42009055	Net ja Jesús 'yijxʉmbijty es t'oodʉ es tmʉga̱jxtʉ: —Miits kyaj xyñijáwʉdʉ ti ja̱'a̱jʉn mmʉda̱jttʉp.
42009056	Ʉjts, ja Naxwíñʉdʉ Ja̱'a̱yʉdyʉ Kyudʉnaabyʉ, kyajts tʉ nmiñ es nyajtʉgóyʉdʉts ja ja̱'a̱yʉty, ja'ats tʉ nnimíñ esʉts nyajnitso'oga̱'a̱ñ. Net oj ñʉjxtʉ wiink ka̱jpn.
42009057	Es ko oj ñʉjxtʉ tu'am, ta tu'ugʉ yedyʉjk 'yanma̱a̱yʉ ja Jesús: —Windsʉ́n, ʉj ndsejpyʉts mbanʉjxa̱'a̱ñ mij ma̱ mjantsytyimnejxy.
42009058	Esʉ Jesús 'yadsooy: —Yʉ wax myʉda̱jtypy ja 'ya̱a̱nk, es yʉ jʉyujk di'ibʉ kaagʉdijtp myʉda̱jtypy ja pya'an, per ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, kyajts nmʉdaty ma̱ts je'eyʉ ngʉba̱jk nbʉjta̱'a̱gʉt.
42009059	Esʉ Jesús t'anma̱a̱y jatu'uk: —Pamiingʉts. Es ja ja̱'a̱y jyʉnáñ: —Windsʉ́n, nasma̱jtsʉgʉts es nwʉ'ʉmdʉts mʉdʉ ndeedyʉts extʉ ko 'yoogʉt es nyajnaxtʉ́kʉdʉts, es net nbanʉjxʉt.
42009060	Es ja Jesús t'adsooy: —Mij nʉjx ka̱jxwa̱'x wi'ix ja Diosʉ kyutujkʉn. Nika'ak yʉ o'kpʉty. Wa'anʉ wiink ja̱'a̱yʉty dyajnaxtʉ́kʉdʉ. Tya̱a̱dʉ yʉ'ʉ tyiimpy di'ibʉ kyaj jyotmaydyúñʉty yʉ Diosʉ 'yana'amʉn.
42009061	Net 'yanma̱a̱yʉ jatu'ugʉ ja̱'a̱y: —Windsʉ́n, nbanʉjxʉpts mij, per nnejxyʉts jawyiin n'oknayjyʉgajxyʉty ma̱dsʉ ndʉjk.
42009062	Esʉ Jesús t'adsooy: —Pʉ́n yajtsa̱jka̱yuup, tʉyʉ tpʉjta̱'a̱gʉt ja 'yijxʉn. Kyaj mba̱a̱t 'yijxʉmbíty pʉn tsyejpy ja syurkʉ tʉyʉ ñʉjxʉt. Es nandʉ'ʉn pʉ́nʉts xypyanʉjxa̱a̱mp, yʉ'ʉ myastutta̱'a̱yʉp tʉgekyʉ oytyim tiity. Es pʉ́n kyaj tmastu'uda̱'a̱ñ tʉgekyʉ yʉ jyiky'a̱jtʉn es xypyanʉjxʉdʉts, kyaj tyuñ ma̱ ja Diosʉ kyutujkʉn.
42010001	Es óknʉm ja Windsʉ́n Jesús twin'ijxy nandʉ'ʉn nidʉgʉ'px ma̱jmajtsk ja ja̱'a̱y, es tkejxy nimajtskátyʉty es ñʉjxʉt jawyiin ma̱ tʉgekyʉ ka̱jpn ma̱ Jesús ñʉjxa̱'a̱ñ.
42010002	Ta ja Jesús t'anma̱a̱ydyʉ: —May ja ja̱'a̱y di'ibʉ kyajnʉm t'amʉdoonáxtʉ ja oybyʉ ayuk. Dʉ'ʉn ja'ajʉty éxtʉm ja triigʉ tʉʉmt di'ibʉ yajpʉjkmujkp, per waanʉ ja tuumbʉ. Pa̱a̱ty amdowdʉ ja Kugam es tkáxʉt ja tuumbʉ esʉ ja̱'a̱y ttuknijáwʉdʉt ja oybyʉ ayuk.
42010003	’Tyámʉts miits ngaxa̱'a̱ñ es nʉjx xykya̱jxwa'xy. Es ixtʉ yajxón ko dʉ'ʉn éxtʉm ja borreegʉ 'yity tsipoty ma̱ ja waxka̱'ukʉn, miidsʉty nandʉ'ʉn xypya̱a̱da̱'a̱ndʉ ja ja̱'a̱yʉty di'ibʉ kyaj m'axa̱jʉya̱'a̱nʉdʉ oy.
42010004	Katʉ xymyʉnʉjxtʉ mbijñ, ni mmeeñdyʉjk, ni mga̱a̱yña̱jxʉk es ni wiinkpʉ mgʉ'ʉk. Katʉ mwa̱'k'áwʉdʉ es xykya̱jxpe'xy ja ja̱'a̱yʉty di'ibʉ mbáttʉp tu'a̱a̱y.
42010005	Es ko mdʉ́kʉt ma̱ mmo'oyʉty ja ja̱'a̱y yʉ ja̱jttákn ma̱ tu'ugʉ tʉjk, jawyiin xy'anʉʉmʉt: “Jotkujk ma̱ tya̱dʉ tʉjk.”
42010006	Es pʉn ja kudʉjk m'axá̱jʉp yajxón, Dios kunu'xʉdʉp. Es pʉn kyaj, katʉ xy'amdoy ja Dios es kyunu'xʉdʉt.
42010007	Ma̱ m'axá̱jʉty yajxón, wʉ'ʉmdʉ ma̱ tadʉ tʉjk es kay uuktʉ di'ibʉ mmooyʉdʉp, mʉt ko pʉ́nʉty kya̱jxwa'xypy yʉ n'ʉxpʉjkʉnʉts, nandʉ'ʉn pyaadyʉty ja ka̱'a̱y ukʉn éxtʉm jyʉna'añ ja ayuk: “Yʉ tuumbʉ pátʉp ja myʉju'uñ.” Katʉ mjʉdity tʉjkmdʉjkm.
42010008	Es ko mja̱'tʉt ma̱ tu'ugʉ ka̱jpn ma̱ m'axá̱jʉdʉ, jʉ'xtʉ di'ibʉ myajmooydyʉp.
42010009	Ya''agʉda̱'a̱ktʉ di'ibʉ pʉjkʉp jap, es anʉʉmʉ: “Tʉ wyingóñ ja Diosʉ kyutujkʉn ma̱ miidsʉty.”
42010010	Es ko mja̱'tʉt ma̱ tu'ugʉ ka̱jpn ma̱ kyajpʉ ja̱'a̱y m'axá̱jʉdʉ, pʉdsʉmdʉ tu'a̱a̱y es anʉʉmʉdʉ:
42010011	“Extʉ naxjok di'ibʉ ya̱a̱ ma̱ mga̱jpn tʉ pyety ma̱dsʉ ndekyʉn, nwinxítʉpts. Per nijáwʉdʉ ko wyingóñ ja Diosʉ kyutujkʉn.”
42010012	Es ja Jesús t'anma̱a̱ydyʉ ja 'yʉxpʉjkpʉty: —N'anʉʉmʉdʉ miidsʉty ko ja tiempʉ tpa̱a̱dʉt ma̱ ja ja̱'a̱y yajpayo'oydyʉt, ja Dios yakaampy ni'igʉ ja tʉydyu'unʉn ma̱ tadʉ ka̱jpn kʉdiinʉm ma̱ Sodomʉ ja̱'a̱yʉty.
42010013	’Pʉroobʉ mijts Korazín ka̱jpn, es pʉroobʉ mijts Betsaydʉ ka̱jpn, ja'a ko pʉn ʉjtsxyʉp nbʉjtákypy ma̱ Tirʉ ka̱jpn esʉ Sidón ka̱jpn yʉ mʉj'a̱jtʉn éxtʉm ma̱ miidsʉty, tadʉ ka̱jpn jékyʉpxyʉp dya'íxyʉty ja jyotmay mʉt ja pyojpʉkyʉjxm es jyodʉmbijtxyʉp mʉt ja Dios.
42010014	Pa̱a̱ty ko tpa̱a̱dʉt ja tiempʉ ma̱ ja ja̱'a̱y yajpayo'oydyʉt, miidsʉty m'axá̱jʉp tu'ugʉ tʉydyu'unʉn waanʉ mʉk es kʉdiinʉm dyʉ'ʉnʉty ma̱ Tirʉ es ma̱ Sidón.
42010015	Es mij Kafarnaúm ka̱jpn, di'ibʉ naybyʉjta̱'a̱gánʉp mʉj kʉjxm extʉ ma̱ tsa̱jpʉn, Dios yʉ'ʉ mbʉjta̱'a̱gʉdʉp ma̱ ayoodákn.
42010016	Net ja Jesús t'anma̱a̱y ja 'yʉxpʉjkpʉtʉjk: —Pʉn myʉbejkypy ja ja̱'a̱yʉty éxtʉm miits xykya̱jxwa̱'xtʉ, ʉj xymyʉbʉjkpʉts nandʉ'ʉn. Es pʉn kyaj m'axá̱jʉty miidsʉty, nan kyajts ʉj xy'axa̱jʉ es nan ni ja'a pʉ́nʉts xykyajx.
42010017	Oknʉm ko ja nidʉgʉ'px ma̱jkpʉ ʉxpʉjkpʉ jyʉmbijnʉdʉ, jyantsyxyondaktʉ es t'awa̱'a̱nʉdʉ ja Jesús: —Windsʉ́n, extʉ ja ka'óybyʉty tʉ xymyʉmʉdówdʉts mʉt mijtskyʉjxm.
42010018	Netʉ Jesús t'anma̱a̱ydyʉ: —Ʉj tʉts n'ixy ja mʉjku'ugópk Satanás kya'ay tsa̱jwínm éxtʉmʉ jʉdsukʉn.
42010019	Ʉj tʉts nyaky yʉ mʉk'a̱jtʉn mʉt miidsʉty es oy xytyuktaanʉt yʉ tsa̱'a̱ñ es yʉ jaybyu'uk es xymyʉmada̱'a̱gʉt ja mʉdsip Satanás mʉt tʉgekyʉ ja myʉja̱a̱, es kyaj mba̱a̱t wi'ix mdúñʉty.
42010020	Per katʉ mxonda̱'a̱ktʉ je'eyʉ ko yʉ ka'oybyʉ tʉ mmʉmʉdówʉdʉ, ni'igʉ xonda̱'a̱ktʉ mʉt ko yajkuja̱'a̱yʉn ja mxʉʉjʉty jam tsa̱jpótm.
42010021	Es netyʉ ja Jesús jyantsyjyotkujkʉdyaay mʉt ja Espíritʉ Santʉ es kya̱jxtáky: —Tatʉ, n'awda̱jtypyʉts mijts di'ibʉ Windsʉn'a̱jtp tsa̱jpótm es ya̱ naxwiiñ, ja'a ko ja ja̱'a̱y di'ibʉ ijttʉp éxtʉmʉ u'unk ʉna̱'kʉty tʉ xytyuk'ixy xytyuknijawʉ di'ibʉ mdukwinguyu'ts di'ibʉ jʉnándʉp ko yʉ'ʉjʉty wijy kejyʉty. Es jantsy oy, Tatʉ, ko dʉ'ʉn tʉ xytyuñ éxtʉm mij xytsyekyʉn.
42010022	Es ko dʉ'ʉn kya̱jxtakta̱a̱y, net t'anma̱a̱y ja 'yʉxpʉjkpʉtʉjk: —Yʉ nDeedyʉts tʉ xymyooydya'ayʉts tʉgekyʉ. Ni pʉ́n tka'ixy'aty ja nDeedyʉts, ʉjts je'eyʉ, ja'a 'yU'unk. Es ni pʉ́nʉts ʉj xykya'ixy'aty, yʉ'ʉyʉdsʉ nDeety es ja ja̱'a̱yʉty di'ibʉts ʉj tʉ nnaydyuk'íxyʉty ma̱ yʉ'ʉjʉty.
42010023	Net ja Jesús twin'ijxpajttʉ ja 'yʉxpʉjkpʉtʉjk es t'anma̱a̱y ak yʉ'ʉjʉty: —Kuni'xy miidsʉty di'ibʉ ijxtʉp tʉgekyʉ tya̱a̱dʉ.
42010024	Ja'a ko may ja Diosʉ kyuga̱jxpʉ es ja réyʉty di'ibʉ jékyʉp, jya'ixandʉ di'ibʉ miits tyam m'ijxtʉp, es kyaj t'ijxtʉ, es nandʉ'ʉn tjamʉdowandʉ di'ibʉ miits tyam mmʉdoodʉp, es yʉ'ʉjʉty kyaj tmʉdoodʉ.
42010025	Tu'ugʉ di'ibʉ tsa̱jptʉgóty ya'ʉxpʉjkp pyʉde'ky es oj tmʉgajxy ja Jesús es dyajka̱'a̱ja̱'a̱ñ. Ta dyajtʉʉy: —Ya'ʉxpʉjkpʉ, ¿tits ndúnʉp esʉts nba̱a̱dʉt ja njiky'a̱jtʉnʉts winʉ xʉʉ winʉ tiempʉ?
42010026	Net ja Jesús 'yadsooy: —¿Ti jap ijtp kʉxja̱'a̱y ma̱ ja Moisesʉ 'yana'amʉn? ¿Wi'ix xykyajxy?
42010027	Es ja di'ibʉ tsa̱jptʉgóty ya'ʉxpʉjkp 'yadsooy: —Mdsókʉp yʉ mWindsʉ́n Dios mʉt tʉgekyʉ mjot mja̱'a̱jʉn, mʉt tʉgekyʉ m'anmʉja̱'a̱n, mʉt tʉgekyʉ mmʉja̱a̱, mʉt tʉgekyʉ mwinma̱'a̱ñ, es nandʉ'ʉn mdsókʉp ja mmʉdʉjkpa̱'a̱ éxtʉm mij kʉ'ʉm mnaydsyékyʉty.
42010028	Net ja Jesús jyʉnáñ: —Tʉ yajxón m'adsoy. Pʉn mdiimpy dʉ'ʉn, mmʉdátʉp ja jiky'a̱jtʉn winʉ xʉʉ winʉ tiempʉ.
42010029	Ta ja di'ibʉ tsa̱jptʉgóty ya'ʉxpʉjkp naypyʉjta̱'a̱gánʉp éxtʉm ja̱'a̱y di'ibʉ jiky'a̱jtp tʉy'a̱jtʉn mʉʉt, es dyajtʉʉy: —¿Pʉ́nʉts ʉj nmʉdʉjkpa̱'a̱'a̱jtypy?
42010030	Net ja Jesús 'yadsoojʉ: —Tu'ugʉ yedyʉjk winjʉna̱jkp ma̱ ja tu'ujʉn di'ibʉ nʉjxp Jerusalén extʉ kyʉda'aky Jerikoo. Es mya̱jtsʉdʉ ma'tspʉ es pyʉjkʉdyaayʉdʉ tʉgekyʉ di'ibʉ naty myʉda̱jtypy, es extʉ yʉ wyit, es yajkepywyejpy, es ñikákʉdʉ éxtʉmʉ o'kpʉ.
42010031	Es net tu'ugʉ teety ñajxy ma̱ tadʉ tu'u. Es ko oj 'yíxyʉty, net ñayo'oyʉ.
42010032	Oknʉm myiiñ tu'ugʉ levitʉ di'ibʉ myʉdiimpy ja teety es ñajxy ma̱ tadʉ tu'u, es ko oj t'ixy, net nandʉ'ʉn tnayo'oy.
42010033	Per óknʉm myiiñ tu'ugʉ samaritanʉ ja̱'a̱y di'ibʉ jʉdijtp ma̱ nandʉ'ʉnʉ tadʉ tu'u. Es ko t'ijxy, net mʉk tja̱'a̱jʉ es tpa''ayooy.
42010034	Net tmʉwingooñ ja yedyʉjk es dyajtsoybyejty ja tsyayut mʉt ja aseytʉ oliivʉ es ja vinʉ, es t'adsiimy. Net dyajpejty ma̱ kyʉ'ʉm jʉyujk di'ibʉ naty tyuk'uñaapy, es dyajja̱jty ma̱ tu'ugʉ ja̱jttákn es jap tkwentʉ'a̱jty yajxón.
42010035	’Es jakumbom ko ja samaritanʉ ja̱'a̱y tsyo'onnʉ, ta tju'ty majtskʉ myeeñ es tmooy ja kudʉjk di'ibʉ ma̱ ja̱jttákn es t'anma̱a̱y: “Kwentʉ'atʉ tya̱dʉ yedyʉjk, es pʉn m'ak'yajmeeñdyuump, ʉjts mij nmʉgʉbátʉp kots njʉmbítʉt.”
42010036	Net ja Jesús dyajtʉʉy ja di'ibʉ tsa̱jptʉgóty ya'ʉxpʉjkp: —¿Pʉ́nʉ tya̱dʉ nidʉgʉʉkpʉ mjʉna̱a̱mp ko yʉ'ʉ tmʉdʉjkpa̱'a̱jʉty di'ibʉ ma̱jtsʉ tadʉ ma'tspʉ?
42010037	Ta ja di'ibʉ tsa̱jptʉgóty ya'ʉxpʉjkp 'yadsooy: —Ja di'ibʉ myʉda̱jt ja pa''ayo'on mʉt yʉ'ʉ. Net ja Jesús jyʉnáñ: —Nʉjx mij es xytyúnʉt nandʉ'ʉn.
42010038	Es ja Jesús dyaj'yo'oy ja tyu'u es jyajty ma̱ tu'ugʉ ka̱jpn. Es jap tu'ugʉ toxytyʉjk di'ibʉ xyʉ'a̱jtypy Martʉ, es 'yaxa̱jʉ ma̱ tyʉjk.
42010039	Martʉ tmʉdaty tu'ugʉ myʉga'ax di'ibʉ xyʉ'a̱jtypy Mariiʉ. Es yʉ Mariiʉ ñaxwe'tsy Jesús tyeky'ʉjxy es tmʉdoo'ijty éxtʉm jyʉna'añ.
42010040	Es ja Martʉ kya''awa̱a̱dsʉty mʉt ja tyuunk tnimiiñ ja Jesús es t'anma̱a̱y: —Windsʉ́n, ¿kyaj xy'ixy ko yʉ Mariiʉ xytyukmʉ'íxʉts naydyu'ugʉ tya̱dʉ tuunk tʉgekyʉ? Anʉʉmʉ esʉts xypyudʉ́kʉt.
42010041	Es ja Jesús 'yadsooy: —Martʉ, Martʉ, nʉgoo m'oktuunnʉ jottʉgoy mʉt mayʉ mduunk.
42010042	Je'eyʉ tu'uk mdʉgoy'a̱jtxʉty. Yʉ Mariiʉ tʉ twin'ixy yʉ oybyʉ, es kyaj pʉ́n pyʉjkxʉdʉt.
42011001	Tʉgok ja Jesús kya̱jxtáky ma̱ tu'ugʉ it. Es ko kya̱jxtakta̱a̱y, net tu'uk 'yanma̱a̱yʉ ja 'yʉxpʉjkpʉ: —Windsʉ́n, tukni'ijxʉgʉts wi'ixʉts nga̱jxta̱'a̱gʉt, dʉ'ʉn éxtʉm ja Fwank ttukni'ijxʉ ja 'yʉxpʉjkpʉty.
42011002	Esʉ Jesús jyʉnáñ: —Ko mga̱jxta̱'a̱ktʉt, dʉ'ʉn mjʉna̱'a̱ndʉt: Tatitu'unk, wa'an nidʉgekyʉ ja̱'a̱y mwindsʉ'ʉgʉdʉ es m'awdátʉdʉ. Min mijts es myajkutúkʉt ja ya̱ naxwiiñ.
42011003	Es dʉ'ʉñʉmts xymyo'oydyʉt di'ibʉts njʉ'xtʉp.
42011004	Es xymya'xʉdʉts ʉʉdsʉdyʉ nbojpʉty, éxtʉmts ʉʉdsʉty nandʉ'ʉn nma'xtʉ di'ibʉts axʉʉk tʉ xytyundʉ. Es kʉdii xyajkutíky es ja ka'oybyʉ t'íxʉt wi'ixʉts xyajpekytyúnʉt.
42011005	Jesús nandʉ'ʉn jyʉnáñ: —Pʉn nidu'uk miidsʉty myʉda̱jtypy tu'ugʉ mʉtnaymyaayʉbʉ, es tsu'pʉn ñejxy ma̱ tyʉjk es t'anʉʉmʉ: “Mʉgu'uk, tuk'anu'xkʉts tʉgʉʉgʉ mgaaky.
42011006	Yʉ'ʉ tʉ jya'ty tu'ugʉts ja nmʉtnaymyaayʉbʉ di'ibʉ vya̱jʉtuump, es kyajts nmʉdaty tits ndukjʉ'xʉp.”
42011007	Es 'yadsoy di'ibʉ tʉgoty: “Kátʉts xyñe'emy. Tʉdsʉ ndʉjk nya''adujknʉ es n'u'ungʉts tyámʉts mʉʉt nma̱'a̱dʉ. Kyajts mba̱a̱t nbʉde'eky es nmo'oyʉt tii.”
42011008	Esʉ Jesús t'anʉʉmʉdʉ ja 'yʉxpʉjkpʉtʉjk: —Njʉna̱'a̱ñʉts ko oy ja'ijty kyapʉdʉ'ʉga̱'a̱ñ mʉt ko tmʉtnaymyaayʉbʉty, extʉ ko pyʉdʉ'ʉgʉt es tmo'oyʉt tʉgekyʉ di'ibʉ tsyejpy kʉdiibʉ 'yak'yajna'amʉt.
42011009	Es dʉ'ʉn éxtʉmts njʉna̱'a̱ñ: Amdowdʉ Dios, es mmo'oyʉdʉt; ʉxta̱'a̱ydyʉ, es xypya̱a̱ttʉt; kuga̱jxʉdʉ ma̱ tʉjk a̱a̱, es mya''awátsxʉdʉp.
42011010	Ja'a ko di'ibʉ 'yamdeepy, 'yaxá̱jʉp; es pʉ́n 'yʉxtaapy, pyatypy; es pʉ́n kuga̱jxʉp, ya''awátsxʉp ja tʉjk a̱a̱.
42011011	’Es miits u'unkteedyʉty, ¿tii mmo'oydyʉp ja tsa̱'a̱ñ ja m'u'unk ko m'amdówʉdʉt ja a̱jkx?,
42011012	o ¿tii mmo'oydyʉp tu'ugʉ jaybyu'uk ko m'amdówʉdʉt ja tuttsa̱a̱? Kyaj, kʉdii.
42011013	Miidsʉty oy mbojpʉ ja̱'a̱yʉty, mnija̱'a̱dʉp di'ibʉ oy es xymyo'oyʉt yʉ m'u'ungʉty. Es nik ni'igʉ ja mDeedyʉ tsa̱jpótmʉdʉ tuknigáxʉdʉp yʉ Espíritʉ Santʉ di'ibʉ amdoojʉdʉp.
42011014	Es óknʉm ja Jesús dyajpʉdseemy tu'ugʉ ka'oybyʉ di'ibʉ naty yʉ ja̱'a̱y ya'ijtypy uum. Es ko ja ka'oybyʉ tmastuty ja ja̱'a̱y, net oj kya̱jxe'eky. Es ja ja̱'a̱yʉty dʉ'ʉñʉ wyʉ'ʉmʉdyaaydyʉ mʉdʉ taadʉ.
42011015	Es nija'ajʉty ja ja̱'a̱y jyʉnandʉ: —Tya̱dʉ ja̱'a̱y yajpʉdseempy ja ka'óybyʉty mʉt ja myʉk'a̱jtʉn ja mʉjku'ugópk Belzebuu.
42011016	Es nija'ajʉty di'ibʉ 'yixándʉp t'amdoodʉ ja ijxwʉ'ʉmʉnʉ mʉjpʉ di'ibʉ tsa̱jpótm.
42011017	Es ja Jesús ñija̱'a̱p di'ibʉ naty ja ja̱'a̱y wyinma̱a̱ydyʉp, net t'anma̱a̱y: —Oytyim di'ibʉty yʉ kutujkʉn di'ibʉ naywya̱'xʉp es tsyiptundʉ tuk mʉgu'uk, dʉ'ʉn ñayyajkutʉgóyʉdʉ. Es pʉn tu'ugʉ jiiky mʉgu'uk ñaywya̱'xʉdʉ es tsyiptundʉ ak tukka'axʉty, nandʉ'ʉn ñayyajkutʉgóyʉdʉ.
42011018	Es nandʉ'ʉn pʉn naywya̱'xʉp ja mʉjku'ugópk Satanás esʉ myʉmʉjku'ujʉty majtsk peky, ¿wi'ix mba̱a̱t jyeky yʉ kyutujkʉn? ¿Es wi'ix mba̱a̱t miits mjʉna̱'a̱ndʉ kots ʉj nyajpʉdsémy ja ka'oybyʉ mʉt ja Belzebuu kyutujkʉnʉ?
42011019	Es pʉn tʉy'a̱jtʉn éxtʉm mjʉna̱'a̱ndʉ kots ʉj nyajpʉdsémy ja ka'óybyʉty mʉt ja Belzebuu kyutujkʉn, ¿ti kutujkʉn myʉda̱jttʉp miidsʉ m'ʉxpʉjkpʉty es dyajpʉdsʉ́mdʉ yʉ ka'oybyʉ? Pa̱a̱ty kʉ'ʉm yʉ m'ʉxpʉjkpʉty dya'íxyʉty ko miits mga̱jxtʉgóydyʉ.
42011020	Per pʉn ʉjts mʉt ja Diosʉ myʉk'a̱jtʉn nyajpʉdsémyʉts ja ka'óybyʉty, tʉ naty ya'ixy ko tʉ jya'ty ja Diosʉ kyutujkʉn ma̱ miidsʉty.
42011021	’Ko tu'ugʉ yedyʉjkʉ mʉkpʉ 'yity kudsʉ'ʉgʉ es tkwentʉ'aty ja tyʉjk, kyaj wi'ix jyátʉt ja pyʉjke'eky.
42011022	Es pʉn miimp jatu'uk waanʉ mʉkpʉ di'ibʉ yʉ'ʉ mʉmada̱'a̱gʉdʉp, pʉjkʉdya'ayʉdʉp tʉgekyʉ di'ibʉ tyukkuwaampy es tyukjotkujk'a̱jtypy, es dyajwa̱'xʉt di'ibʉ tʉ pyʉjkʉty.
42011023	’Di'ibʉ kyaj 'yity mʉt ʉj, yʉ'ʉdsʉ naty xymyʉdsip'a̱jtp, es di'ibʉ kyaj dyajmíky mʉt ʉjʉn, yʉ'ʉ naty 'yʉxka̱'tsypy.
42011024	’Ko tu'ugʉ ka'oybyʉ pyʉdsemy ma̱ tu'ugʉ ja̱'a̱y, net jyʉdity ma̱ mʉj itʉn es t'ʉxta̱'a̱y ma̱ pyo'xʉt. Es ko kyaj tpa̱a̱ty, net jyʉna'añ: “N'okjʉmbítyʉts jatʉgok es nduktʉ́kʉdʉts ma̱ tadʉ ja̱'a̱y.”
42011025	Es ko jyʉmbity, ta t'ixy ja ja̱'a̱y éxtʉm tu'ugʉ tʉjkʉn oydyúñ.
42011026	Net dyajmíñ janijʉxtujkpʉ myʉga'óybyʉty waanʉ axʉʉkpʉ, es mʉt yʉ'ʉ tyʉkʉ es tsyʉʉnʉ ma̱ tadʉ ja̱'a̱y. Dʉ'ʉn tadʉ ja̱'a̱y oj wye'emy waanʉ axʉʉk es kyaj éxtʉmʉ naty.
42011027	Es ma̱ ja Jesús dʉ'ʉn jyʉnáñ, tu'ugʉ toxytyʉjk ma̱ ja ja̱'a̱yʉty yaxkeky: —¡Kuni'xy di'ibʉ tʉ myajja̱'tyʉty es myajtsi'tsʉ!
42011028	Es ja Jesús jyʉnáñ: —Ni'igʉ jyotkujkʉty di'ibʉ myʉdoodʉp éxtʉm ja Dios jyʉna'añ es myʉmʉdoodʉp.
42011029	Es ko ja ja̱'a̱yʉty 'yaknaymyúkʉdʉ ma̱ Jesús, net ja Jesús jyʉnáñ: —Yʉ ja̱'a̱yʉty di'ibʉ tyam jiky'a̱jttʉp, yʉ'ʉ axʉk ja̱'a̱yʉty es t'amdowdʉ yʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn. Per kyaj yajmo'oyʉt ja wiinkpʉ ijxwʉ'ʉmʉn, je'eyʉ éxtʉm 'yijty ja Jonás, Diosʉ kyuga̱jxpʉ.
42011030	Pa̱a̱ty dʉ'ʉn éxtʉm ja Jonás oj ya'ixy es yajnija̱'a̱jʉ mʉt ja ja̱'a̱yʉty di'ibʉ ijttʉ jap Nínive, nandʉ'ʉn ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, n'ita̱'a̱ñʉts éxtʉm tu'ugʉ ijxwʉ'ʉmʉn mʉt ja ja̱'a̱yʉty di'ibʉ tyam jiky'a̱jttʉp.
42011031	Es ko ja̱'a̱y yajpayo'oydyʉt, yʉ toxytyʉjk di'ibʉ jékyʉp yajkutujk ma̱ jʉmboj myiñ, jikypyʉka̱a̱mp ti'igyʉ mʉt ja ja̱'a̱yʉty di'ibʉ tyam jiky'a̱jttʉp es yʉ'ʉ dyajnigʉxʉ'ʉgʉt ko pekymyʉʉt di'ibʉ tyam jiky'a̱jttʉp, ja'a ko yʉ'ʉ jagam tsyooñ es tmʉdowa̱'a̱ñ ja rey Salomonk ja kya̱jxwíjʉn. Es taa ja ya̱a̱ tu'uk di'ibʉ myʉda̱jtypy ni'igʉ ja mʉj'a̱jtʉn kʉdiinʉm ja rey Salomonk.
42011032	Es ko ja ja̱'a̱y yajpayo'oydyʉt, ja ja̱'a̱yʉty di'ibʉ jékyʉp ijttʉ jap Nínive ka̱jpn, nandʉ'ʉn jyikypyʉ́ktʉt ti'igyʉ mʉt di'ibʉ tyam jiky'a̱jttʉp, es yʉ'ʉjʉty nandʉ'ʉn dyajnigʉxʉ'ʉgʉdʉt ko pekymyʉʉt ja ja̱'a̱y di'ibʉ tyam jiky'a̱jttʉp, ja'a ko yʉ Nínive ja̱'a̱y tmʉdoo'íttʉ ja Jonás ja 'yayuk es jyodʉmbijttʉ. Es taa ja ya̱a̱ tu'uk di'ibʉ myʉda̱jtypy ni'igʉ ja mʉj'a̱jtʉn kʉdiinʉm ja Jonás.
42011033	’Ni pʉ́n tkayajtoye'eky tu'ugʉ lamprʉ es tkujiidsʉt. Yʉ'ʉ yajpʉjtákp kʉjxm es jyá̱jʉt mʉk jap tʉgoty es di'ibʉ tʉjkʉp wa̱'a̱ts 'yíxʉt.
42011034	Es pʉn ja ʉxpʉjkʉn di'ibʉ m'axá̱jʉp oy yʉ'ʉ, yajwa̱'a̱dsʉp tʉgekyʉ mjot mwinma̱'a̱ñ éxtʉm ja oybyʉ lamprʉ tkude'xy tʉgekyʉ ja tʉjk es wyʉ'ʉmʉt wa̱'a̱ts. Per pʉn ja ʉxpʉjkʉn di'ibʉ m'axá̱jʉp axʉʉk yʉ'ʉ, ya''axʉʉgʉp tʉgekyʉ mjot mwinma̱'a̱ñ éxtʉm tu'ugʉ lamprʉ axʉʉkpʉ di'ibʉ kyaj mba̱a̱t yajxón kyude'xy.
42011035	Pa̱a̱ty éxkʉm es kʉdiibʉ tadʉ ʉxpʉjkʉn di'ibʉ m'axá̱jʉp jyátʉt éxtʉm ja lamprʉ axʉʉkpʉ es ma̱'a̱t.
42011036	Wa'an twe'emy éxtʉm ja lamprʉ di'ibʉ wa̱'a̱ts es oy, mʉt ko dʉ'ʉn yʉ mwinma̱'a̱ñ wyʉ'ʉmda̱'a̱yʉt wa̱'a̱ts es oy, éxtʉm ko ja oybyʉ lamprʉ tkude'xy tʉgekyʉ ja tʉjk es kyaj wye'emy ni ti kugoots.
42011037	Es ko ja Jesús tmʉga̱jxta̱a̱y, net tu'ugʉ fariseeʉ wyoojʉ kaabyʉ, esʉ Jesús tyʉjkʉ jap tʉgoty es ñaxwe'tsy meesʉ winduuy.
42011038	Es ja fariseeʉ mʉk tja̱'a̱jʉ ko t'ijxy ko Jesús kyaj tkuydyuuñ ja fariseeʉ kyostumbrʉ ko kyaydyʉ koonʉm wa̱'a̱ts wa̱'a̱ts kyʉbujtʉ.
42011039	Es ja Windsʉ́n Jesús jyʉnáñ: —Miits fariseeʉty xyajwa̱'a̱tstʉ wingʉjxy yʉ mvasʉ es yʉ mdexy. Es nandʉ'ʉn miits mdsi'i mxʉtstʉ es mnaywyítʉdʉ yajxón es dʉ'ʉn mgʉxʉ'ʉktʉ mnikʉjxy tsuj. Per mjodoty mnaywyinnaxʉja̱'a̱p es mmaadsa̱a̱mp esʉ axʉʉkpʉ mwinma̱'a̱ñ xymyʉdattʉ.
42011040	¡Kujuunʉty miidsʉty! ¿Kyaj xyñijáwʉdʉ ko di'ibʉ tʉ dyajkoj wingʉjxy nandʉ'ʉn jodoty dyajkojy?
42011041	Mʉdundʉ miidsʉty yʉ Dios mʉt winʉ mjot, es dʉ'ʉn tʉgekyʉ wyʉ'ʉmda̱'a̱yʉt wa̱'a̱ts.
42011042	’Pʉroobʉ miits fariseeʉty, ja'a ko miits myojxtʉp yʉ xu'uk es yʉ ruudʉ es tʉgekyʉ a̱a̱y ujts, es kyaj xykyuydyundʉ éxtʉm tyʉy'a̱jtʉnʉty es nan kyaj xytsyoktʉ ja Dios. Jawyiin tsoktʉ Dios es xykyuydyúnʉt di'ibʉ yajnigutujkʉp es oy nandʉ'ʉn xytyukwinyóxtʉt.
42011043	’Pʉroobʉ miits fariseeʉty, ja'a ko m'u'uñʉya̱'a̱ndʉ jap tsa̱jptʉgóty ma̱ oybyʉ uñaaybyajn, es myajka̱jxpo'xa̱'a̱ndʉ tu'a̱a̱y mʉt ja windsʉ'kʉn.
42011044	Pʉroobʉ miidsʉty, ja'a ko dʉ'ʉn m'ittʉ éxtʉm ma̱ tu'ugʉ o'kpʉ tʉ ñaxtʉkʉ es kyaj ya'ijxwʉ'ʉmdʉ, es ja ja̱'a̱y ñaxtʉ nikʉjxy es ni tkanijáwʉdʉ ko jap ja o'kpʉ.
42011045	Net 'yadsooy tu'ugʉ ja̱'a̱y di'ibʉ tsa̱jptʉgóty ya'ʉxpʉjkp: —Ya'ʉxpʉjkpʉ, ko dʉ'ʉn tʉ mjʉna̱'a̱ñ, xywyinga̱jxpajtpʉts nandʉ'ʉn ʉʉdsʉty.
42011046	Es ja Jesús jyʉnáñ: —Pʉroobʉ nandʉ'ʉn miits di'ibʉty tsa̱jptʉgóty ya'ʉxpʉjktʉp, ja'a ko xytyuktsʉmʉ'ʉktʉ tsemy ja ja̱'a̱y di'ibʉ kyaj tmʉmada̱'a̱gʉt, es miidsʉty ni je'eyʉ mgʉwa'xypy xykyatukpudʉkʉ.
42011047	Pʉroobʉ miidsʉty, ja'a ko myajkojtʉp ja o'kpʉ kyupotsy ma̱ yajnaxtʉ́kʉ ja Diosʉ kyuga̱jxpʉ di'ibʉ m'aptʉjk ya'o'ktʉ.
42011048	Dʉ'ʉn yajjaygyúkʉ ko miidsʉty ti'igyʉ mʉt di'ibʉ tyuundʉ ja m'aptʉjkʉty. Yʉ'ʉjʉty dya'o'ktʉ ja Diosʉ kyuga̱jxpʉty es miits xya'óyʉdʉ yʉ kyupotsy.
42011049	Pa̱a̱ty ja Dios tʉ jyʉna'añ mʉt ja wyijy'a̱jtʉn: “Ngáxʉpts ja ngugajxyʉts es yʉ n'apóstʉlʉty, es nija'ajʉty xypyajʉdíttʉt es nija'ajʉty xya'oogʉt.”
42011050	Es ja ja̱'a̱y di'ibʉ tyam jiky'a̱jttʉp, ja Dios 'yamdeepy es xykyʉbáttʉt ja ñe'pyñ ja Diosʉ kyuga̱jxpʉ di'ibʉ ya'o'ktʉ extʉ ma̱ naxwíñʉdʉ tsyondaky,
42011051	extʉ Abelʉ ñe'pyñ extʉ jaba̱a̱t ma̱ Zakariiʉs di'ibʉ ya'o'ktʉ mʉj tsa̱jptʉjk winduuy es artal ʉxkʉ'ʉy. Pa̱a̱ty nandʉ'ʉn n'anʉʉmʉ ko ja Dios ttukkumʉdowa̱'a̱nʉt yʉ ja̱'a̱y di'ibʉ tyam jiky'a̱jttʉp nidʉgekyʉ ja Diosʉ kyuga̱jxpʉ di'ibʉ ya'o'ktʉ.
42011052	’Pʉroobʉ miits di'ibʉty tsa̱jptʉgóty ya'ʉxpʉjktʉp, ja'a ko tʉ xyja''abeky ja awatsn di'ibʉ ya''awatsypy ma̱ ja̱'a̱y tmʉmʉdowdʉ ja Diosʉ 'yayuk. Ni miits mgatʉ́kʉdʉ es xya''aduktʉ pʉ́nʉty jatʉkʉyándʉp.
42011053	Ko ja Jesús tsyo'onnʉ, net ja fariseeʉty es ja di'ibʉty tsa̱jptʉgóty ya'ʉxpʉjktʉp jyantsyjyot'ambʉjktʉ waanʉ ni'igʉ mʉt yʉ'ʉ, es oymya̱a̱ty dyajtʉʉy kana̱k nax,
42011054	es t'ʉxta̱'a̱y ja winma̱'a̱ñ wi'ix dyajka̱'a̱jʉt es tni'ʉʉnʉt.
42012001	Es waanʉ ni'igʉ ja̱'a̱y jyantsyñaymyujkʉdʉ kana̱k mil es jyantsyñay'adijmujkʉnʉdʉ es ñaydyukta'anʉnʉdʉ. Es ja Jesús t'anma̱a̱y jawyiin ja 'yʉxpʉjkpʉty: —Naygywentʉ'átʉdʉ miidsʉty es kʉdiibʉ mnaydyuk'ya''axʉʉgʉdʉt mʉt ja fariseeʉdyʉ lyevaduurʉ, di'ibʉ 'yandijpy ja wyinma̱'a̱ñ éxtʉmʉ ja̱'a̱y di'ibʉ nay'andíjʉdʉp jyiky'attʉ tʉy'a̱jtʉn mʉʉt.
42012002	Tʉgekyʉ di'ibʉ ijtp yu'utsy tyam, óknʉm yajpa̱a̱dʉt.
42012003	Es di'ibʉ tʉ xykyajxy ayu'udsyʉ koots, yajnija̱'a̱dyaapy xʉʉñ ma̱ nidʉgekyʉ ja̱'a̱yʉty.
42012004	’Miits mʉgu'uktʉjkʉty, tyam n'anʉʉmʉdʉ ko kyaj xytsyʉ'ʉgʉdʉt di'ibʉ nini'x ya'e'kypy es óknʉm kyaj mba̱a̱t ti tnakytyúñ.
42012005	N'anʉʉmʉdʉ di'ibʉ mdsʉ'ʉgʉdʉp: tsʉ'ʉgʉdʉ Dios di'ibʉ ko tʉ tpʉjkʉ ja ja̱'a̱yʉ jyiky'a̱jtʉn, myʉda̱jtp ja kutujkʉn es pyʉjta̱'a̱gʉt ma̱ ja ayoodákn. Tʉy'a̱jtʉn, tsʉ'ʉgʉdʉ yʉ'ʉ.
42012006	’Tyo'ktʉp ja ja̱'a̱y mʉgoxk ja joonu'unk mʉt majtskʉ meeñu'unk, ¿kʉdii? Es ja Dios kyaj tja̱'a̱ydyʉgóy ni tu'uk yʉ taadʉty.
42012007	Katʉ miits mdsʉ'ʉgʉdʉ. Dios ni'igʉ miits mdsókʉdʉ kʉdiinʉm mayʉ joonu'ungʉty. Pes extʉ mwa̱a̱y Dios ya'ijtypy madsyoy.
42012008	’Es n'anʉʉmʉdʉ ko nidʉgekyʉ ja̱'a̱yʉty di'ibʉts xy'axá̱jʉp éxtʉmʉ wyindsʉnʉn ya̱ mayjya'ayóty, ʉjts, ja Naxwíñʉdʉ Ja̱'a̱yʉdyʉ Kyudʉnaabyʉ, nandʉ'ʉnʉts n'axa̱jʉ yʉ'ʉjʉty ma̱ ja Dios 'yity mʉt ja 'yanklʉs.
42012009	Es di'ibʉts kyaj xy'axa̱jʉ mayjya'ayóty ya̱ naxwiiñ, ʉj kyajts n'axa̱jʉ nandʉ'ʉn ma̱ ja Dios 'yity mʉt ja 'yánklʉsʉty.
42012010	Es oytyim pʉ́nʉty di'ibʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, xykya̱jxpátp axʉʉk, mba̱a̱t yʉ'ʉ yajme'xy. Per di'ibʉ myʉ''ʉdʉgeepy myʉga̱jxtʉgeepy ja Espíritʉ Santʉ, yʉ'ʉ mʉt ñaybyekytyʉ́kʉdʉt es ni na̱'a̱ Dios kyapojpʉma'xʉdʉt.
42012011	’Es ko ja ja̱'a̱yʉty myajnʉjxʉdʉt ma̱ ja teedyʉty, o ma̱ ja justísʉty, o ma̱ ja di'ibʉ ni'igʉ myʉ́jʉty ja kyutujkʉn, katʉ mnaydyukjotmaydyúñʉty wi'ix m'adsówʉt o wi'ix mjʉna̱'a̱nʉt,
42012012	ja'a ko yʉ Espíritʉ Santʉ yʉ'ʉ mmo'oyʉdʉp ja ayuk wi'ix mjʉna̱'a̱nʉt.
42012013	Net tu'ugʉ ja̱'a̱y t'anma̱a̱y ja Jesús: —Ya'ʉxpʉjkpʉ, anʉʉmʉts ja nmʉga'ax es dyajwa̱'xʉt ja kuma̱'a̱ñ esʉts xymyo'oyʉt di'ibʉts ʉj xypyatp.
42012014	Es ja Jesús 'yadsoojʉ: —Mexy, ¿pʉ́nʉts ʉj tʉ xypyʉjta'aky éxtʉmʉ fwezʉn o di'ibʉ yajwa̱'xʉp ja kuma̱'a̱ñ?
42012015	Nandʉ'ʉn ja Jesús t'ak'anma̱a̱ydyʉ ja ja̱'a̱yʉty: —Ixtʉ es naygywentʉ'átʉdʉ miidsʉty es katʉ xy'adsoktʉ ni tii, ja'a ko kyaj ja̱'a̱y yʉ'ʉyʉ ttimtukjiky'aty ko mayʉ pyʉjta'aky tmʉdaty.
42012016	Net ja Jesús tpʉjtáky tu'ugʉ ijxpajtʉn: —Tu'ugʉ yedyʉjk mʉkja̱'a̱y 'yijty. Yʉ pyʉjta'aky jantsy wyindʉʉ.
42012017	Ta ja mʉkja̱'a̱y ja wyinma̱'a̱ñ dyaj'yo'oy: “¿Tits ndúnʉp? Kyajts nmʉdaty ma̱ts nbʉjkʉ'ʉgʉdʉ tya̱dʉ pʉjta'aky.”
42012018	Es dyaj'yo'oy ja wyinma̱'a̱ñ, ta jyʉnáñ: “Tʉts nnijawʉ tits ndúnʉp. N'ok'yajpʉde'egyʉdsʉ tya̱dʉ ndsa'xʉts es ngójʉdʉts waanʉ mʉj. Es jápʉts nbʉjkʉ'kta̱'a̱yʉt tʉgekyʉ di'ibʉts tyam tʉ nyajpʉde'eky es tʉgekyʉ di'ibʉts nmʉda̱jtypy.
42012019	Nétʉts nnay'anʉʉmʉdʉt: Mmʉda̱jtypy may pʉjke'eky di'ibʉ myajtúnʉp kana̱k jʉmʉjt. Po'x. Kay uuk. Jotkujk'át.”
42012020	Perʉ Dios 'yanma̱a̱yʉ: “¡Winma̱'a̱ñdyúk! Tya̱dʉ ux m'ooga̱'a̱ñ, es di'ibʉ mmʉda̱jtypy pʉjke'eky, ¿pʉ́n myʉwʉ'ʉmʉp?”
42012021	Es ja Jesús 'yakjʉnáñ: —Es dʉ'ʉn jyátʉt ja ja̱'a̱yʉty nidʉgekyʉ di'ibʉ pyʉjta'aky ñipʉjkpajttʉp kyʉ'ʉm oy'a̱jtʉngyʉjxm, per kyaj tnipʉjkpáttʉ ja oy'a̱jtʉn ma̱ Dios.
42012022	Oknʉm ja Jesús t'anma̱a̱y ja 'yʉxpʉjkpʉty: —Pa̱a̱ty n'anʉʉmʉdʉ miidsʉty, katʉ xywyinmaydyʉ di'ibʉ mjʉ'xtʉp es di'ibʉ mwit'áttʉp.
42012023	Pes mʉt yʉ'ʉyʉ yʉ mjiky'a̱jtʉn es yʉ mnini'x di'ibʉ Dios tʉ mdukmay'átyʉty, yʉ'ʉ dʉ'ʉn ni'igʉ oy kʉdiinʉm ja mje'xy mbeky esʉ mwit mnijam.
42012024	Ixtʉ jeeky. Kyaj ñi'iptʉ es kyaj tsyiktʉ es kyaj tmʉdattʉ tsya'x es wi'ix ja Dios myo'oyʉty ja jye'xy. ¡Es miidsʉty ni'igʉ mjantsyyajtsóktʉ kʉdiinʉmʉ jeegyʉty!
42012025	Ni pʉ́n miidsʉty mba̱a̱t kyaj ñayyajjiky'átyʉty waanʉ jeky, oy mʉk mjanayjyotmaydyuunʉbʉ.
42012026	Es pʉn kyaj mba̱a̱t xytyundʉ tadʉ di'ibʉ waanʉ, ¿ti ko mnayjyotmaydyúnʉdʉ mʉt ja wiinkpʉ?
42012027	’Ixtʉ wi'ix yoñ ja pʉjy. Kyaj tyundʉ es kyaj tya̱'a̱ktʉ. Per n'anʉʉmʉ ko ni ja rey Salomonk mʉt tʉgekyʉ tsyuj'a̱jtʉn, kyaj dyʉ'ʉnʉty éxtʉm yʉ'ʉ.
42012028	Es pʉnʉ Dios yajpijpy yʉ pʉjy di'ibʉ pi'tsp pojʉn es jakumbom yajno'knʉ, ¿ti ko kyaj xymyʉbʉktʉ es ʉdsa̱jtʉm yʉ'ʉ xywyítxʉm? ¿Ti ko miidsʉty je'eyʉ waanʉ xymyʉbʉktʉ?
42012029	Katʉ mjotmay'ooktʉ es katʉ xy'ʉxta̱'a̱ydyʉ ti mjʉ'xtʉp es ti m'uuktʉp.
42012030	Tʉy'a̱jtʉn ko yʉ ja̱'a̱yʉty di'ibʉ kyaj tmʉdúñ ja Dios, yʉ'ʉyʉ sitʉy naydyukjotmaydyuunʉp tʉgekyʉ tya̱a̱dʉ. Per miidsʉty katʉ dʉ'ʉn xytyundʉ, ja'a ko Dios Teety yʉ'ʉ mDeety'a̱jttʉp es yʉ'ʉ ñija̱'a̱p ko mdʉgoy'a̱jtxʉbʉ tya̱a̱dʉ.
42012031	Naydyukjotmaydyúnʉdʉ miidsʉty es mjiky'áttʉt éxtʉm ja Dios dyajkutíky, es net yʉ'ʉ mmo'oyʉdʉt tʉgekyʉ di'ibʉ mdʉgoy'a̱jtxʉp.
42012032	’Katʉ mdsʉ'ʉgʉdʉ. Ʉjts miits ngwentʉ'áttʉp éxtʉm ja borreegʉ kwentʉ'a̱jtpʉ tkwentʉ'aty ja byorreegʉ. Nandʉ'ʉn yʉ Dios Teety 'yoyjya̱'a̱p es myajnʉjxʉdʉt ma̱ yʉ'ʉ yajkutíky.
42012033	’Tooktʉ di'ibʉ mmʉda̱jttʉp, es mo'oydyʉ di'ibʉ tʉgoy'a̱jtxʉp; tukjottʉgoydyʉ abʉjkʉn di'ibʉ ni wi'ix kyajátʉt, ja oy'a̱jtʉn jam tsa̱jpótm, ma̱ kyaj tyʉ́kʉt ja ma'tspʉ es ni tii di'ibʉ yajwindʉgóyʉp.
42012034	Mʉt ko ma̱ xymyʉdaty pʉjke'eky yʉ m'oy'a̱jtʉn, nan japʉ mjot mwinma̱'a̱ñ 'yity.
42012035	’Nayjyʉjp'íxʉdʉ mʉt ja mlamprʉ es xyajtóyʉt.
42012036	Dʉ'ʉn éxtʉmʉ po'oduumbʉ di'ibʉ 'yawijxypy yʉ wyindsʉ́n ko jyʉmbítʉt ma̱ tʉ 'yotsy pʉjkpʉ nigaabyʉ, es netyʉ dya''awa̱'a̱dsʉt ja tʉjk a̱a̱ ko kyuga̱jxʉt.
42012037	Jotkujk yʉ po'oduumbʉ di'ibʉ ja wyindsʉ́n pátʉp wijy ko jya̱'tʉt. Tʉy'a̱jtʉn n'anʉʉmʉdʉ ko ja wyindsʉ́n dyajnaxwaadsʉt ma̱ ja meesʉ es twingʉ'ʉyʉt es dyajkáyʉt.
42012038	Es oy jya̱'tʉt tsu'pʉn, o kajamóñʉm es yajpa̱a̱dʉt wijy, jotkujkʉ tadʉ po'oduumbʉ.
42012039	Es mnija̱'a̱dʉp miidsʉty kooxyʉp yʉ kudʉjk tnijawʉ ti oorʉ jya̱'tʉt yʉ ma'tspʉ, nétxyʉp 'yity wijy es kyajxyʉp ja toombʉ tyʉkʉ.
42012040	Miidsʉty nandʉ'ʉn nayjyʉjp'íxʉdʉ, ja'a ko kyaj xyñijáwʉdʉ na̱'a̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nja̱'tʉdʉts.
42012041	Net ja Peedrʉ dyajtʉʉy: —Windsʉ́n, ¿ti tʉ xypyʉjta'agyʉ tya̱dʉ ijxpajtʉn je'eyʉ mʉt ʉʉdsʉty, o mʉt nidʉgekyʉ ja̱'a̱y?
42012042	Es ja Jesús jyʉnáñ: —N'okpʉjtákʉm tu'ugʉ kudʉjk tmʉdaty tu'ugʉ tyuumbʉ di'ibʉ kuwijy es tyiimpy ti wyindsʉ́n tsyejpy. Ta ttukmʉnikaagʉ ja tyʉjk es dyajkáy dyaj'uugʉt ja po'oduumbʉty di'ibʉ jam.
42012043	Jotkujk ja tuumbʉ ko ja wyindsʉ́n jya̱'tʉt es pya̱a̱dʉdʉt tkuydyúñ di'ibʉ tʉ yajtuknipéky.
42012044	Tʉy'a̱jtʉn n'anʉʉmʉdʉ ko yʉ windsʉ́n ttuknipʉ́kʉdʉp tʉgekyʉ di'ibʉ myʉda̱jtypy.
42012045	Per pʉnʉ tadʉ po'oduumbʉ jotjʉna̱a̱mp: “Yʉ nwindsʉ́nʉts kyaj tsyojkja̱'ta̱'a̱ñ”, es net axʉʉk ttuuñ ja wiinkpʉty ja po'oduumbʉ, es yʉ'ʉ je'eyʉ kyaay 'yuknʉ es myúkʉnʉ.
42012046	Ko ja wyindsʉ́n jya̱'tʉt ja oorʉ ma̱ yʉ'ʉ kyaj tjʉjp'íxy, net tyukkumʉdówʉdʉt jantsy mʉk es yajpʉjta̱'a̱gʉt ma̱ ja ja̱'a̱y di'ibʉ kyaj tkuydyundʉ 'yayuk.
42012047	’Ja'a ko yʉ po'oduumbʉ di'ibʉ ñija̱'a̱p wi'ix yʉ wyindsʉ́n tjatseky es kyaj dʉ'ʉn tkuydyúñ es kyaj tmʉmʉdoy, nandʉ'ʉn yajtukkumʉdówʉt mʉj.
42012048	Per ja po'oduumbʉ di'ibʉ kyaj tnijawʉ wi'ix ttseky ja wyindsʉ́n es ttuñ di'ibʉ nitʉjkʉp ja tʉydyu'unʉn, je'eyʉ waanʉ yajtukkumʉdówʉt. Ja'a ko di'ibʉ wyindsʉ́n tʉ myo'oyʉty yʉ kyutujkʉn, yʉ'ʉ ana'amʉdʉp mʉk ja wyindsʉ́n, es di'ibʉ ni'igʉ yʉ kyutujkʉn tʉ myo'oyʉty yʉ wyindsʉ́n, nan ni'igʉ 'yana'amʉdʉt.
42012049	’Tʉts nmiñ naxwiiñ es nyajmíñʉts ja jʉʉn. Es njantsytsyékyʉts esxyʉp tyam tyoy.
42012050	Koonʉmts n'ayówʉdʉts, es njotmay'oogʉdʉts extʉ ko yajkuydyúnʉt.
42012051	¿Tii mjʉnándʉp miidsʉty kots ʉj tʉ nmʉmíñ yʉ jotkujk'a̱jtʉn ya̱ naxwiiñ? ¡Kyaj dyʉ'ʉnʉty! Je'eyʉ jotmay nyajmiiñʉts.
42012052	Tyam ñaywya̱'xa̱'a̱nʉdʉ ja̱'a̱y di'ibʉ nimʉgoxk ijttʉp ma̱ tu'ugʉ tʉjk. Nidʉgʉʉk tmʉdsip'aty ja nimajtskpʉ, es ja nimajtskpʉ tmʉdsip'aty nidʉgʉʉkpʉ.
42012053	Ja teety ttuk'ak'aty ja mya̱a̱nk, es ja ma̱a̱nk ttuk'ak'aty ja tyeety; es ja ta̱a̱k ttuk'ak'aty ja ñʉʉx, es ja nʉʉx ttuk'ak'aty ja tya̱a̱k; es ja xekxy naydyuk'ak'a̱jtʉdʉp ak ja'ajʉty.
42012054	Jesús nandʉ'ʉn t'anma̱a̱y ja ja̱'a̱y: —Ko miits xy'ixtʉ yʉ yaak pyʉde'eky ma̱ xʉʉ tsyi'ity, net mjʉna̱'a̱ndʉ: “Tu'uja̱a̱mp”, es net tyu'uy.
42012055	Es ko jyʉmbojy, net mjʉna̱'a̱ndʉ ko 'yana̱'a̱ñ, es net 'yañ.
42012056	Miidsʉty di'ibʉ nay'andíjʉdʉp es jyiky'attʉ tʉy'a̱jtʉn mʉʉt, mnija̱'a̱dʉp wi'ix jyata̱'a̱ñ ko pyojy es ko yaak pyʉde'eky, ¿ti ko xykyanijáwʉdʉ di'ibʉ Dios tyiimpy tyam ma̱ miidsʉty?
42012057	¿Es ti ko miidsʉty kʉ'ʉm xykyapayo'oydyʉ éxtʉm pyaadyʉty?
42012058	’Ko pʉ́n mni'ʉʉnʉdʉt es mnʉjxtʉ nimajtsk ma̱ ja kuduunk, nik oy ko mʉt mnayya'óyʉdʉt tu'am, kʉdiibʉ mnaymyʉnʉjxʉdʉt ma̱ fwezʉn, ja'a ko yʉ fwez mgʉyákʉdʉp ma̱ polʉsiiʉ, es mbʉjta̱'a̱gʉdʉt pujxndʉgóty.
42012059	N'anʉʉmʉts mij, ko jap mdʉ́kʉt, nétnʉm mbʉdsʉ́mʉt koonʉm xykyʉbajtta̱'a̱yʉt tʉgekyʉ.
42013001	Net ja ja̱'a̱y tnimiindʉ ja Jesús es ttukmʉmadyaktʉ éxtʉmʉ Pilatʉ 'yadʉ'ʉtsy ko dya'eeky Galileeʉ ja̱'a̱yʉty ma̱ ja artal ko Dios twindsʉ'ʉgʉdʉ.
42013002	Es ja Jesús jyʉnáñ: —¿Mjʉnándʉp xytyijy miidsʉty ko ni'igʉ pyekyjya'ayʉdyʉ tya̱dʉ Galileeʉ ja̱'a̱yʉty di'ibʉ o'ktʉ es kyaj dyʉ'ʉnʉty ja wiinkpʉ Galileeʉ ja̱'a̱yʉty?
42013003	Kyaj tyʉy'a̱jtʉnʉty. Per pʉn kyaj miits mjodʉmbittʉ, nandʉ'ʉn mdʉgooydya'aydyʉt.
42013004	Es ma̱a̱nʉm yʉ potsyʉ kʉjxmbʉ di'ibʉ xyʉ'a̱jtypy Silo'ee jyity es dya'e'ky nima̱jmókx tʉgʉʉk ja ja̱'a̱y, ¿mjʉnándʉp xytyijy miidsʉty ko ni'igʉ yʉ'ʉ pyekyjya'ayʉty es kyaj ja wiinkpʉ ja̱'a̱y di'ibʉ Jerusalén es kyaj 'yo'ktʉ? ¡Kyaj tyʉy'a̱jtʉnʉty!
42013005	Per pʉn miidsʉty kyaj mjodʉmbittʉ, nandʉ'ʉn mdʉgooydya'aydyʉt.
42013006	Net ja Jesús tpʉjtáky tu'ugʉ ijxpajtʉn: —Tu'ugʉ yedyʉjk tmʉdaty tu'ugʉ iigʉ kepy ma̱ ja kyam, es oj ñejxy es t'ixa̱'a̱ñ pʉn jamʉ iigʉ tsa̱'a̱m. Es ni ti tkapaty.
42013007	Net t'anma̱a̱y ja ja̱'a̱y di'ibʉ kywentʉ'a̱jtypy ja iigʉ: “Ix. Tyámʉts tʉgʉk jʉmʉjt kujk nmiñ es n'ʉxta̱'a̱yʉdsʉ tyʉʉmbʉ tadʉ iigʉ es kyajts ti nba̱a̱ty. Tim po'tʉ'ʉk. Kʉdiibʉ je'eyʉ 'yadsípʉt.”
42013008	Es ja ja̱'a̱y di'ibʉ kywentʉ'a̱jtypy ja kam 'yadsooy: “Windsʉ́n, wa'an t'ak'ity jatuk jʉmʉjt. Tyámʉts ja nax nda̱j'yúngʉt es mbʉjta̱'a̱gʉdʉts ja abu'udʉ.
42013009	Es kots dʉ'ʉn ndúnʉt, net n'ijxʉm kooxyʉp nyajtʉʉmp'átʉt ma̱ tadʉ jʉmʉjt myiñ. Es pʉn kyaj, ta xypyo'tʉ'ʉgʉt.”
42013010	Es ma̱ tu'ugʉ sa̱a̱bʉdʉ xʉʉ ja Jesús ya'ʉxpeky ma̱ ja tsa̱jptʉjk,
42013011	es ta tu'ugʉ toxytyʉjk di'ibʉ pʉjkʉp ma̱jmókx tʉgʉk jʉmʉjt. Yʉ ka'oybyʉ tʉ yajwʉ'ʉmʉnʉ jʉdsʉguty, es kyaj mba̱a̱t ñakytyʉy.
42013012	Es ko ja Jesús 'yijxʉ, net oj dyaxʉ es 'yanma̱a̱yʉ: —Ʉjts tyam mij nya''agʉda̱'a̱gʉp.
42013013	Es net ja kyʉ'ʉ ttuknikooñ ja toxytyʉjk, es net ja ñini'x tyʉʉda̱a̱y. Ta ja toxytyʉjk t'awda̱jty ja Dios.
42013014	Es jyot'ambejky ja di'ibʉ ijtp windsʉ́n ma̱ ja tsa̱jptʉjk, ja'a ko Jesús tʉ dya''agʉda'aky ma̱ sa̱a̱bʉdʉ xʉʉ tadʉ toxytyʉjk. Es ja tsa̱jptʉjkʉ ñʉwindsʉ́n t'anma̱a̱y ja ja̱'a̱yʉty: —Tu'uk tu'ugʉ sʉma̱a̱n tʉdujk xʉʉ mba̱a̱t mmindʉ es m'agʉda̱'a̱ktʉt, per sa̱a̱bʉdʉ xʉʉ kyaj mba̱a̱t.
42013015	Net ja Jesús 'yadsooy: —Miidsʉty di'ibʉ nay'andíjʉdʉp es jyiky'attʉ tʉy'a̱jtʉn mʉʉt, ¿ti kyaj miidsʉty sa̱a̱bʉdʉ xʉʉ xymyʉgájʉdʉ mburrʉ es ja mdsa̱jka̱a̱ es xyajnʉjxtʉ nʉ'ukpʉ?
42013016	Es tya̱dʉ toxytyʉjk yʉ'ʉ Abra̱a̱nʉ tyʉʉmp 'ya̱a̱ts, es ja mʉjku'ugópk Satanás tʉ ya'ítyʉty mʉdʉ tadʉ pa̱'a̱m ma̱jmókx tʉgʉk jʉmʉjt, ¿ti ko kyaj 'yagʉda̱'a̱gʉdʉ tya̱dʉ toxytyʉjk sa̱a̱bʉdʉ xʉʉ?
42013017	Es ko dʉ'ʉn ja Jesús jyʉnáñ, nidʉgekyʉ myʉdsip tsyoydyuunda̱a̱ydyʉ, es ja ja̱'a̱yʉty di'ibʉ tʉ tmʉdoy xyondakta̱a̱ydyʉ mʉt ja mʉj'a̱jtʉn di'ibʉ Jesús tʉ ttuñ.
42013018	Net ja Jesús jyʉnáñ: —¿Wi'ix ya'ixy ja Diosʉ kyutujkʉn, es tits mba̱a̱t mʉʉt nyajkijxyʉ?
42013019	Dʉ'ʉn éxtʉm tu'ugʉ mortás tʉʉmt di'ibʉ tu'ugʉ yedyʉjk tʉ twʉjy es yajnijeepy mʉdʉ nax, es yoñ éxtʉm tu'ugʉ kepyʉn es ja joonʉty tpʉjta̱'a̱ktʉ pya'an ma̱ tadʉ xye'entsy.
42013020	Es 'yakjʉnáñ ja Jesús: —¿Ti mba̱a̱t mʉt kyijxyʉ ja Diosʉ kyutujkʉn?
42013021	Dʉ'ʉn yʉ'ʉ éxtʉm ja levaduurʉ di'ibʉ tu'ugʉ toxytyʉjk pyʉjtákypy ma̱ mayʉ arinʉ es ttuktij'yo'oy koonʉm ñaydyuktʉjkʉdya'ayʉty.
42013022	Es ja Jesús dyaj'yo'oy ja tyu'u, ñejxy Jerusalén es ñaxy ka̱jpnga̱jpn es ya'ʉxpeky.
42013023	Es nidu'uk yajtʉʉjʉ: —Windsʉ́n, ¿je'eyʉ niwaanʉ di'ibʉ nitsokp? Es ja Jesús 'yadsooy:
42013024	—Jottʉgoydyʉ es mdʉ́kʉdʉt ma̱ tʉjk a̱a̱ xu'utspʉ, ja'a ko may ja ja̱'a̱y tyʉkʉya̱'a̱ndʉ, es kyaj mba̱a̱t tyʉ́kʉdʉ.
42013025	Es ko ja kudʉjk pyʉdʉ'ʉgʉt es dya''adúkʉt ja tʉjk a̱a̱, net miidsʉty di'ibʉ jap tʉja̱'p kyóxtʉp ja tʉjk a̱a̱, es mjʉna̱'a̱ndʉt: “Windsʉ́n, ya''awa̱'a̱ts ja mdʉjk esʉts ndʉ́kʉdʉt.” Es ja kudʉjk 'yadsówʉt: “Kyajts nnijawʉ mbʉ́n miidsʉty es ma̱ mdsoondʉ.”
42013026	Es miidsʉty xy'anʉʉmʉt: “Ʉdsa̱jtʉm oj n'okka̱'a̱yʉmbʉ ti'igyʉ, es mijts xya'ʉxpʉjk nga̱jpnótyʉts.”
42013027	Es yʉ kudʉjk m'adsówʉdʉt: “Tʉ n'anʉʉmʉdʉ ko kyajts nnijawʉ ma̱ mdsoondʉ. ¡Jʉga'aktʉ ja ya̱a̱ nidʉgekyʉ miidsʉty pojpʉ tuumbʉty!”
42013028	Jam ma̱ ja̱'a̱y jyʉ'ʉy ya̱'a̱xtʉt es ñaydyʉtska̱a̱dʉdʉt mʉt ja ayo'on, jam nandʉ'ʉn miits m'íttʉt ko xy'íxtʉt yʉ Abra̱a̱n, Isa̱a̱ esʉ Jakoob es nidʉgekyʉ Diosʉ kyuga̱jxpʉ ma̱ Diosʉ kyutujkʉn, es miits myaj'yojkpʉdsʉmándʉp tʉja̱'p.
42013029	Es ja ja̱'a̱y myina̱'a̱ndʉ jagam ma̱ xʉʉ pyʉdsemy es ma̱ xʉʉ tsyi'ity es ma̱ jʉmboj es ma̱ yukpoj, es ñaxwaatstʉt es kyáydyʉt ma̱ Diosʉ kyutujkʉn.
42013030	Es ta di'ibʉ tyam ʉx'ok, yʉ'ʉ nʉjxtʉp jawyiin; es di'ibʉ tyam jawyiin, yʉ'ʉ íttʉp ʉx'ok.
42013031	Es net jya̱jttʉ nija'ajʉty ja fariseeʉty, es t'anma̱a̱ydyʉ ja Jesús: —Tsoon ja ya̱a̱, ja'a ko ja Eroodʉs mya'oogánʉp.
42013032	Ta ja Jesús 'yadsooy: —Nʉjx anʉʉmʉdʉ tadʉ wax kots ʉj njʉna̱'a̱ñ: “Ʉjts nyajpʉdsʉmaambyʉts yʉ ka'oybyʉ es nya''agʉda̱'a̱gʉdʉts yʉ puma̱'a̱y, es nyajkʉxa̱'a̱ñʉts yʉ nduungʉts extʉ ko Dios jyʉna̱'a̱nʉtnʉm.”
42013033	Es mba̱a̱dʉts nyaj'yo'oyʉdʉts ja ndu'u extʉ koonʉmts nja̱'tʉdʉts Jerusalén. Mʉt ko kyaj mba̱a̱t tu'ugʉ Diosʉ kyuga̱jxpʉ 'yeeky pʉn kyaj jyápʉty Jerusalén.
42013034	Es ja Jesús 'yakjʉnáñ: —Miits Jerusalén ja̱'a̱yʉty, miits mya'o'ktʉp yʉ Diosʉ kyuga̱jxpʉty es xykyuka̱'a̱tstʉ ja di'ibʉ Dios kyejxypy. Kana̱k ok miidsʉty njayajmuka̱'a̱ñ éxtʉmʉ tutta̱a̱k dyajmíky ja tyutku'ungʉty kyaknbatkʉ'p, per kyaj xykyupʉjktʉ.
42013035	M'íxtʉp miidsʉty ko yʉ mdʉjk wyʉ'ʉma̱'a̱ñ kubak. Es n'anʉʉmʉdʉ ko kyajts xyñaky'íxtʉt extʉ ko tpa̱a̱dʉt ja xʉʉ es miits mjʉna̱'a̱ndʉt: “Dios kyunu'xʉp ja di'ibʉ miimp Nindsʉn'a̱jtʉmgyʉjxm.”
42014001	Ma̱ tu'ugʉ sa̱a̱bʉdʉ xʉʉ ja Jesús ñejxy kaabyʉ ma̱ tu'ugʉ windsʉ́n fariseeʉ tyʉjk, es támdʉm pya'íxyʉty yʉ wiinkpʉ fariseeʉty.
42014002	Es jam Jesús wyinduuy tu'ugʉ puma̱'a̱y di'ibʉ myʉda̱jtypy ja ki'ix.
42014003	Net ja Jesús dyajtʉʉy ja fariseeʉty es di'ibʉty tsa̱jptʉgóty ya'ʉxpʉjktʉp: —¿Ti ja ana'amʉn yajkutijkypy, es nya''agʉdákʉm ja puma̱'a̱y ma̱ sa̱a̱bʉdʉ xʉʉ, o kyajʉ?
42014004	Es yʉ'ʉjʉty wyʉ'ʉmda̱a̱ydyʉ amoñʉ. Net ja Jesús tkʉ'ʉnitooñ ja puma̱'a̱y es dya''agʉdaky, es t'anma̱a̱y es ñʉjxʉt.
42014005	Net ja Jesús t'anma̱a̱y ja fariseeʉty: —Pʉn miidsʉty yʉ m'u'unk o mdsa̱jka̱a̱ kuna̱jxp ma̱ tu'ugʉ nʉda̱jñ, ¿ti kyaj mij xyjuudʉt pójʉnʉ, oy jyatimsa̱a̱bʉxʉʉjʉty?
42014006	Es kyaj 'yadsoojʉmbijttʉ ni wi'ix.
42014007	Es ko t'ijxy ja Jesús yʉ ja̱'a̱yʉty di'ibʉ tʉ yajwóy ko twin'ixtʉ yʉ uñaaybyajn di'ibʉ windsʉ'kʉn mʉʉt ma̱ meesʉ, net myooyʉdʉ tadʉ ka̱jxwíjʉn:
42014008	—Ko pʉ́n mwówʉdʉt ma̱ tu'ugʉ xʉʉ ma̱ ja̱'a̱y pyʉka̱'a̱ñ, katʉ m'u'uñʉ ma̱ ja uñaaybyajn ja jʉjp'ámbʉ. Mba̱a̱t myiñʉ wiinkpʉ ja̱'a̱y di'ibʉ ni'igʉ mʉj ijtp es kʉdii mij,
42014009	es ja kudʉjk m'anʉʉmʉdʉt: “Wa'tsʉ'ʉk jaa es yʉ ja̱'a̱y 'yu'uñʉt.” Es mij mnʉjxʉt mʉt ja tsoydyu'un extʉ jam ʉx'am, es m'u'uñʉt.
42014010	Tyam nga̱jxwijy es ko myajwówʉt, u'uñʉ jam ʉx'am. Es ko myínʉt di'ibʉ tʉ mwóyʉty, net m'anʉʉmʉdʉt: “Mʉtnaymyaayʉbʉ, nax yamdsoo ma̱ uñaaybyajn di'ibʉ myʉda̱jtypy ja windsʉ'kʉn.” Es dʉ'ʉn xy'axá̱jʉt ja windsʉ'kʉn ma̱ ja ja̱'a̱y 'yu'uñʉdʉ mʉt mij ma̱ ja meesʉ.
42014011	Di'ibʉ naymyʉjpʉjtákʉp, yʉ'ʉ Dios puwijtsʉp; es di'ibʉ naybyʉjtákʉp yuunk naxypyʉ, yʉ'ʉ Dios ya'ítʉp mʉj.
42014012	Es ja Jesús t'anma̱a̱y nandʉ'ʉn ja kudʉjk di'ibʉ tʉ twoy: —Ko xywyówʉt ja ja̱'a̱y kaabyʉ, katʉ xywyowdʉ yʉ mmʉtnaymyaayʉbʉ es ja mmʉgu'uktʉjk, o mmʉdʉjkpa̱'a̱, o mʉkja̱'a̱ydyʉjk, di'ibʉ óknʉm mij mwówʉdʉp nandʉ'ʉn.
42014013	Kyaj dyʉ'ʉnʉty. Ko ja̱'a̱y xywyówʉt ma̱ xʉʉ xytyuna̱'a̱ñʉty, mwówʉp yʉ ayoobʉ ja̱'a̱y, yʉ ʉxneybyʉ es yʉ wiintspʉ.
42014014	Pʉn mdiimbyʉ dʉ'ʉn, mgunu'xʉdʉp ja Dios, ja'a ko yʉ'ʉjʉty kyaj mba̱a̱t dyajjʉmbíttʉ. Dios myajjʉmbijtxʉdʉp ma̱ naty jyikypyeky ja ja̱'a̱yʉty di'ibʉ jiky'a̱jttʉp tʉy'a̱jtʉn mʉʉt.
42014015	Es ko tmʉdooy yʉ tya̱a̱dʉ, tu'ugʉ di'ibʉ naty jam uñaapy ma̱ ja meesʉ t'anma̱a̱y ja Jesús: —¡Jotkujk di'ibʉ kaapy ma̱ ja Diosʉ kyutujkʉn!
42014016	Net ja Jesús jyʉnáñ: —Tu'ugʉ kudʉjk ttuna̱'a̱ñ tu'ugʉ mʉj xʉʉ. Net twooy may ja ja̱'a̱yʉty.
42014017	Es óknʉm ma̱ ja oorʉ tpaty ma̱ 'ya'ux'ata̱'a̱ndʉ, tkejxy tu'ugʉ tyuumbʉ es t'anʉʉmʉt ja ja̱'a̱yʉty: “Mindʉ. Tʉ net yajpʉjtakta̱'a̱y tʉgekyʉ.”
42014018	Es nidʉgekyʉ di'ibʉ tʉ twoy jyʉnandʉ: “Dʉ'ʉn xy'oknama'xʉt.” Tu'uk jyʉnáñ: “Ja'a ko tyámʉts tʉ njuy tu'ugʉ nax, es yʉ'ʉts nʉjx n'ixa̱'a̱ñ. Tunʉ may'a̱jtʉn, dʉ'ʉn xy'oknama'xʉt.”
42014019	Es jatu'uk jyʉnáñ: “Yʉ'ʉts tʉ njuy mʉgoxk mankwernʉ yuubʉ, es yʉ'ʉts nʉjx n'ijxmatsa̱'a̱ñ pʉ́n yuup. Tun may'a̱jtʉn, dʉ'ʉn xy'oknama'xʉt.”
42014020	Es jatu'uk jyʉnáñ: “Tyámʉts ndimpʉjkta̱'a̱y. Kyajts mba̱a̱t nnejxy.”
42014021	Es ko ja tuumbʉ jyʉmbijty, net ja wyindsʉ́n t'anma̱a̱y tʉgekyʉ. Net ja wyindsʉ́n 'yajkʉ, es t'anma̱a̱y ja tyuumbʉ: “Nʉjx tyamyʉ woomúk yʉ ja̱'a̱yʉty di'ibáty mʉj tu'a̱a̱y mutsk tu'a̱a̱y, es xyajmínʉt ja ya̱a̱ nidʉgekyʉ ayoobʉ ja̱'a̱yʉty esʉ ʉxneybyʉ esʉ wiintspʉ.”
42014022	Es óknʉm ja tuumbʉ t'anma̱a̱y ja wyindsʉ́n: “Tʉts nduñ éxtʉm tʉ mjʉna̱'a̱ñ, es tápnʉm 'yak'awa̱'a̱dsʉty yʉ luga̱a̱r.”
42014023	Es ja wyindsʉ́n t'anma̱a̱y ja tyuumbʉ: “Nʉjx, ak'ix ma̱ ka̱jpnba̱'a̱ es ma̱ padu'u, es myíndʉt yʉ ja̱'a̱y esʉts yʉ ndʉjk 'yútsʉt.
42014024	Ja'a ko di'ibʉts tʉ njawoy jawyiin es kyaj myindʉ, tyam kyajts nnakymyo'oyʉt es kyáyʉt.”
42014025	Es ma̱ tyimnejxy ja Jesús, pyanejxyʉty ja mayjya'ay. Ta ja Jesús 'yijxʉmbijty es jyʉnáñ:
42014026	—Pʉn xyñimina̱a̱mbʉts éxtʉmts yʉ n'ʉxpʉjkpʉ, jawyiinʉts xytsyókʉt ʉj es óknʉm yʉ mdeety mda̱a̱k esʉ mnʉdo'oxy es yʉ m'u'unk es yʉ mmʉga'axʉty, es mij kʉ'ʉm. Es pʉn kyajʉ dʉ'ʉn xytsyeky, kyaj mba̱a̱t m'ity éxtʉmdsʉ n'ʉxpʉjkpʉ.
42014027	Es kyaj mba̱a̱t n'ʉxpʉjkpʉ'áty pʉn kyajts xypyadsooñ es mjiky'átʉt éxtʉm tu'ugʉ ja̱'a̱y di'ibʉ pyagiipy ja kyruuz ko 'yo'kʉn tninejxy.
42014028	’Pʉn miits nidu'uk mgojaampy tu'ugʉ potsy kʉjxm, ¿kyaj jawyiin xy'oktúnʉt ja mgwentʉ es xy'íxʉt wi'ix xya''aba̱a̱dʉt?
42014029	Es pʉn je'eyʉ tʉ xyñida̱jʉ ja mbotsy es kyaj mba̱a̱t xyñakyya''abety, nidʉgekyʉ ja̱'a̱yʉty mij mdukxi'igʉdʉt
42014030	es jyʉna̱'a̱ndʉt: “Tadʉ ja̱'a̱y je'eyʉ tʉ tpojtse'egyʉ es kyaj t'ok'ya''abajnʉ.”
42014031	’O pʉn tu'ugʉ rey mʉt ma̱jk mil yʉ syolda̱a̱dʉ tsyiptuna̱'a̱ñ mʉt jatu'ugʉ rey di'ibʉ myʉda̱jtypy i'px mil yʉ syolda̱a̱dʉ, ¿kyaj jawyiin tniwinmayʉ pʉn mada̱'a̱gʉp o kyaj?
42014032	Es pʉn kyaj, netyʉ tkexy tu'ugʉ kyugajxy ko naty jagámnʉm myiñ ja myʉdsip es t'anʉʉmʉt ko wa'an tme'xy es dʉ'ʉñʉ 'yítʉt.
42014033	’Nan nidu'ugʉty miidsʉty, pʉn kyaj xymyastu'uty tʉgekyʉ di'ibʉ mmʉda̱jtypy, kyaj mba̱a̱t m'ity éxtʉmts ʉj ja n'ʉxpʉjkpʉ.
42014034	’Yʉ ka̱a̱n oy. Per pʉn tʉgooyñʉp ja tya̱'a̱mts'át, ¿wi'ix mba̱a̱t ñakytyúñ?
42014035	Kyaj ñaky'óyʉty, ni ma̱ nax es ni ma̱ ja abu'udʉ 'yity niko'obéty. Je'eyʉ dʉ'ʉñʉ ñatʉgooyñʉ. Di'ibʉ mʉdoodʉp, wa'an tjaygyúkʉdʉ.
42015001	Es ja yajkugʉbajtpʉtʉjk es pʉ́nʉty 'yandijtʉp pekyjya'ayʉty tnimʉjwa̱'ktʉ ja Jesús es tmʉdowa̱'a̱ndʉ ja 'yʉxpʉjkʉn.
42015002	Pa̱a̱ty yʉ fariseeʉty es ja di'ibʉty tsa̱jptʉgóty ya'ʉxpʉjktʉp ñay'anma̱a̱yʉdʉ: —Tya̱dʉ ja̱'a̱y 'yaxá̱jʉp ja pekyjya'ayʉty es kyaydyʉ mʉʉt.
42015003	Net ja Jesús tpʉjtáky tu'ugʉ ijxpajtʉn:
42015004	—Pʉn miidsʉty nidu'uk mmʉda̱jtypy tuk mʉgo'pxʉ mborreegʉ es tu'uk tyʉgoy, ¿ti kyaj xyajwʉ'ʉmʉdʉ tadʉ ma̱jta̱'px ma̱jmókx ma̱jtáxkpʉ jam aamyóty es nʉjx xy'ʉxta̱'a̱y di'ibʉ tʉ tyʉgoy extʉ ko xypya̱a̱dʉt?
42015005	Es ko xypya̱a̱dʉt, xypyʉjta̱'a̱gʉt mgejkykyʉjxy es mxonda̱'a̱gʉt.
42015006	Es ko mja̱'tʉt ma̱ mdʉjk, xy'anʉʉmʉdʉ mmʉtnaymyaayʉbʉ es ja mmʉdʉjkpa̱'a̱: “Xonda̱'a̱ktʉ mʉt ʉj, ko tʉts nba̱a̱ty ja nborreegʉts di'ibʉ naty tʉ tyʉgoy.”
42015007	Tʉy'a̱jtʉn n'anʉʉmʉdʉ ko nandʉ'ʉn tam ni'igʉ ijt xondakʉn tsa̱jpótm mʉt tu'ugʉ pekyjya'ay jyodʉmbity es kyaj mʉt ja nima̱jta̱'px ma̱jmókx ma̱jtáxkpʉ ja̱'a̱y di'ibʉ nayjya̱'a̱dʉp ko jyiky'attʉ tʉy'a̱jtʉn mʉʉt es kyaj jyodʉmbittʉ.
42015008	’O pʉn tu'ugʉ toxytyʉjk myʉda̱jtypy ma̱jk ja meeñ es dyajtʉgóy tu'uk, ¿ti kyaj dyajtoye'eky ja jyʉʉn es tyʉ́kʉt padʉ'kpʉ jap tʉgoty es t'ʉxta̱'a̱yʉt odya'agyʉ extʉ ko tpa̱a̱dʉt?
42015009	Es ko tpa̱a̱dʉt, net dyajnaymyúkʉdʉt ja myʉgu'uktʉjk es ja myʉdʉjkpa̱'a̱, es t'anʉʉmʉt: “Xonda̱'a̱ktʉ mʉt ʉj, ja'a ko tʉts nba̱a̱ty ja nmeeñ di'ibʉdsʉ naty tʉ nyajtʉgóy.”
42015010	Es ja Jesús jyʉna'añ nandʉ'ʉn: —N'anʉʉmʉ miidsʉty, ta yʉ ijt xondakʉn ma̱ Dios ja 'yánklʉsʉty mʉt tu'ugʉ pekyjya'ay ko jyodʉmbity.
42015011	Net ja Jesús tpʉjtáky jatu'ugʉ ijxpajtʉn: —Tu'ugʉ yedyʉjk tmʉda̱jty majtskʉ mya̱a̱nk.
42015012	Es ja mutskpʉ t'anma̱a̱y ja tyeety: “Tatʉ, xymyo'oyʉpts ja nguma̱'a̱ñʉts di'ibʉts ʉj xypyatp.” Net ja tyeety dyajwa'xy ja kuma̱'a̱ñ es tmooy.
42015013	Es ko waanʉ 'yijty, net ja 'yu'unk ja mutskpʉ dyajmujkta̱a̱y ja kyuma̱'a̱ñ, es oj ñʉjxnʉ jagam ma̱ wiink naxwíñʉdʉ. Es jam dyajkʉjxta̱a̱y ja myeeñ mʉt ja axʉʉkpʉ jyiky'a̱jtʉn.
42015014	Es ko ja myeeñ oj dyajkʉjxta̱a̱yñʉ tʉgekyʉ, net myiiñ ja mʉk yuu ma̱ tadʉ naxwíñʉdʉ, es 'yayu'a̱jnʉ.
42015015	Net t'ʉxta̱a̱y ja tyuunk ma̱ tu'ugʉ yedyʉjk di'ibʉ jap kuga̱jpn. Net kyajxʉ kyamoty es tkwentʉ'átʉt ja ʉdsʉm.
42015016	Esʉ tadʉ mixy jantsy yu'o'kʉp. Kyaj ti mʉʉt ja jyot dya'útsʉt, extʉ jyajʉ'xánnʉ di'ibʉ dʉ'ʉn kʉxʉ'kp éxtʉmʉ tsejtsyʉn, di'ibʉ ʉdsʉm jyʉ'xtʉp, es ni ti pʉ́n kyamo'oyʉty.
42015017	’Net jyotmay'e'ky es jyʉnáñ: “¡Nʉ'ʉndsʉ ndeety tmʉdaty yʉ tuumbʉ ma̱ tyʉjk es tmo'oy ja kya'ay 'yukʉn nanadʉkʉ es ʉj ja ya̱a̱ n'ayóyʉts mʉt ja yuu!
42015018	N'oknʉjxnʉts ma̱dsʉ ndeety, es n'anʉʉmʉdʉts: Tatʉ, tʉts nduundʉgóy mʉt ja Dios es mʉt mij.
42015019	Kyajts xyñakyñitʉkʉ es mjʉna̱'a̱nʉt kots mij xy'u'ungʉty. Axá̱jʉgʉts éxtʉm tu'ugʉ mduumbʉ.”
42015020	Net tyu'udʉjkʉ es ñejxy ma̱ ja tyeedyʉ tyʉjk. Es ko naty myíñʉm jagam, yʉ tyeety 'yijxʉ es pya''ayoojʉ, es ñejxy oj jyʉjp'yo'oyʉty, es 'yaxa̱jʉ es myʉnaanʉ es tsyu'xʉ.
42015021	’Net ja 'yu'unk 'yanma̱a̱yʉ: “Tatitu'unk, tʉts nduundʉgóy ma̱ Dios es mʉt mij. Kyajts xyñakyñitʉkʉ es mjʉna̱'a̱nʉt kots mij xy'u'ungʉty.”
42015022	Ta ja tyeety t'anma̱a̱y ja pyo'oduumbʉty: “Juuttʉ pojʉn yʉ wit ja oybyʉ es tukpʉjta̱'a̱ktʉ. Es mo'oydyʉ nandʉ'ʉn tu'ugʉ kyʉjiits es yʉ kyʉ'ʉk,
42015023	es yajmíndʉ ja tsa̱jka̱a̱ ja ni'xpʉ es xya'oogʉt es nga̱'a̱y n'úkʉm es ja xʉʉ ndu'unʉm.
42015024	Ja'a ko tya̱dʉ n'u'ungʉts dʉ'ʉn éxtʉm tʉ 'yo'knʉ, es tʉ jya'ty jatʉgok. Es tʉ naty tyʉgooyñʉ, es tyam tʉ nba̱a̱dyʉts jatʉgok.” Net ja xʉʉ ttuundʉ.
42015025	’Es ja 'yu'unk ja ka'axkópk japʉ naty kamoty tyuñ. Es ko jyajty tʉjk wingón, net tmʉdooy ko ja̱'a̱y xyu'uxy es 'yatstʉ.
42015026	Net dyaxʉ tu'ugʉ tuumbʉ es dyajtʉʉy: “¿Ti tuun ja̱jtʉp?”
42015027	Es ja tuumbʉ 'yadsooy: “Yʉ m'utsy tʉ jya'ty esʉ mdeety tʉ tni'ana'amʉ es 'yoogʉt ja tsa̱jka̱ ni'x mʉt ko tʉ jya'ty oy mʉk.”
42015028	Es ja ka'axkópk jyot'ambejky. Kyaj jap tyʉkʉyáñ. Net ja tyeety pyʉdseemy es 'yanma̱a̱yʉ: “Tʉkʉ.”
42015029	Es yʉ'ʉ t'anma̱a̱y ja tyeety: “Mnija̱'a̱p na̱a̱k jʉmʉjtʉts mij tʉ nmʉdúñ, es kyajts mij nmʉdʉgoy ni na̱'a̱, es ni je'eyʉts xykyamo'oy tu'ugʉ tsyibu'unk es ndúnʉdʉts yʉ nxʉʉ mʉdʉdsʉ nmʉtnaymyaayʉbʉ.
42015030	Es tyam tʉ jya'tyʉ tadʉ m'u'unk di'ibʉ mmeeñ axʉʉk tʉ ttuñ mʉt ja kujeñdyo'oxyʉty, es tʉ xya'eeky yʉ tsa̱jka̱ ni'x mʉt ko tʉ jyʉmbity.”
42015031	’Net ja tyeety jyʉnáñ: “Nitʉ, mij dʉ'ʉñʉm m'ity mʉt ʉjts, es tʉgekyʉ di'ibʉts ʉj nmʉda̱jtypy, mijtsʉ mja'a.
42015032	Es tyam oy ndu'unʉm tya̱dʉ xʉʉ es nxondákʉm, mʉt ko tya̱dʉ m'utsy dʉ'ʉn éxtʉm ko tʉ 'yo'knʉ naty, es tyam tʉ jyʉmbity jiiky. Tʉ naty tyʉgooyñʉ, es tyam tʉ nbátʉm jatʉgok.”
42016001	Nandʉ'ʉn ja Jesús t'anma̱a̱y ja 'yʉxpʉjkpʉtʉjk: —Jaa tu'uk ijtyʉ windsʉ́n mʉkja̱'a̱y es myʉda̱jtypy tu'ugʉ tyuumbʉ di'ibʉ kywentʉ'a̱jtypy ja jyiky'a̱jtʉn. Es ja mʉkja̱'a̱y ya''awa̱'a̱nʉ ko yʉ tyuumbʉ ttuñ axʉʉk ja jyiky'a̱jtʉn.
42016002	’Net ja wyindsʉ́n myʉjwoojʉ es yajtʉʉjʉ: “¿Tii dʉnʉ tya̱a̱dʉ éxtʉm jyʉna̱'a̱ndʉ mʉt mijts? N'okwijtsʉm yʉ kwentʉ éxtʉm tʉ mduñ, ja'a ko kyaj nnakyyajtuna̱'a̱ñ.”
42016003	Net ja tuumbʉ ñayjyʉnanʉ kʉ'ʉm: “¿Titsʉ net ndúnʉp tyam? Yʉ nwindsʉ́nʉts xypyʉjkʉya̱a̱mbʉts yʉ nduungʉts. Kyajts nmʉdaty yʉ mʉja̱a̱ esʉts nnaxtúnʉt, es tsoydyuumbʉts nandʉ'ʉn esʉts n'amdówʉt yʉ limosnʉ.”
42016004	Net ñayjyʉnanʉ wyinma̱'a̱ñóty: “Tʉts nnijawʉ wi'ixʉts ndúnʉt es nmʉdátʉdʉts pʉ́nʉts xy'axá̱jʉp ma̱ tyʉjk kots ʉj kyaj nduunk nba̱a̱dʉt.”
42016005	Net tmʉgajxy nidu'uk nidu'uk di'ibʉ myʉni'xy'ajtypy ja wyindsʉ́n. Ja jawyiinʉ dʉ'ʉn dyajtʉʉy: “¿Nʉ'ʉn xymyʉni'xy'áty ja nwindsʉ́nʉts?”
42016006	Es ja'a 'yadsooy: “Ja'ats nmʉni'xyʉty tʉgʉk mil litrʉ yʉ aseytʉ oliivʉ.” Net ja di'ibʉ kywentʉ'a̱jtypy 'yanma̱a̱yʉ: “Tya̱a̱ mneky. U'uñʉ pojʉn es yajkoj jatu'uk es xypyʉjta̱'a̱gʉt mil jakujm je'eyʉ.”
42016007	Es óknʉm dyajtʉʉy jatu'uk: “¿Nʉ'ʉn mij xymyʉni'xyʉty yʉ nwindsʉ́nʉts?” Es ja'a 'yanma̱a̱yʉ: “I'px tuktujk mil kilʉ yʉ triigʉ.” Es ja di'ibʉ kywentʉ'a̱jtypy 'yanma̱a̱yʉ: “Tya̱a̱ mneky. Yajkoj ja wiinkpʉ es xyákʉt je'eyʉ i'px majtsk mil.”
42016008	Es ko ja wyindsʉ́n tnija̱'a̱jʉ, net ñiga̱jxʉ oyʉ tadʉ tuumbʉ, ja'a ko kuwijy mʉt tadʉ wyinma̱'a̱ñ. Es ja Jesús jyʉnáñ: —Ya̱ naxwiiñ, ta mayjya'ay di'ibʉ jiky'a̱jtp je'eyʉ meeñ ttsoktʉ es dyajnipata̱'a̱ndʉ es myʉkja̱'a̱y'ata̱'a̱ñ mʉt ja jyiky'a̱jtʉn. Es tadʉ adsojkpʉ kyuwijyʉty wi'ix tyónʉt ma̱ ja wyindsʉ́n es tsyókʉdʉt ja myʉgu'uktʉjk. Per ja ja̱'a̱yʉty di'ibʉ tyunándʉp éxtʉm ja Dios ttsekyʉn, kyaj dʉ'ʉn 'yadʉ'ʉtstʉ.
42016009	’Dʉ'ʉnʉts miits n'anʉʉmʉdʉ ko ja pʉjta'aky ya̱ naxwiiñ ma̱ ja ja̱'a̱y di'ibáty tyuundʉp ja axʉk'a̱jtʉn, yajtúndʉ yʉ pʉjta'aky pʉn wi'ix ja ja̱'a̱y mʉʉt mnaymyáyʉdʉt es ko naty kyexy, net myajkupʉ́ktʉt ma̱ ja winʉ xʉʉ winʉ tiempʉ tsʉna̱a̱ydyákn.
42016010	’Es pʉ́n kyuydyiimpy mʉt ja waanʉbʉ di'ibʉ ja wyindsʉ́n tukmʉ'ijxʉp, nandʉ'ʉn tkuydyúñ mʉt ja maybyʉ. Es pʉ́n toomp waanʉ, nandʉ'ʉn tyoñ mʉt ja kajaabʉ.
42016011	Pa̱a̱ty pʉ́n kyaj tkuydyúñ di'ibʉ wyindsʉ́n tukmʉ'ijxʉp ya̱ naxwiiñ, Dios nan kyaj myo'oyʉdʉt ja jotkujk'a̱jtʉn jam tsa̱jpótm.
42016012	Es pʉn miidsʉty kyaj yajxón xykyuydyundʉ di'ibʉ yʉ mwindsʉ́n jya'a'a̱jtypy, ¿wi'ix xytsyeky es myajmo'oyʉt di'ibʉ mij mja'a'átʉp?
42016013	’Ni pʉ́n po'oduumbʉ mba̱a̱t tkamʉdúñ majtskʉ wyindsʉ́n. Ja'a ko pʉn tuump yajxón ma̱ ja wyindsʉ́n ja jawyiimbʉ, kyaj mba̱a̱t ñakytyúñ yajxón ma̱ ja myʉmajtskpʉ. Es pʉn ja myʉmajtskpʉ wyindsʉ́n tsyejpy ni'igʉ es tyuñ yajxón mʉt yʉ'ʉ, kyaj mba̱a̱t ja jawyiimbʉ tnakymyʉdúñ. Pa̱a̱ty n'anʉʉmʉ miidsʉty ko kyaj mba̱a̱t xymyʉdúñ yʉ Dios pʉn mbʉjtákypy ja mwinma̱'a̱ñ ma̱ ja meeñ.
42016014	Es ja fariseeʉty di'ibʉ 'yadsojktʉp ja meeñ tmʉdoo'íttʉ tʉgekyʉ es ja Jesús ttukxi'iktʉ.
42016015	Net ja Jesús t'anma̱a̱ydyʉ ja fariseeʉty: —Miits mnayyajnáxʉdʉ éxtʉm di'ibʉ jiky'a̱jtp tʉy'a̱jtʉn mʉʉt ma̱ ja mayjya'ayʉty. Per ja Dios kyaj mba̱a̱t xywyin'ʉʉndʉ, ja'a ko yʉ'ʉ ñija̱'a̱p ja mjot mwinma̱'a̱ñ. Es pʉ́n naybyʉjtákʉp mʉj, Dios 'yʉxtijpy.
42016016	’Extʉ ma̱ jyiky'ajty ja Fwank Yajnʉbajtpʉ 'yijty ja Moisesʉ 'yana'amʉn es ja Diosʉ kyuga̱jxpʉty ja 'yʉxpʉjkʉn. Per óknʉm ma̱ yʉ Fwank es tyamba̱a̱t yajka̱jxwa'xy ja oybyʉ ayuk di'ibʉ ñigajxypy ja Diosʉ kyutujkʉn, es mayjya'ay 'yʉxta̱a̱ydyʉp wi'ix agwanʉ tyʉ́kʉdʉt ma̱ Diosʉ kyutujkʉn.
42016017	’Pʉn kyaj 'yoktuunnʉ ni tuk peky ja letrʉ di'ibʉ jyaa'a̱jtypy ja Moisesʉ 'yana'amʉn, jawyiin kyutʉgóyʉt ja tsa̱jp esʉ nax.
42016018	’Pʉn tu'ugʉ yedyʉjk myastutypy ja ñʉdo'oxy es pyeky mʉt ja wiinkpʉ, yajtʉgeepy ja pʉjk úkʉnʉ wyindsʉ'kʉn. Es di'ibʉ pʉjkp mʉt tu'ugʉ toxytyʉjk di'ibʉ tʉ ñaymyastu'udyʉty, nandʉ'ʉn yajtʉgeepy ja pʉjk úkʉnʉ wyindsʉ'kʉn.
42016019	Es nandʉ'ʉn jatu'uk tmadya'aky ja Jesús: —Jaa tu'uk ijty ja mʉkja̱'a̱y es ja wyit tpʉjta'aky ak oybyʉ. Es bom bom jyantsykyay jyantsy'iiky éxtʉm ja ja̱'a̱y xyʉdúñ.
42016020	Es jam tu'uk ijty nandʉ'ʉn ja yedyʉjk jantsy ayoop es txʉ'aty Lázarʉ, di'ibʉ naty ja nini'x tʉgekyʉ ak pu'uts. Es jam yajmastúty ma̱ mʉkja̱'a̱yʉ tyʉjk a̱a̱.
42016021	Tya̱dʉ ayoobʉ ja̱'a̱y, yʉ'ʉ jyanayya'utsanʉ mʉt ja di'ibʉ ka̱'a̱p ma̱ ja mʉkja̱'a̱yʉ myeesʉ. Es ja uk ñiwéyʉty ma̱jaty ja pyu'uts.
42016022	’Es net 'yo'knʉ ja Lázarʉ, es ja anklʉs yajnʉjxʉ ma̱ ja Abra̱a̱n 'yity. Net ja mʉkja̱'a̱y 'ye'ky nandʉ'ʉn, es dyajnaxtʉjkʉdʉ,
42016023	es ñejxy ayoodaknóty. Net 'yijxe'ky es t'ijxy ja Abra̱a̱n esʉ Lázarʉ.
42016024	Ta yaxkeky: “¡Apteety Abra̱a̱n, pa''ayoogʉts! Kax yʉ Lázarʉ es dyajxoogʉt yʉ kyʉ'ʉ jʉjp mʉt yʉ nʉʉ es min dyajxeemy yʉ nya'anʉts, ja'a ko nʉgoots n'ok'ayoonʉ mʉk ma̱ tya̱dʉ jʉʉn.”
42016025	’Es ja Abra̱a̱n 'yanma̱a̱yʉ: “Nitʉ, jamyats ko mij tʉ m'ity oy ko tʉ mjiky'aty, es yʉ Lázarʉ tʉ 'yayoy. Yʉ'ʉ tyam jotkujk'a̱jtp, es mij m'ayoy.
42016026	Nandʉ'ʉn ja Dios tʉ tpʉjta'aky tu'ugʉ mʉj wok di'ibʉ abeky xya'ijtʉm, es kyaj pʉ́n mba̱a̱t ñejxy jamdsoo es ni pʉ́n ya̱dsoo mba̱a̱t kyamíñ.”
42016027	’Net ja mʉkja̱'a̱y jyʉnáñ: “Tunʉ may'a̱jtʉn, apteety Abra̱a̱n, kax yʉ Lázarʉ ma̱dsʉ ndeety yʉ tyʉjk
42016028	ma̱ts nmʉdaty nimʉgoxktsʉ n'utsy, es t'anʉʉmʉt kʉdiibʉ ya̱a̱ myínʉt nandʉ'ʉn ma̱ tya̱dʉ ayoodákn.”
42016029	’Es ja Abra̱a̱n jyʉnáñ: “Yʉ'ʉjʉty myʉda̱jttʉp di'ibʉ Moisés es ja Diosʉ kyuga̱jxpʉ kyʉxja̱a̱ydyʉ. ¡Wa'an tpadundʉ!”
42016030	’Es ja mʉkja̱'a̱y 'yadsooy: “Tʉy'a̱jtʉn, apteety Abra̱a̱n. Per pʉn nidu'uk yʉ o'kpʉ jyikypyʉ́kʉt es ñʉjxʉt ma̱ yʉ'ʉjʉty, yʉ'ʉ yajtʉga̱jtsxʉp yʉ wyinma̱'a̱ñ.”
42016031	’Es ja Abra̱a̱n 'yanma̱a̱yʉ: “Pʉn kyaj tpadúñ ja Moisesʉ 'yana'amʉn es di'ibʉ jyaaydyʉ ja Diosʉ kyuga̱jxpʉ, nan kyájʉm tmʉbʉ́kʉt oy jyajikypyʉjkpʉ tu'ugʉ o'kpʉ.”
42017001	Jesús t'anʉʉmʉ ja 'yʉxpʉjkpʉty: —Taa di'ibʉ ja ja̱'a̱y yajpekytyiimpy. ¡Per pʉroobʉ tadʉ ja̱'a̱y di'ibʉ yʉ myʉgu'uk yajtʉgeepy!
42017002	Nik oy es yajpʉjta̱'a̱gʉt mejyñóty mʉt tu'ugʉ pa̱a̱n yajtuk'yo'ktʉ́yʉt es kyaj ko yʉ myʉgu'uk dyajtuundʉgóy.
42017003	’Mnaygywentʉ'átʉdʉp mijts. Es pʉn yʉ m'utsy mmʉdʉgooyʉp, ka̱jxwij. Es pʉn jodʉmbijtp, pojpʉma'x.
42017004	Oy mmʉdʉgóyʉdʉt mij jʉxtujk ok tu'ukpʉ xʉʉ es jʉxtujk ok myínʉt es jyʉna̱'a̱nʉt: “Ma'xkʉts”, pes mma'xʉp.
42017005	Es ja apóstʉlʉty t'anma̱a̱ydyʉ ja Jesús: —Windsʉ́n, tukmʉbʉjkʉts waanʉ ni'igʉ.
42017006	Es ja Jesús 'yadsoojʉ: —Oyxyʉp je'eyʉ waanʉ xymyʉdaty ja mʉbʉjkʉn éxtʉm tu'ugʉ mutsk mortás pa̱jk, mba̱a̱txyʉp xy'anʉʉmʉ yʉ mʉj kepy: “Nʉjx m'ity jap mejyñóty”, es mmʉmʉdówʉdʉp.
42017007	’Pʉn mmʉda̱jtypy miidsʉty tu'ugʉ mduumbʉ es tsu'pʉn ja tuumbʉ jyʉmbijnʉ ma̱ mdʉjk, tʉ oj yu'uy kamoty o tʉ tkwentʉ'aty ja mborreegʉ, m'anʉʉmʉp: “Nax tʉgoty. U'uñʉ es mgáyʉt.”
42017008	Kyaj, ¿kʉdii? Ni'igʉ t'anʉʉmʉ: “Ya''aba̱a̱dʉts ja n'a'ux esʉts ʉj n'a'ux'átʉt. Oknʉm mba̱a̱t mij mja'a xya''aba̱a̱dʉ es m'a'ux'átʉt.”
42017009	Es ko tkuydyúñ éxtʉm tyuk'ane'emyʉty ja wyindsʉ́n, ¿ti mba̱a̱t ja wyindsʉ́n jyʉna'añ: “Dios kujúyʉbʉ?” Kyaj, ¿kʉdii?
42017010	Nandʉ'ʉn miidsʉty ko xykyuydyuunda̱'a̱y tʉgekyʉ di'ibʉ Dios tʉ mduk'ane'emyʉty, mjʉna̱'a̱ndʉp: “Tʉ ndu'unʉm je'eyʉ di'ibʉ tʉ nyajtuk'ana'amʉm.”
42017011	Es ja Jesús tyu'uyo'oy es ñejxy Jerusalén. Jam ñajxy ma̱ ñaybyaadyʉty yʉ Samaaryʉ mʉt ja Galileeʉ.
42017012	Es ko jyajty ma̱ tu'ugʉ ka̱jpn, net tpattʉ ma̱jk ja yedyʉjk di'ibʉ myʉda̱jttʉp ja leprʉ pa̱'a̱m. Jagam ja tyánʉdʉ éxtʉm jyʉna'añ ja Diosʉ 'yana'amʉn,
42017013	es yaxkaktʉ: —Jesús, Windsʉ́n, pa''ayoogʉts ʉʉdsʉty.
42017014	Es ko Jesús 'yijxʉ, net 'yanma̱a̱yʉ: —Nʉjxtʉ ma̱ ja teety es m'íxʉdʉt. Es ko oj ñʉjxtʉ, net 'yagʉdakta̱a̱ydyʉ.
42017015	Net tu'uk ko t'ijxy es tʉ 'yagʉda'aky, jyʉmbijty es ya'axy jyeky t'awda̱jty ja Dios.
42017016	Es net tnimiiñ ja Jesús es ñaygyoxtʉna̱a̱ydyákʉ es ñayjyujpʉ naxkʉjxy es tja̱'a̱ygyʉdáky. Esʉ tadʉ yedyʉjk yʉ'ʉ samaritanʉ ja̱'a̱y.
42017017	Net ja Jesús jyʉnáñ: —¿Tii kyaj tʉ 'yagʉda̱'a̱ktʉ nima̱jk? ¿Ma̱ net ja nidaxtujkpʉ?
42017018	¿Tii yʉ'ʉyʉ naydyi'igyʉ tya̱dʉ samaritanʉ ja̱'a̱y tʉ jyʉmbity es t'awdaty ja Dios?
42017019	Net ja Jesús t'anma̱a̱y ja ja̱'a̱y: —Pʉdʉ'ʉk es nʉjx. Tʉ m'agʉda'aky mʉt ko tʉ xymyʉbeky.
42017020	Es ja fariseeʉty dyajtʉʉdʉ ja Jesús: —¿Na̱'a̱ dʉ'ʉn ja Dios yajkutuka̱'a̱ñ? Es ja Jesús 'yadsooy: —Ko yʉ Dios myínʉt es yajkutuka̱'a̱ñ, kyaj ya'íxʉt ko jya'ty éxtʉm yʉ naxwíñʉdʉ ja̱'a̱y ja ryeyʉn.
42017021	Pa̱a̱ty kyaj mba̱a̱t njʉna̱'a̱nʉm: “Ya̱a̱ net”, o “Tam xim”, mʉt ko yʉ Dios yajkutujkp ma̱ miidsʉty.
42017022	Net ja Jesús t'anma̱a̱y ja 'yʉxpʉjkpʉty: —Ja̱'tʉp ja tiempʉ ko miits xyjatsóktʉt es oy tu'ugʉn ja xʉʉ m'ítʉt ma̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, es kyajts ʉj xy'íxtʉt.
42017023	Es ko miits m'anʉ'ʉmxʉdʉt ja ja̱'a̱yʉty: “Tyamʉ net”, o “Tʉxim ja'a”, kyaj mnʉjxtʉt es xy'ʉxta̱'a̱yʉdʉts.
42017024	Ja'a ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, dʉ'ʉnʉts ngʉxʉ'ʉga̱'a̱ñ éxtʉm ko jyʉdsikyʉn tyukja̱jʉdya'ayʉt tʉgekyʉ tsa̱jp.
42017025	Per jayʉjp n'ayówʉdʉts mʉk es ja ja̱'a̱yʉty di'ibʉ tyam jiky'a̱jttʉp kyajts xy'axá̱jʉdʉts.
42017026	’Extʉm jya̱jtʉ jékyʉp ko ja No'ee jyiky'ajty, nandʉ'ʉn jyata̱'a̱ñ kots ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmínʉt jatʉgok.
42017027	Ko No'ee jyiky'ajty, ja ja̱'a̱yʉty kyay 'yuuktʉ es dyajpʉ́ktʉ ja 'yu'unk extʉ ko tyʉjkʉ ja No'ee ma̱ ja arkʉ, es netyʉ myiinnʉ ja ayo'onduu es ja ja̱'a̱y jyi'xta̱a̱ydyʉ.
42017028	Es nandʉ'ʉn jya̱jtʉ ko jyiky'ajty ja Lot. Ja ja̱'a̱yʉty kyay 'yuuktʉ, tyook yaktʉ, ñi'ip kyojtʉ es ja tyʉjk tkojtʉ.
42017029	Es ko ja Lot tsyo'oñ ma̱ ja Sodomʉ ka̱jpn, netyʉ myiiñ ja jʉʉnduu es yʉ azufrʉ jʉʉn di'ibʉ ka̱'a̱ tsa̱jwínm, es ja ja̱'a̱y 'yo'kta̱a̱ydyʉ.
42017030	Es dʉ'ʉn ya'íxʉt kots ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, ngʉxʉ'ʉgʉt jatʉgok.
42017031	’Es ma̱ tadʉ xʉʉ, pʉ́n jam pajtp tʉjk nikʉjxy, kyaj jyʉnákʉt es tyʉ́kʉt tʉgoty es tjuudʉt di'ibʉ jap tyʉgoty. Es pʉ́nʉdyʉ naty jap kamoty, kyaj jya̱'ttʉt ma̱ ja tyʉjk.
42017032	Jamyatstʉ wi'ix jya̱jtʉ mʉt ja Lotʉ ñʉdo'oxy.
42017033	Mʉt ko di'ibʉ jiky'ata̱a̱mp mʉt ja kyʉ'ʉm winma̱'a̱ñ, dʉ'ʉmbʉ ja̱'a̱y yajtʉgeepy ja jyiky'a̱jtʉn, es di'ibʉ jiky'ata̱a̱mp éxtʉmts ʉj ndukni''ixʉ, dʉ'ʉmbʉ ja̱'a̱y kyaj dyajtʉgóy ja jyiky'a̱jtʉn.
42017034	’Es n'anʉʉmʉ nandʉ'ʉn ko netʉ naty ja ja̱'a̱y mya̱'a̱dʉ nimajtsk ti'igyʉ mabajn, tu'uk yajmʉnʉjxʉt es tu'uk wyʉ'ʉmʉt.
42017035	Es nimajtskʉ toxytyʉjk jyʉtstʉ ti'igyʉ, tu'uk yajmʉnʉjxʉt es tu'uk wyʉ'ʉmʉt.
42017036	Es nandʉ'ʉn nimajtskʉ yedyʉjk di'ibʉ naty jap kamoty, tu'uk yajmʉnʉjxʉt es tu'uk wyʉ'ʉmʉt.
42017037	Es ja Jesusʉ 'yʉxpʉjkpʉty yajtʉʉjʉ: —Windsʉ́n, ¿ma̱ tya̱a̱dʉ dʉ'ʉn jyata̱'a̱ñʉty? Es ja Jesús 'yadsooy: —Ma̱ ja o'kpʉ 'yity, jamʉ naty ja kus ñaymyíkyʉty.
42018001	Jesús tpʉjtáky tu'ugʉ ijxpajtʉn es ttuk'íxʉt ko ja̱'a̱y dʉ'ʉñʉm kya̱jxta̱'a̱ktʉt es kyaj jyotmay'ooktʉt.
42018002	Dʉ'ʉn jyʉnáñ: —Ma̱ tu'ugʉ ka̱jpn jaa ijty tu'ugʉ fwez di'ibʉ kyaj twindsʉ'ʉgʉ Dios es ni pʉ́n tkatuñʉ kwentʉ.
42018003	Es ma̱ tadʉ ka̱jpn nan jam tu'ugʉ ku'ekytyo'oxy di'ibʉ tyimmʉye'ebyʉ tadʉ fwez es t'amdooy es ja myʉdsip yajpayo'oyʉt mʉt ja tʉy'a̱jtʉn.
42018004	Es jeky dya'ijtyʉ tadʉ fwez, kyaj tkuydyúñ. Per óknʉm ja wyinma̱'a̱ñ dyaj'yo'oy: “Oyʉts ngawindsʉ'ʉgʉ ja Dios es ni pʉ́nʉts ngamʉj'íxy,
42018005	perʉ tya̱dʉ ku'ekytyo'oxy nʉgoots xy'okna'amnʉ, pa̱a̱ty tyámʉdsʉ tʉy'a̱jtʉn nduunʉt es kʉdiibʉ ñakymyínʉt es xyñakyña'amʉdʉts.”
42018006	Es ja Jesús jyʉnáñ: —Jaygyukʉ di'ibʉ kya̱jx ja fwez axʉk ja̱'a̱y.
42018007	¿Ti kyaj ttuunʉt ja Diosʉ tʉy'a̱jtʉn pʉ́nʉty wyin'ijxʉdʉ es tmʉnu'xta̱'a̱gʉdʉ xʉʉñ koots es yajpudʉ́kʉdʉt?
42018008	Dʉ'ʉnʉts miits n'anʉʉmʉdʉ es kyaj jyákʉt esʉ Dios pyudʉ́kʉdʉ. Per kots ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmínʉt jatʉgok ya̱ naxwiiñ, ¿tii nba̱a̱dʉpts ja ja̱'a̱y pʉ́n myʉbʉjktʉp ja Dios?
42018009	Es ja Jesús tpʉjtáky jatu'ugʉ ijxpajtʉn mʉt ja ja̱'a̱yʉty di'ibʉ nayjya̱'a̱dʉp jyiky'aty tʉy'a̱jtʉn mʉʉt es t'axʉk'ixy oytyim pʉ́nʉty. Dʉ'ʉn jyʉnáñ:
42018010	—Majtsk ja yedyʉjk tʉ 'yotsy ma̱ ja mʉj tsa̱jptʉjk ka̱jxtákpʉ. Tu'uk yʉ'ʉ fariseeʉ, es jatu'uk yajkugʉbajtpʉ.
42018011	Es ja fariseeʉ tanʉ, dʉ'ʉn kya̱jxta'aky: “Dios, nja̱'a̱ygyʉdákypyʉts mij, ja'a ko ʉj kyajts ndʉ'ʉnʉty éxtʉm ja wiinkpʉ ja̱'a̱y di'ibʉ ma'tsp, di'ibʉ pekytyuump, di'ibʉ yajtʉgeepy ja pʉjk úkʉnʉ wyindsʉ'kʉn es ni ngadʉ'ʉnʉdyʉts éxtʉmʉ tya̱dʉ yajkugʉbajtpʉ.
42018012	Ʉj n'ayu'átyʉts majtsk ok ja sʉma̱a̱n es nyákyʉts tuk peky ko wya'xy ma̱jk peky tʉgekyʉ di'ibʉts ʉj nbatypy.”
42018013	’Per ja yajkugʉbajtpʉ wye'emy jagam, es ni je'eyʉ kyakooje'eky es pyat'íxʉt tsa̱jwínm, je'eyʉ kyaatsy tkoxy es dʉ'ʉn ñu'xta'aky: “¡Dios, pa''ayoogʉts ʉj, kots ʉj nbekyjya'ayʉty!”
42018014	Net ja Jesús jyʉnáñ: —N'anʉʉmʉ ko yʉ tya̱dʉ yajkugʉbajtpʉ ñʉjxnʉ ma̱ tyʉjk es oj wye'emy oy mʉdʉ Dios, es ja fariseeʉ kyaj. Ja'a ko pʉ́n naymyʉjpʉjtákʉp, Dios puwijtsʉp, es di'ibʉ naybyʉjtákʉp ayoobʉ es mutsk, Dios yʉ'ʉ ya'ijtʉp mʉj.
42018015	Ta ja ja̱'a̱yʉty dyajmiindʉ 'yʉna̱'ku'ungʉty ma̱ ja Jesús es yajkunu'xʉt. Es ko ja Jesusʉ 'yʉxpʉjkpʉty t'ijxtʉ taadʉ, net t'oodʉ ja di'ibʉ yajmiindʉp ja 'yʉna̱'ku'unk.
42018016	Es ja Jesús dyaxʉ es t'anma̱a̱y: —Mastu'uttʉ, wa'andsʉ ʉna̱'ku'ungʉty xyñimíndʉts, es katʉ xyajjʉmbíty, mʉt ko ja Diosʉ kyutujkʉn yʉ'ʉ jya'a'a̱jtypy di'ibʉ dʉ'ʉn éxtʉm yʉ'ʉjʉty.
42018017	Es tʉy'a̱jtʉn n'anʉʉmʉ, pʉ́n kyaj t'axa̱jʉ ja Diosʉ kyutujkʉn éxtʉm tu'ugʉ ʉna̱'ku'unk, ni na̱'a̱ kyatʉ́kʉt jam.
42018018	Es tu'ugʉ ana'ambʉ dyajtʉʉy ja Jesús: —Oy windsʉ́n, ¿tits mba̱a̱t nduñ esʉts nba̱a̱dʉt yʉ njiky'a̱jtʉnʉts winʉ xʉʉ winʉ tiempʉ?
42018019	Ta ja Jesús 'yanma̱a̱yʉ: —¿Ti ko mjʉna̱'a̱ñ kots ʉj n'óyʉty? ¿Ti mjʉna̱a̱mp xytyijy kots ʉj nDiósʉty? Yʉ'ʉyʉ Dios naydyi'igyʉ oy.
42018020	Mij mnija̱'a̱p di'ibʉ Dios 'yana'amʉn'a̱jtypy: “Katʉ xyajtʉgóy ja pʉjk úkʉnʉ wyindsʉ'kʉn; katʉ myajja̱'a̱y'eeky; katʉ mdoñ mmeetsy; katʉ pʉ́n xywyinga̱jxpéty; mwindsʉ'ʉgʉp ja mda̱a̱k mdeety.”
42018021	Ja ana'ambʉ jyʉnáñ: —Tʉgekyʉ tya̱a̱dʉ tʉts nguydyuunda̱'a̱y extʉ kots nmutsk'a̱jty.
42018022	Es ko taadʉ tmʉdooy ja Jesús, net t'anma̱a̱y: —Mdʉgoy'a̱jtxʉp tu'uk. To'kta̱'a̱y tʉgekyʉ mjiky'a̱jtʉn es xymyo'oyʉt yʉ ayoobʉ ja̱'a̱ydyʉjk es dʉ'ʉn xypya̱a̱dʉt ja oy'a̱jtʉn tsa̱jpótm. Es óknʉm mmínʉt es xypyanʉjxʉdʉts.
42018023	Es ko tya̱a̱dʉ tmʉdooy ja ana'ambʉ, net mʉk jyotmay'e'ky, ja'a ko jyantsymyʉkja̱'a̱yʉty.
42018024	Ko ja Jesús t'ijxy ko tadʉ mʉkja̱'a̱y jyotmay'e'ky, net jyʉnáñ: —¡Tsip nimʉja̱a̱ esʉ mʉkja̱'a̱y tyʉ́kʉdʉt ma̱ Diosʉ kyutujkʉn!
42018025	Tʉy'a̱jtʉn n'anʉʉmʉ ko waanʉ pojʉn es tu'ugʉ kameyʉ ñáxʉt xu'uñjyutóty es ñimʉja̱a̱ty es tu'ugʉ mʉkja̱'a̱y tyʉ́kʉt ma̱ Diosʉ kyutujkʉn.
42018026	Es ja tya̱dʉ ja̱'a̱yʉty di'ibʉ myʉdoodʉ jyʉnandʉ: —¿Es pʉnʉ dʉ'ʉn, pʉ́n mba̱a̱t ñitse'eky?
42018027	Es ja Jesús jyʉnáñ: —Di'ibʉ ja̱'a̱yʉty kyaj mba̱a̱t ttundʉ, yʉ Dios mba̱a̱t ttuñ.
42018028	Es ja Peedrʉ 'yanma̱a̱yʉ: —Windsʉ́n, ʉʉdsʉty tʉts nmastu'uttʉ di'ibʉts nmʉda̱jttʉp es mij mbanejxy.
42018029	Es ja Jesús 'yadsooy: —Tʉy'a̱jtʉn, oytyim pʉ́nʉty di'ibʉ myastutypy ja tyʉjk, ja tya̱a̱k tyeety, o ja myʉgu'ugʉty, o ja ñʉdo'oxy, o ja 'yu'unk, es xypyanʉjxʉdʉts ʉj,
42018030	Dios mo'oyʉdʉp waanʉ ni'igʉ ma̱ tya̱dʉ naxwíñʉdʉ, es ma̱ ja naxwíñʉdʉ di'ibʉ miimp, 'yaxá̱jʉp ja jiky'a̱jtʉn winʉ xʉʉ winʉ tiempʉ.
42018031	Net ja Jesús dyajnejxy wiink tsoo ja nima̱jmajtskpʉ 'yʉxpʉjkpʉ, es t'anma̱a̱y: —Tyam njo'omʉm Jerusalén ma̱ yajkuydyuna̱'a̱ñ tʉgekyʉ di'ibʉ ja Diosʉ kyuga̱jxpʉ kyʉxja̱a̱ydyʉ, wi'ix ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, njata̱'a̱ñʉts.
42018032	Pes xykyʉyaka̱'a̱ndʉts ma̱ ja romanʉ ja̱'a̱y, es xytyukxi'iga̱'a̱ndʉts, axʉʉk xytyuna̱'a̱ndʉts es xywyindsujʉ'ʉga̱'a̱ndʉts.
42018033	Xywyopa̱'a̱ñʉts es óknʉm xya'ooga̱'a̱ñʉts; per kyumdʉgʉk xʉʉ njikypyʉka̱'a̱ñʉts.
42018034	Es ja 'yʉxpʉjkpʉtʉjk kyaj tjaygyujkʉdʉ éxtʉm jyʉnáñ ja Jesús es kyaj tnijáwʉdʉ ti kyajxypy.
42018035	Ko ja Jesús jya̱'táñ ma̱ ja Jerikoo ka̱jpn, tu'ugʉ wiints 'yu'uñʉ tu'a̱a̱y t'amdoy ja limosnʉ.
42018036	Es ko tmʉdooy ko ñaxy ja mayjya'ay, net ja wiints dyajtʉʉy ti tʉ jyátyʉty.
42018037	Es jyʉnandʉ ja mayjya'ay: —Yʉ Jesús nazarenʉ na̱jxp ya̱dsoo.
42018038	Net ja wiints yaxkeky: —Jesús, Davitʉ tyʉʉmp 'ya̱a̱ts, ¡pa''ayoogʉts ʉj!
42018039	Es ja di'ibʉ nʉjxtʉp jawyiin 'yoojʉ es 'yamónʉt. Per ja wiints ni'igʉ jyantsyya'axy: —Davitʉ tyʉʉmp 'ya̱a̱ts, ¡pa''ayoogʉts!
42018040	Net ja Jesús wya̱'k'a̱'a̱jʉ es tnigajxʉ es myínʉt. Es ko ja wiints myiñ wingón, net ja Jesús dyajtʉʉy:
42018041	—¿Ti mdsejpy es mij ndukmʉdúnʉt? Es ja wiints 'yadsooy: —Windsʉ́n, yʉ'ʉts ndsejpy esʉts n'ijxpʉ́kʉt.
42018042	Jesús jyʉnáñ: —Axa̱jʉ ja m'ijxʉn, tʉ m'agʉdaky ja'a ko tʉ xymyʉbeky.
42018043	Es netyʉ ja wiints oj 'yijxwa'xy, es tpanejxy ja Jesús es t'awdaty ja Dios. Es nidʉgekyʉ ja̱'a̱yʉty di'ibʉ 'yijxtʉ tya̱a̱dʉ, nandʉ'ʉn t'awda̱jty ja Dios.
42019001	Net ja Jesús jyajty ma̱ Jerikoo ka̱jpn es ñajxy jap ka̱jpnóty.
42019002	Es jap tsyʉʉnʉ tu'ugʉ mʉkja̱'a̱y di'ibʉ xyʉ'a̱jtypy Zakeeʉ. Yʉ'ʉ ijty yajkugʉbajtpʉ windsʉ́n.
42019003	Tadʉ Zakeeʉ t'ixa̱'a̱ñ ja Jesús. Per kyaj mba̱a̱t, ja'a ko yʉ'ʉ ʉxnaku'unk es jantsy mayjya'ay jap.
42019004	Net ja Zakeeʉ ñejxy pʉye'egyʉ jawyiin es kyʉxpejty ma̱ tu'ugʉ iigʉ kepy es t'ixa̱'a̱ñ ja Jesús.
42019005	Es ko ja Jesús jyajty ma̱ yʉ'ʉ jam, net pyat'ijxy es 'yanma̱a̱yʉ: —Zakeeʉ, jʉnak pojʉn, ja'a ko koonʉmts tyam nwʉ'ʉma̱'a̱ñ ma̱ mdʉjk.
42019006	Net ja Zakeeʉ jyʉnajky pojʉn, es t'axa̱jʉ ja Jesús mʉt ja oyjyot.
42019007	Es ko ja ja̱'a̱yʉty t'ijxtʉ, net ñay'anma̱a̱yʉdʉ: —Tʉ ñejxy ja̱jttákpʉ ma̱ tu'ugʉ pekyjya'ay ja tyʉjk.
42019008	Net ja Zakeeʉ tyʉna̱a̱ye'ky es t'anma̱a̱y ja Jesús: —Windsʉ́n, tyámʉts nmo'oya'añ ja ayoobʉ ja̱'a̱ydyʉjk ja njiky'a̱jtʉnʉts kujkwa'xy. Es pʉn tʉts ndoñ pʉ́n mʉt ja anʉʉ, tyámʉts nyajjʉmbítʉt taxk dʉ'ʉnʉn.
42019009	Es ja Jesús 'yanma̱a̱yʉ: —Tyam tʉ jya'ty ja nitsokʉn ma̱ tya̱dʉ tʉjk, ko yʉ tya̱dʉ yedyʉjk yʉ'ʉ nandʉ'ʉnʉ Abra̱a̱nʉ tyʉʉmp 'ya̱a̱ts.
42019010	Es ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, tʉ nmíñʉts es n'ʉxta̱'a̱yʉts es nyajnitso'oga̱'a̱ñʉts pʉ́n tʉ tyuundʉgóy.
42019011	Tyamʉ naty ja ja̱'a̱y tmʉdowdʉ, net ja Jesús tpʉjta'agyʉ tadʉ ijxpajtʉn ja'agyʉjxm ko wyingoomp Jerusalén es ko yʉ'ʉjʉty wyinmaydyʉ ko netyʉ ja Kristʉ t'axa̱jʉya'añ ja kyutujkʉn éxtʉm ja reyʉn.
42019012	Es jyʉnáñ: —Jaa ijty tu'ugʉ mʉkja̱'a̱y di'ibʉ oj ñejxy jagam wiink naxwíñʉdʉ es t'axa̱jʉya'añ ja kyutujkʉn éxtʉm ja rey es óknʉm jyʉmbítʉt.
42019013	Es ko tsyoonáñ, net twoodsooy nima̱jk ja tyuumbʉ es tmooydyʉ nidu'uk nidu'uk kʉjktu'ugʉ meeñ di'ibʉ jantsy tsooxʉ, es t'anma̱a̱ydyʉ: “Yajtúndʉ tadʉ meeñ extʉ kots ʉj njʉmbítʉt.”
42019014	Es ja ja̱'a̱yʉty di'ibʉ yʉ'ʉ myʉguga̱jpn'a̱jtypy kyaj tsyékyʉty, es tyukpagajxʉ ja wiinkpʉ kugajxy es ya''anʉʉmʉt: “Kyajts ndsoktʉ esʉ tadʉ yedyʉjk ryey'átʉt ya̱a̱.”
42019015	’Per oj tyʉkʉ rey, es jyʉmbijty ma̱ ja ñaxwíñʉdʉ. Es ko jyajty, ta tnigajxʉdyaay ja tyuumbʉ di'ibʉ tʉ tmo'oy ja meeñ. Es dyajtʉʉy nʉ'ʉn tʉ gyanaraty nidu'uk nidu'uk.
42019016	Ja jawyiimbʉ myʉjwa'ky es jyʉnáñ: “Windsʉ́n, ma̱jkʉ dʉ'ʉnʉn tʉ gyanaraty ja mmeeñ.”
42019017	Es ja rey 'yadsooy: “Oy. Mij yajxón tʉ mduñ. Es ko tʉts xymyʉdúñ yajxón mʉt waanʉ, tyam nbʉjta'aky es xyajkutúkʉt ma̱jkʉ ka̱jpn.”
42019018	Es jatu'uk myiiñ es jyʉnáñ: “Windsʉ́n, ja mmeeñ tʉ gyanaraty mʉgoxk dʉ'ʉnʉn.”
42019019	Es nandʉ'ʉn ja rey 'yadsooy: “Mij myajkutúkʉp mʉgoxkʉ ka̱jpn.”
42019020	Net jatu'uk myiiñ es jyʉnáñ: “Windsʉ́n, tya̱a̱ ja mmeeñ. Tʉts nbʉjke'eky ma̱ tu'ugʉ payʉ.
42019021	Ndsʉ'kʉpts mij, ja'a ko mij mbaye'epy di'ibʉ kyaj tʉ xyaky es mdsijkypy di'ibʉ kyaj tʉ xyñi'ipy.”
42019022	Net ja rey jyʉnáñ: “Mij, kyaj oy tʉ mduñ. Mʉt ja mgʉ'ʉm ayuk ngʉyákʉt. Pʉn mnija̱'a̱p kots ʉj nyajmíky di'ibʉts kyaj nbʉjta'aky es ndsíkyʉts di'ibʉts kyaj tʉ nni'ipy,
42019023	¿ti ko tʉ xykyapʉjta'aky yʉ nmeeñʉts ma̱ yʉ bankʉ?, es kots ʉj nja̱'tʉt n'axá̱jʉdʉts nandʉ'ʉn yʉ 'yajuydyuk.”
42019024	Es t'anma̱a̱y di'ibʉ naty jámʉty: “Pʉjkʉ tadʉ meeñ es xymyo'oyʉt di'ibʉ myʉda̱jtypy ma̱jk.”
42019025	Es yʉ'ʉjʉty jyʉnandʉ: “Windsʉ́n, ¡tam tmʉdaty ma̱jk ja meeñ!”
42019026	Es ja rey 'yadsooy: “Tʉy'a̱jtʉn n'anʉʉmʉ miidsʉty, di'ibʉ myʉda̱jtypy, ni'igʉ 'yak'yajmo'oy, es pʉ́n waanʉ tmʉdaty, yajpʉjkʉ di'ibʉ myʉda̱jtypy waanʉ.
42019027	Es pʉ́nʉty xymyʉdsip'a̱jtpʉts es kyaj ttseky esʉts ʉj n'ítʉt rey, yajmín ja ya̱a̱ es ya'ooktʉ ya̱ nwinduuyʉts.”
42019028	Es ko oj jyʉna̱a̱nda̱'a̱y dʉ'ʉn, ja Jesús 'yaknejxy Jerusalén.
42019029	Es ko wyingoonʉ ma̱ ja ka̱jpnʉty Betfajee es Betañʉ, ma̱ ja Oliivʉs Kopk, jam ja Jesús tkejxy nimajtskʉ 'yʉxpʉjkpʉ,
42019030	es t'anma̱a̱y: —Nʉjxtʉ jap ka̱jpnóty tʉ nwingo'onʉm. Ko jap mja̱'ttʉt, jap xypya̱a̱dʉt tu'ugʉ burrʉ kuwʉʉñ di'ibʉ ni pʉ́nnʉm tkatuk'u'uñʉ. Xymyʉgájʉt es xyajmínʉt.
42019031	Es ko pʉ́n myajtʉ́wʉdʉt ti ko xymyʉgajʉ, xy'anʉʉmʉt: “Ja Windsʉ́n tsyejpy.”
42019032	Es ja 'yʉxpʉjkpʉty oj ñʉjxtʉ es tpattʉ dʉ'ʉn éxtʉm ja Jesús 'yanma̱a̱yʉ.
42019033	Es ko naty tmʉgajʉ ja burrʉ, net ja ñiwindsʉ́n yajtʉʉjʉ: —¿Ti ko xymyʉgájʉdʉ tadʉ burrʉ?
42019034	Es yʉ'ʉjʉty 'yadsoodʉ: —Ja'a ko yʉ'ʉ Windsʉ́n tsyejpy.
42019035	Es dyajnʉjxtʉ ma̱ ja Jesús es tpʉjtáktʉ ja wyit jam burrʉ ñikʉjxy es ja Jesús ttukpejty.
42019036	Es ko ja Jesús tyu'uyo'oy, ja ja̱'a̱yʉty dya'aptʉ wyit tu'a̱a̱y ma̱ ñaxa̱'a̱ñ.
42019037	Es ko wyingooñ ma̱ wyinjʉnaky ja tu'u ma̱ ja Oliivʉs Kopk, nidʉgekyʉ ja mayjya'ayʉty xyondaktʉ es t'awda̱jttʉ ja Dios mʉt ja'agyʉjxm di'ibʉ tʉ t'ixtʉ,
42019038	es jyʉnandʉ mʉk: —¡Dios kyunu'xʉbʉ tadʉ rey di'ibʉ miimp ja Nindsʉn'a̱jtʉmgyʉjxm! ¡Wa'an t'ity ja xondakʉn jam tsa̱jpótm! ¡Mʉj kʉjxm 'yítʉt ja Dios!
42019039	Net nija'ajʉty ja fariseeʉty di'ibʉ naty jap mayjya'ayóty t'anma̱a̱ydyʉ ja Jesús: —Ya'ʉxpʉjkpʉ, oo yʉ m'ʉxpʉjkpʉtʉjk es 'yamóndʉt.
42019040	Es ja Jesús 'yadsooy: —N'anʉʉmʉdʉ pʉn yʉ'ʉjʉty amoondʉp, extʉ yʉ tsa̱a̱ yaxka'aktʉp.
42019041	Es ko jyajty wingón ma̱ t'ijxy ja Jerusalén ka̱jpn, ta ja Jesús tnijʉʉy ja ka̱jpn,
42019042	es jyʉnáñ: —Jerusalén ja̱'a̱yʉty, pʉn m'oknija̱'a̱dʉpxyʉp ma̱ tyamʉ mxʉʉ wi'ix xypya̱a̱ttʉt ja jotkujk'a̱jtʉn. Per tyam ayu'udsyʉ 'yity ma̱ miidsʉty.
42019043	Es ja̱'tʉp ja xʉʉ ma̱ mmʉdsípʉty jya̱'ttʉt es dyajkojtʉp mʉdʉ tsa̱a̱, nax, o tijátyʉty ma̱ ñaygyuwa̱'a̱nʉdʉt, es tʉgekyʉ myajnadujkta̱'a̱yʉdʉt oytyim madsooty
42019044	es dyajtʉgóyʉt ja mga̱jpn es dya'oogʉt ja mja̱'a̱yʉty, es kyaj dyajwʉ'ʉmʉt ni tu'ugʉ tsa̱a̱ nikʉʉybyéty ma̱ ja mbotsy. Tʉgekyʉ tya̱a̱dʉ tyun jyátʉt ja'a ko kyaj tʉ xyñijáwʉdʉ ko yʉ Dios tʉ mnimínʉdʉ.
42019045	Net ja Jesús jyajty ma̱ ja mʉj tsa̱jptʉjk es dyajpʉdseemy di'ibʉ naty to'ktʉp es juuydyʉp jap,
42019046	es t'anma̱a̱ydyʉ: —Yʉ Diosʉ jyaaybyajtʉn jyʉna'añ: “Yʉ ndʉjkʉts yʉ'ʉ dʉ'ʉn ma̱ ja̱'a̱y kya̱jxta'aky”, es miits xyajwa̱'a̱ndʉ ma'tspʉ a̱a̱nk.
42019047	Es bom bom ja Jesús ya'ʉxpeky ma̱ ja mʉj tsa̱jptʉjk. Es ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp es nandʉ'ʉn ja mʉjja̱'a̱ydyʉjk t'ʉxta̱'a̱ydyʉ ja winma̱'a̱ñ wi'ix ja Jesús 'yoogʉt.
42019048	Per kyaj tpattʉ wi'ix ttúnʉt, ja'a ko nidʉgekyʉ ja ja̱'a̱y tam yajxón tmʉdoo'íttʉ.
42020001	Tu'ugʉ xʉʉ Jesús dya'ʉxpeky ja ja̱'a̱yʉty es tka̱jxwa'xy ja oybyʉ ayuk mʉj tsa̱jptʉjk ñabotsoty, net jya̱jttʉ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp es ja mʉjja̱'a̱ydyʉjk,
42020002	es jyʉnandʉ: —Anmaagyʉts, ¿ti kutujkʉn mʉʉt xytyuñʉ tya̱a̱dʉ es pʉ́n tʉ mmo'oyʉdyʉ tadʉ kutujkʉn?
42020003	Net ja Jesús jyʉnáñ: —Ʉj nandʉ'ʉn nyajtʉwaambyʉts tu'ugʉ ayuk miidsʉty, es xy'adsoojʉmbíttʉt.
42020004	¿Pʉ́n mooyʉ yʉ kutujkʉn ja Fwank es yajnʉbátʉt, yʉ'ʉ Diosʉ, o ja̱'a̱yʉ?
42020005	Es yʉ'ʉjʉty ñayjyʉnánʉdʉ: —Ko n'anma̱'a̱yʉm: “Yʉ'ʉ Dios mooyʉ yʉ kutujkʉn, yʉ'ʉ xy'anma̱'a̱yʉm: ¿Es ti ko xykyamʉbʉktʉ?
42020006	Es pʉn n'anma̱'a̱yʉm: Yʉ'ʉ wyinma̱'a̱ñʉdyʉ ja̱'a̱y, pojʉn nidʉgekyʉ yʉ ja̱'a̱y xykyuka̱'tsta̱'a̱yʉm, ja'a ko yʉ ja̱'a̱yʉty myʉbʉjktʉp ko ja Fwank yʉ'ʉ Diosʉ kyuga̱jxpʉ.”
42020007	Pa̱a̱ty t'anma̱a̱ydyʉ ko kyaj tnijawʉ.
42020008	Net ja Jesús jyʉnáñ: —Ʉj nan kyajts miits n'anʉʉmʉdʉ ti kutujkʉnʉts ʉj nmʉda̱jtypy.
42020009	Net ja Jesús tyʉjkʉ madyakpʉ mʉt ja ja̱'a̱yʉty, es tpʉjtákyʉ tadʉ ijxpajtʉn: —Jaa ijty tu'ugʉ yedyʉjk di'ibʉ kyoj yʉ uuvʉ kam ma̱ ja ñax. Es óknʉm ttukmijky ja uuvʉ kam mʉdʉ wiink ja̱'a̱yʉty es tsyo'onnʉ ja kugam, ñʉjxnʉ jeky.
42020010	’Es ko tpaty yʉ tiempʉ ma̱ ja uuvʉ yajtúkʉt, net ja kugam tkejxy tu'ugʉ tyuumbʉ es t'amdówʉt ja ja̱'a̱yʉty di'ibʉ ja kugam pátʉp. Es ja ja̱'a̱yʉty kyaj ti dyajky, je'eyʉ tkepywyojptʉ es dyajjʉmbijttʉ.
42020011	Net ja kugam tkejxy ja wiinkpʉ tyuumbʉ. Es nandʉ'ʉn axʉʉk ttuundʉ, tkepywyojptʉ es dyajjʉmbijttʉ. Ni ti tkamooydyʉ.
42020012	Net ja kugam tkejxy jawiinkpʉ tyuumbʉ, es ja ja̱'a̱yʉty dyajtsayujttʉ es dyajkáktʉ.
42020013	’Es tim óknʉm ja kugam jyʉnáñ: “¿Tits ndúnʉp? N'okkéxyʉdsʉ n'u'unk di'ibʉts njantsytsyejpy. Ko yʉ'ʉ t'íxtʉt, wa'an twindsʉ'ʉgʉdʉt.”
42020014	Es ja ja̱'a̱yʉty di'ibʉ jam kywentʉ'a̱jttʉp ja uuvʉ kam, ko t'ijxtʉ, net ñay'anma̱a̱yʉdʉ: “Tya̱a̱dʉ yʉ'ʉ myʉwʉ'ʉmʉyaambyʉ tadʉ kam éxtʉmʉ kuma̱'a̱ñ. N'ok'ya'o'kʉm es ʉdsa̱jtʉm nja'a'a̱jtʉm yʉ tya̱a̱dʉ.”
42020015	Net dyajpʉdsʉʉmdʉ jap kamoty es dya'o'ktʉ. Net ja Jesús dyajtʉʉy: —¿Ti tyúnʉp mʉt yʉ'ʉjʉty ja kugam?
42020016	Mínʉp es dya'o'kta̱'a̱yʉdʉ tadʉ axʉk ja̱'a̱ydyʉjk, es tmo'oyʉt ja wiinkpʉ 'yuuvʉ kam. Es ko ja ja̱'a̱y tmʉdoodʉ taadʉ, ta jyʉnandʉ: —¡Ni tkatsókʉt ja Dios!
42020017	Per ja Jesús wyin'ijxʉdʉ, es jyʉnáñ: —¿Es ti myaydya̱'a̱gaampy di'ibʉ jap ma̱ ja Diosʉ jyaaybyajtʉn ma̱ kʉxja̱'a̱y 'yity?: Yʉ tsa̱a̱ di'ibʉ ja pojtspʉtʉjk myastutʉ, tʉ tpa̱a̱ty ja lyuga̱a̱r ma̱ ja tʉjk t'ʉjx'áty.
42020018	Es pʉ́n jam kʉxjʉbijp ma̱ tadʉ tsa̱a̱, kana̱k pedazʉ jam wya̱'xʉt. Es pʉn tadʉ tsa̱a̱ nitimpajtʉp pʉ́nʉty, tukwa̱'a̱yʉdya'ayʉdʉp.
42020019	Es ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp netyʉ tjamatsandʉ ja Jesús, ja'a ko yʉ'ʉ ñija̱'a̱dʉp ko ja Jesús tʉ tpʉjta'agyʉ tadʉ ijxpajtʉn mʉt yʉ'ʉjʉty. Per kyaj tma̱jtstʉ, ja'a ko ja ja̱'a̱y ttsʉ'ʉgʉdʉ.
42020020	Net tkajxtʉ ja kugajxyʉty di'ibʉ nay'andíjʉdʉp jyiky'attʉ tʉy'a̱jtʉn mʉʉt, es t'ʉxta̱a̱ydyʉ ja winma̱'a̱ñ wi'ix dyajka̱'a̱dʉt es tkʉyaka̱'a̱ndʉ ma̱ ja gobernadoor.
42020021	Es t'anma̱a̱ydyʉ ja Jesús: —Ya'ʉxpʉjkpʉ, nnija̱'a̱dʉpts ko mduk'ʉxpeky di'ibʉ tʉy'a̱jtʉn es kyaj xyajtʉgátsy ja m'ʉxpʉjkʉn, ti'igyʉ mgajpxy oypyʉ́nʉty mʉʉt, es mya'ʉxpeky mʉt ja tʉy'a̱jtʉn ma̱ ja Diosʉ tyu'u.
42020022	Anmaagyʉts, ¿tii mba̱a̱dʉts ʉj ngugʉbattʉ ma̱ ja yajkutujkpʉ kopk Sésʉr, o kyajʉ?
42020023	Es ja Jesús ñija̱'a̱p ja ja̱'a̱yʉty 'yaxʉk winma̱'a̱ñ es t'anma̱a̱y:
42020024	—Tuk'ijxkʉts tu'ugʉ meeñ. ¿Pʉ́n jam kʉxkojy ja wyiin jyʉjp es pʉ́n ja xyʉʉ kʉxja̱'a̱y? Es ja ja̱'a̱yʉty 'yadsooy: —Yʉ'ʉ yajkutujkpʉ kopk.
42020025	Net ja Jesús jyʉnáñ: —Pes mo'oy ja yajkutujkpʉ kopk di'ibʉ yʉ'ʉ jya'a'a̱jtypy, es mo'oy ja Dios nandʉ'ʉn di'ibʉ yʉ'ʉ jya'a'a̱jtypy.
42020026	Es ja ja̱'a̱yʉty ñija̱'a̱dʉp ko Jesús wyijyʉty mʉt ja 'yayuk éxtʉm tʉ 'yadsoy. Es kyaj mba̱a̱t dyajka̱'a̱dʉ wi'ix ko yʉ'ʉ ya'ʉxpeky mʉt ja mayjya'ay, es net yʉ'ʉjʉty 'yamoonda̱a̱ydyʉ.
42020027	Es óknʉm nija'ajʉty ja saduseeʉty myiindʉ ma̱ ja Jesús. Ja saduseeʉty jyʉna̱'a̱ndʉ ko kyajp jyikypyʉka̱'a̱ñ ja o'kpʉty. Pa̱a̱ty t'anma̱a̱ydyʉ ja Jesús:
42020028	—Ya'ʉxpʉjkpʉ, ja Moisés tkʉxja̱a̱y pʉn tu'ugʉ yedyʉjk o'kp es tku'oogʉt ja ñʉdo'oxy es kyaj tʉ 'yu'unkpa̱a̱ty ni tu'uk, ja o'kpʉ 'yutsy pyʉ́kʉp ja ku'ekytyo'oxy. Es ko tpa̱a̱dʉt ja 'yu'unk yedyʉjk, yʉ'ʉ tyuknikʉjxm'átʉp ja jamyii.
42020029	N'ixy'a̱jtʉts ja ja̱'a̱yʉty di'ibʉ nijʉxtujk tukka'ax. Es ja ka'axkópk pyejky, es 'ye'ky, es kyaj dya'u'unkpáty ja ñʉdo'oxy.
42020030	Ta ja myʉmajtskpʉ tpejky ja ku'ekytyo'oxy es nandʉ'ʉn jyajty.
42020031	Es ja myʉdʉgʉʉkpʉ nandʉ'ʉn jyajty. Extʉ ko 'yabʉdseemy nijʉxtujk, es ni pʉ́n tkatukpattʉ 'yu'unk.
42020032	Es ko tya̱a̱dʉ dʉ'ʉn tʉgekyʉ ñajxy, ta nandʉ'ʉn ja toxytyʉjk 'yo'knʉ.
42020033	Es yʉ'ʉts nyajtʉwaampy. Ko jyikypyʉ́kʉt, ¿pʉ́nʉk yʉ'ʉ nidu'uk ñʉdo'oxy'ajtypy?, ja'a ko yʉ'ʉ tpʉjk'abʉdsʉʉmda̱a̱ydyʉ tadʉ toxytyʉjk nijʉxtujkʉty.
42020034	Net ja Jesús 'yadsooy: —Ma̱ tya̱dʉ naxwíñʉdʉ, pʉjktʉp ja ja̱'a̱yʉty,
42020035	per di'ibáty nitʉjkʉp es jya̱'ttʉt ma̱ tadʉ jiky'a̱jtʉn es jyikypyʉ́ktʉt, kyaj ñakypyʉ́ktʉt,
42020036	ja'a ko kyaj mba̱a̱t ñaky'ooktʉ. Pes dʉ'ʉn 'yíttʉt éxtʉm ja ánklʉsʉty, Dios 'yu'unk'átʉdʉt, mʉt ko tʉ jyikypyʉktʉ.
42020037	Ma̱ yajmadya'aky ja kepy tyoy, kʉ'ʉm ja Moisés xytyuknija̱'a̱m ko yʉ o'kpʉ jyikypyʉktʉ. Es jap tkʉxja̱a̱y ko Dios 'yanma̱a̱yʉ: “Ʉjts Dios di'ibʉ ja m'aptʉjkʉty xyDyios'a̱jtʉpts. Ʉjtsʉ dʉ'ʉn ja Abra̱a̱nʉ Dyios, Isa̱a̱ esʉ Jakoob.”
42020038	Dios, kyaj yʉ'ʉ Dyios'aty mʉt ja eekypyʉ. Yʉ'ʉ 'yity Dios mʉt ja jiikypyʉ. Es mʉt yʉ'ʉ tʉgekyʉ jyiky'a̱jtta̱'a̱ydyʉ.
42020039	Net na̱a̱gʉty ja di'ibʉ tsa̱jptʉgóty ya'ʉxpʉjktʉp jyʉnandʉ: —Oy tʉ xy'adsoy.
42020040	Es kyaj pʉ́n 'yoknaydyuk'a'ijxʉnʉ es tii tnakyyajtʉ́wdʉt.
42020041	Net ja Jesús dyajtʉʉdʉ ja'ajʉty: —¿Es wi'ix mjʉna̱'a̱ndʉ ko ja Kristʉ yʉ'ʉ Davit ja tyʉʉmp 'ya̱a̱ts?
42020042	Davit kʉ'ʉm jyʉna'añ ma̱ ja Salmʉ neky: Yʉ Nindsʉn'a̱jtʉm Dios t'anʉʉmʉ ʉjtsʉ nWindsʉ́n: “U'uñʉ ya̱a̱ aga̱'a̱ñdsyoo ma̱ ʉjʉn
42020043	extʉ kots ʉj nyajtʉgóyʉt tʉgekyʉ mij ja mmʉdsip.”
42020044	¿Es wi'ix mba̱a̱t yʉ Kristʉ tyʉʉmp'áty 'ya̱a̱ts'átyʉty yʉ Davit?, ja'a ko Davit kʉ'ʉm jyʉnáñ: “NWindsʉ́nʉts.”
42020045	Es ja ja̱'a̱yʉty nidʉgekyʉ tmʉdoo'íty ko Jesús t'anʉʉmʉ ja 'yʉxpʉjkpʉty:
42020046	—Naygywentʉ'átʉdʉ miidsʉty mʉʉt ja di'ibʉty ya'ʉxpʉjktʉp tsa̱jptʉgóty. Yʉ'ʉ pyʉjtáktʉp ja witʉ yembyʉ, es ttsoktʉ es ja ja̱'a̱yʉty 'yʉbo'x kya̱jxpo'xʉdʉt tu'a̱a̱y mʉdʉ windsʉ'kʉn es t'ʉxta̱'a̱ydyʉ uñaaybyajn ja oybyʉ ma̱ ja tsa̱jptʉjk es ma̱ ja xʉʉ tyúñʉty,
42020047	es tpʉjkʉdʉ ja tyʉjkʉty yʉ ku'ekytyo'oxyʉty, es kya̱jxta̱'a̱ktʉ jeky es dʉ'ʉn twin'ʉʉna̱'a̱ndʉ ja ja̱'a̱yʉty, es ñay'andíjʉdʉ jyiky'attʉ tʉy'a̱jtʉn mʉʉt. Pa̱a̱ty pátʉdʉp ni'igʉ ja tʉydyu'unʉn.
42021001	Es ma̱ ja mʉj tsa̱jptʉjkʉ 'yalkansiiʉ ja Jesús t'ijxy ko ja mʉkja̱'a̱ydyʉjk tpʉjta̱'a̱ktʉ ja meeñ.
42021002	Es nandʉ'ʉn t'ijxy ko tu'ugʉ ku'ekytyo'oxy ayoobʉ tpʉjta'aky nandʉ'ʉn majtskʉ mutsk meeñu'unk.
42021003	Es ja Jesús t'anma̱a̱y ja 'yʉxpʉjkpʉtʉjk: —Tʉy'a̱jtʉn n'anʉʉmʉ ko tya̱dʉ ku'ekytyo'oxy di'ibʉ ayoop tʉ dyaky ni'igʉ es kʉdiinʉm ja mʉkja̱'a̱yʉty,
42021004	ja'a ko yʉ'ʉjʉty tʉ dyaktʉ di'ibʉ yajnadʉjkʉp, perʉ tya̱dʉ ku'ekytyo'oxy tʉ dyaky tʉgekyʉ ja myeeñ di'ibʉ tukjiky'a̱jtʉn.
42021005	Es nija'ajʉty jyʉna̱'a̱ndʉ ko ja mʉj tsa̱jptʉjk 'yóyʉty tsyújʉty ya'ixy mʉt ja tsa̱a̱ ja oyatypyʉ es mʉt di'ibʉ ja ja̱'a̱y tʉ tnayaktʉ éxtʉm ja windsʉ'kʉn. Net ja Jesús jyʉnáñ:
42021006	—Ja̱'tʉp ja xʉʉ ko tʉgekyʉ tya̱a̱dʉ di'ibʉ miits m'ijxtʉp jyijtta̱'a̱yʉt es ni kyawʉ'ʉmʉt ni tu'ugʉ tsa̱a̱ nikʉʉybyéty.
42021007	Es ja 'yʉxpʉjkpʉtʉjk dyajtʉʉdʉ ja Jesús: —Windsʉ́n, ¿na̱'a̱ tya̱a̱dʉ jyata̱'a̱ñ dʉ'ʉn es wi'ix ja ijxwʉ'ʉmʉn ko tya̱a̱dʉ dʉ'ʉn jyata̱'a̱ñ?
42021008	Es ja Jesús jyʉnáñ: —Naygywentʉ'átʉdʉ, kʉdiibʉ myajwin'ʉʉndʉt, ja'a ko may myina̱'a̱ñ di'ibʉ jʉna̱'a̱na̱a̱mp: “Ʉjtsʉ dʉ'ʉn ja Kristʉ.” Es jʉna̱'a̱na̱a̱mp: “Tʉ jya'ty ja tiempʉ.” Katʉ xypyanʉjxtʉ.
42021009	Ko xymyʉdówdʉt es jyʉna̱'a̱ndʉ ja̱'a̱y ko myina̱'a̱ndʉ solda̱a̱dʉ es tsyiptuna̱'a̱ndʉ, kyaj mnay'adsʉ'ʉgʉdʉt. Dios tyuknibʉjtákʉ es yʉ'ʉ tyun jyátʉt jawyiin, per kyajnʉm tpa̱a̱ty ma̱ ja naxwíñʉdʉ tyʉgóyʉt.
42021010	’Tu'ugʉ naxwíñʉdʉ tsyiptúnʉt mʉt ja wiinkpʉ naxwíñʉdʉ esʉ ana'ambʉ mʉt ja wiink ana'ambʉ.
42021011	Es myínʉt ja mʉk ujx, es ma̱jatyʉ nax ka̱jpn myínʉt ja yuu es ja mʉk pa̱'a̱m, es jam tsa̱jwínm ya'íxʉt ja ijxwʉ'ʉmʉn di'ibʉ naxwíñʉdʉ ja̱'a̱y tsyʉ'ʉgʉdʉp.
42021012	’Es kyajnʉmʉ naty tyuñ jya'tyʉty tʉgekyʉ taadʉ, miits myajmátstʉt, myajtsúmʉt es myajtsa̱a̱tsytyúnʉt, myajmʉnʉjxʉp ma̱ ja kumda̱ttʉjk es ma̱ gobernadoor es ma̱ réyʉty, ja'a ko miits xypyanʉjxtʉpts.
42021013	Es dʉ'ʉn miidsʉty xykya̱jxʉt ʉjtsʉ nja'a ma̱ ja ja̱'a̱yʉty.
42021014	Katʉ mjotmay'ooktʉ miidsʉty wi'ix mnayñika̱jxtu'udʉdʉt,
42021015	ja'a ko ʉjts nyákʉp ja ayuk es ja winma̱'a̱ñ di'ibʉ ni pʉ́n ja mmʉdsip kyamada̱'a̱gʉt es mjʉjpkuga̱jxʉdʉt.
42021016	Es n'awanʉ miidsʉty ko extʉ mda̱a̱k mdeedyʉty es ja mmʉga'axʉty es yʉ mmʉtnaymyaayʉbʉty mgʉyákʉdʉp, es mya'oogʉdʉt nidu'ugʉty miidsʉty.
42021017	Es nidʉgekyʉ ja̱'a̱yʉty m'axʉk'íxʉdʉt ja'a ko miits xypyanʉjxtʉpts.
42021018	Per ko dʉ'ʉn ja ayo'on jya̱'tʉt, kyaj mjʉna̱'a̱nʉt ko Dios tʉ mja̱'a̱ydyʉgooyʉnʉ. Dios mgwentʉ'a̱jtʉdʉp oy, extʉ mwa̱a̱y di'ibʉ mgʉba̱jkkʉjxm myʉda̱jtypy madsyoy.
42021019	Amʉk jotmʉk mnaybyʉjta̱'a̱gʉdʉt es xypya̱a̱dʉt ja nitsokʉn.
42021020	’Ko xy'íxtʉt ja Jerusalén ka̱jpn ñadujkta̱'a̱yʉt mʉt ja solda̱a̱dʉty, tʉ naty tpa̱a̱ty ma̱ kyutʉgoya'añ.
42021021	Es miidsʉty di'ibʉ ijttʉp Judeeʉ, nʉjxtʉ jagam yugoty; es pʉ́nʉty ijttʉp Jerusalén, pʉdsʉmdʉ nandʉ'ʉn netyʉ, es pʉ́nʉty ijttʉp kamoty, kyaj jyʉmbíttʉt ka̱jpnóty,
42021022	ja'a ko ayo'on jatánʉp es yajkuydyuna̱'a̱ñ éxtʉm ja Diosʉ jyaaybyajtʉn jyʉna'añ.
42021023	Pʉroobʉ yʉ toxytyʉjkʉty di'ibʉ u'unkmʉʉdʉty es di'ibʉ ya'u'unktsi'tsp ko dʉ'ʉn jyátʉt, ja'a ko mʉk ayo'on ñáxʉt ma̱ ja nax, y ni'igʉ jyáttʉt tsa̱a̱tsy kyʉbety ma̱ tya̱dʉ ja̱'a̱yʉty.
42021024	Nija'adyʉ ja̱'a̱y ya'oogʉdʉt ja solda̱a̱dʉty. Es nija'ajʉty yajmʉnʉjxʉt tsimy ma̱jatyʉ wiink naxwíñʉdʉ. Es ja wiink ja̱'a̱yʉty di'ibʉ kyaj 'yisraelítʉty 'yana'amʉ ma̱ ja Jerusalén ka̱jpn extʉ ko kya̱'pxʉt ja tiempʉ di'ibʉ Dios tʉ tpʉjta'aky.
42021025	’Es ya'ixa̱'a̱ñ ja ijxwʉ'ʉmʉn di'ibʉ Dios tyunaampy ma̱ xʉʉ es ma̱ po'o es ma̱ mʉdsa̱'a̱. Es ja naxwíñʉdʉ ja̱'a̱y kyaj tnijáwʉdʉ ti tunánʉp es nay'adsʉ'ʉgʉdʉp mʉk ko tmʉdówʉt pyʉmimy yʉ jikymyejyñ es jyantsypyʉdʉ'ʉgʉt.
42021026	Es ja ja̱'a̱yʉty extʉ o'ktso'ogʉp mʉt ja tsʉ'ʉgʉ ko t'íxʉt di'ibʉ jatánʉp ya̱ naxwiiñ, ja'a ko extʉ yʉ mʉdsa̱'a̱ yu'xa̱'a̱ñ.
42021027	Net t'íxtʉt ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmínʉdʉts ya̱ naxwiiñ yoodsóty mʉt ja mʉk'a̱jtʉn es ni'igʉ mʉj'a̱jtʉn.
42021028	Es ko oga̱'a̱n tsyonda̱'a̱gʉt tya̱dʉ ayo'on, jotkujkʉdʉ es koojʉ'ʉktʉ, ja'a ko pojʉn myínʉt ja mnitsokʉn.
42021029	Es ja Jesús nandʉ'ʉn tpʉjtáky ja ijxpajtʉn: —Ixtʉ yʉ iigʉ kepy es oytyim di'ibʉ képyʉty.
42021030	Ko xy'íxtʉt xyʉmimy yʉ 'yaay, miits mnija̱'a̱dʉp ko tʉ wyingóñ ja ambʉ.
42021031	Es nandʉ'ʉn ko xy'íxtʉt jyátʉdʉ tadʉ di'ibʉ tʉ n'anʉʉmʉ, mnijáwʉdʉp ko tʉ wyingóñ ja Diosʉ kyutujkʉn.
42021032	’Tʉy'a̱jtʉn n'anʉʉmʉdʉ ko tʉgekyʉ tya̱a̱dʉ jyata̱'a̱ñʉty ma̱a̱nʉmʉ naty ja ja̱'a̱yʉty di'ibʉ tyam kyaj 'yo'kta̱'a̱ydyʉnʉm.
42021033	Ja tsa̱jp es ja naxwíñʉdʉ náxʉp, per ja n'ayúkʉts ni na̱'a̱ kyakexy kyanaxy.
42021034	’Mnaygywentʉ'átʉdʉp miidsʉty. Katʉ mnaymastu'udʉdʉ es nʉgoo mgay mmʉ'uuktʉt es xymyʉmay xymyʉda̱jtʉt di'ibʉ ya̱ naxwiiñ, esʉ tadʉ xʉʉ ajotkumiigyʉ ti'in myajtukja̱'ttʉt éxtʉm ko ja jʉyujkʉty yajnáky.
42021035	Es dʉ'ʉn jyáttʉt nidʉgekyʉ naxwíñʉdʉ ja̱'a̱y kots ʉj nʉjx nmiñ.
42021036	Awix jʉjp'íxtʉ es dʉ'ʉñʉm mga̱jxta̱'a̱ktʉt es dʉ'ʉn mnitso'oktʉt ko jyátʉt tadʉ ayo'on es mʉk a̱a̱ mʉk jot xywyinguwa̱'a̱gʉdʉts, ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
42021037	Xʉʉñ ja Jesús ya'ʉxpeky ma̱ ja mʉj tsa̱jptʉjk, esʉ tsu'um jam dyajnáxy ma̱ Oliivʉs Kopk.
42021038	Es nidʉgekyʉ ja̱'a̱yʉty jya̱jttʉ jépyʉp jap ma̱ ja mʉj tsa̱jptʉjk es tmʉdoo'ita̱'a̱ñ ja Jesús.
42022001	Es ja paskʉ wyingoñʉ naty ma̱ yajkáy ja tsa̱jkaaky di'ibʉ kyaj tmʉdaty ja levaduurʉ.
42022002	Es ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp t'ʉxta̱'a̱ydyʉ ja winma̱'a̱ñ wi'ix 'yoogʉt ja Jesús, per ttsʉ'ʉgʉdʉ ja ja̱'a̱yʉty.
42022003	Net ja mʉjku'ugópk Satanás tmooy ja winma̱'a̱ñ yʉ Juudʉs Iskaryotʉ di'ibʉ ijtp nidu'uk ma̱ ja nima̱jmajtskpʉ Jesusʉ 'yʉxpʉjkpʉ,
42022004	es oj ñejxy ma̱ ja teedywyindsʉ́nʉty es di'ibʉty yʉ mʉj tsa̱jptʉjk kywentʉ'a̱jttʉp, es myadyaky mʉt yʉ'ʉjʉty wi'ix tkʉyaka̱'a̱ñ ja Jesús.
42022005	Es ja ja̱'a̱yʉty xyondaktʉ es t'anma̱a̱ydyʉ ja Juudʉs ko tmo'oya̱'a̱ndʉ ja meeñ.
42022006	Es ja Juudʉs tkupejky es t'ʉxta̱a̱y ja winma̱'a̱ñ wi'ix tkʉyákʉt ja Jesús ko kyajʉ naty nʉ'ʉnʉ ja̱'a̱y.
42022007	Es ma̱ ja paskʉ ko ja ja̱'a̱yʉty dya'ooktʉ ja byorreegʉ,
42022008	net ja Jesús tkejxy yʉ Peedrʉ mʉt ja Fwank es t'anma̱a̱y: —Nʉjx ya''aba̱a̱dʉdʉ ja paskʉ a'ux.
42022009	Es yʉ'ʉjʉty dyajtʉʉdʉ: —¿Ma̱ xytsyeky es nya''aba̱a̱dʉdʉts?
42022010	Es ja Jesús 'yadsooy: —Ko miits mga̱jpndʉ́kʉdʉt, net xypya̱a̱dʉt tu'ugʉ yedyʉjk di'ibʉ myʉnejxypy tuk tsiyʉ nʉʉ, es xypyanʉjxʉt extʉ ma̱ tyʉjktʉ́kʉ.
42022011	Es xy'anʉʉmʉt ja kudʉjk: “Ja Windsʉ́n yʉ'ʉ myajtʉʉjʉp: ¿Ma̱ ja kwartʉ ma̱ mba̱a̱t n'a'ux'áttʉdʉts mʉdʉdsʉ n'ʉxpʉjkpʉtʉjk tyam ja paskʉ?”
42022012	Net mduk'íxʉdʉt tu'ugʉ mʉj kwartʉ es oydyúñ ma̱ ja tuknikʉ'ʉybyʉ tʉjk. Es xy'ʉxkúkʉt ja a'ux jam.
42022013	Es yʉ'ʉjʉty ñʉjxtʉ es tpattʉ tʉgekyʉ éxtʉm 'yanma̱a̱yʉ ja Jesús, es dya''abátʉdʉ ja paskʉ a'ux.
42022014	Es ko oorʉ oj tpatnʉ esʉ ja̱'a̱y 'y'a'ux'áttʉt, ta ja Jesús es ja 'yʉxpʉjkpʉtʉjk ñaxwa'tsta̱a̱ydyʉ meesʉ winduuy.
42022015	Net ja Jesús jyʉnáñ: —Njantsytsyékyʉts es nduna̱'a̱ñʉts mʉt miits yʉ tya̱dʉ paskʉ a'ux ma̱ kyajnʉmts n'eeky.
42022016	Ja'a ko n'anʉʉmʉdʉ ko kyajts nnakykyáyʉt ja paskʉ a'ux extʉ ko yajkuydyúnʉt ma̱ ja Diosʉ kyutujkʉn.
42022017	Net tkone'ky tuk vasʉ vinʉ es tja̱'a̱ygyʉdáky ja Dios es t'anma̱a̱y ja 'yʉxpʉjkpʉty: —Matstʉ es xyajwa̱'xtʉt miidsʉty.
42022018	N'anʉʉmʉdʉ ko kyajts nnaky'uugʉdʉts ja vinʉ extʉ ko myínʉt ja Diosʉ kyutujkʉn.
42022019	Es óknʉm tkone'ky ja tsa̱jkaaky es tja̱'a̱ygyʉdáky ja Dios, net ttujkwa'xy es tmooydyʉ ja 'yʉxpʉjkpʉty es t'anma̱a̱y: —Yʉ'ʉ tya̱a̱dʉ ʉjtsʉ nnini'x di'ibʉ yajkʉyaka̱a̱mp mʉt miidsʉty. Tundʉ dʉ'ʉn esʉts xyjamyátstʉt.
42022020	Es nandʉ'ʉn ttuuñ mʉt ja vasʉ vinʉ ko kyaaydyaay ma̱ ja a'ux es jyʉnáñ: —Tya̱dʉ vinʉ, yʉ'ʉts ja nne'pyñ di'ibʉ yajtama̱a̱mp yaj'yoka̱a̱mp kots n'oogʉt miidsʉty m'oy'a̱jtʉngyʉjxmʉty es yʉ'ʉgyʉjxm ja Dios mmo'oyʉdʉt ja jembyʉ kajxy'átypyʉ.
42022021	’Es ja yedyʉjk di'ibʉts xykyʉyaka̱a̱mp, ta tyam 'yity mʉt ʉʉdsʉty ma̱ tya̱dʉ meesʉ.
42022022	Es tʉy'a̱jtʉn ko ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyo'oyʉts ma̱ ja o'kʉn ja tyu'u, éxtʉm ja Dios tʉ tpʉjta'aky. Per pʉroobʉ ja yedyʉjk di'ibʉts xykyʉyaka̱a̱mp.
42022023	Net ja 'yʉxpʉjkpʉty ñayyajtʉʉjʉdʉ ak yʉ'ʉjʉty pʉ́nʉ da kʉyakánʉp.
42022024	Net ak yʉ'ʉjʉty ñayjyʉnánʉdʉ pʉ́nʉ da ni'igʉ mʉj ijtp.
42022025	Es ja Jesús 'yanma̱a̱yʉdʉ: —Ja naxwíñʉdʉ ja̱'a̱yʉ ryéyʉty esʉ gyobernadoorʉty ñaymyʉjpʉjta̱'a̱gʉdʉ, es ttsoktʉ es ja ja̱'a̱yʉty jyʉna̱'a̱ndʉt ko yʉ'ʉ jyiky'attʉ tʉy'a̱jtʉn mʉʉt.
42022026	Per miidsʉty kyaj dʉ'ʉn xytyúndʉt. Ko mʉj m'ita̱'a̱nʉt ma̱ Dios, kyaj mnaymyʉjpʉjta̱'a̱gʉdʉt. Naybyʉjta̱'a̱gʉdʉ éxtʉm di'ibʉ waanʉ mutskpʉ, es di'ibʉ ana'amp, yʉ'ʉ naybyʉjtákʉp éxtʉm tu'ugʉ tuumbʉ.
42022027	¿Es pʉ́n ni'igʉ mʉj? ¿Di'ibʉ uñaapy ma̱ ja meesʉ es kyay, o ja tuumbʉ di'ibʉ wingiipy? Ja'a pʉ́n uñaapy es kyay, ¿kʉdii? Per ʉj tyámʉts ma̱ miidsʉty éxtʉm di'ibʉ wingiipy.
42022028	’Es miidsʉty tʉ xyjamyʉdáttʉts es tʉ nandʉ'ʉn m'ayowdʉ mʉt ʉj.
42022029	Pa̱a̱ty éxtʉm yʉ nDeedyʉts tʉ xymyo'oyʉts ja kutujkʉn, ʉj nmo'oya'añʉts miidsʉty nandʉ'ʉn ja kutujkʉn
42022030	es mgay m'uuktʉt mʉt ʉjts ma̱ts ja nmeesʉ kots ʉj nmínʉt yajkutujkpʉ, es nbʉjta̱'a̱ktʉt miidsʉty éxtʉmʉ gobernadoorʉty es m'ana'amʉt ma̱ ja ma̱jmajtskpʉ Israelʉ mya̱a̱ngʉdyʉ tyʉʉmp 'ya̱a̱ts.
42022031	Es ja Jesús t'anma̱a̱y ja Peedrʉ: —Simonk, ja mʉjku'ugópk Satanás tʉ t'amdoy yʉ kutujkʉn ma̱ Dios es miits myajwijtsxita̱'a̱ndʉ éxtʉm ja triigʉ yajwinxíty. Ja'adsʉ tya̱a̱dʉ n'andijpy, íxʉp wi'ix myajpekytyúnʉdʉ.
42022032	Per ʉj tʉts nmʉnu'xta'aky ja Dios kʉdiibʉ mmʉbʉjkʉn tyʉgoy'átʉt. Es ko mij mjodʉmbítʉt, xypyudʉ́kʉt ja mmʉgu'ugʉty es kyajts ʉj xymyastu'uttʉt.
42022033	Es ja Peedrʉ t'anma̱a̱y ja Jesús: —Windsʉ́n, ʉj nbanʉjxaambyʉts mij oy mdimnʉjxʉt pujxndʉgóty, es extʉ óyʉts ndim'oogʉt mʉt mij.
42022034	Ta ja Jesús 'yadsooy: —Peedrʉ, n'anʉʉmʉ ko tyamyʉ, ko kyajnʉmʉ naty ja tʉgaak 'yʉy, mjʉna̱'a̱nʉt tʉgʉk ok ko kyajts mij xy'ixy'aty.
42022035	Net ja Jesús dyajtʉʉdʉ ja 'yʉxpʉjkpʉty: —Kots mij ngajxtʉ n'ayuk ka̱jxwa̱'xpʉ es kyaj xymyʉnʉjxtʉ ja mmorral mʉt ja mdu'uga̱a̱yʉk es ni mmeeñdyʉjk es ni mgʉ'ʉgʉ ni'igʉbʉ, ¿tii mdʉgoy'a̱jtxʉ oynʉ'ʉnʉn? Es yʉ'ʉjʉty jyʉnandʉ: —Ni tii.
42022036	Net ja Jesús jyʉnáñ: —Pes tyam n'anʉʉmʉ, pʉ́n myʉda̱jtypy ja myorral es ja myeeñdyʉjk, wa'an dyajnejxy. Es pʉ́n kyaj tmʉdaty yʉ espa̱a̱dʉ, wa'an tteeky ja wyit es tjúyʉt.
42022037	Es n'anʉʉmʉ koonʉm yajkuydyúnʉt mʉt ʉj éxtʉm ja Diosʉ jyaaybyajtʉn jyʉna'añ: “Yajtúnʉp éxtʉmʉ axʉk ja̱'a̱yʉn.” Pes, tʉgekyʉ di'ibʉ ja̱a̱ybyéty ijtp mʉt ʉj, koonʉmʉ dʉ'ʉn tyuñ jyátʉdʉt.
42022038	Es ja 'yʉxpʉjkpʉty 'yanma̱a̱yʉdʉ: —Windsʉ́n, tyam majtskʉ espa̱a̱dʉ. Es ja Jesús 'yadsooy: —Mʉt yʉ'ʉyʉ.
42022039	Net ja Jesús tsyo'oñ es ñejxy ma̱ ja Oliivʉs Kopk, éxtʉm jaayʉm ñejxy. Es ja 'yʉxpʉjkpʉtʉjk pyanʉjxʉdʉ.
42022040	Es ko jya̱jttʉ jam, net ja Jesús jyʉnáñ: —Ka̱jxta̱'a̱ktʉ es kʉdiibʉ mbekytyúndʉt.
42022041	Net ja Jesús ñejxy abeky tuk ka̱'tske'egyʉn, es ñaygyoxtʉna̱a̱ydyákʉ es kya̱jxtáky,
42022042	es jyʉnáñ: —Tatʉ, pʉn mdsejpy, yajjʉga'agʉ tya̱dʉ vasʉ. Per kyaj tyúnʉt éxtʉmts ʉj ndseky, tun éxtʉm mij xytsyeky.
42022043	Es net ñimiinʉ tu'ugʉ anklʉs di'ibʉ tsa̱jpótm es jyotmʉkmooyʉ.
42022044	Es ko jam jyantsy'ayooy mʉk, net kya̱jxtáky mʉt tʉgekyʉ myʉja̱a̱, es pyʉxyíkyʉty es xye'xy éxtʉmʉ ne'pyñ di'ibʉ ka̱'a̱p naxkʉjxy.
42022045	Es ko pyʉde'ky ma̱ naty kya̱jxta'aky, ta ñejxy ma̱ ja 'yʉxpʉjkpʉtʉjk, es tpattʉ ak ma̱a̱dʉp, mʉt ko jyotmay'ooktʉ.
42022046	Net ja Jesús jyʉnáñ: —¿Ti ko mma̱'a̱dʉ? Pʉdʉ'ʉktʉ es mga̱jxta̱'a̱ktʉt, kʉdiibʉ mbekytyúndʉt.
42022047	Támnʉmʉ naty ja Jesús 'yakkajxy ko myiindʉ mayjya'ay es ja Juudʉs twinyo'oyʉdʉ, ja di'ibʉ ijtp ma̱ nima̱jmajtskpʉ ʉxpʉjkpʉ. Es ja Juudʉs tnimiiñ ja Jesús es ttsu'xa̱'a̱ñ.
42022048	Net ja Jesús t'anma̱a̱y ja Juudʉs: —Juudʉs, ¿dʉ'ʉnʉts xykyʉyaka̱'a̱ñ mʉt tu'ugʉ tsi'xyʉ?, ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
42022049	Es ko ja 'yʉxpʉjkpʉtʉjk t'ixtʉ di'ibʉ ja̱jtʉp, net dyajtʉʉdʉ ja Jesús: —Windsʉ́n, ¿n'ok'yajtu'unʉm yʉ espa̱a̱dʉ?
42022050	Es nidu'uk yʉ'ʉjʉty dyajtsayujtʉ tu'ugʉ teedywyindsʉngópkʉ tyuumbʉ es tnibo'tʉ ja 'ya'oydyatsk.
42022051	Net ja Jesús jyʉnáñ: —¡Mastu'ut! ¡Tʉ net! Es net ja tyatsk ttoonʉ, es dya''agʉdakʉ.
42022052	Es netʉ Jesús t'anma̱a̱y ja teedywyindsʉ́nʉty es di'ibʉ mʉj tsa̱jptʉjk kywentʉ'a̱jttʉp es ja mʉjja̱'a̱ydyʉjkʉty di'ibʉ naty yajnʉjxándʉp: —¿Ti ko mmindʉ mʉt ja espa̱a̱dʉ es ja kepy, éxtʉmxyʉpts ʉj nma'tspʉty?
42022053	Es kots ʉj n'ijty bom bom mʉj tsa̱jptʉjk ñabotsoty, ni je'eyʉts miits xykyatoondʉ. Per tyamʉ net tʉ tpa̱a̱ty ja oorʉ ma̱ miidsʉty mmada̱'a̱gʉt es ja ka'óybyʉty.
42022054	Net tma̱jtstʉ ja Jesús es dyajnʉjxtʉ ma̱ ja teedywyindsʉngópkʉ tyʉjk, es ja Peedrʉ tpanejxy jagam jawʉ.
42022055	Es ja ja̱'a̱yʉty dyajmʉ́jʉdʉ jʉʉn ma̱ ja tʉja̱'a̱, es 'yu'uñʉdʉ xyamdʉ; es ja Peedrʉ ñaxwe'tsy nandʉ'ʉn ma̱ ja ja̱'a̱yʉty.
42022056	Net tu'ugʉ kiixy po'oduumbʉ t'ijxy ja Peedrʉ 'yu'uñʉ jam jʉʉmbʉ'ám. Es tʉyʉ 'yijxʉ es jyʉnáñ: —Tya̱dʉ yedyʉjk, yʉ'ʉ naty mʉt ja Jesús jyʉdity.
42022057	Net ja Peedrʉ jyʉnáñ: —Nitʉ, kyajts n'ixy'aty.
42022058	Es ko waanʉ 'yijty, jatu'ugʉ ja̱'a̱y 'yijxʉ ja Peedrʉ es 'yanma̱a̱yʉ: —Mij mʉt yʉ'ʉ mjʉdity nandʉ'ʉn. Net ja Peedrʉ jyʉnáñ: —Kyaj 'yʉjtsʉty.
42022059	Es ko 'yijty éxtʉm tuk oorʉn, net jatu'uk 'yanma̱a̱yʉ: —Tʉy'a̱jtʉn ko tya̱dʉ yedyʉjk mʉt ja Jesús, ko Galileeʉ ja̱'a̱y yʉ'ʉ.
42022060	Net ja Peedrʉ jyʉnáñ: —Kyajts nnijawʉ ti mij mgajxypy. Es ko ja Peedrʉ dʉ'ʉn jyʉnáñ, netyʉ ja tʉgaak oj 'yʉy.
42022061	Es ja Jesús kyoo'awdijty es twin'ijxy ja Peedrʉ. Net ja Peedrʉ tjamyejtsy éxtʉm 'yanma̱a̱yʉ ja Jesús: “Kyajnʉmʉ naty ja tʉgaak 'yʉy ko mij mjʉna̱'a̱nʉt tʉgʉk ok ko kyajts xy'ixy'aty.”
42022062	Es net ja Peedrʉ pyʉdseemy es kuwepy kuka̱'a̱tsy jyʉʉy.
42022063	Es ja ja̱'a̱yʉty di'ibʉ kywentʉ'a̱jttʉp ja Jesús ttukxiktʉ, twojptʉ,
42022064	twingudsu'umʉdʉ, es t'anʉʉmʉdʉ: —May pʉ́n tʉ mgóxyʉty.
42022065	Es t'anma̱a̱ydyʉ wi'ixátyʉty es kyaj tmʉj'ijxtʉ.
42022066	Es ko oj xyʉʉñʉ, net ñaymyujkʉdʉ ja mʉjja̱'a̱ydyʉjk es ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp, es dyajnʉjxtʉ ja Jesús ma̱ di'ibʉ ana'amdʉp mʉj tsa̱jptʉgóty. Es jap dyajtʉʉdʉ:
42022067	—Anmaagyʉts, ¿mijtsʉ dʉ'ʉn mGristʉ? Esʉ Jesús 'yadsooy: —Pʉn n'anmaapy ko dʉ'ʉn, kyaj xymyʉbʉ́ktʉt,
42022068	es pʉn nyajtiibyʉts oytyiity, kyajts xy'adsówdʉt.
42022069	Es tyam es extʉ winʉ xʉʉ winʉ tiempʉ, ʉj ja Naxwíñʉdʉ Ja̱'a̱yʉdyʉ Kyudʉnaabyʉ, n'u'uñʉdʉts ma̱ 'yaga̱'a̱ñgyʉ'ʉ Dios di'ibʉ tʉgekyʉ mʉk'a̱jtʉn myʉda̱jtypy.
42022070	Net nidʉgekyʉ ja'ajʉty dyajtʉʉdʉ ja Jesús: —¿Tii mjʉna̱'a̱na̱a̱mp ko mij Dios m'U'unk'átyʉty? Esʉ Jesús 'yadsooy: —Tʉy'a̱jtʉn, ʉjtsʉ dʉ'ʉn.
42022071	Net ja ja̱'a̱yʉty ñay'anma̱a̱yʉdʉ: —¿Ti nyajwa̱'a̱nʉm ja testiigʉ? Tʉ nmʉdo'om tʉgekyʉ ʉdsa̱jtʉm di'ibʉ yʉ'ʉ kʉ'ʉm kyajxypy ko yʉ'ʉ Dios 'yU'unk'átyʉty.
42023001	Ta nidʉgekyʉ ja ja̱'a̱yʉty jam juntoty pyʉdʉ'kta̱a̱ydyʉ, es dyajnʉjxtʉ ja Jesús ma̱ Pilatʉ.
42023002	Es jap tni'ʉ'ʉnʉdʉ es jyʉnandʉ: —Tʉts nba̱a̱ttʉ ko tya̱dʉ yedyʉjk ni'igʉ dyajnaymyúk dyajnaydya̱'a̱dsʉdʉ ja nja̱'a̱y'a̱jtʉm es jyʉna'añ ko kyaj ngugʉbajtʉm ma̱ yʉ yajkutujkpʉ kopk, es nandʉ'ʉn jyʉna'añ ko yʉ'ʉ Kyrístʉty, tu'ugʉ rey.
42023003	Net ja Pilatʉ dyajtʉʉy ja Jesús: —¿Mijtsʉ dʉ'ʉn ja israelítʉdyʉ ryey? Ta ja Jesús 'yadsooy: —Tʉy'a̱jtʉn, ʉjtsʉ dʉ'ʉn.
42023004	Net ja Pilatʉ t'anma̱a̱y ja teedywyindsʉ́nʉty es ja mayjya'ayʉty: —Kyajts nbatʉ ti pyojpʉ tya̱dʉ yedyʉjk.
42023005	Es ja ja̱'a̱yʉty ni'igʉ jyʉnandʉ waanʉ mʉk: —Yʉ'ʉ ni'igʉ dyajnaymyúk dyajnaydya̱'a̱dsʉdʉ ja ja̱'a̱yʉty, dyajtsondáky jap Galileeʉ, es extʉ ya̱a̱ Judeeʉ.
42023006	Es ko ja Pilatʉ tmʉdooyʉ taadʉ, net dyajtʉʉy pʉn Galileeʉ ja̱'a̱y yʉ'ʉ.
42023007	Es ko t'anma̱a̱ydyʉ ko dʉ'ʉn, net tkejxy ja Jesús ma̱ Eroodʉs di'ibʉ ijtp gobernadoor Galileeʉ es tʉ naty myiñ Jerusalén paskʉxʉ'a̱jtpʉ.
42023008	Es ko Eroodʉs t'ijxy ja Jesús, net jyantsyxyondaky, ja'a ko tʉʉyʉp tja'ixy'atáñ ko tmʉdoy'ajty di'ibʉ Jesús tyiimpy. Es yʉ'ʉ t'ixa̱'a̱ñ ko Jesús ttúnʉt ja mʉj'a̱jtʉn.
42023009	Es dyajtʉʉy may ja ayuk. Perʉ Jesús kyaj t'adsooy ni di'ibʉ.
42023010	Es nandʉ'ʉn jap myiindʉ ja teedywyindsʉ́nʉty es ja di'ibʉty tsa̱jptʉgóty ya'ʉxpʉjktʉp, es ñi'ʉʉnʉdʉ mʉkta'aky.
42023011	Net ja Eroodʉs es ja syolda̱a̱dʉtʉjk kyaj t'agupʉjktʉ. Ta ttukxiktʉ. Net ttukpʉjtáktʉ ja wyit éxtʉmʉ reydyʉjk es net tkejxy ja Jesús jatʉgok ma̱ ja Pilatʉ.
42023012	Ja Pilatʉ mʉt ja Eroodʉs naymyʉdsip'a̱jtʉdʉbʉ naty es ko tadʉ xʉʉ ñaymyaabyʉjkʉdʉ jatʉgok.
42023013	Es net ja Pilatʉ dyajnaymyujkʉ ja teedywyindsʉ́nʉty es ja justisʉtʉjk es ja ja̱'a̱yʉty,
42023014	es t'anma̱a̱y: —Miidsʉty tʉ xyajmíndʉ tya̱dʉ yedyʉjk es mjʉna̱'a̱ndʉ ko dyajpʉdʉ'ʉktʉ ja̱'a̱yʉty, es ʉj tʉts nyajtʉ́y es nbayo'oyʉts, es kyajts nbatʉ ni ti pyeky éxtʉm miits xyñi'ʉʉnʉdʉ.
42023015	Es nandʉ'ʉn ja Eroodʉs kyaj ti tpatʉ ja pyojpʉ. Pa̱a̱ty tʉ tkajxʉmbíty jatʉgok ma̱ ʉjtsʉn. Es mʉt yʉ'ʉ, ni ti tkatúñ di'ibʉ tukpa̱a̱dʉdʉp ja o'kʉn.
42023016	Pa̱a̱ty ndsa̱a̱tsytyúnʉpts es óknʉmts nnasmátsʉt.
42023017	Paskʉ paskʉ ja Pilatʉ koonʉm tnasmatsʉ tu'ugʉ tsimyjya'ay di'ibʉ ja̱'a̱y tsyojktʉp.
42023018	Net ja mayjya'ayʉty yaxkakta̱a̱ydyʉ mʉk: —¡Kyaj! ¡Kyajts yʉ'ʉ ndsoktʉ! ¡Nasmatsʉ Barrabás!
42023019	Es yʉ Barrabás yʉ'ʉ naty tsimy ijtp mʉt ko tʉ naty tnibʉde'eky ja yajkutujkpʉ jap ka̱jpnóty es yajja̱'a̱y'eeky.
42023020	Es ja Pilatʉ ja'a jyatsojk es tjanasmátsʉt ja Jesús, pa̱a̱ty jatʉgokʉ Pilatʉ tjatukjaygyukʉyáñ.
42023021	Per ja ja̱'a̱yʉty 'yak'ya̱'a̱x 'yakjoktʉ mʉk: —¡Yajkruuzpát, yajkruuzpát!
42023022	Es myʉdʉgʉk ok ja Pilatʉ t'anʉʉmʉdʉ: —¿Per ti dʉn tʉ ttuundʉgóy? Ʉj kyajts nba̱a̱ty ni ti pyojpʉ di'ibʉ kyu'oogʉp, wi'ix mba̱a̱t 'yeeky. N'oktsa̱a̱tsytyúñʉts es nnasmátsʉdʉts.
42023023	Es ja ja̱'a̱yʉty ni'igʉ jyʉnandʉ jantsy mʉk: —¡Wa'an tkruuzpéty! ¡Wa'an tkruuzpéty! Es ja'a ko mʉk yax jyojktʉ, net yajtuuñ ti tsyojktʉp.
42023024	Net ja Pilatʉ tkuydyuuñ éxtʉm yʉ'ʉjʉty ttsojktʉ.
42023025	Es ko twin'ijxtʉ Barrabás, ta dyajpʉdsʉʉmdʉ jap pujxndʉgóty mʉt ko tʉ naty tnibʉde'eky ja yajkutujkpʉ es yajja̱'a̱y'eeky. Net tnasma̱jtsʉdʉ. Es ja Pilatʉ tkʉyajky ja Jesús éxtʉm ja ja̱'a̱yʉty ttsojktʉ.
42023026	Es ko ja Jesús yajmʉnʉjxnʉ kruuzpajtpʉ, net tu'ugʉ yedyʉjk tma̱jtstʉ tu'a̱a̱y di'ibʉ xyʉ'a̱jtypy Simonk es kyuga̱jpnʉty Sirene. Kyamotyʉ naty tʉ 'yotsy. Es ja solda̱a̱dʉtʉjk 'yanma̱a̱yʉ es tka̱jpʉt agwanʉ yʉ Jesusʉ kyruuz.
42023027	Es jyantsypyanʉjxʉdʉ mayjya'ay, es ja'a mʉʉt mayʉ toxytyʉjk di'ibʉ jantsyjyʉʉy jantsyyáxtʉp mʉt ja jotmay ko ja Jesús dyajkruuzpata̱'a̱ndʉ.
42023028	Es ja Jesús tni'ijxʉmbijty es t'anma̱a̱y: —Miits toxytyʉjkʉty di'ibʉ tsʉna̱a̱ydyʉp Jerusalén, kátʉts mij xyñijʉ'ʉydyʉ. Nayñijʉ'ʉyʉdʉ miidsʉty kʉ'ʉm es yʉ m'u'unk m'ʉna̱'kʉty,
42023029	ja'a ko mínʉp ja tiempʉ ko mnayjyʉna̱'a̱nʉdʉt: “Jotkujk di'ibʉ kyaj mba̱a̱t 'yu'unkpa̱a̱ttʉ, di'ibʉ kyaj tyim'u'unkpáttʉ es di'ibʉ kyaj ya'u'unktsi'itstʉ.”
42023030	Net ja ja̱'a̱yʉty jyʉna̱'a̱ndʉt: “Kopk, nijijtpajtkʉts ʉʉdsʉty”, es ja tun t'anʉʉmʉt: “Yajnitʉgeegyʉts.”
42023031	Es t'ak'anʉʉmʉdʉ Jesús: —Ʉj kyajts ni ti axʉʉkpʉ ndúñʉm es xyajkruuzpatándʉpts. ¿Ti mjʉna̱a̱mp xytyijy es jyáttʉt ja Jerusalén ja̱'a̱yʉty di'ibʉ ni'igʉ pyojpʉ ja̱'a̱yʉty?, es yʉ'ʉjʉty pátʉp ja mʉk tʉydyu'unʉn.
42023032	Es ja solda̱a̱dʉtʉjk dyajnʉjxtʉ nandʉ'ʉn majtskʉ axʉk ja̱'a̱y es dyajkruuzpata̱'a̱ndʉ mʉt ja Jesús ti'igyʉ.
42023033	Es ko tmʉja̱jttʉ ma̱ ja luga̱a̱r txʉ'aty Kalaveerʉ, net dyajkruuzpajttʉ ja Jesús. Es pʉ'a̱a̱ybʉ'a̱a̱y ja majtskpʉ axʉk ja̱'a̱y.
42023034	Es ko jam dyajkruuzpajttʉ, ja Jesús jyʉnáñ: —Tatʉ, pojpʉma'xtʉ, ja'a ko kyaj tnijáwʉdʉ di'ibʉ tyuundʉp. Es ja solda̱a̱dʉtʉjk ttuundʉ ja rifʉ es dyajwa̱'xʉt ja Jesusʉ wyit.
42023035	Es ja mayjya'ayʉty t'ijxtʉ jam, es extʉ ja justisʉtʉjk ttukxiktʉ ja Jesús es jyʉnandʉ: —Wiink ja̱'a̱y tʉ dyajtse'eky. Wa'an kʉ'ʉm tnayyajtse'egyʉty pʉn tʉy'a̱jtʉn ko yʉ'ʉ Kyrístʉty, ja di'ibʉ Dios tʉ twin'ixy.
42023036	Net ja solda̱a̱dʉtʉjk nandʉ'ʉn tnixik ttukxiktʉ ja Jesús es t'awa̱'a̱nʉdʉ ja vinʉ ta̱'a̱m,
42023037	es jyʉnandʉ: —Pʉn tʉy'a̱jtʉn mij ja israelitʉ ryey, nayyajnitso'ogʉdʉ mij kʉ'ʉm.
42023038	Es 'yity jam kyʉba̱jm kʉxja̱'a̱y grieegʉ es latín es ebreeʉ di'ibʉ jʉna̱a̱mp: “Tya̱a̱dʉ yʉ israelítʉty ja ryey.”
42023039	Es tu'ugʉ axʉk ja̱'a̱y di'ibʉ jam kudʉy ijtp kruuzkʉjxy nandʉ'ʉn jyʉnáñ axʉʉk: —Pʉn mij mGristʉ, nayyajnitso'ogʉdʉ kʉ'ʉm es ʉʉdsʉty xyajtso'oktʉdʉts nandʉ'ʉn.
42023040	Es jatu'uk t'ooy ja myʉgu'uk es t'anʉʉmʉ: —¿Kyaj xytsyʉ'ʉgʉ ja Dios ko mij nandʉ'ʉn myajtʉydyúñ?
42023041	Ʉdsa̱jtʉm mʉt ja tʉy'a̱jtʉn tyam n'ayo'om, ja'a ko ʉdsa̱jtʉm ngumʉdo'om di'ibʉ tʉ ndu'unʉm. Perʉ tya̱dʉ yedyʉjk ni tii tʉ tkatuundʉgóy.
42023042	Net jyʉnáñ: —Jesús, xyjamyátsʉpts ko mja̱'tʉt ma̱ myajkutuka̱'a̱ñ.
42023043	Net ja Jesús 'yadsooy: —Tʉy'a̱jtʉn n'anʉʉmʉ ko tyamyʉ nmʉnʉjxʉt tsa̱jpótm es m'ítʉt mʉt ʉj.
42023044	Jaa naty kijkyxyʉʉ, net tʉgekyʉ naxwíñʉdʉ kyoodsʉdyaay es 'yijty tʉgʉk oorʉ wingoots,
42023045	ja'a ko ja xʉʉ wyindujkta̱a̱y. Es net ja adʉy di'ibʉ mʉj tsa̱jptʉgóty kyʉ'tswa'xy kʉjkkujm.
42023046	Net ja Jesús yaxkeky: —Tatitu'unk, axá̱jʉgʉts ja n'anmʉja̱'a̱n. Es ko dʉ'ʉn jyʉnáñ, ta 'yo'knʉ.
42023047	Es ko ja solda̱a̱dʉ windsʉ́n t'ijxy éxtʉm jya̱jtʉ, net ja Dios t'awda̱jty es jyʉnáñ: —Tʉy'a̱jtʉnʉ tya̱dʉ yedyʉjk kyaj ti ttuundʉgóy.
42023048	Es nidʉgekyʉ ja mayjya'ayʉty di'ibʉ 'yijxtʉ jap éxtʉm jya̱jtʉ, net tsyo'onnʉdʉ jap es tkojxtʉ ja kyaatsy mʉt ja jotmay.
42023049	Es nidʉgekyʉ ja ja̱'a̱y di'ibʉ 'yixy'a̱jttʉp ja Jesús, mʉt ja toxytyʉjkʉty di'ibʉ padso'onʉ Galileeʉ, wyʉ'ʉmdʉ jagam es t'ijxtʉ éxtʉm jya̱jtʉ.
42023050	Es tu'ugʉ yedyʉjk di'ibʉ xyʉ'a̱jtypy Josee es jyiky'aty tʉy'a̱jtʉn mʉʉt es kyuga̱jpnʉty Arimateeʉ, Judeeʉ ña̱a̱xóty. Es ja Josee nandʉ'ʉn yʉ'ʉ nidu'uk di'ibʉ ana'amp mʉj tsa̱jptʉgóty.
42023051	Tadʉ Josee t'awixy nandʉ'ʉn ko myínʉt ja Diosʉ kyutujkʉn es kyaj ti'igyʉ mʉt 'yity ja ja̱'a̱yʉty di'ibʉ jʉnandʉ esʉ Jesús 'yoogʉt.
42023052	Net tninejxy ja Pilatʉ es t'amdooy ja Jesusʉ ñini'x.
42023053	Es ko dyajjʉna̱jktʉ kyruuzkʉjxy, net t'abijttʉ mʉt tu'ugʉ mʉj wit es tpʉjtáktʉ ma̱ tu'ugʉ o'kpʉ jut di'ibʉ naty yʉ'ʉ tʉ dyajtsajtsjúty dyajpa̱'a̱jútyʉty tsa̱wiiñ es ma̱ kyajnʉm ja o'kpʉ ñaxtʉkʉ.
42023054	Esʉ naty ñayjyʉjp'íxʉdʉ ko ja sa̱a̱bʉdʉ xʉʉ dyajtsonda̱'a̱ga̱'a̱ndʉ.
42023055	Es ja toxytyʉjkʉty di'ibʉ naty tʉ tsyoondʉ mʉt ja Jesús jap Galileeʉ, tpanʉjxtʉ ja Josee es t'ijxtʉ ja o'kpʉ jut es wi'ix yajpʉjtáky ja Jesusʉ ñini'x.
42023056	Es ñʉjxnʉdʉ ma̱ tyʉjk es dya'ʉyʉʉydyʉ ja pa̱'a̱k xu'kpʉ es ja ingwéntʉty. Es net pyo'xtʉ ma̱ ja sa̱a̱bʉdʉ xʉʉ éxtʉm ja ana'amʉn jyʉna'añ.
42024001	Es domingʉ xʉʉ tsejkyʉ ja toxytyʉjkʉty tmʉnʉjxtʉ ja pa̱'a̱k xu'kpʉ di'ibʉ naty tʉ dya'óyʉdʉ. Jam dyajnʉjxtʉ ma̱ ja Jesús tʉ ñaxtʉkʉ.
42024002	Ko jya̱jttʉ jam, net tpattʉ wiink tsoo ja tsa̱a̱ di'ibʉ naty 'yagʉ'ʉy'ajtypy ja jut.
42024003	Es ko tyʉjkʉdʉ jap, kyaj tpattʉ ja Jesusʉ ñini'x.
42024004	Es kyaj tmʉwinma̱'a̱ñbyáttʉ ti tʉ jyátyʉty. Netyʉ kyʉxe'ky majtskʉ yedyʉjk di'ibʉ wyit jantsy tʉ'xp.
42024005	Net ja toxytyʉjkʉty tsyʉ'kʉdʉ es ñaxku'ijxʉdʉ, es ja yedyʉjk 'yanma̱a̱yʉdʉ: —¿Ti ko miits xy'ʉxta̱'a̱ydyʉ ya̱a̱ ma̱ o'kpʉty di'ibʉ jiky'a̱jtp?
42024006	Kyaj ja ya̱a̱. Tʉ jyikypyeky. Jamyatstʉ wi'ix m'anma̱a̱yʉ ko nátyñʉm 'yity jap Galileeʉ:
42024007	“Ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajkʉyaka̱'a̱ñʉts ma̱ ja pekyjya'aydyʉjk es xyajkruuzpátʉdʉts. Es ko 'yítʉt tʉgʉk xʉʉ, njikypyʉ́kʉdʉts jatʉgok.”
42024008	Net ja toxytyʉjkʉty tjamyajtstʉ éxtʉm ja Jesús jyʉnáñ.
42024009	Es ko jya̱jnʉdʉ jatʉgok jap ka̱jpnóty, net ttukmʉmadyaktʉ nidʉgekyʉ ja nima̱jk tu'ukpʉ ʉxpʉjkpʉ es nidʉgekyʉ di'ibʉ jap ak'ijttʉp.
42024010	Esʉ tadʉ toxytyʉjkʉty 'yijttʉ Mariiʉ Magdalenʉ, Fwanʉ, Mariiʉ di'ibʉ Santya̱'a̱gʉ tya̱a̱k'a̱jtypy, es ja wiinkpʉ toxytyʉjkʉty.
42024011	Per ja ʉxpʉjkpʉtʉjk kyaj tmʉbʉjktʉ, es jyʉnandʉ ko lokʉ di'ibʉ kya̱jxtʉp.
42024012	Net ja Peedrʉ tsyo'oñ es ñejxy pʉye'egyʉ ma̱ ja o'kpʉ jut es kyu'ijxʉ jap oga̱jp. Je'eyʉ jap ja wit 'yity di'ibʉ mʉʉt ja Jesús ya''abijty. Es net ja Peedrʉ jyʉmbijnʉ jotmaymyʉʉt.
42024013	Es net nimajtskʉ ʉxpʉjkpʉ tsyoondʉ Jerusalén es ñʉjxtʉ ma̱ ja Emaús ka̱jpn, di'ibʉ jagam ma̱jk tuk mil metrʉn,
42024014	es kya̱jx myadya̱'a̱ktʉ tʉgekyʉ di'ibʉ naty tʉ jyátyʉty.
42024015	Es ko yʉ'ʉjʉty dʉ'ʉn kya̱jx myadya̱'a̱ktʉ esʉ Jesús kʉ'ʉm ñiwingoonʉ es tyu'uyo'oydyʉ mʉʉt.
42024016	Per ja Dios kyaj tyuk'ʉxka̱jpʉ ko yʉ'ʉjʉty ja Jesús.
42024017	Net ja Jesús dyajtʉʉy: —¿Ti mmadyáktʉp tu'a̱a̱y? Es net yʉ'ʉjʉty wya̱'k'a̱'a̱dʉ jotmaymyʉʉt.
42024018	Net yʉ'ʉ nidu'uk di'ibʉ xyʉ'a̱jtypy Kleofʉs 'yadsooy: —Tʉgekyʉ ja̱'a̱yʉty tnijáwʉdʉ di'ibʉ tʉ jyátyʉty Jerusalén ma̱ paskʉ xʉʉ. ¿Tii mij naydyu'uk mjabye'xy'a̱jtp Jerusalén es kyaj xyñijawʉ ti jam tʉ tyuñ tʉ jyátyʉty?
42024019	Net ja Jesús dyajtʉʉy: —¿Ti jap tʉ jyátyʉty? Es yʉ'ʉjʉty jyʉnandʉ: —Extʉm tʉ ttundʉ ja Jesús nazarenʉ. Yʉ'ʉ tʉ 'yity Diosʉ kyuga̱jxpʉ di'ibʉ tyiimpy ja mʉj'a̱jtʉn es ya'ʉxpeky mʉt ja Diosʉ kyutujkʉn, es nidʉgekyʉ ja̱'a̱yʉty myʉj'íxʉdʉ.
42024020	Per ja teedywyindsʉ́nʉty es ja njustisʉ'a̱jtʉm tʉ tkʉyaktʉ ma̱ ja Pilatʉ es dyajkruuzpátʉt.
42024021	Es ʉʉdsʉty njʉna̱'a̱ndʉ ko yʉ'ʉ yajnitso'ogʉp ja israelítʉty. Es tyam tyʉgʉkxʉʉp ma̱ dya'ooktʉ es dyajnaxtʉ́kʉdʉ.
42024022	Nandʉ'ʉn ʉʉdsʉdyʉ nmʉgu'ugʉty toxytyʉjk tʉts dʉ'ʉñʉ xyajwʉ'ʉmʉdʉ. Aambyʉ jepy tʉ 'yotstʉ ma̱ ja o'kpʉ jut,
42024023	per kyaj ja Jesusʉ ñini'x tʉ tpa̱a̱ttʉ. Net tʉ jyʉmbijnʉdʉ es xytyukmʉmadya̱'a̱ktʉts ko tʉ t'ixtʉ nimajtskʉ anklʉs di'ibʉ tʉ 'yanʉʉmʉdʉ ko Jesús taa jyiky'aty.
42024024	Es net tʉ 'yotstʉ nija'ajʉty ʉʉdsʉdyʉ nmʉgu'uk es tʉ tpa̱a̱ttʉ éxtʉmʉ toxytyʉjk jyʉna̱'a̱ndʉ, per ja Jesús kyaj tʉ t'ixtʉ.
42024025	Net ja Jesús jyʉnáñ: —¿Ti ko mgujuunʉty miidsʉty? ¿Ti ko kyaj xymyʉbʉktʉ tʉgekyʉ di'ibʉ Diosʉ kyuga̱jxpʉ kyʉxja̱a̱y?
42024026	Yʉ'ʉjʉty oj tkʉxja̱'a̱ydyʉ wa̱'a̱ts ko yʉ Kristʉ 'yayowa̱'a̱ñ es 'yooga̱'a̱ñ es óknʉm yajkutúkʉt mʉt ja mʉj'a̱jtʉn.
42024027	Ta ja Jesús oj 'yawa̱'a̱nxʉdʉ ja Diosʉ 'yayuk ma̱ kʉ'ʉm yajnimadya'aky, tyimtsonda'aky di'ibʉ Moisés jyaay es tʉgekyʉ nʉ'ʉn ja Diosʉ kyuga̱jxpʉ tkʉxja̱a̱ydyʉ.
42024028	Es ko jya̱jttʉ ma̱ Emaús ka̱jpn, ja Jesús éxtʉm jyawʉ tyu'unaxáñ.
42024029	Per yʉ'ʉjʉty dyajwʉ'ʉmándʉ es t'anma̱a̱ydyʉ: —Wʉ'ʉm mʉt ʉʉdsʉty ja ya̱a̱. Tʉ tsyu'ujʉnʉ. Net ja Jesús wye'emy es tyʉjkʉ mʉt yʉ'ʉjʉty.
42024030	Es ko jam 'yu'uñʉ nidʉgʉʉk ma̱ ja meesʉ es 'ya'ux'ata̱'a̱ndʉ, net ja Jesús tkone'ky ja tsa̱jkaaky, es tkuni'xy. Net ttujkwa'xy es tmooydyʉ ja nimajtskpʉ.
42024031	Es netyʉ t'ʉxka̱jptʉ ko yʉ'ʉdyʉ Jesús. Netʉ Jesús pojʉn tyʉgooy.
42024032	Es yʉ'ʉjʉty ñayjyʉnánʉdʉ: —Pa̱a̱dyʉmʉ dʉ'ʉn xyjatukja̱'a̱m ja oy'a̱jtʉn ko mʉt tʉ ndu'uyo'oyʉm es nmadyákʉm es xytyuk'awa̱'a̱nʉm ti ja Diosʉ jyaaybyajtʉn 'yandijpy.
42024033	Es netyʉ tsyo'ondʉ es ñʉjxtʉ jap Jerusalén. Es jap tʉ naty ñaymyúkʉdʉ ja nima̱jk tu'ukpʉ ʉxpʉjkpʉty mʉt ja jyamyʉʉdʉty.
42024034	Es yʉ'ʉjʉty t'awa̱'a̱nʉdʉ ja nimajtskpʉ: —Tʉy'a̱jtʉn ko ja Jesús tʉ jyikypyeky. Simonk tʉ t'ixy.
42024035	Net ja Kleofʉs mʉt ja myʉgu'uk tmadyaktʉ éxtʉm tʉ jyátyʉty tu'a̱a̱y es wi'ix tʉ t'ʉxkaptʉ ja Jesús ko ja tsa̱jkaaky tʉ ttujkwa'xy.
42024036	Es yʉ'ʉjʉty t'akmadya̱'a̱ktʉ tadʉ ayuk ko ti'in kyʉxe'ky ja Jesús ma̱ yʉ'ʉjʉty es kya̱jxpo'xʉdʉ, 'yanma̱a̱yʉ: —Agujk'át jotkujk'áttʉ miidsʉty.
42024037	Ta jyantsytsyʉ'kʉdʉ. Dʉ'ʉn jyʉnandʉ ko ijxma̱'ttʉp.
42024038	Es ja Jesús 'yanma̱a̱yʉdʉ: —¿Ti ko mjotmay'ooktʉ? ¿Ti ko kyaj xymyʉbʉktʉ ko ʉjtsʉ dʉ'ʉn?
42024039	Ixtʉts ja ngʉ'ʉ es ja ndékyʉts ko ʉjtsʉ dʉ'ʉn kʉ'ʉm. Toongʉts es ixtʉ ko tʉy'a̱jtʉn. Yʉ ijxma̱'tʉn kyaj tmʉdaty yʉ xyixy es ja pya̱jk éxtʉm miits xy'íxtʉts ʉj nmʉdaty.
42024040	Es ko dʉ'ʉn 'yanma̱a̱yʉ, tyuk'ijxʉ ja kyʉ'ʉ es ja tyeky.
42024041	Es yʉ'ʉjʉty kyajpyʉm tmʉbeky mʉt ja xondakʉn es dʉ'ʉñʉ wyʉ'ʉmʉdyaaydyʉ. Net ja Jesús 'yanma̱a̱yʉ: —¿Kyaj ti xymyʉdattʉ di'ibʉ njʉ'xʉm?
42024042	Net myooyʉdʉ tuk pedazʉ a̱jkx tsa̱'a̱yu'unk.
42024043	Es ja Jesús tje'xy yʉ'ʉjʉty wyinduuy.
42024044	Es net 'yanma̱a̱yʉ: —Kots miidsʉty mʉʉt n'ijty, n'anma̱a̱ydyʉ ko yajkuydyuna̱'a̱ñ di'ibʉ Moisés es ja Diosʉ kyuga̱jxpʉ kyʉxja̱a̱ydyʉ es di'ibʉ ma̱ Salmʉ neky di'ibʉts ʉj xyñiga̱jxp.
42024045	Net ja Jesús tyukjaygyujkʉdʉ ja Diosʉ jyaaybyajtʉn, es jyʉnáñ:
42024046	—Dʉ'ʉn 'yity kʉxja̱'a̱y ko koonʉm yʉ Kristʉ 'yoogʉt, es kumdʉgʉk xʉʉ jyikypyʉ́kʉt.
42024047	Es mʉt yʉ'ʉgyʉjxm yajka̱jxwa̱'xʉt ma̱ tʉgekyʉ naxwíñʉdʉ, tsyonda̱'a̱gʉt Jerusalén, ko yʉ ja̱'a̱yʉty dyajtʉgátstʉt yʉ wyinma̱'a̱ñʉty, net ja Dios pyojpʉma'xʉdʉt.
42024048	Es miits m'ijttʉp testiigʉ ma̱ tya̱a̱dʉ tʉgekyʉ.
42024049	Mʉdowdʉ. Ʉjts ngáxʉp ma̱ miidsʉty di'ibʉts ja nDeety tʉ twa̱nda'aky. Per miits wʉ'ʉmdʉ ya̱a̱ Jerusalén extʉ ko xy'axá̱jʉt ja mʉk'a̱jtʉn di'ibʉ Dios kyaxaampy.
42024050	Net ja Jesús yajtso'onʉdʉ jap Jerusalén es yajnʉjxʉdʉ Betañʉ, es dyajpʉde'ky ja kyʉ'ʉ es kyunu'xʉdʉ.
42024051	Es ko kyunu'xta̱a̱yʉ, net tsya̱jpajnʉ es ñʉjxnʉ tsa̱jpótm.
42024052	Net yʉ'ʉjʉty t'awda̱ttʉ Dios es jyʉmbijtta̱a̱yñʉ, jantsy jotkujk jya̱jnʉdʉ Jerusalén.
42024053	Es tim jap'a̱jttʉp ma̱ ja mʉj tsa̱jptʉjk es t'awdattʉ ja Dios.
43001001	Ko di'ibáty tsyondaky, taa natyñʉ ja'a di'ibʉ yajtijp Ayuk. Es yʉ Ayuk yʉ'ʉ nandʉ'ʉnʉ Dios, es mʉdʉmʉ naty ja Dios Teety.
43001002	Yʉ'ʉ naty 'yity jawyiin mʉdʉ Dios.
43001003	Ja Ayuk ja'a mʉʉt Dios dyajkojy tʉgekyʉ di'ibʉ jaa'a̱jtp. Tʉgekyʉ di'ibʉ yajkoj, kyaj oj ti kyojy pʉn kyaj ja'a mʉʉt.
43001004	Ja'a di'ibʉ yajtijp Ayuk, ja'a ya̱jk ja jiky'a̱jtʉn nidʉgekyʉ di'ibʉ jiky'a̱jttʉp, es yʉ'ʉ dʉ'ʉn ja ja̱jʉn di'ibʉ ñʉ'ʉmooy tyu'umooy nidʉgekyʉ ja̱'a̱yʉty ya̱ naxwiiñ.
43001005	Esʉ tadʉ ja̱jʉn, yʉ'ʉ dʉn ja̱jp ma̱ kyoodsʉty, es kyaj yʉ koots'át mba̱a̱t dyajtʉgóyʉ tadʉ ja̱jʉn.
43001006	Dios tkejxy tu'ugʉ ja̱'a̱y, Fwank'a̱jtp.
43001007	Ja'a oj myiñ es tnika̱jxpátʉt di'ibʉ ijtp éxtʉm ja ja̱jʉn, esʉ dʉ'ʉn nidʉgekyʉ ja ja̱'a̱yʉty myʉbʉ́kʉdʉt.
43001008	Ja Fwank, kyaj yʉ'ʉjʉty ja ja̱jʉn, je'eyʉ yʉ'ʉ tnika̱jxpétyʉ tadʉ ja̱jʉn.
43001009	Ja ja̱jʉn tʉy'a̱jtʉnbʉ di'ibʉ kyujajpy kyute'xypy nidʉgekyʉ ja ja̱'a̱y, ja'a miin ya̱ naxwiiñ.
43001010	Ijtpʉ naty ja ya̱ naxwiiñ. Oyʉ natyʉ Dios ja'a mʉʉt tʉ tjayajkojy ja naxwíñʉdʉ, kyaj 'yʉxka̱jpʉdʉ ja ja̱'a̱yʉty.
43001011	Ja'a oj tjanimíñ di'ibʉ jya'a'a̱jtypy, es kyaj oj kyupʉ́kʉdʉ.
43001012	Per nidʉgekyʉ di'ibʉty kupʉjkʉdʉ es myʉbʉjkʉdʉ, dyajnigutujkʉ es yʉ'ʉjʉty 'yu'unk'átʉdʉt ja Dios.
43001013	Yʉ'ʉjʉty kyaj Dios 'yu'unk'átyʉty mʉt ko ja̱'a̱y yajmiin yajja̱jtʉdʉ, es ni mʉt ko dʉ'ʉnʉ ja̱'a̱y ttseky, Dios axá̱jʉdʉp mʉt ko kʉ'ʉmʉ dʉ'ʉn ttseky.
43001014	Di'ibʉ yajtijp Ayuk, ja'a jʉmbijt ja̱'a̱y es jyiky'ajty ma̱ ʉʉdsʉty. Es ʉʉdsʉty tʉts n'ixtʉ ja myʉj'a̱jtʉn, ja kyʉ'ʉm mʉj'a̱jtʉn di'ibʉ tu'ugʉ Dios 'yU'unk'a̱jtypy, es tmʉdaty ak tim tʉy'a̱jtʉn es ak tim kunu'xʉn.
43001015	Es ja Fwank ñika̱jxpejtypy éxtʉmʉ tyestiigʉ es jyʉnáñ: —Tya̱a̱dʉ dʉ'ʉn di'ibʉts n'andijpy kots njʉnáñ ko di'ibʉ miimp óknʉm es jawyiin ʉj, yʉ'ʉ dʉ'ʉn jawyiin, ja'a ko taayʉmʉ naty jékyʉp kots ʉj nmiiñ.
43001016	Tʉ Jesukristʉ xykyunu'xʉm kana̱k nipat.
43001017	Myooy ja Dios ja Moisesʉ 'yana'amʉn, per ja tsojkʉn es ja tʉy'a̱jtʉn yajmiin ja Jesukristʉ.
43001018	Ni na̱'a̱nʉm pʉ́n tka'ixy ja Dios Teety, per yʉ Diosʉ 'yU'unk di'ibʉ jam mʉt ti'igyʉ 'yity ja Dios Teety, yʉ'ʉjʉty tʉ xytyuk'ijx xytyuknija̱'a̱m wi'ixʉ dʉn ja Dios Teety.
43001019	Yʉ Jerusalén israelítʉty tkajxtʉ ja teedyʉty esʉ levitʉ ja̱'a̱yʉty di'ibʉ myʉduundʉp ja teety, es dyajtʉwa̱'a̱ndʉ ja Fwank: —¿Mbʉ́nʉ dʉn mij?
43001020	Fwank 'yadsoojʉ tʉy'a̱jtʉn: —Ʉj kyajts nGrístʉty di'ibʉ Dios wya̱ndak tkajxa̱'a̱ñ.
43001021	Ta yajtʉʉjʉmbijtʉdʉ jatʉgok: —¿Mbʉ́nxʉ dʉn mij? ¿Tii mijtsʉ dʉ'ʉn ja Diosʉ kyuga̱jxpʉ Eliiʉsʉ? Ta Fwank 'yadsooy: —Kyajts ʉj n'Eliiʉsʉty. Ta yajtʉʉjʉmbijtkójʉbʉ: —Pes, ¿tii mijtsʉ dʉ'ʉn ja Diosʉ kyuga̱jxpʉ di'ibʉ mina̱a̱mbʉ? Ta 'yadsooy: —Kyaj.
43001022	Ta yajtʉʉjʉmbijtʉdʉ jatʉgok: —Pes, ¿mbʉ́nʉ dʉn mij? Ʉj nmʉnʉjxándʉpts ja tʉy'a̱jtʉn ma̱ ja di'ibʉts tʉ xykyaxtʉ. Pa̱a̱ty, ¿ti ayúkʉts xymyeepy esʉts nmʉnʉjxʉt?
43001023	Ta 'yadsooy ja Fwank: —Ʉjtsʉ dʉn miimp kugajxy mʉj ittum es n'anʉʉmʉdʉts miidsʉty: “Yajtʉ́wdʉ ja tu'u ma̱ myina̱'a̱ñ ja Windsʉ́n” —dʉ'ʉn éxtʉm jyʉna'añ ja Diosʉ kyuga̱jxpʉ Isaiiʉ.
43001024	Es nandʉ'ʉn myiindʉ di'ibʉ fariseeʉ ja̱'a̱yʉty kyajxtʉ.
43001025	Net yajtʉʉjʉdʉ ja Fwank: —¿Ti ko myajnʉbéty pʉn kyaj mij mGrístʉty, o m'Eliiʉsʉty, o tadʉ Diosʉ kyuga̱jxpʉ?
43001026	Es ja Fwank 'yadsooy: —Ʉj yajnʉbajtpʉts mʉt ja nʉʉ, per ma̱ miidsʉty ta tu'uk di'ibʉ miidsʉty kyaj xy'ixy'attʉ,
43001027	es yʉ'ʉ miimp óknʉm. Es kyajts ʉj xyñitʉkʉ, ni je'eyʉ yʉ kyʉ'ʉk nga''agájʉdʉt éxtʉmxyʉpts ʉj n'ítyʉts tyuumbʉn.
43001028	Tya̱a̱dʉ tyuun jya̱jtʉ ma̱ ja naxwíñʉdʉ di'ibʉ xyʉ'a̱jtypy Betañʉ, Jordán mʉjnʉʉ awiiñ, ma̱ ja Fwank dyajnʉbéty ja ja̱'a̱yʉty.
43001029	Jakumbom ja Fwank t'ijxy ja Jesús ko myʉwingóñʉty. Ta jyʉnáñ: —¡Ixtʉ! Tya̱a̱dʉ dʉ'ʉn ja Diosʉ Byorreegu'unk di'ibʉ wʉ'ʉmp éxtʉmʉ windsʉ'kʉn es yajpojpʉnitʉgóyʉt ya̱ naxwiiñ.
43001030	Tya̱a̱dʉdsʉ dʉn nmadyak kots njʉnáñ: “Oknʉm myiñ ma̱ ʉj tu'ugʉ yedyʉjk di'ibʉ dʉ'ʉn jawyiin kʉdiinʉm ʉj, ja'a ko taayʉmʉ natyñʉ jékyʉp kots ʉj nmiiñ.”
43001031	Kyajts ʉj kʉ'ʉm nnija̱'a̱jʉ pʉ́nʉ dʉn yʉ'ʉ. Per nmíñʉts ʉj es nyajnʉbétyʉts mʉt ja nʉʉ, es t'ʉxkáptʉt yʉ israelitʉ ja̱'a̱yʉty.
43001032	Fwank nandʉ'ʉn jyʉnáñ: —Ʉj nan tʉts n'ixy tsa̱jwínm kyʉda'aky yʉ Espíritʉ Santʉ dʉ'ʉn éxtʉm tu'ugʉ paku'unk, es kyʉxke'eky ma̱ ja Jesús.
43001033	Ʉj kyajnʉmdsʉ naty nandʉ'ʉn nnijawʉ pʉ́nʉ'ʉ. Per kodsʉ Dios xykyejxy nyajnʉbátʉt mʉt ja nʉʉ, ja'ats xy'anma̱a̱y: “Ko yʉ Espíritʉ Santʉ xy'íxʉt jyʉnaky es kya̱'a̱t ma̱ ja yedyʉjk, yʉ'ʉ dʉ'ʉn di'ibʉ yajnʉbátʉp mʉt ja Espíritʉ Santʉ.”
43001034	Tʉdsʉ net n'ixy, es ʉjtsʉ dʉ'ʉn nnika̱jxpejtypy ko yʉ'ʉdyʉ Diosʉ 'yU'unk.
43001035	Jakumbom tapʉ naty jatʉgok ja Fwank mʉt nimajtsk di'ibʉ panʉjxʉdʉp.
43001036	Ko Fwank t'ijxna̱jxy ja Jesús, ta jyʉnáñ: —¡Ok'ixtʉ! Tya̱a̱ dʉ'ʉn ja Diosʉ Byorreegu'unk.
43001037	Ja nimajtskpʉ Fwangʉ 'yʉxpʉjkpʉ tmʉdoodʉ ko dʉ'ʉn jyʉnáñ. Ta tpanʉjxtʉ ja Jesús.
43001038	Es net ja Jesús ñayjyʉ'ijxʉ. Ta t'ijxy ko pyanʉjxʉdʉ. Ta t'anma̱a̱y: —¿Ti dʉn m'ʉxta̱a̱ydyʉp? Es ja'ajʉty 'yadsoodʉ: —Ya'ʉxpʉjkpʉ, ¿ma̱ mij mdsʉʉnʉ?
43001039	Esʉ Jesús 'yadsoojʉmbijtʉdʉ: —Min xy'ixtʉ. Ta oj ñʉjxtʉ ma̱ dʉn tsyʉʉnʉ. Es jam oj kyudsu'ujʉnʉdʉ, ja'a ko ma̱ taxk yaxpʉnʉ naty.
43001040	Es nidu'uk di'ibʉ Fwank panʉjxʉdʉp, ta oj tpanejxy ja Jesús, ja'a yʉ Andrés, myʉga'axʉ Simonk Peedrʉ.
43001041	Kyajnʉmʉ naty ti tyuñ jyátyʉty es ja Andrés oj t'ʉxta̱'a̱y ja myʉga'ax Simonk. Ta t'anma̱a̱y: —Tʉ net nbátʉm ja Kristʉ di'ibʉ Dios wyin'ijx.
43001042	Ta ja Andrés oj tmʉnejxy ja myʉga'ax Simonk ma̱ naty ja Jesús. Es ko ja Jesús t'ijxy, ta 'yanma̱a̱yʉ: —Mijtsʉ dʉ'ʉn Simonk, Jonasʉ 'yu'unk. Es mij mxʉ'átʉp Sefʉs (di'ibʉ yaj'andijp Peedrʉ).
43001043	Jakumbom ja Jesús tsoonáñ ñʉjxa̱'a̱ñ Galileeʉ. Net tpaty ja Felipʉ es t'anma̱a̱y: —Pamiingʉts.
43001044	Yʉ Felipʉ, Betsaydʉ kyuga̱jpnʉty, ma̱ nandʉ'ʉn 'yittʉ Andrés esʉ Peedrʉ.
43001045	Ta ja Felipʉ tsyo'oñ, oj t'ʉxta̱'a̱y yʉ Natanael. Ta t'anma̱a̱y: —Tʉts n'ixtʉ ja yedyʉjk di'ibʉ Moisés es di'ibʉ Diosʉ kyuga̱jxpʉty jyaaydyʉ ma̱ ja Diosʉ jyaaybyajtʉn. Yʉ'ʉ Jesús, 'yu'ungʉ Josee, di'ibʉ kuga̱jpn Nazaret.
43001046	Net ja Natanael jyʉnáñ: —¿Tii wa'an da mba̱a̱t pyʉdsemy Nazaret di'ibʉ oy? Felipʉ 'yadsoojʉ: —Min xy'ixy.
43001047	Ko Jesús t'ijxy myʉwingóñʉty yʉ Natanael, ta jyʉnáñ: —Tya̱a̱ tu'uk myiñ ja israelitʉ ja̱'a̱y di'ibʉ kyaj 'yanda'aky.
43001048	Net ja Natanael yajtʉʉjʉ: —¿Wi'ixʉts mij xy'ix'aty? Jesús 'yadsoojʉ: —Ʉj mij n'ixy'ajtyʉts kyajnʉmʉ natyʉ Felipʉ mwóyʉty ko naty m'u'uñʉ iigʉ patkʉ'ʉy.
43001049	Net 'yadsooy ja Natanael: —Ya'ʉxpʉjkpʉ, ¡mijtsʉ dʉ'ʉn Dios m'U'unk'a̱jtʉp, mijtsʉ dʉ'ʉn ja israelítʉdyʉ ryey!
43001050	Jesús 'yadsoojʉ: —¿Xymyʉbʉjkpʉts ʉj mij ja'a ko tʉ n'anʉʉmʉ kots mij n'ijxy iigʉ patkʉ'ʉy? Pes tyam xy'íxʉt di'ibʉty ni'igʉ mʉj.
43001051	Nandʉ'ʉn jyʉnáñ ja Jesús: —Jantsy tʉy'a̱jtʉnʉts miits n'anʉʉmʉdʉ ko m'íxtʉp awa̱'a̱ts ja tsa̱jp es xy'íxtʉt ja Diosʉ 'yanklʉs pyat jyʉnáktʉt ma̱ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ.
43002001	Kyumdʉgʉk xʉʉ tu'uk ja pʉjk ukʉn 'yity jam Kanaa, ñaxwíñʉdʉ Galileeʉ. Tamʉ naty nandʉ'ʉn yʉ Jesusʉ tya̱a̱k.
43002002	Es ja Jesús mʉt ja 'yʉxpʉjkpʉty oj ñʉjxtʉ ma̱ ja ja̱'a̱y pyeky ko yajwoodʉ.
43002003	Ko oj ja vinʉ kyexy, ta ja Jesusʉ tya̱a̱k 'yanma̱a̱yʉ: —Kyajnʉp ja vinʉ.
43002004	Ta ja Jesús t'adsooy ja tya̱a̱k: —Nanitu'unk, ¿ti kots dʉ'ʉn xy'anʉʉmʉ? Kyajnʉmts ʉj xyñapa̱a̱ty.
43002005	Net ja Mariiʉ t'anma̱a̱ydyʉ ja di'ibʉ naty jam wingʉʉydyʉp: —Kuydyundʉ tʉgekyʉ di'ibʉ mduk'ana'amʉp.
43002006	Tamʉ naty tʉdujkʉ nʉʉdʉjk di'ibʉ ak tim tsa̱a̱, di'ibʉ israelítʉty yajtuundʉp ko ñayyajwa̱'a̱dsʉdʉ. Es tu'uk tu'ugʉ nʉʉdʉjk mʉgo'px litrʉn tyʉkʉ nʉʉ.
43002007	Jesús t'anma̱a̱ydyʉ ja wingiibyʉty: —Ya'utstʉ mʉdʉ nʉʉ tya̱dʉ nʉʉdʉjk. Ta dya'ujtstʉ.
43002008	Net ja Jesús t'anma̱a̱ydyʉ: —Jaaptʉ net waanʉ es mʉnʉjxtʉ ma̱ xʉduumbʉ. Es dʉ'ʉn ttuundʉ.
43002009	Es ja xʉduumbʉ t'ukma̱jtsy ja nʉʉ di'ibʉ naty tʉ jyʉmbity vinʉ. Ni tkanijawʉ ma̱ myiñ, ja'ayʉ ja wingiibyʉty ñija̱'a̱dʉp ma̱ tsyooñ, ja'a ko yʉ'ʉdyʉ naty tʉ tjuuttʉ ja nʉʉ. Ta ja xʉduumbʉ tmʉj'yáxʉ ja pʉjkpʉ yedyʉjk.
43002010	Ta t'anma̱a̱y: —Jawyiin t'uuktʉ nidʉgekyʉ ja vinʉ waanʉ oybyʉ, es ko ja jabye'xyʉty tʉ t'úknʉdʉ naty, nétnʉm yajmooydyʉ ja vinʉ di'ibʉ kyaj nʉgoo 'yóyʉty. Es mij jʉmbit xytyuñ. Oknʉm xyaky ja vinʉ waanʉ oybyʉ di'ibʉ naty mya'ijtypy pʉjke'eky.
43002011	Yʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun jap Kanaa, Galileeʉ ña̱a̱xóty, ja'a yʉ'ʉ ja jawyiimbʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun. Esʉ dʉ'ʉn dya'ijxʉ ja myʉj'a̱jtʉn es ja 'yʉxpʉjkpʉty myʉbʉjkʉdʉ.
43002012	Ko tya̱dʉ xʉʉ ñajxy, net ja Jesús jyʉjptáknʉ Kafarnaúm mʉt ja tya̱a̱k esʉ myʉga'axʉty esʉ 'yʉxpʉjkpʉty. Jap 'yijttʉ majtsk tʉgʉk xʉʉ.
43002013	Es kom wingoombʉ naty ja israelitʉ pyaskʉ xʉʉ, ta Jesús pyatʉjkʉ Jerusalén.
43002014	Jap mʉj tsa̱jptʉjk ñabotsoty tpaty di'ibʉ tye'kypy éxtʉmʉ windsʉ'kʉn: tsa̱jka̱a̱, borreegʉ esʉ pak, es jap di'ibáty wyin'uñaaydyʉp ja tyeeky di'ibʉ ja̱'a̱yʉdyʉ myeeñ wyingugoonʉdʉp es dʉ'ʉn tnipʉk tnitundʉ.
43002015	Ko tya̱dʉ Jesús t'ijxy, ta tu'ugʉ wyojpn dya'o'oyʉ ak tim po'o. Net twojppʉdsʉʉmda̱a̱ydyʉ di'ibátyʉ naty jap tye'kypy ja borreegʉ esʉ tsa̱jka̱a̱. Es tnaswʉ́jʉdʉ ja myeeñ di'ibʉ wyingugoondʉp ja meeñ es dyajjʉmbijty ja myeesʉ.
43002016	Es ja di'ibʉ tye'kypy ja pak t'anma̱a̱y: —¡Yajpʉdsʉ́mdʉ tya̱a̱dʉ ja ya̱a̱! ¡Kátʉdsʉ nDeedyʉ tyʉjk xyajwa̱'a̱ñ ma̱a̱ydyʉjk!
43002017	Net ja 'yʉxpʉjkpʉty tjamyajtstʉ ja Diosʉ jyaaybyajtʉn ma̱ jyʉna'añ: “Ndsojk'e'kypyʉts ja mdʉjk.”
43002018	Net myiindʉ ja israelitʉ wyindsʉ́nʉty es yajtʉʉjʉdʉ: —¿Ti ijxwʉ'ʉmʉn di'ibʉ myʉda̱jtypy ja mʉj'a̱jtʉn mij xytyuk'ijxtʉp ko mij xymyʉdaty ja kutujkʉn es dʉ'ʉn xytyúnʉt yʉ tya̱a̱dʉ?
43002019	Esʉ Jesús 'yadsoojʉ: —Jitʉ tya̱dʉ mʉj tsa̱jptʉjk, es tʉgʉk xʉʉts ngójʉdʉts jatʉgok.
43002020	Ta ja israelítʉty 'yanma̱a̱yʉdʉ: —Justyikxytyʉdujk jʉmʉjt 'yity es 'yabejty, ¿es mij tʉgʉk xʉʉ xykyoja̱'a̱ñ?
43002021	Per ja Jesús ko tmadyaky ja mʉj tsa̱jptʉjk, ja'a dʉ'ʉn myadyakypy ja kyʉ'ʉm nini'x.
43002022	Pa̱a̱ty ko Jesús 'ye'ky es jyikypyejky, ja 'yʉxpʉjkpʉty tjamyajtstʉ ko dʉ'ʉn Jesús jyʉnáñ, es tmʉbʉjktʉ di'ibʉ ijtp ja̱a̱ybyéty ma̱ Diosʉ jyaaybyajtʉn es di'ibátyʉ natyʉ Jesús tʉ 'yanʉ'ʉmxʉty.
43002023	Ko naty ja Jesús 'yity Jerusalén ko paskʉ xʉʉ, may ja ja̱'a̱y myʉbʉjkʉdʉ ko t'ijxtʉ ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun.
43002024	Per ja Jesús kyaj ñaygyʉya̱jkʉ ti'igyʉ mʉt yʉ'ʉjʉty, ja'a ko 'yixy'a̱jtta̱a̱ydyʉp nidʉgekyʉ.
43002025	Es ja Jesús kyaj t'awijxy esʉ wiingátypyʉ ja̱'a̱y tyukmʉmadya̱'a̱gʉdʉt wi'ixʉ ja̱'a̱y ja jyot wyinma̱'a̱ñ, yʉ'ʉ kʉ'ʉm ñija̱'a̱bʉ naty wi'ixʉ wyinma̱'a̱ñ ja ja̱'a̱yʉty.
43003001	Nidu'uk di'ibʉ ana'amp mʉj tsa̱jptʉgóty, fariseeʉ ja̱'a̱y, es ja'a txʉ'aty Nikodemʉ,
43003002	ja'a ñimiin ja Jesús koots, es t'anma̱a̱y: —Ya'ʉxpʉjkpʉ, nnija̱'a̱dʉpts ko Dios tʉ mgéxyʉty es xya'ʉxpʉ́ktʉdʉts, ja'a ko ni pʉ́n mba̱a̱t tkaya'íxyʉty yʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn éxtʉm mij xya'íxyʉty, pʉn kyajpʉ Dios pyudʉ́kʉty.
43003003	Es ja Jesús 'yadsoojʉmbijtʉ: —Jantsy tʉy'a̱jtʉnʉts mij n'anʉʉmʉ, di'ibʉ kyaj jatʉgok myiñ jya'ty jemy, kyaj mba̱a̱t t'ixy ja Diosʉ kyutujkʉn.
43003004	Net ja Nikodemʉ dyajtʉʉy: —¿Per wi'ix mba̱a̱t tu'ugʉ ja̱'a̱y mʉj'ʉna̱'knʉ myiñ jya'ty myʉmajtsk ok? ¿Wi'ix mba̱a̱t tyʉkʉ tya̱a̱k jyodoty es jya̱'tʉt ya̱ naxwiiñ jatʉgok?
43003005	Jesús 'yadsoojʉmbijtʉ: —Jantsy tʉy'a̱jtʉnʉts mij n'anʉʉmʉ, pʉ́n kyaj jatʉgok myiñ jya'ty jemy mʉt ja'agyʉjxm ja nʉʉ es ja'agyʉjxm ja Diosʉ Jya̱'a̱jʉn, kyaj mba̱a̱t tyʉkʉ ma̱ Diosʉ kyutujkʉn.
43003006	Pʉ́nʉ toxytyʉjk yajmiin yajja̱jtʉp, ja̱'a̱y yʉ'ʉ; es pʉ́n ja Diosʉ Jya̱'a̱jʉn yajmiin yajja̱jtʉp, ja̱'a̱jʉn yʉ'ʉ.
43003007	Katʉ dʉ'ʉñʉ mwʉ'ʉmʉ kots mij tʉ n'anʉʉmʉ es tsojkʉp jatʉgok mmin mja̱'ttʉt jemy.
43003008	Yʉ poj, pojpʉ'ʉ oytyim ma̱a̱ty, es mmʉdeepy ko pyojy, per kyaj xyñijawʉ ma̱ tsyooñ es ni xykyanijawʉ ma̱ ñejxy. Es nandʉ'ʉnʉ dʉnʉ tya̱a̱dʉ tʉgekyʉ di'ibʉ ja Espíritʉ Santʉ yajmiimpy yajja̱jtypy jemy.
43003009	Ta ja Nikodemʉ dyajtʉʉjʉmbijty ja Jesús: —¿Per wi'ix mba̱a̱dʉ tya̱a̱dʉ dʉ'ʉn tyuñ?
43003010	Jesús 'yadsoojʉ: —Mijtsʉ dʉ'ʉn tu'ugʉ israelítʉdyʉ wyindsʉ́n, ¿es kyaj mij xyñijawʉ tya̱a̱dʉ?
43003011	Jantsy tʉy'a̱jtʉnʉts mij n'anʉʉmʉ, n'anmaabyʉts di'ibʉts nnija̱'a̱p. Es tʉgekyʉ di'ibʉ tʉ ndukmʉmadya̱'a̱ktʉ, yʉ'ʉ dʉn di'ibʉts tʉ n'ixy. Per miidsʉty kyaj xymyʉbʉktʉ di'ibʉts ʉj miits njatukmʉmadyáktʉp.
43003012	Es pʉn kyaj xymyʉbʉktʉ di'ibʉts ʉj miidsʉty nja''awa̱'a̱nʉp di'ibʉ ja ya̱ naxwiiñ ijtp, ¿wi'ix xymyʉbʉ́ktʉt kots ndukmʉmadya̱'a̱ktʉt di'ibʉ ijtp tsa̱jpótm?
43003013	’Ni pʉ́nʉm kyapatʉkʉ tsa̱jpótm, ʉjtsʉ dʉ'ʉn je'eyʉ, ja Naxwíñʉdʉ Ja̱'a̱yʉdyʉ Kyudʉnaabyʉ, es ya̱ naxwiiñ ngʉda'agyʉts.
43003014	Es éxtʉm ja Moisés tkudʉʉy ja tsa̱'a̱ñ di'ibʉ ak bronsʉ, nandʉ'ʉn ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nyajpʉjta̱'a̱ga̱'a̱ñʉts kʉjxm.
43003015	Es nidʉgekyʉ di'ibʉts xymyʉbʉjkpʉts ʉj, jiky'átʉp winʉ xʉʉ winʉ tiempʉ.
43003016	Ja'a ko yʉ Dios nʉgoo oj t'oktsojknʉ ja naxwíñʉdʉ ja̱'a̱yʉty, pa̱a̱ty ttuknigejxy ja tyu'uk'U'unk, es pʉnaty myʉbʉjktʉp jiky'áttʉp winʉ xʉʉ winʉ tiempʉ es kyaj kyutʉgóydyʉt.
43003017	Ja'a ko Diosʉ 'yU'unk tkejxy es dyajnitso'oktʉt ja naxwíñʉdʉ ja̱'a̱yʉty, kyaj tkejxy esʉ ja̱'a̱y ñʉjxtʉt ma̱ ja tʉydyu'unʉn winʉ xʉʉ winʉ tiempʉ.
43003018	Di'ibʉ myʉbejkypy ja Diosʉ 'yU'unk, kyaj yʉ'ʉ ñʉjxʉt ma̱ ja tʉydyu'unʉn winʉ xʉʉ winʉ tiempʉ, per di'ibʉ kyaj myʉbékyʉty, yʉ'ʉ nʉjxʉp ma̱ ja tʉydyu'unʉn winʉ xʉʉ winʉ tiempʉ mʉt ko kyaj tmʉbeky ja Dios ja tyu'uk'U'unk.
43003019	Di'ibáty kyaj tmʉbʉktʉ ja Diosʉ 'yU'unk, ja'a nʉjxtʉp ma̱ ja tʉydyu'unʉn winʉ xʉʉ winʉ tiempʉ, mʉt ko ja ja̱jʉn myiiñ ya̱ naxwiiñ, es ni'igʉ oj ttsoktʉ ja koots'át kʉdiinʉm ja ja̱jʉn, mʉt ko axʉʉk 'yadʉ'ʉtstʉ.
43003020	Nidʉgekyʉ di'ibáty axʉʉk adʉ́tstʉp, kyaj ttsoktʉ ja ja̱jʉn, es kyaj tmʉwingóñ ja ja̱jʉn kʉdiibʉ ñayyajnidʉ'xʉdʉt di'ibʉ naty axʉʉk tyiimpy.
43003021	Per di'ibʉ jiky'a̱jttʉp mʉdʉ tʉy'a̱jtʉn, myʉwingeempy ja ja̱jʉn es dʉ'ʉn dya'íxyʉty ko yʉ'ʉ oy tmʉdúñ ja Dios.
43003022	Es ko waanʉ 'yijty, net ja Jesús mʉdʉ 'yʉxpʉjkpʉty oj ñʉjxtʉ ma̱ yʉ Judeeʉ ñaxwíñʉdʉ. Jap waanʉ 'yijttʉ es dyajnʉbáttʉ ja ja̱'a̱yʉty.
43003023	Nandʉ'ʉn ja Fwank Yajnʉbajtpʉ yajnʉbétyʉ naty jam Enón di'ibʉ myʉwingon'a̱jtypy ja Salim, ja'a ko jamʉ naty ja kom nʉʉ, es ja ja̱'a̱yʉty ñʉjxtʉ es ñʉbáttʉt.
43003024	Tya̱a̱dʉ dʉ'ʉn tyuun jya̱jtʉ kyajnʉmʉ naty yʉ Fwank yajpʉjta'aky pujxndʉgóty.
43003025	Es di'ibʉ naty ja Fwank Yajnʉbajtpʉ 'yʉxpʉjkpʉty ñaygya̱jxʉdʉ mʉt tu'ugʉ israelítʉty pʉn wi'ixʉ ja̱'a̱y ñayyajwa̱'a̱dsʉdʉ.
43003026	Net oj tninʉjxtʉ ja Fwank es t'anma̱a̱ydyʉ: —Ya'ʉxpʉjkpʉ, ok'ix. Di'ibʉ naty mʉt mij ma̱ Jordán mʉjnʉʉ awinm, di'ibʉts mij xytyukmʉmadyak, tam tyam yajnʉbéty, es nidʉgekyʉ ja̱'a̱yʉty ak yʉ'ʉ panʉjxʉp.
43003027	Net ja Fwank 'yadsooy: —Ni pʉ́n tii mba̱a̱t tkamʉdaty pʉn kyajpʉ Dios tʉ myo'oyʉty.
43003028	Miidsʉty kʉ'ʉm xymyʉdoodʉ kots miits n'anma̱a̱ydyʉ: “Tʉy'a̱jtʉn ko kyajts ʉj nGrístʉty, je'eyʉts ʉj nyajkéxy jawyiin ma̱ yʉ Kristʉ.”
43003029	Ma̱ tu'ugʉ ja̱'a̱y pyekyʉn, ja pʉjkpʉ yedyʉjk ja'a mʉt ti'igyʉ ja di'ibʉ pyejkypy. Es ja pʉjkpʉ yedyʉjk ja myʉtnaymyaayʉbʉ ni'igʉ xyonda'aky ko jam mʉʉt 'yity ma̱ yajmʉjtúñ ja myʉtnaymyaayʉbʉ es tmʉdoo'íty ja kyajxy myadya'aky. Es nandʉ'ʉn ʉj, xondákpʉts jotkʉda'aky ko yʉ ja̱'a̱yʉty tpanʉjxtʉ ja Jesús.
43003030	Jesús yʉ'ʉ ni'igʉ myʉjwiindʉjkʉ'adʉ'ʉtsy, es ʉj waanʉ ni'igʉts n'awaan n'amutskʉ.
43003031	Mʉt ko Jesús tsyo'oñ tsa̱jpótm, pa̱a̱ty ni'igʉ myʉ́jʉty kʉdiinʉm ja naxwíñʉdʉ ja̱'a̱y. Ʉjtsʉ dʉ'ʉnʉ naxwíñʉdʉ ja̱'a̱y. Pa̱a̱ty ʉj je'eyʉts nnijawʉ di'ibʉ ja ya̱ naxwiiñ. Per di'ibʉ kʉdakp tsa̱jpótm, yʉ'ʉ ñigopk'a̱jtypy tʉgekyʉ.
43003032	Pa̱a̱ty yʉ'ʉ myadyakypy di'ibʉ tʉ t'ixy es tmʉdoy, per ni pʉ́n tkamʉbeky di'ibʉ yʉ'ʉ myadyakypy.
43003033	Ja ja̱'a̱y di'ibʉ kyupejkypy ja ayuk di'ibʉ yʉ'ʉ kyajxypy, nigʉxʉ'kp ko tʉy'a̱jtʉn di'ibʉ Dios kyajxypy.
43003034	Pʉ́nʉ Dios tʉ kyéxyʉty, Diosʉ 'yayuk myadyakypy. Esʉ Dios tmooy ja Jesús yʉ Espíritʉ Santʉ tʉgekyʉ.
43003035	Ja Dios Teety jyantsytsyejpy ja 'yU'unk, es tʉgekyʉ ttukkʉdʉjkʉdya'ay di'ibʉ jaa'a̱jtp.
43003036	Di'ibʉ myʉbejkypy ja Diosʉ 'yU'unk, myʉda̱jtypy yʉ jiky'a̱jtʉn winʉ xʉʉ winʉ tiempʉ; per di'ibʉ kyaj tmʉbʉka̱'a̱ñ yʉ Diosʉ 'yU'unk, kyaj tmʉdaty ja jiky'a̱jtʉn winʉ xʉʉ winʉ tiempʉ, yʉ'ʉyʉ 'yaxá̱jʉp ja mʉk tʉydyu'unʉn di'ibʉ Dios mo'oyʉdʉp.
43004001	Myʉdoodʉ ja fariseeʉ ja̱'a̱yʉty ko ni'igʉ naty dyajmáyʉ ja 'yʉxpʉjkpʉty es yajnʉbéty ni'igʉ kʉdiinʉm ja Fwank Yajnʉbajtpʉ.
43004002	Oy kyaj ja Jesús kʉ'ʉm yajnʉbejty, yʉ 'yʉxpʉjkpʉty yʉ'ʉjʉty yajnʉbajttʉ ja ja̱'a̱yʉty.
43004003	Ko Jesús tnija̱'a̱jʉ tya̱a̱dʉ, net tsyo'oñ Judeeʉ es jyʉmbijnʉ Galileeʉ.
43004004	Ko tyu'uyo'oy, koonʉm ñaxy samaritanʉ ña̱a̱xóty.
43004005	Jya̱jttʉ jap ma̱ ka̱jpn di'ibʉ xyʉ'a̱jtypy Sikar, di'ibʉ naty japyʉ myʉwingón yʉ Jakoobʉ ñax di'ibʉ 'yu'unk Josee tyukkuma̱a̱y ja ñax.
43004006	Es jap tu'ugʉ nʉda̱jñ di'ibʉ Jakoob ñʉda̱jñ'a̱jt jékyʉp. Es ko jyajty jap nʉda̱jñ agʉ'p ja Jesús, ja'a ko anu'xʉbʉ naty mʉt ko tʉ yo'oy, ta ñaxwe'tsy nʉda̱jñbyʉ'a̱a̱y. Kijkyxyʉʉ natyñʉ.
43004007	Net myiiñ ma̱ ja nʉda̱jñ tu'ugʉ samaritanʉ toxytyʉjk es tjuuda̱'a̱ñ ja nʉʉ. Net ja Jesús t'anma̱a̱y: —Meegyʉts waanʉ mnʉʉ, tunʉ may'a̱jtʉn.
43004008	Tʉ naty ñʉjxtʉ ja 'yʉxpʉjkpʉty ka̱jpnóty es tjuya̱'a̱ndʉ di'ibʉ 'yagijxyʉ'áttʉp.
43004009	Es ja toxytyʉjk 'yadsoojʉ: —Mij m'israelitʉ, es ʉj samaritanʉ. ¿Wi'ixʉts mij xy'amdoy ja nʉʉ es nyajnʉ'uugʉt? (Yʉ israelítʉty kyaj mʉt ti'igyʉ 'yity ja samaritanʉ ja̱'a̱yʉty.)
43004010	Jesús 'yadsoojʉ: —Kooxyʉp xy'oknijawʉ ja may'a̱jtʉn di'ibʉ Dios yajkypy es pʉ́nʉts ʉj di'ibʉ nʉʉ m'amdoojʉp, tʉy'a̱jtʉnxyʉpts mij xy'amdoy yʉ nʉʉ, es ʉjxyʉpts mij nmeepy yʉ nʉʉ di'ibʉ yajjiky'ajtypy ja ja̱'a̱yʉty.
43004011	Ja toxytyʉjk 'yadsoojʉ: —Windsʉ́n, ni xykyamʉdaty je'eyʉ di'ibʉ mʉt ja nʉʉ xyjuudʉt. Ja'a ko jantsy kʉk yʉ nʉda̱jñ, ¿wi'ixʉts mij xymyo'oyʉt yʉ jiikypyʉ nʉʉ?
43004012	Ja n'apteety'a̱jtʉm Jakoob xytyukmʉwʉ'ʉmʉmʉ tya̱dʉ nʉda̱jñ, ma̱ yʉ'ʉ ijty ñʉ'uuktʉ mʉt ja 'yu'unk 'yʉna̱'kʉty esʉ jyʉyujk tsya̱jka̱a̱. ¿Tii wa'anʉ da mij ni'igʉ mʉ́jʉty kʉdiinʉm ja'a?
43004013	Esʉ Jesús 'yadsoojʉ: —Nidʉgekyʉ di'ibʉ ya̱a̱ nʉ'úktʉp, pa̱a̱dʉdʉp jatʉgok yʉ tʉʉdsʉ,
43004014	per di'ibʉ 'yikypy ja nʉʉ di'ibʉts ʉj nmeepy, ni na̱'a̱ tʉʉdsʉ kyanakypya̱a̱dʉdʉt. Ja'a ko di'ibʉts ʉj nʉʉ nmeepy, jap myujxtʉ́wʉt jyodoty es myo'oyʉdʉt ja jiky'a̱jtʉn di'ibʉ winʉ xʉʉ winʉ tiempʉ.
43004015	Net ja toxytyʉjk t'adsooy ja Jesús: —Windsʉ́n, meegyʉdsʉ tadʉ nʉʉ es kʉdiibʉts xyñakypya̱a̱dʉt yʉ tʉʉdsʉ es ni nganakymyínʉdʉts ma̱ tya̱dʉ nʉda̱jñ es njuudʉdʉts ja nʉʉ.
43004016	Jesús 'yadsooy: —Nʉjx wow yʉ mña'ay es mʉʉt mmíndʉt ja ya̱a̱.
43004017	Ja toxytyʉjk 'yadsooy: —Kyajts nmʉdaty ja nña'ay. Jesús 'yadsoojʉ: —Mmʉda̱jtypy ja tʉy'a̱jtʉn ko mjʉna̱'a̱ñ kyaj xymyʉdaty ja mña'ay,
43004018	ja'a ko nimʉgoxk tʉ xy'okmʉda̱jtpʉ mña'ay, es di'ibʉ jam tyam mmʉda̱jtypy jatu'ugʉ myedyʉjk, kyaj yʉ'ʉ xyña'ayʉty. Pa̱a̱ty tʉy'a̱jtʉn éxtʉm mjʉna̱'a̱ñ.
43004019	Ko ja toxytyʉjk tmʉdooy, net t'anma̱a̱y ja Jesús: —Windsʉ́n, n'ijxypyʉts ko mij ja Diosʉ kyuga̱jxpʉ.
43004020	Ja n'aptʉjkʉty di'ibʉ jékyʉp jyiky'a̱jttʉ, ja'a 'yawda̱jttʉ ja Dios ya̱a̱ ma̱ tya̱dʉ kopk. Per miits israelítʉty mjʉna̱'a̱ndʉ ko jaayʉ Jerusalén ja it luga̱a̱r ma̱ n'awda̱jtʉm.
43004021	Jesús t'adsooy ja toxytyʉjk: —Mʉbʉjkkʉts mij, miimp ja xʉʉ ja oorʉ ma̱ miits xy'awdáttʉt ja Dios, es ni mgamíndʉt ma̱ tya̱dʉ kopk es ni mganʉjxtʉt Jerusalén.
43004022	Miits samaritanʉ ja̱'a̱yʉty, kyaj xyñijáwʉdʉ ti m'awda̱jttʉp, per ʉʉdsʉty israelítʉty, nnija̱'a̱dʉpts tits n'awda̱jttʉp, ja'a ko tsyooñ ja nitsokʉn ma̱ ja israelítʉty.
43004023	Per mina̱a̱mp ja tiempʉ, es tyamʉ dʉ'ʉn, ko ja ja̱'a̱yʉty di'ibʉ sitʉy y'awda̱jttʉp ja Dios, t'awdáttʉt mʉt winʉ jyot jya̱'a̱jʉn es mʉdʉ tʉy'a̱jtʉn, mʉt ko dʉ'ʉnʉ dʉn ttseky ja Dios es 'yawdátʉdʉt ja ja̱'a̱yʉty.
43004024	Dios yʉ'ʉ dʉ'ʉn ja Ja̱'a̱jʉn, es di'ibʉ 'yawda̱jttʉp ja Dios, 'yawdáttʉp mʉt winʉ jyot jya̱'a̱jʉn es mʉdʉ tʉy'a̱jtʉn.
43004025	Net ja toxytyʉjk t'anma̱a̱y ja Jesús: —Ʉj nnija̱'a̱bʉts ko mínʉp ja Kristʉ di'ibʉ Dios wyin'ijx. Ko myínʉt ja'a, yʉ'ʉ xy'awa̱'a̱nʉdya'ayʉm tʉgekyʉ.
43004026	Net ja Jesús t'adsooy ja toxytyʉjk: —Ʉjtsʉ dʉ'ʉn Kristʉ di'ibʉ mmʉga̱jxʉp.
43004027	Es net jya̱jttʉ ja 'yʉxpʉjkpʉty. Es ko t'ijxtʉ ja Wyindsʉ́n myadya'aky mʉt tu'ugʉ toxytyʉjk, dʉ'ʉñʉ wyʉ'ʉmʉdyaaydyʉ. Per ni pʉ́n oj tkayajtʉ́y: “¿Ti mdsejpy?” o “¿Ti ko xymyʉtmadya'aky yʉ toxytyʉjk?”
43004028	Net ja toxytyʉjk tnaswijtsʉ tsyiy es oj ñejxy ka̱jpnóty es oj t'awánʉdʉ ja kuga̱jpn es t'anʉʉmʉdʉ:
43004029	—Min xy'ok'ixtʉ tyápʉdʉ ja̱'a̱y di'ibʉts tʉ xy'awanʉ tʉgekyʉ di'ibʉts tʉ nduñ. ¿Kyajʉ dʉ'ʉn jya'adyʉ tya̱a̱dʉ ja Kristʉ?
43004030	Net ja ja̱'a̱yʉty tsyo'ondʉ jap ka̱jpnóty es tninʉjxtʉ mʉt ja toxytyʉjk ja Jesús.
43004031	Ko naty ja toxytyʉjk tʉ ñejxy ka̱jpnóty, net ja Jesusʉ 'yʉxpʉjkpʉty 'yanma̱a̱yʉ: —Ya'ʉxpʉjkpʉ, kay oynʉ'ʉnʉn.
43004032	Ta ja Jesús 'yadsooy: —Tyapts ja je'xy nmʉdaty di'ibʉ miidsʉty ni xykyanijáwʉdʉ.
43004033	Net ja 'yʉxpʉjkpʉty ak ja'ajʉty ñayyajtʉʉjʉdʉ: —¿Tʉ da pʉ́n dyajmíñ di'ibʉ kyáyʉp?
43004034	Esʉ Jesús t'anma̱a̱ydyʉ ja 'yʉxpʉjkpʉty: —Kots ʉj nduñ di'ibʉ tsyejpy pʉ́nʉts tʉ xykyexy, ujts jotkʉdákpʉts éxtʉm jyawʉ ngay n'iigyʉts.
43004035	’Miits m'ayuk'a̱jttʉbʉ dʉ'ʉn: “Ko tyʉgoy'aty taxk po'o es nyajpʉdʉ'kʉm ja pʉjta'aky.” Per ʉjts miits n'anma̱a̱ydyʉp: “¡Ixtʉ kam! Tʉ pʉjta'aky tyʉtsnʉ es tʉ tpa̱a̱ty ja tiempʉ es pyʉdʉ'ʉgʉt.”
43004036	Di'ibʉ yajpʉde'kypy ja pyʉjta'aky, 'yaxá̱jʉp ja myʉju'uñ; esʉ pyʉjta'aky di'ibʉ yajpʉde'kypy, ja'a dʉ'ʉn ítʉp winʉ xʉʉ winʉ tiempʉ. Es dʉ'ʉn di'ibʉ wyijpy ja triigʉ es di'ibʉ yajpʉde'kypy, nimajtsk xyonda̱'a̱ktʉ.
43004037	Es dʉ'ʉn dya'íxyʉty ko tyʉy'a̱jtʉnʉty di'ibʉ 'yayuk'a̱jttʉp éxtʉmʉ tya̱a̱dʉ: “Wiinkpʉ wyijpy ja triigʉ es wiinkpʉ yajpʉde'kypy.”
43004038	Ʉjts miidsʉty tʉ ngaxtʉ es xyajpʉdʉ'ʉktʉt ja di'ibʉ kyaj tʉ xyñiduungʉdʉ. Wiingátypyʉ tʉ tniduungʉdʉ, es miidsʉdyʉ net myajpʉdʉ'ktʉp.
43004039	May ja samaritanʉ ja̱'a̱yʉty di'ibʉ tso'ondʉp ka̱jpnóty tmʉbʉjktʉ ja Jesús, ja'a ko ja toxytyʉjk tʉ naty 'yanʉ'ʉmxʉdʉ: “Tadʉ yedyʉjk xy'anma̱a̱yʉts tʉgekyʉ di'ibʉts tʉ nduñ.”
43004040	Es ko myiindʉ ma̱ Jesús, net tmʉnu'xtáktʉ es wyʉ'ʉmʉt mʉt yʉ'ʉjʉty. Es ja Jesús oj wye'emy ma̱ ja ka̱jpn majtsk xʉʉ mʉt yʉ'ʉjʉty.
43004041	Ko ja kuga̱jpnʉty tmʉdoodʉ ja 'yʉxpʉjkʉn ja Jesús, ni'igʉ mayjya'ay oj t'akmʉbʉktʉ ja Jesús.
43004042	Net ja toxytyʉjk t'anma̱a̱ydyʉ: —Nmʉbʉjknʉpts ʉʉdsʉty tyam, kʉdiinʉm je'eyʉ ko mij tʉ xyñigajxy, ja'a ko nandʉ'ʉn ʉʉdsʉty kʉ'ʉm tʉ nmʉdóyʉts. Nnija̱'a̱dʉpts tyam ko tʉy'a̱jtʉn ko yʉ'ʉ Kyrístʉty di'ibʉ yajpojpʉnitʉgoyaampy yʉ naxwíñʉdʉ ja̱'a̱y.
43004043	Ja kyumdʉgʉk xʉʉ ja Jesús tsyo'oñ Sikar es oj ñejxy Galileeʉ.
43004044	Kʉ'ʉmʉ naty jayʉjp tʉ jyʉna'añ yʉ Jesús: “Ni tu'ugʉ Diosʉ kyuga̱jxpʉ kya'ity windsʉ'ʉgʉ mʉt ja myʉguga̱jpn.”
43004045	Es ko ja Jesús jyajty Galileeʉ, ja ja̱'a̱yʉty oj 'yaxá̱jʉdʉ tsuj, ja'a ko nimayʉ naty di'ibʉ oj tʉ pyaskʉxʉ'attʉ Jerusalén. Jap t'ijxtʉ ti Jesús tyuun tʉgekyʉ.
43004046	Net ja Jesús jyajty Kanaa, Galileeʉ ña̱a̱xóty, ma̱ naty ja nʉʉ tʉ dyajjʉmbíty vinʉ. Es net tu'uk jyajty ja yajkutujkpʉ tyuumbʉ di'ibʉ mʉjʉ kyutujkʉn. Jam ja'a tsyʉʉnʉ Kafarnaúm es ja 'yu'unktʉmʉ naty tʉ pya̱'a̱mbéty jantsy mʉk.
43004047	Ko tadʉ ja̱'a̱y tmʉdooy ko Jesús tʉ jyʉmbity Judeeʉ es ko tʉ naty myiñ Galileeʉ, ta tnimiiñ es tmʉnu'xtáky es jyʉjpta̱'a̱gʉt, es nʉjx ja 'yu'unk ya''agʉdákxʉty, ja'a ko tim oogánʉbʉ naty.
43004048	Ta ja Jesús t'anma̱a̱y ja ja̱'a̱y: —Pʉn kyaj xy'ixtʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn, kyaj miidsʉty ʉj xymyʉbʉ́ktʉt.
43004049	Net ja yajkutujkpʉ tyuumbʉ 'yadsooy: —Windsʉ́n, jo'omdʉ tsojk, tunʉ may'a̱jtʉn, na̱a̱m kyajnʉmts ja n'u'unk 'yeeky.
43004050	Ta Jesús 'yanma̱a̱yʉ: —Nʉjx ma̱ mdʉjk. Ja m'u'unk tʉ 'yagʉda'aky. Ta ja ja̱'a̱y tmʉbejky éxtʉm ja Jesús tʉ 'yanʉ'ʉmxʉty. Ta jyʉmbijty ma̱ tyʉjk.
43004051	Es ko naty tyu'uyo'oy, oj jyʉjpkuba̱a̱dʉty ja tyuumbʉ di'ibʉ naty tso'ondʉp ma̱ ja puma̱'a̱yʉn. Ta 'yanma̱a̱yʉ: —¡Ja m'u'unk tʉ 'yagʉda'aky!
43004052	Ta ja yajkutujkpʉ tyuumbʉ 'yadsooy: —¿Ti oorʉ oga̱'a̱n tʉ myʉba̱a̱dʉ? Es ja'ajʉty 'yadsoodʉ: —Extʉm jʉnakxyʉʉ ʉxʉ'ʉy xyeemy ja jyʉʉn.
43004053	Net ja u'unkteety tjamyejtsy ko nan janakxyʉʉ naty tʉ 'yanʉ'ʉmxʉty ja Jesús: “Ja m'u'unk tʉ 'yagʉda'aky.” Net ja ja̱'a̱y es nidʉgekyʉ di'ibʉ tsyʉna̱a̱ydyʉp ma̱ jyʉʉn tyʉjk tmʉbʉjktʉ ja Jesús.
43004054	Tya̱a̱dʉ dʉ'ʉn ja myʉmajtskpʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun ko jyʉmbity Judeeʉ es ñejxy Galileeʉ.
43005001	Ko waanʉ 'yijty ja israelítʉty tu'ugʉ naty ja xʉʉ ttundʉ jap Jerusalén, es ja Jesús jap oj ñejxy xʉ'a̱jtpʉ.
43005002	Ma̱ tadʉ ka̱jpn myʉwingón ja ka̱jpndʉjk a̱a̱ di'ibʉ tyijtʉp Borreegʉ Tʉjk A̱a̱, jap tu'ugʉ mʉj pilʉ ma̱ ja̱'a̱y tsyi'idʉ. Mʉgoxkʉ tyʉjk wiin tmʉdaty esʉ israelitʉ ja̱'a̱y ttijtʉ Betesdʉ.
43005003	Japʉ naty ja ja̱'a̱y may pya̱'a̱mgo'knʉdʉ naxkʉjxy. Tapʉ wiints, ʉxneybyʉ, xux, di'ibʉ kyaj mba̱a̱t yi'xy. Jap 'yawixtʉ pilʉ pa'a̱a̱y es ja nʉʉ yu'xʉt.
43005005	Japʉ naty tu'ugʉ yedyʉjk kyo'knʉ di'ibʉ i'px ma̱jmókx tʉgʉk jʉmʉjt kujk pya̱'a̱m 'yity.
43005006	Ko ja Jesús t'ijxy ja puma̱'a̱y kyo'knʉ, ñija̱'a̱bʉ naty ko jeky tʉ 'yayoonʉ, net t'anma̱a̱y: —¿M'agʉda̱'a̱ga̱a̱mbʉ?
43005007	Ja puma̱'a̱y 'yadsooy: —Windsʉ́n, kyaj pʉ́n pʉ́nʉts xypyʉjta̱'a̱gʉp yap piloty ko jyayi'xy tya̱dʉ nʉʉ. Tʉgok tʉgókʉts njatʉkʉya'añ, wiinkpʉ jawyiin'a̱jtkojp.
43005008	Jesús t'anma̱a̱y: —Pʉdʉ'ʉk, yajmúk ja mmabajn es nʉjx ma̱ mdʉjkʉn.
43005009	Netyʉ ja puma̱'a̱y 'yagʉdakta̱a̱y. Ta dyajpʉde'ky ja myabajn es yo'oydsyo'oñ. Es kom sa̱a̱bʉdʉ naty ma̱ ja israelítʉty dyajnigutúkʉ es t'ama̱a̱y'áttʉt,
43005010	yʉ'ʉjʉty t'anma̱a̱ydyʉ ja di'ibʉ naty tʉ 'yagʉda'aky: —Po'xʉnxʉʉ tyam. Kyaj ñikutíkyʉty es xytsyʉʉmʉdítʉt yʉ mmabajn.
43005011	Net ja yedyʉjk 'yadsooy: —Yʉ di'ibʉts tʉ xya''agʉda'aky, yʉ'ʉts tʉ xy'anʉʉmʉ: “Yajmúk yʉ mmabajn es nʉjx.”
43005012	Net yajtʉʉjʉdʉ: —¿Pʉ́nxʉ dʉ'ʉn tʉ m'anʉ'ʉmxʉty es xyajmúkʉt yʉ mmabajn es mnʉjxʉt?
43005013	Es ja yedyʉjk kyaj tnijawʉ pʉ́nʉ dʉn ja'a di'ibʉ tʉ ya''agʉda'agyʉty, ja'a ko ma̱ ja luga̱a̱rʉn mayʉ naty ja ja̱'a̱yʉty es ja'a ko ja Jesús tʉ naty ñʉjxnʉ wiink tsoo.
43005014	Oknʉm jatʉgokʉ Jesús tpaty ma̱ ja mʉj tsa̱jptʉjk. Net ja Jesús 'yanma̱a̱yʉ: —Ix jaygyukʉ. Tyamʉ net tʉ m'agʉda'aky. Katʉ mnakypyekytyúñ kʉdiibʉ mjátʉt o'ktʉ́y.
43005015	Ta ja yedyʉjk jyʉmbijty es oj t'awanʉ ja israelítʉty ko di'ibʉ tʉ ya''agʉda'agyʉty, yʉ'ʉ dʉ'ʉn ja Jesús.
43005016	Pa̱a̱ty ja israelítʉty tpajʉdijttso'ondʉ ja Jesús, mʉt ko ja puma̱'a̱yʉty dya''agʉdaky sa̱a̱bʉdʉ xʉʉ.
43005017	Es ja Jesús t'anma̱a̱y ja israelítʉty: —Yʉ nDeedyʉts tuumpnʉm tyamba̱a̱t, es ʉj nandʉ'ʉn tuumbʉts.
43005018	Pa̱a̱ty yʉ'ʉjʉty ni'igʉ oj 'yákʉdʉ, es pa̱a̱ty tjaya'oogándʉ mʉt ko ja Jesús kyaj tmay'aty twindsʉ'ʉgʉ ja po'xʉnxʉʉ es mʉt ko nandʉ'ʉnʉ Jesús jyʉnáñ ko Dios yʉ'ʉ tyeety'ajtypy, ja'a ko dʉ'ʉn ñaybyʉjta'agyʉty nandʉ'ʉn Dios.
43005019	Net ja Jesús t'anma̱a̱ydyʉ: —Jantsy tʉy'a̱jtʉnʉts miits n'anʉʉmʉdʉ ko ʉj, Dios ja 'yU'unk, kyajts mba̱a̱t ti nduñ ngʉ'ʉm winma̱'a̱ñʉts. Ndiimbyʉts je'eyʉ di'ibʉts n'ijxypy ttuñ yʉ nDeedyʉts. Tʉgekyʉ di'ibʉdsʉ nDeety tyiimpy, nandʉ'ʉn ʉj, Dios ja 'yU'unk, ndúñʉts.
43005020	’Pes ja nDeedyʉts xytsyojkpʉts ʉj es xytyuk'ijxpʉts tʉgekyʉ di'ibʉ yʉ'ʉ tyiimpy. Es xytyuk'ixa̱a̱mbʉts waanʉ oyjyatypyʉ. Es ko xy'íxtʉt, dʉ'ʉñʉ mwʉ'ʉmʉdya'aydyʉt.
43005021	Es éxtʉmʉ Dios Teety dyajjikypyéky ja o'kpʉty, nandʉ'ʉn ʉj, ja 'yU'unk, nyajjikypyʉ́kʉpts di'ibʉts ndsejpy.
43005022	Yʉ Dios Teety ni pʉ́n tkapayo'oy. Ʉj, ja 'yU'unk, tʉ xymyo'oyʉts tʉgekyʉ ja kutujkʉn es nbayo'oyʉdʉts,
43005023	es dʉ'ʉnʉts ʉj tʉgekyʉ xywyindsʉ'ʉgʉdʉt, ja Diosʉ 'yU'unk, éxtʉm twindsʉ'ʉgʉdʉ ja Dios Teety. Di'ibʉts kyaj xywyindsʉ'ʉgʉ ʉj, nan kyaj twindsʉ'ʉgʉ ja Dios Teety di'ibʉts tʉ xykyexy.
43005024	’Jantsy tʉy'a̱jtʉnʉts miits n'anʉʉmʉdʉ, di'ibʉ myʉdoo'ijtypy di'ibʉts ʉj ngajxypy es tmʉbeky ja di'ibʉts tʉ xykyexy, ʉj nmo'oyaambyʉts ja jiky'a̱jtʉn winʉ xʉʉ winʉ tiempʉ, es kyaj ñʉjxʉt ma̱ tʉydyu'unʉn winʉ xʉʉ winʉ tiempʉ, ja'a ko tʉts njo'tsʉ pyojpʉ es tʉts nmo'oy ja jiky'a̱jtʉn winʉ xʉʉ winʉ tiempʉ.
43005025	Jantsy tʉy'a̱jtʉnʉts miits n'anʉʉmʉdʉ, mina̱a̱mp ja tiempʉ, es tyamʉ dʉ'ʉn, ko ja o'kpʉty tmʉdówdʉt di'ibʉ ngajxypyʉts ʉj, Dios ja 'yU'unk. Es pʉ́nʉty kyuydyiimpy éxtʉmts ʉj n'anʉʉmʉ, yʉ'ʉts nmo'oyaampy ja jiky'a̱jtʉn winʉ xʉʉ winʉ tiempʉ.
43005026	Dʉ'ʉn éxtʉm ja Dios Teety tmʉdaty ja jiky'a̱jtʉn, nandʉ'ʉnʉts ʉj tʉ xymyo'oy esʉts nmʉdátʉt ja jiky'a̱jtʉn.
43005027	Es ja Dios Teety tʉts nandʉ'ʉn xymyo'oy yʉ kutujkʉn es nbayo'oyʉdʉts ja naxwíñʉdʉ ja̱'a̱yʉty, ja'a ko ʉjtsʉ dʉ'ʉn ja Naxwíñʉdʉ Ja̱'a̱yʉdyʉ Kyudʉnaabyʉ.
43005028	Katʉ tya̱a̱dʉ dʉ'ʉñʉ mdu'uwʉ'ʉmʉdʉ, ja'a ko ja̱'ta̱a̱mp ja tiempʉ ma̱ ja o'kpʉty di'ibʉ tʉ ñaxtʉ́kʉdʉ myʉdówʉp kots ʉj nga̱jxʉt,
43005029	es di'ibʉ oy tʉ jyiky'aty ya̱ naxwiiñ, yʉ'ʉ jikypyʉ́kʉp es ñʉjxtʉt ma̱ ja jiky'a̱jtʉn winʉ xʉʉ winʉ tiempʉ, per di'ibʉ tʉ jyiky'aty axʉʉk ya̱ naxwiiñ, jyikypyʉ́kʉp es ñʉjxtʉt ma̱ ja tʉydyu'unʉn.
43005030	’Ʉj kyajts ti mba̱a̱t kʉ'ʉm ndúñʉts. Ʉj nbaye'ebyʉts éxtʉmdsʉ nDeety xytyuk'ane'emy. Pátʉp wi'ixʉts nbayo'oy, ja'a ko kyajts ʉj ngʉ'ʉm winma̱'a̱ñ nyajtúñ, ja'ats ndiimpy di'ibʉ tsyejpy ja Dios Teety di'ibʉts tʉ xykyexy.
43005031	Pʉn ʉjts naydyu'uk kʉ'ʉm jʉna̱a̱mp ko ʉjtsʉ dʉ'ʉn ja Diosʉ 'yU'unk, kyajts mij xymyʉbʉ́ktʉt.
43005032	Per taa jatu'uk di'ibʉ nandʉ'ʉn jyʉna'añ, es di'ibʉ yʉ'ʉ jʉna̱a̱mp, tʉy'a̱jtʉnʉ'ʉ.
43005033	Miidsʉty kʉ'ʉm oj xyajtʉ́wdʉ ja Fwank Yajnʉbajtpʉ, es m'adsoojʉdʉ ko ʉjtsʉ dʉ'ʉn ja Diosʉ 'yU'unk.
43005034	Ʉj kyajts ndukmada'aky kots pʉ́n xyñika̱jxpátʉt. Je'eyʉts miits ndukjamyatstʉ ko ja Fwank jyʉnañʉ dʉ'ʉn ko miits mnitso'oktʉt.
43005035	Mʉt ko Fwank Yajnʉbajtpʉ, dʉ'ʉn yʉ'ʉ 'yijty éxtʉm tu'ugʉ kudʉ'xn di'ibʉ xykyudʉ'xʉm ma̱ mba̱a̱t nyo'oyʉm, es waanʉ tiempʉ mjotkujkʉdʉ miidsʉty mʉdʉ kudʉ'xn.
43005036	Es ʉj nmʉda̱jtypyʉts tu'ugʉ testiigʉ di'ibʉ ni'igʉ mʉj yʉ mʉj'a̱jtʉn tmʉdaty kʉdiinʉm yʉ Fwank. Di'ibʉts ʉj ndiimpy, Dios Teedyʉts xymyooy es ndúnʉt es nyajkugʉ́xʉt. Es ja tuunk di'ibʉts ndiimpy, yʉ'ʉ yajnigʉxe'kypy ko Dios Teedyʉts ʉj tʉ xykyexy.
43005037	Nandʉ'ʉn ja Dios Teety di'ibʉts tʉ xykyexy, pyʉjtákypy ja'a ko tʉy'a̱jtʉn di'ibʉts ngajxypy. Ni na̱'a̱nʉm xykyamʉdooga̱jxtʉ es ni je'eyʉnʉm xykya'ixtʉ.
43005038	Kyaj ja Diosʉ 'yayuk 'yity ma̱ miidsʉty, mʉt ko kyaj xymyʉbʉktʉ kots miits nja''anʉʉmʉdʉ ko ʉjtsʉ dʉ'ʉn ja kugajxy di'ibʉ Dios Teety tʉ tkexy.
43005039	M'ʉxpʉjktʉp miidsʉty di'ibʉ Moisés es ja Diosʉ kyuga̱jxpʉty jyaaydyʉ, ja'a ko miits mjʉna̱'a̱ndʉ ko mʉt yʉ'ʉ xytyijy tʉ xygyanaraty yʉ mjiky'a̱jtʉn winʉ xʉʉ winʉ tiempʉ. Moisés es ja Diosʉ kyuga̱jxpʉty, ja'a jyaaydyʉ di'ibʉts ʉj nnastu'un nnaska̱jxʉ,
43005040	per miidsʉty kyajts xy'axa̱jʉya̱'a̱ndʉ éxtʉmʉ Yajnitsókpʉ esxyʉpts miits nmo'oy yʉ jiky'a̱jtʉn winʉ xʉʉ winʉ tiempʉ.
43005041	’Kyajts nyajtúñ ja mʉj'a̱jtʉn di'ibʉ ja̱'a̱y ya̱jktʉp.
43005042	Yajxónʉts nnijawʉ ko miidsʉty kyajpʉ Dios xy'awdattʉ.
43005043	Ʉj tʉ nmíñʉts yʉ'ʉgyʉjxmʉdsʉ nDeedyʉts, es miidsʉty kyajts xy'axá̱jʉdʉ. Per kooxyʉp myiñ ja wiink yedyʉjk mʉt ja kyʉ'ʉm winma̱'a̱ñ, yʉ'ʉ sitʉy m'axá̱jʉdʉp.
43005044	¿Wi'ixʉts miits xymyʉbʉ́ktʉdʉts pʉn m'ʉxta̱a̱ydyʉp yʉ ja̱'a̱yʉty es mwindsʉ'ʉgʉdʉt, es kyaj xy'ʉxta̱'a̱ydyʉ esʉ Dios jyʉna̱'a̱nʉt ko miits m'oyjya'ay'átyʉty?
43005045	Katʉ mjʉna̱'a̱ndʉ kots ʉj miits xytyijy nni'ʉʉnʉya̱'a̱ndʉ nDeedyʉts wyinduuy. Moisés yʉ'ʉ dʉ'ʉn mni'ʉʉnʉyánʉdʉp, di'ibʉ miits mjot'a̱jttʉp.
43005046	Mni'ʉʉnʉyánʉdʉp mʉt ko miits kyaj xymyʉbʉktʉ di'ibʉ yʉ'ʉ jyaaywyʉ'ʉm ma̱ ʉj.
43005047	Es pʉn kyaj miits xymyʉbʉktʉ di'ibʉ Moisés kyʉxja̱a̱y, ¿wi'ix miits xymyʉbʉ́ktʉt di'ibʉts ʉj miits n'anma̱a̱ydyʉp?
43006001	Ko tya̱a̱dʉ dʉ'ʉn tyuun jya̱jtʉ, net ja Jesús oj 'yawinnaxy ma̱ ja Galileeʉ Myejyñ di'ibʉ nandʉ'ʉn xyʉ'a̱jtypy Tibeeryʉs Myejyñ.
43006002	May ja ja̱'a̱y pyanʉjxʉdʉ mʉt ko tʉ naty t'ixy ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun ko ja puma̱'a̱y dyajmʉba̱a̱dʉ.
43006003	Ta pyatʉjkʉ ja Jesús ma̱ tu'ugʉ kopk, es ñaxwa'tstʉ mʉt ja 'yʉxpʉjkpʉty.
43006004	Pyátnʉbʉ naty ja israelítʉty ja pyaskʉ xʉʉ.
43006005	Ko Jesús t'ijxy ko may ja ja̱'a̱yʉty pyanʉjxʉdʉ, net dyajtʉʉy ja Felipʉ: —¿Ma̱ net nju'uyʉm yʉ je'xy di'ibʉ nmo'oyʉm yʉ tya̱dʉ mayjya'ay?
43006006	Jesús jyʉnañʉ dʉ'ʉn es t'ok'ixa̱'a̱ñ wi'ix jyʉna'añ yʉ Felipʉ, ja'a ko ñija̱'a̱bʉ natyʉ Jesús kʉ'ʉm ti naty tyunaampy.
43006007	Net ja Felipʉ 'yadsooy: —Majtsk mʉgo'px xʉʉ nidún kyaj tpa̱a̱dʉt es kʉjkwaanʉ nmo'oyʉm nidu'uk nidu'uk.
43006008	Net ja Andrés, ja myʉga'axʉ Simonk Peedrʉ, nan yʉ'ʉ naty ja Jesusʉ 'yʉxpʉjkpʉ, jyʉnáñ:
43006009	—Tyam tu'ugʉ mixyu'unk di'ibʉ myʉda̱jtypy mʉgoxkʉ tsa̱jkaagyu'unk es majtskʉ a̱jkxu'unk, perʉ tya̱a̱dʉ waanʉ yʉ'ʉ. Kyaj tpa̱a̱dʉt mʉt ko myayjya'ayʉty.
43006010	Jesús t'anma̱a̱y ja 'yʉxpʉjkpʉty: —Yajnaxwaatstʉ nidʉgekyʉ. Net ñaxwa'tstʉ mʉgoxk mil ja yedyʉjkʉty, es kyaj yajmadsyóy ja toxytyʉjkʉty es ja ʉna̱'ku'ungʉty.
43006011	Net ja Jesús tkone'ky ja tsa̱jkaagyu'unk es tja̱'a̱ygyʉdáky ja Dios. Net ttujkwa'xy es tmooy ja 'yʉxpʉjkpʉty es ja 'yʉxpʉjkpʉty tmooydyʉ ja mayjya'ay di'ibʉ naty tʉ ñaxwaatstʉ. Es nandʉ'ʉn ttuuñ mʉt ja a̱jkxu'unk, tmooydyʉ ja ja̱'a̱yʉty maba̱a̱t 'yuts jyotkʉda̱'a̱ktʉt.
43006012	Es ko naty tʉ jyotkʉda̱'a̱ktʉ, ja Jesús t'anma̱a̱ydyʉ ja 'yʉxpʉjkpʉty: —Yajmujkta̱'a̱ydyʉ tʉgekyʉ yʉ tsa̱jkaaky tyuktukʉ di'ibʉ tʉ ñadʉkʉ, kʉdiibʉ ti wyindʉgóyʉt.
43006013	Net ja 'yʉxpʉjkpʉty dyajmujkta̱a̱ydyʉ ma̱jmajtsk mʉj katsy di'ibʉ nadʉjkʉ ma̱ ja mʉgoxkpʉ ja tsa̱jkaagyu'ungʉn.
43006014	Es ko ja ja̱'a̱yʉty t'ijxtʉ ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun, net ñayjyʉnánʉdʉ: —Jantsy tʉy'a̱jtʉndʉmʉ dʉ'ʉn ko yʉ tya̱a̱dʉ yʉ'ʉdyʉ Diosʉ kyuga̱jxpʉ di'ibʉ mina̱a̱mp ya̱ naxwiiñ.
43006015	Per kom ja Jesús ñija̱'a̱jʉ ko jyamʉnʉjxa̱'a̱nʉdʉ agwanʉ es pyʉjta̱'a̱ga̱'a̱nʉdʉ rey, pa̱a̱ty ja Jesús abeky ñaybyʉjtákʉ es pyatʉjkʉ ma̱ ja kopk es ita̱'a̱n naydyu'uk.
43006016	Es ko tsyu'ujʉnʉ, net ja 'yʉxpʉjkpʉty jyʉna̱jktʉ ma̱ ja mejyñbya̱'a̱.
43006017	Ta tyʉjkʉdʉ ma̱ tu'ugʉ barkʉ es 'yawinnaxa̱'a̱ndʉ Kafarnaúm. Tʉ naty wyingoodsʉnʉ es kyajnʉmʉ naty ja Jesús jyʉmbity,
43006018	net jyantsymyiiñ ja mʉk poj es ja mejyñ jyantsyñikapy.
43006019	Es ko tʉ naty tyu'uyo'oydyʉ éxtʉm mʉgoxk o tʉdujk mil metrʉn, net t'ijxtʉ ko myʉwingóñʉty ja Jesús ma̱ ja byarkʉ, nʉʉ wingʉjxy yo'oy. Net tsyʉ'kʉdyaaydyʉ.
43006020	Ta ja Jesús myʉga̱jxʉ: —Ʉjtsʉ dʉ'ʉn. Katʉ mdsʉ'ʉgʉdʉ.
43006021	Net ja'ajʉty jyantsyxyondaktʉ es t'axá̱jʉdʉ ja Jesús ma̱ ja byarkʉ. Es waanʉ 'yak'ijty, ta jya̱jttʉ ma̱ naty ñʉjxtʉ.
43006022	Jakumbom ja mayjya'ay tnija̱'a̱dʉ pʉ́nʉty wʉ'ʉmdʉ jam mejyñ awinm, ko yʉ'ʉyʉty ja Jesusʉ 'yʉxpʉjkpʉty ttuknʉjxtʉ ja barkʉ di'ibʉ naty ti'igyʉ, es ko kyaj ja Jesús jap tyʉjkʉ mʉʉt ja 'yʉxpʉjkpʉty.
43006023	Net na̱a̱gʉty ja barkʉ di'ibʉ tso'ondʉp ma̱ Tibeeryʉs ka̱jpn, jya̱jttʉ mʉwingón ma̱ naty ja tsa̱jkaaky tʉ tkaydyʉ ko ja Nindsʉn'a̱jtʉmʉ naty jawyiin ja Dios tʉ tja̱'a̱ygyʉda'aky.
43006024	Es ko ja ja̱'a̱y tpʉjktʉ kwentʉ ko ni ja Jesús es ni ja 'yʉxpʉjkpʉdyʉ naty kyanakyjyápʉty, ta tyʉjkʉdʉ barkoty es ñʉjxtʉ Kafarnaúm es t'ʉxta̱'a̱ya̱'a̱ndʉ ja Jesús.
43006025	Es ko jya̱jttʉ jamdsoo mejyñ awinm, ta tpattʉ ja Jesús es t'anma̱a̱ydyʉ: —Ya'ʉxpʉjkpʉ, ¿na̱'a̱xʉ mja̱'ty ya̱a̱?
43006026	Net ja Jesús t'adsooy: —Jantsy tʉy'a̱jtʉnʉts miits n'anʉʉmʉdʉ, xy'ʉxta̱a̱ydyʉpts mʉt ko mga̱a̱ydyʉ, yajxón m'ujts mjotkʉdaktʉ. Kyajts mij xy'ʉxta̱'a̱ydyʉ mʉt ko xyjaygyúkʉdʉ oy ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉts ndiimpy.
43006027	Katʉ mdundʉ mʉt ja mga̱'a̱y m'ukʉn di'ibʉ kyaj 'yiiky. Tundʉ mʉt ja mga̱'a̱y m'ukʉn di'ibʉ iigʉp es mmo'oyʉdʉt ja jiky'a̱jtʉn winʉ xʉʉ winʉ tiempʉ. Tya̱a̱dʉ dʉ'ʉn ja ka̱'a̱y ukʉn di'ibʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmo'oyaambyʉts, mʉt ko Dios Teety dʉ'ʉn tʉ xymyo'oyʉts ja kutujkʉn.
43006028	Net ja ja̱'a̱yʉty jyʉnandʉ: —¿Tits ndúndʉp esʉts nguydyúnʉt di'ibʉ Dios tsyejpy?
43006029	Ta ja Jesús 'yadsoojʉmbijty: —Di'ibʉ Dios tsyejpy, yʉ'ʉ es xymyʉbʉ́ktʉt ja di'ibʉ yʉ'ʉ tʉ tkexy ya̱ naxwiiñ.
43006030	Ja ja̱'a̱yʉty t'anma̱a̱ydyʉ ja Jesús: —¿Ti ijxwʉ'ʉmʉn xytyuk'íxtʉpts di'ibʉ myʉda̱jtypy ja mʉj'a̱jtʉn esʉts mij nmʉbʉ́ktʉdʉts? ¿Tii dʉn mij mdiimpy?
43006031	Ja n'aptʉjk'a̱jtʉm kyaaydyʉ ja manaa jam ma̱ mʉj itʉn, dʉ'ʉn éxtʉm ja Diosʉ jyaaybyajtʉn jyʉna'añ: “Yʉ'ʉ ya̱jk yʉ tsa̱jkaaky di'ibʉ kʉdakp tsa̱jpótm.”
43006032	Ta ja Jesús t'anma̱a̱ydyʉ: —Jantsy tʉy'a̱jtʉnʉts miits n'anʉʉmʉdʉ, kyaj ja Moisés mmooyʉdʉ ja tsa̱jkaaky di'ibʉ kʉdakp tsa̱jpótm, yʉ'ʉ dʉ'ʉn nDeedyʉts di'ibʉ mmooyʉdʉp ja ka̱'a̱y ukʉn di'ibʉ kʉdakp tsa̱jpótm.
43006033	Ja'a ko tadʉ ka̱'a̱y ukʉn di'ibʉ Dios tʉ mmo'oyʉty, yʉ'ʉ dʉ'ʉn di'ibʉ tʉ kyʉda'aky tsa̱jpótm es tmo'oy ja jiky'a̱jtʉn ja naxwíñʉdʉ ja̱'a̱y.
43006034	Net t'adsoodʉ: —Windsʉ́n, dʉ'ʉñʉmts xymyo'oydyʉt tadʉ ka̱'a̱y ukʉn.
43006035	Ta ja Jesús t'anma̱a̱ydyʉ: —Ʉjtsʉ dʉ'ʉn ja ka̱'a̱y ukʉn di'ibʉ yajkypy ja jiky'a̱jtʉn, es di'ibʉts xyñimiimp, di'ibʉts ʉj xymyʉbʉjkp, ni na̱'a̱ yuu kyapa̱a̱dʉdʉt es ni na̱'a̱ tʉʉdsʉ kyapa̱a̱dʉdʉt.
43006036	Per tʉts miits n'anʉʉmʉdʉ, kyaj xymyʉbʉktʉ óyʉts miits tʉ xyja'ixtʉ.
43006037	Di'ibʉts ja nDeety tʉ xymyo'oy, nidʉgekyʉ myiñ ma̱ ʉjʉn. Es di'ibʉts xyñimiimp, kyajts n'ʉxtíjʉt.
43006038	Ja'a ko ʉj tʉ ngʉda'agyʉts tsa̱jpótm es ndúnʉdʉts di'ibʉ ja Dios tsyejpy, es kyaj di'ibʉts ʉj ndsejpy.
43006039	Esʉ Dios tsyejpy es kyajts nyajtʉgóyʉt ni tu'uk yʉ naxwíñʉdʉ ja̱'a̱y di'ibʉts tʉ xymyo'oy. Nyajjikypyʉ́kʉpts ma̱ ja xʉʉ di'ibʉ tim ʉx'okpʉ.
43006040	Es di'ibʉ Dios tsyejpy, yʉ'ʉ di'ibʉts xy'ijxp es xymyʉbékyʉts éxtʉm ja 'yU'unk, nmo'oyʉpts ja jiky'a̱jtʉn winʉ xʉʉ winʉ tiempʉ es nyajjikypyʉ́kʉpts ma̱ ja xʉʉ di'ibʉ tim ʉx'okpʉ.
43006041	Es mʉdʉ tya̱a̱dʉ ko dʉ'ʉn tmʉdooda̱a̱ydyʉ ja israelítʉty, ta tni'o'o tniyáxʉdʉ mʉt ko naty tʉ jyʉna'añ ko yʉ'ʉ dʉ'ʉn ja ka̱'a̱y ukʉn di'ibʉ tʉ kyʉda'aky tsa̱jpótm.
43006042	Ta ñay'anma̱a̱yʉdʉ: —¿Tii kyaj jya'ajʉdyʉ tya̱dʉ Jesús, ja 'yu'ungʉ Josee? N'ixy'a̱jtʉmts ʉdsa̱jtʉm yʉ tya̱a̱k tyeety. ¿Wi'ix jyʉna'añ ko yʉ'ʉ tʉ kyʉda'aky tsa̱jpótm?
43006043	Net ja Jesús 'yanma̱a̱yʉdʉ: —Katʉ mni'ow mniya̱a̱xʉdʉ.
43006044	Ni pʉ́n mba̱a̱t kyamíñ ma̱ ʉjʉn pʉn kyaj dyajmíñ yʉ Dios Teety di'ibʉts ʉj xykyajx. Es di'ibʉts xypyanʉjxp, yʉ'ʉ dʉ'ʉn nyajjikypyʉ́kʉpts ma̱ ja xʉʉ di'ibʉ tim ʉx'okpʉ.
43006045	Es dʉ'ʉn éxtʉm ja Diosʉ kyuga̱jxpʉty dyajwe'emy ja̱a̱ybyéty ma̱ jyʉna'añ: “Dios tyuk'ʉxpʉkaampy nidʉgekyʉ.” Es dʉ'ʉn nidʉgekyʉ di'ibʉty myʉmʉdeepy ja Dios Teety es tkuydyúñ ja 'yana'amʉn, yʉ'ʉ dʉ'ʉn mínʉp ma̱ ʉjʉn.
43006046	’Kyaj jaa pʉ́n jatu'uk t'ixy ja Dios Teety. Ʉjtsʉ dʉ'ʉn je'eyʉ tʉ n'ixy, es yʉ'ʉdsʉ dʉ'ʉn tʉ xykyexy ya̱ naxwiiñ.
43006047	Jantsy tʉy'a̱jtʉnʉts miits n'anʉʉmʉdʉ, di'ibʉts xymyʉbʉjkp, myʉda̱jtypy ja jiky'a̱jtʉn winʉ xʉʉ winʉ tiempʉ.
43006048	Ʉjtsʉ dʉ'ʉn ja ka̱'a̱y ukʉn di'ibʉ yajkypy ja jiky'a̱jtʉn.
43006049	Ja m'apteedyʉty kyaaydyʉ ja manaa ma̱ ja mʉj it, es nan o'kta̱a̱ydyʉ,
43006050	per ja ka̱'a̱y ukʉn di'ibʉ kʉdakp tsa̱jpótm, ko pʉ́n tkay, kyaj ni na̱'a̱ kya'ooktʉt.
43006051	Ʉjtsʉ dʉ'ʉnʉ tadʉ ka̱'a̱y ukʉnʉ jiikypyʉ di'ibʉ kʉdak tsa̱jpótm. Ko di'ibʉ kyaapy 'yikypy tya̱dʉ ka̱'a̱y ukʉn, jiky'átʉp winʉ xʉʉ winʉ tiempʉ. Ja'a ko tya̱dʉ ka̱'a̱y ukʉn di'ibʉts ʉj nyakaampy, yʉ'ʉ dʉ'ʉn ja nnini'xʉts di'ibʉ nyakaambyʉts es ja naxwíñʉdʉ ja̱'a̱yʉty tmʉdáttʉt ja jiky'a̱jtʉn.
43006052	Net ja israelítʉty t'ʉmujk tka̱jxmujktʉ es ñayjyʉnánʉdʉ: —¿Wi'ixʉ tya̱a̱dʉ xymyo'oya̱'a̱nʉm njʉ'xʉm yʉ kyʉ'ʉm nini'x?
43006053	Ta ja Jesús t'anma̱a̱ydyʉ: —Jantsy tʉy'a̱jtʉnʉts miits n'anʉʉmʉdʉ, pʉn kyaj xy'axa̱jʉ éxtʉmʉ ka̱'a̱y ukʉn yʉ nnini'xʉts, di'ibʉ ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nmo'oyaambyʉts, es yʉ nne'pyñʉts di'ibʉts ndamaampy nyokaampy, kyaj xymyʉdáttʉt ja jiky'a̱jtʉn.
43006054	Di'ibʉ 'yaxá̱jʉp éxtʉmʉ ka̱'a̱y ukʉn yʉ nnini'xʉts esʉ nne'pyñʉts, jiky'átʉp winʉ xʉʉ winʉ tiempʉ es ʉjts nyajjikypyʉ́kʉp ma̱ ja xʉʉ di'ibʉ tim ʉx'okpʉ.
43006055	Mʉt ko yʉ nnini'xʉts esʉ nne'pyñʉts, yʉ'ʉ dʉ'ʉn éxtʉm ja ka̱'a̱y ukʉn.
43006056	Di'ibʉ 'yaxá̱jʉp yʉ nnini'xʉts esʉ nne'pyñʉts éxtʉmʉ kya'ay 'yukʉn, yʉ'ʉ dʉ'ʉn jiky'átʉp mʉt ʉj, es ʉj mʉt yʉ'ʉ.
43006057	Ja nDeedyʉts di'ibʉts xykyajxp, myʉda̱jtypy ja jiky'a̱jtʉn, es ʉj njiky'átyʉts mʉt yʉ'ʉgyʉjxm. Es nandʉ'ʉnʉ tya̱a̱dʉ di'ibʉ 'yaxá̱jʉp yʉ nnini'xʉts esʉ nne'pyñʉts éxtʉmʉ kya'ay 'yukʉn, ʉjtskyʉjxm jyiky'átʉt.
43006058	Ja'ats nmadyakypy ja tsa̱jkaaky di'ibʉ kʉdak tsa̱jpótm. Tya̱dʉ tsa̱jkaaky kyaj dyʉ'ʉnʉty éxtʉm ja manaa di'ibʉ kyaaydyʉ ja m'apteedyʉty es óknʉm 'yo'ktʉ. Di'ibʉ kyaapy ja tsa̱jkaaky di'ibʉts ʉj nyajkypy, jiky'átʉp winʉ xʉʉ winʉ tiempʉ.
43006059	Jap Kafarnaúm ma̱ ja tsa̱jptʉjk ya'ʉxpejky ja Jesús tʉgekyʉ tya̱a̱dʉ.
43006060	Ko tmʉdoodʉ yʉ ʉxpʉjkʉn di'ibʉ Jesús yajkypy, nimay ja ja̱'a̱yʉty di'ibáty panʉjxʉdʉ ñay'anma̱a̱yʉdʉ: —Tya̱a̱dʉ di'ibʉ myadyakypy, nimʉja̱a̱ oy es ngupʉjkʉm. ¿Pʉ́n tyunaambyʉ kwentʉ?
43006061	Net ja Jesús t'ijxy ko ñi'oojʉdʉ ja ja̱'a̱yʉty. Ta t'anma̱a̱ydyʉ: —¿Tii nyajjot'ambʉjktʉp miidsʉty mʉdʉ tya̱a̱dʉ?
43006062	¿Wi'ixʉ da mjattʉ ko xy'íxʉt ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, nbatʉjkʉnʉt ma̱ naty jékyʉp n'ítyʉts tsa̱jpótm?
43006063	Yʉ'ʉyʉ ja Diosʉ Jya̱'a̱jʉn di'ibʉ yajkypy ja jiky'a̱jtʉn. Kyaj ti ttsooty ni ti di'ibʉ ja̱'a̱y tyunándʉp. Di'ibʉts ʉj tʉ nmadya'aky, jam tsyooñ ma̱ ja Ja̱'a̱jʉn di'ibʉ yajkypy ja jiky'a̱jtʉn.
43006064	Per taanʉm nidu'ugʉty ma̱ miidsʉty di'ibʉts kyaj xymyʉbʉktʉ. Dʉ'ʉn jyʉnáñ ja Jesús mʉt ko tsondaky ñija̱'a̱jʉ pʉ́nʉdyʉ naty kyaj myʉbékyʉty es pʉ́nʉ naty kʉyakánʉp.
43006065	Es jyʉnáñ: —Pa̱a̱dyʉts njʉna̱'a̱ñ ko ni pʉ́n mba̱a̱t xykyanimíñʉts pʉn ja Dios Teety kyajts xytyuknimíñ.
43006066	Net may ja ja̱'a̱yʉty di'ibʉ naty panʉjxʉp ja Jesús myastútʉdʉ es kyaj mʉt 'yokjʉdijnʉdʉ.
43006067	Net ja Jesús t'anma̱a̱y ja nima̱jmajtskpʉ 'yʉxpʉjkpʉty: —¿Tii mnʉjxándʉp miidsʉty nandʉ'ʉn?
43006068	Es ja Simonk Peedrʉ 'yadsoojʉ: —Windsʉ́n, ¿pʉ́nʉts nbanʉjxtʉp? Mij naydyi'igyʉ mmʉda̱jtypy ja ayuk di'ibʉ myadyakypy ja jiky'a̱jtʉn di'ibʉ winʉ xʉʉ winʉ tiempʉ.
43006069	Ʉʉdsʉty tʉts nmʉbʉktʉ es nnija̱'a̱dʉpts ko mij mGrístʉty, Dios ja 'yU'unk.
43006070	Jesús t'adsooy ja 'yʉxpʉjkpʉty: —Nima̱jmajtskʉts miits tʉ nwin'ixy, per nidu'uk pyʉdsemy mʉjku'u mʉduumbʉ.
43006071	Ko tya̱dʉ Jesús dʉ'ʉn jyʉnáñ, ja'a naty 'yandijpy ja Juudʉs, Simonk Iskaryotʉ mya̱a̱nk, mʉt ko Juudʉs yʉ'ʉ naty kʉyakánʉp oy jyaja'ajʉty tu'uk di'ibʉ nima̱jmajtskpʉ 'yʉxpʉjkpʉty.
43007001	Ko tya̱a̱dʉ tyuun jya̱jtʉ, japʉ naty jyʉdity ja Jesús ya'ʉxpeky Galileeʉ. Kyaj ñʉjxáñ Judeeʉ mʉt ko yʉ israelitʉ ja̱'a̱yʉty jyaya'oogánʉdʉ.
43007002	Es tyimpátnʉbʉ naty ja xe'emdyʉjk xʉʉ di'ibʉ myʉjtuundʉp ja israelítʉty jap Jerusalén,
43007003	net ja Jesusʉ myʉga'axʉty 'yanma̱a̱yʉ: —Pʉdsʉm ja ya̱a̱. Nʉjx Judeeʉ es nandʉ'ʉnʉ m'ʉxpʉjkpʉty di'ibʉ jápʉty t'íxtʉt ja mʉj'a̱jtʉn di'ibʉ mdiimpy.
43007004	Kyaj pʉ́n ti ayu'udsyʉ ttuñ pʉn tsyejpy es ja ja̱'a̱y tnijáwʉt. Mʉt ko mij xytyuñʉ tya̱a̱dʉ, tuk'ixʉ net nidʉgekyʉ ja̱'a̱y.
43007005	Es dʉ'ʉn 'yanma̱a̱yʉdʉ ja myʉga'axʉty mʉt ko nan kyaj tmʉbʉjktʉ ko yʉ'ʉ dʉ'ʉn ja Diosʉ 'yU'unk.
43007006	Net ja Jesús t'anma̱a̱ydyʉ ja myʉga'axʉty: —Kyajnʉm jya'ty ja n'oorʉts. Pa̱a̱dyʉts ʉj kyajts nnʉjxʉt mʉt miidsʉty. Nʉjx miidsʉty, mʉt ko mʉt miidsʉty oy yʉ'ʉ oytyim di'ibʉ oorʉty.
43007007	Miidsʉty kyaj mduk'ak'átʉdʉ pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp. Per ʉj sitʉy xytyuk'ak'a̱jttʉpts mʉt kots ʉj n'awanʉ ko axʉʉk yʉ'ʉ di'ibʉ tyuundʉp.
43007008	Nʉjx miits mxʉ'attʉ. Ʉj kyajts miits nmʉʉtnʉjxtʉt mʉt ko kyajnʉm tpa̱a̱ty ja n'oorʉts ma̱ts ʉj nnʉjxʉt.
43007009	Es ko dʉ'ʉn jyʉna̱a̱nda̱a̱y, ta oj wye'emy ja Jesús Galileeʉ.
43007010	Ko waanʉ 'yijty ko naty ja myʉga'axʉty tʉ tsyoondʉ, net ja Jesús tsyo'oñ es ñejxy xʉ'a̱jtpʉ, oy kyanide'xyʉty, abekyʉ ja'a ñejxy es kyaj mʉdʉ mayjya'ay.
43007011	Ja israelítʉty 'yʉxta̱a̱yʉdʉ jap xʉʉjóty es jyʉna̱'a̱ndʉ: —¿Ma̱a̱ da netʉ tadʉ ja̱'a̱y?
43007012	Es ma̱ mayjya'ayʉty tmadya̱'a̱ktʉ ja Jesús, tap na̱a̱k di'ibʉ jʉnándʉp: —Oy ja̱'a̱y yʉ'ʉ. Es wiingátypyʉ jʉnándʉp: —Kyaj 'yoyjya'ayʉty, mʉt ko twin'ʉʉñ ja ja̱'a̱yʉty.
43007013	Per ni pʉ́n kyamadya̱'a̱ktʉ mayjya'ayóty, je'eyʉ ayu'udsyʉ, mʉt ko ttsʉ'ʉgʉdʉ ja teedywyindsʉ́nʉty.
43007014	Es ko kyujkwa'xy ja mʉj xʉʉ, net ja Jesús jyajty Jerusalén. Ta tyʉjkʉ mʉj tsa̱jptʉjk ñabotsoty es tyʉjkʉ ya'ʉxpʉjkpʉ.
43007015	Es ja israelítʉty dʉ'ʉñʉ wyʉ'ʉmʉdyaaydyʉ ko tmʉdoo'ijttʉ éxtʉm ja Jesús ya'ʉxpeky. Net ñayjyʉnánʉdʉ: —¿Es wi'ixʉ tya̱a̱dʉ oytyiity tnijawʉ?, es ni je'eyʉ kya'ʉxpékyʉty.
43007016	Jesús t'anma̱a̱ydyʉ: —Di'ibʉts ʉj nduk'ʉxpʉjktʉp, kyaj yʉ'ʉ myiñ mʉdʉdsʉ ngʉ'ʉm winma̱'a̱ñ, Dios yʉ'ʉts tʉ xykyexy es nduk'ʉxpʉ́kʉdʉts éxtʉmts nduñ.
43007017	Pʉn ja pʉ́n ttuna̱'a̱ñ di'ibʉ Dios ñi'ana'amʉp, yʉ'ʉ dʉ'ʉn ñijáwʉdʉp ko ʉj yʉ n'ʉxpʉjkʉnʉts Diósʉts xymyeepy. Kyaj yʉ'ʉjʉty mʉt ja ngʉ'ʉm winma̱'a̱ñʉts nduñ.
43007018	Di'ibʉ ka̱jxp mʉt ja kyʉ'ʉm winma̱'a̱ñ, nayyajmʉjpʉdsʉmánʉp kʉ'ʉm, per ja di'ibʉ yajmʉjpʉdsʉmaampy ja di'ibʉ tʉ tyuk'ane'emyʉty, yʉ'ʉ dʉn ka̱jxp tʉy'a̱jtʉn es ni wi'ix tsow kyaj jyiky'aty axʉʉk.
43007019	’Moisés yʉ'ʉ dʉn mmooyʉdʉ ja ana'amʉn, es ni tu'uk miits xykyamʉmʉdowdʉ es xykyakuydyundʉ ja 'yana'amʉn. ¿Es ti kots miits xya'ooga̱'a̱ndʉ?
43007020	Net ja ja̱'a̱yʉty 'yadsoodʉ: —¡Mʉjku'u mij mbajʉdijtʉp! Tʉ mlokʉ. ¿Pʉ́nʉ dʉn mij mya'oogánʉp?
43007021	Jesús 'yadsooy: —Mʉt ko sa̱a̱bʉdʉ xʉʉ tu'ugʉ yedyʉjk nya''agʉdákyʉts, pa̱a̱ty dʉ'ʉñʉ mwʉ'ʉmʉdya'aydyʉ.
43007022	Mjʉna̱'a̱ndʉ ko Moisés yʉ'ʉ dʉ'ʉn mduk'ana'amʉdʉ es xytsyúktʉt waanʉ ma̱ ja yedyʉjk'a̱jtʉn yʉ mma̱a̱ngu'ungʉty, oyʉ dʉ'ʉn ja m'aptʉjkʉty di'ibʉ yajtsondák éxtʉm jaayʉm yajtúñ, kyaj yʉ'ʉdyʉ Moisés.
43007023	Miits mdsujktʉp yʉ mma̱a̱ngu'ungʉty oy sya̱a̱bʉdʉty éxtʉm jyʉna'añ ja Moisés 'yana'a̱mʉn. ¿Es ti ko mjot'ambʉktʉ mʉt kots tu'ugʉ yedyʉjk nya''agʉdakta̱a̱y sa̱a̱bʉdʉ xʉʉ?
43007024	Miits mjʉnándʉp ko 'yóyʉty pʉn sa̱a̱bʉdʉ xʉʉ mduundʉp di'ibʉ Moisés mduk'ana'amʉdʉ. Per kots ʉj nya''agʉda'aky sa̱a̱bʉdʉ xʉʉ tu'ugʉ ja̱'a̱y, miits mjʉnándʉp: “¡Kyaj 'yóyʉty!” Es dʉ'ʉn ya'ixy ko kyaj 'yóyʉty di'ibʉ mbayo'oydyʉp.
43007025	Net nidu'ugʉty ja ja̱'a̱yʉty di'ibáty tsʉna̱a̱ydyʉp jap Jerusalén ñayyajtʉʉjʉdʉ: —¿Ti kyaj jya'ajʉdyʉ tya̱a̱dʉ di'ibʉ 'yʉxta̱a̱ydyʉp es tpajʉdittʉ es dya'ooga̱'a̱ndʉ?
43007026	Pes tʉxim mayjya'ayóty kyajxy, es ni pʉ́n wi'ix kya''anʉ'ʉmxʉdʉ. ¿Ti wa'anʉ justisʉtʉjkʉty tmʉbʉktʉ ko tya̱a̱dʉ tyʉy'a̱jtʉnʉty ko yʉ'ʉdyʉ Kristʉ?
43007027	Es wiingátypyʉ jyʉnandʉ: —Kyaj. Kyaj mba̱a̱t, ja'a ko ʉdsa̱jtʉm nidʉgekyʉ nnija̱'a̱m ma̱ kyuga̱jpnʉdyʉ tya̱a̱dʉ. Ko myínʉt ja Kristʉ, ni pʉ́n tkanijáwʉt ma̱ tsyooñ.
43007028	Ko naty ya'ʉxpeky mʉj tsa̱jptʉjk ñabotsoty, net jyʉnáñ mʉk: —Byeen xy'oknija̱'a̱nʉdʉ miidsʉty pʉ́ndsʉ dʉ'ʉn ʉj es ma̱ts ndsooñ. Per ʉj kyajts ngʉ'ʉm winma̱'a̱ñ nmíñʉts. Ja'a di'ibʉ tʉy'a̱jtʉnduump xykyajxpʉts. Miits kyaj xy'ixy'attʉ.
43007029	Ʉj sitʉy n'ixy'ajtypyʉts, mʉt ko jámʉts ndsooñ ma̱ yʉ'ʉ, es yʉ'ʉts tʉ xykyexy.
43007030	Net tjamatsandʉ es tjapʉjta̱'a̱gándʉ pujxndʉgóty. Per ni pʉ́n tkama̱jtsy, mʉt ko kyajnʉmʉ naty tpa̱a̱ty ja xyʉʉ 'yoorʉ.
43007031	May ja ja̱'a̱yʉty di'ibʉ myʉbʉjktʉ ja Jesús ñayjyʉna̱'a̱nʉdʉ: —Tya̱a̱dʉ dʉ'ʉn ja Kristʉ di'ibʉ mina̱a̱mp, mʉt ko ni pʉ́n mba̱a̱t xykyatuk'ijxʉm yʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ tyiimpy es tʉ xytyuk'ijxʉm.
43007032	Ja fariseeʉtʉjkʉty tmʉdoodʉ ko ja ja̱'a̱yʉty dʉ'ʉn jyʉna̱'a̱ndʉ. Pa̱a̱ty yʉ'ʉjʉty es ja teedywyindsʉndʉjk ttuk'ane'emy ja mʉj tsa̱jptʉjk kwentʉ'a̱jtpʉty es tmátstʉt ja Jesús.
43007033	Net ja Jesús jyʉnáñ: —Waanʉts n'ita̱'a̱ñ ya̱a̱ mʉt miidsʉty, es óknʉmts njʉmbita̱'a̱ñ ma̱ di'ibʉts tʉ xykyexy.
43007034	Xy'ʉxta̱'a̱ydyʉpts miidsʉty es kyajts xypya̱a̱tʉt. Kyaj mba̱a̱t mnʉjxtʉ ma̱ts ʉj nnejxy.
43007035	Net ja israelítʉty ñayjyʉnánʉdʉ ak yʉ'ʉjʉty: —¿Ma̱a̱ da ñʉjxa̱'a̱ñʉ tya̱a̱dʉ ko kyaj nbátʉm? ¿Wa'anʉ da ñʉjxa̱'a̱ñ ma̱ ja nmʉguga̱jpn'a̱jtʉm di'ibʉ ijttʉp grieegʉ ña̱a̱xóty es dya'ʉxpʉka̱'a̱ñ nandʉ'ʉn ja grieegʉ ja̱'a̱yʉty?
43007036	¿Ti dʉn yʉ taadʉ myadyakypy di'ibʉ tʉ xy'anma̱'a̱yʉm ko jyʉna'añ?: “Xy'ʉxta̱'a̱ydyʉpts, per kyajts xypya̱a̱ttʉt. Kyaj mba̱a̱t mnʉjxtʉ ma̱ts ʉj nnejxy.”
43007037	Ma̱ ja mʉj xʉʉ kyugʉjxʉnʉ, net ja Jesús tyʉna̱a̱ye'ky es jyʉnáñ jantsy mʉk: —Pʉn ja pʉ́n tyʉʉdsʉ, wa'ants xyñimíñ; es di'ibátyʉts xymyʉbʉjkp, wa'an tnʉ'iiky.
43007038	Dʉ'ʉn éxtʉm ja Diosʉ jyaaybyajtʉn jyʉna'añ, di'ibʉts xymyʉbʉjkp, dʉ'ʉn ja'a éxtʉm myúxʉt jyodoty ja kom nʉʉ di'ibʉ yajjiky'a̱jtp.
43007039	Es mʉt yʉ'ʉ ja Jesús 'yandijpy ko di'ibʉ mʉbʉjkxʉp, di'ibʉ panʉjxʉp, yʉ'ʉ dʉ'ʉn ja Dios mo'oyʉdʉp ja Espíritʉ Santʉ. Per kyajnʉmʉ naty jya'ty ya̱ naxwiiñ ja Espíritʉ Santʉ, ja'a ko Jesús kyajnʉmʉ naty jyʉmbity tsa̱jpótm.
43007040	Es ko ja ja̱'a̱yʉty tmʉdoodʉ tya̱a̱dʉ, tap na̱a̱gʉty di'ibʉ jʉnandʉ: —Jantsy tʉy'a̱jtʉndʉmʉ dʉ'ʉn ko tya̱a̱dʉ dʉ'ʉn ja Diosʉ kyuga̱jxpʉ di'ibʉ mina̱a̱mp.
43007041	Wiingátypyʉ ja̱'a̱yʉty jyʉnandʉ: —Tya̱a̱dʉ dʉ'ʉn ja Kristʉ. Es ja wiingátypyʉ jyʉnandʉ: —Kyaj, ja'a ko kyaj ja Kristʉ jámʉp tsyoona̱'a̱ñ Galileeʉ ña̱a̱xóty.
43007042	Dʉ'ʉn ja Diosʉ jyaaybyajtʉn jyʉna'añ ko yʉ Kristʉ yʉ'ʉ tyʉʉmp 'ya̱a̱ts ja rey Davit es Belén kyuga̱jpn'átʉt, ma̱ myiiñ jyajty yʉ rey Davit.
43007043	Es dʉ'ʉn ja ja̱'a̱yʉty ñaywya̱'xʉdʉ majtsk peky.
43007044	Wiinkpʉty jyatsojk esxyʉp yajtsímy, per ni pʉ́n dʉ'ʉn tkatuuñ.
43007045	Net ja mʉj tsa̱jptʉjk kwentʉ'a̱jtpʉty jyʉmbijttʉ ma̱ ja fariseeʉty es ja teedywyindsʉ́nʉty. Ta yajtʉʉjʉdʉ: —¿Ti ko tʉ xykyayajmíndʉ?
43007046	Net ja polʉsiiʉty 'yadsoojʉdʉ: —¡Ni pʉ́nʉ dʉ'ʉn kyakajxyñʉm éxtʉmʉ tya̱dʉ ja̱'a̱y!
43007047	Net ja fariseeʉty t'anma̱a̱y ja polʉsiiʉty: —¿Tii nan tʉ mnayyákʉdʉ es tʉ mwin'ʉʉñʉty?
43007048	¿Ma̱ mij xy'ok'ijxpʉ ko nidu'ugʉ njustisʉ'a̱jtʉm o nidu'ugʉ fariseeʉ ja̱'a̱yʉty tmʉbeky?
43007049	Es yʉ ja̱'a̱yʉty di'ibʉ kyanija̱'a̱dʉp wi'ix ja Diosʉ jyaaybyajtʉn jyʉna'añ, ka̱jxpéky ja'a 'yittʉ.
43007050	Nikodemʉ di'ibʉ naty koots tʉ tni'otsy ja Jesús, tapʉ naty nandʉ'ʉn. Ta yʉ'ʉ jyʉnáñ:
43007051	—Extʉm xytyuk'ijxʉm ja n'ana'amʉn'a̱jtʉm ko kyaj mba̱a̱t ndʉydyu'unʉm pʉ́n di'ibʉ kyaj jawyiin nmʉdo'om es n'ijxʉm ti dʉn yʉ'ʉ tyiimpy axʉʉk.
43007052	Di'ibʉ naty jápʉty 'yadsoojʉmbijtʉdʉ: —¿Tii mij nan mgalileeʉja̱'a̱yʉ? Ʉxpʉk ja Diosʉ jyaaybyajtʉn es xy'íxʉt ko ni tu'ugʉ Diosʉ kyuga̱jxpʉ kyamíñ Galileeʉ.
43007053	Net ja ja̱'a̱yʉty yo'oywya̱'xtʉ es nidu'uk nidu'uk ñʉjxta̱a̱ydyʉ ma̱ ja tyʉjkʉty.
43008001	Es ja Jesús pyatʉjkʉ ma̱ ja Oliivʉs Kopk.
43008002	Jakumbom ko xyʉʉñʉ ja Jesús tyʉjkʉ jatʉgok mʉj tsa̱jptʉjk ñabotsoty. Ta myiindʉ ja ja̱'a̱yʉty es ttuknabíkʉdʉ ja Jesús, es ja Jesús ñaxwe'tsy es dyajtsondáky ja 'yʉxpʉjkʉn.
43008003	Net ja fariseeʉty es di'ibʉty tsa̱jptʉgóty ya'ʉxpʉjktʉp dyajmiindʉ tu'ugʉ toxytyʉjk di'ibʉ tʉ yajkuba̱a̱dʉ ko dyajtʉgóy ja pʉjk úkʉnʉ wyindsʉ'kʉn. Ta tpʉjtáktʉ kujk'ám ma̱ ja ja̱'a̱yʉty.
43008004	Ta t'anma̱a̱ydyʉ ja Jesús: —Ya'ʉxpʉjkpʉ, tya̱dʉ toxytyʉjk tʉ yajkuba̱a̱dʉ ko dyajtʉgóy ja pʉjk úkʉnʉ wyindsʉ'kʉn.
43008005	Yʉ Moisesʉ 'yana'amʉn xytyuk'ana'amdʉpts es nguka̱'a̱dsʉdʉts es 'yoogʉt yʉ dʉ'ʉmbʉ toxytyʉjkʉty. ¿O wi'ix mij m'okjʉna̱a̱mbʉ?
43008006	Dʉ'ʉn jyʉnandʉ es tpʉjta̱'a̱ktʉ ja pyeky es dʉ'ʉn mba̱a̱t tni'ʉʉnʉdʉ. Ta Jesús wyindaky es jyaay naxkʉjxy mʉt tu'ugʉ kyʉwa'xypy.
43008007	Es ko yajtʉʉjʉmbijtʉdʉ, ta Jesús kyujkʉ jatʉgok es t'anma̱a̱ydyʉ: —Miidsʉty nidu'uk di'ibʉ kyajpʉ pyojpʉ, wa'an tu'ugʉ tsa̱a̱ ttukka̱'a̱tsy jawyiinʉ tya̱dʉ toxytyʉjk.
43008008	Ta wyindaky jatʉgok ja Jesús es 'yakja̱a̱y naxkʉjxy.
43008009	Es ja'ajʉty ko tya̱a̱dʉ tmʉdoodʉ, net ñayjya̱'a̱dʉ éxtʉm ñayñi'ʉʉnʉdʉ kʉ'ʉm. Net pyʉdsʉʉmdʉ nidu'uk nidu'uk, tsyondaky mʉt ja waanʉ mʉjja̱'a̱ybyʉ es ttukkugʉjxʉ mʉt ja waanʉ ʉna̱'kpʉ. Es ko oj pyʉdsʉʉmda̱'a̱ydyʉ, net ja Jesús oj wye'emy nimajtsk mʉt ja toxytyʉjk.
43008010	Net ja Jesús wya̱'kkujkʉ jatʉgok es t'ijxy ko kyajʉ naty ma̱ pʉ́n, ja'ayʉ ja toxytyʉjk naydyu'uk. Net ja Jesús t'anma̱a̱y ja toxytyʉjk: —Nitʉ, ¿ma̱ net ja di'ibʉ mni'ʉ'ʉnʉdʉp? ¿Ni pʉ́n tʉ mgatukkumʉdóyʉty?
43008011	Ta ja toxytyʉjk 'yadsooy: —Windsʉ́n, ni pʉ́n. Net ja Jesús t'anma̱a̱y ja toxytyʉjk: —Es ni ʉjts mij ngatukkumʉdówʉt. Nʉjxnʉ tyam es katʉ mnakypyekytyúñ.
43008012	Jesús óknʉm jatʉgok t'anma̱a̱y ja ja̱'a̱yʉty: —Ʉjtsʉ dʉ'ʉn éxtʉm tu'ugʉ ja̱jʉn di'ibʉ ñʉ'ʉmeepy tyu'umeepy nidʉgekyʉ naxwíñʉdʉ ja̱'a̱y. Tʉgekyʉ di'ibʉts xypyaduump es xypyanʉjxp, dʉ'ʉn yʉ'ʉjʉty éxtʉm di'ibʉ jʉdijttʉp nʉ'am tu'am mʉt ja ja̱jʉn, es kyaj kyunap kyuja'pxʉt éxtʉm ja di'ibʉ jʉdijtp kubi'its ku'ook.
43008013	Net ja fariseeʉty 'yadsoodʉ: —Mij kʉ'ʉmʉ m'ayuk xyñika̱jxpéty, dʉ'ʉn kyaj tyuñ.
43008014	Net ja Jesús 'yadsooy: —Oyʉts ʉj n'ayuk nnika̱jxpéty, tuump ja'a, mʉt ko ʉj nnija̱'a̱bʉts ma̱ts ndsooñ es ma̱ts nnejxy.
43008015	Miits xypyayo'oydyʉpts éxtʉm kyʉxe'eky. Kyaj xypyayo'oydyʉ éxtʉm tyʉy'a̱jtʉnʉty. Ʉj ni pʉ́nʉts ngapayo'oy.
43008016	Per kots ʉj pʉ́n nbayo'oy, mʉt ja tʉy'a̱jtʉnts ʉj n'anʉʉmʉ, mʉt ko ʉj kyajts naydyu'uk ti nbayo'oy, ʉjtsʉ dʉ'ʉn mʉdʉdsʉ nDeety. Pa̱a̱ty nimajtskʉts ʉʉdsʉty.
43008017	Ma̱ miits ja m'ana'amʉnʉty ja̱a̱ybyéty 'yity: “Pʉn ja nimajtskpʉ ja testiigʉ ti'igyʉ kya̱jxtʉ, yʉ'ʉ dʉn nmʉbʉjkʉm.”
43008018	Pes ʉjtsʉ dʉ'ʉn kʉ'ʉm nayñidestiigʉ'a̱jtʉp, esʉ nDeedyʉts di'ibʉts xykyajx, yʉ'ʉ dʉn jatu'ugʉ testiigʉ.
43008019	Net ja ja̱'a̱yʉty yajtʉʉjʉdʉ: —¿Ma̱a̱ dʉn net ja mDeety? Jesús 'yadsooy: —Kyajts miits xy'ixy'attʉ, es nan ni nDeedyʉts xykya'ixy'attʉ. Kooxyʉpts miits xy'ixy'attʉ, nan m'ixy'a̱jttʉpxyʉpts yʉ nDeedyʉts.
43008020	Tya̱a̱dʉ oj tkajxy ja Jesús ko naty ya'ʉxpeky ma̱ ja mʉj tsa̱jptʉjk ma̱ jap 'yity ja limosnʉ abʉjkʉn. Es ni pʉ́n kyama̱jtsʉdʉ esxyʉp yajnejxyʉty pujxndʉgóty, mʉt ko kyajnʉmʉ naty tpa̱a̱ty ja xyʉʉ 'yoorʉ.
43008021	Net ja Jesús t'anma̱a̱ydyʉ jatʉgok: —Ʉj nʉjxnʉpts, es miits xy'ʉxta̱'a̱ydyʉpts, es m'ooktʉp mʉt ja mbojpʉty. Kyaj mba̱a̱t mnʉjxtʉ ma̱ts ʉj nnejxy.
43008022	Net ja israelítʉty ñayjyʉnánʉdʉ: —¿Wa'anʉ da ñayya'ooga̱'a̱ñʉty? ¿Pa̱a̱ty jyʉna'añ ko kyaj mba̱a̱t njo'omʉm ma̱ yʉ'ʉ ñejxy?
43008023	Jesús t'anma̱a̱ydyʉ ja ja̱'a̱yʉty: —Miidsʉdyʉ dʉ'ʉn di'ibʉ ya̱ naxwiiñ tʉ mmin tʉ mja̱'ttʉ, per ʉjtsʉ dʉ'ʉn di'ibʉ tsa̱jpótm kʉdakp.
43008024	Pa̱a̱ty miits n'anʉʉmʉdʉ ko m'ooktʉp pekymyʉʉt, ja'a ko pʉn kyaj xymyʉbʉktʉ es ʉjʉ dʉ'ʉn éxtʉmts njʉna̱'a̱ñ, m'ooktʉp pekymyʉʉt.
43008025	Net yajtʉʉjʉdʉ: —¿Mbʉ́nxʉ dʉn mij? Jesús 'yadsooy: —Jawyíñʉpts miits tʉ n'anʉʉmʉdʉ.
43008026	Máyñʉmts ngakajxy es ngapayo'oyñʉmts miidsʉty. Per ja di'ibʉts tʉ xykyéxyʉts, ja'a dʉ'ʉn jʉna̱a̱mp tʉy'a̱jtʉn, es di'ibʉts ʉj n'anmaapy ja ja̱'a̱yʉty, yʉ'ʉ di'ibʉts tʉ nmʉdoy tkajxy ja di'ibʉts tʉ xykyéxyʉts.
43008027	Per ja israelítʉty kyaj tjaygyúkʉdʉ ko ja Jesús jya''anʉ'ʉmxʉdʉ ko yʉ'ʉ dʉ'ʉn U'unk'a̱jtʉp ja Dios.
43008028	Pa̱a̱ty ja Jesús t'anma̱a̱ydyʉ jatʉgok: —Kots miits xypyʉjta̱'a̱ktʉt kʉjxm, nétʉts miits xy'ʉxkáptʉdʉts ko ʉjtsʉ dʉ'ʉn éxtʉmts miits nja''anʉʉmʉdʉ ko ʉj kyajts ti nduñ mʉt ja ngʉ'ʉm winma̱'a̱ñʉts. Ndiimbyʉts ja'ayʉ di'ibʉts ja nDeedyʉts tʉ xytyukni''ixʉ.
43008029	Di'ibʉts xykyajx, dʉ'ʉñʉm 'yity mʉt ʉj. NDeedyʉts kyajts naydyu'uk xyñas'ixʉ, ja'a kots dʉ'ʉñʉm nduñ di'ibʉ yʉ'ʉ tsyejpy.
43008030	Ko tya̱a̱dʉ dʉ'ʉn jyʉnáñ ja Jesús, may di'ibʉ myʉbʉjktʉ.
43008031	Net ja Jesús t'anma̱a̱ydyʉ ja israelítʉty di'ibʉ mʉbʉjkxʉdʉ: —Pʉn mbadiimpy éxtʉmts miits n'anʉʉmʉdʉ, n'ʉxpʉjkpʉ'átʉpts miidsʉty,
43008032	es m'ixy'áttʉp ja tʉy'a̱jtʉn, es yʉ tʉy'a̱jtʉn yʉ'ʉ myajwʉ'ʉmʉdʉp awa̱'a̱tstuuy.
43008033	Net ja fariseeʉty 'yadsoodʉ: —Ʉjtsʉ dʉ'ʉnʉty ja tyʉʉmp 'ya̱a̱dsʉty ja Abra̱a̱n, es ni na̱'a̱nʉmts pʉ́n xykyatuumbʉ'áty. ¿Wi'ix mij mjʉna̱'a̱ñ ko xyajwʉ'ʉmʉt awa̱'a̱tstuuy?
43008034	Jesús t'adsooy: —Jantsy tʉy'a̱jtʉnʉts miits n'anʉʉmʉdʉ, pʉn tu'ugʉ ja̱'a̱y naygyʉya̱jkʉp jyiky'átʉt mʉt ja pyeky, pes tʉʉ dʉ'ʉn myʉmada'agyʉty ja pojpʉ es dʉ'ʉn 'yity éxtʉm njʉna̱'a̱nʉm ja pojpʉ tyuumbʉ juybyʉ.
43008035	Es yʉ tuumbʉ juybyʉ, kyaj yʉ'ʉ 'yity éxtʉm ja windsʉnʉ 'yu'unk. Ja u'unk ja'a dʉ'ʉn winʉ xʉʉ winʉ tiempʉ wʉ'ʉmp éxtʉm ja tya̱a̱k tyeedyʉ 'yu'unk.
43008036	Pa̱a̱ty pʉn ja Diosʉ 'yU'unk myajwʉ'ʉmʉdʉ awa̱'a̱tstuuy, tʉy'a̱jtʉn ko awa̱'a̱tstuuy myajwʉ'ʉmʉdʉ.
43008037	Tʉts nnijawʉ ko Abra̱a̱n miits m'ok'átʉdʉ. Per xya'oogándʉpts mʉt ko kyaj xykyupʉktʉ éxtʉmts miits nja''anʉʉmʉdʉ.
43008038	Ʉj yʉ'ʉts ngajxypy di'ibʉdsʉ nDeety tʉ xytyuk'ixy. Es miits xytyundʉ nandʉ'ʉn éxtʉm ja mdeedyʉty tʉ m'anʉ'ʉmxʉdʉ.
43008039	Net ja israelítʉty 'yadsoodʉ: —Ʉjtsʉ dʉ'ʉn Abra̱a̱n ndeety'a̱jtʉp. Es ja Jesús 'yadsoojʉ: —Kooxyʉp miits m'u'unk'átʉdʉ Abra̱a̱n, yʉ'ʉxyʉp mduundʉp di'ibʉ yʉ'ʉ tyuun.
43008040	Oyʉts miits tʉ nja''anʉʉmʉdʉ ja tʉy'a̱jtʉn di'ibʉts ʉj nmʉdoo ma̱ Dios, xya'oogándʉpts miidsʉty. Abra̱a̱n ni na̱'a̱ dʉ'ʉn kya''adʉtsy.
43008041	Miidsʉty nandʉ'ʉn m'adʉ'ʉtstʉ éxtʉm ja mdeety 'yadʉ'ʉtsy. Ta 'yadsoodʉ: —Ʉʉdsʉty nmʉda̱jttʉpts ja nDeety ti'igyʉ, yʉ'ʉ Dios. Kyajts ʉʉdsʉty nbʉxyky'attʉ.
43008042	Jesús t'adsoojʉmbijty: —Kooxyʉp tyʉy'a̱jtʉnʉty ko Dios miits xyTyeety'áttʉ, pes xytsyojktʉpxyʉpts miidsʉty, mʉt ko ʉj nmíñʉts mʉt yʉ Dioskyʉjxm. Kyajts tʉ nmiñ mʉt ja ngʉ'ʉm winma̱'a̱ñʉts. Mʉt ko ja Dios tʉ xykyéxyʉts, pa̱a̱dyʉts tʉ nmiñ.
43008043	’¿Ti ko xykyajaygyúkʉdʉ di'ibʉts miits nja''anma̱a̱ydyʉp? Ja'a ko kyaj xymyʉdowa̱'a̱ndʉ di'ibʉts ʉj nga̱jxwa'xypy.
43008044	Miidsʉty mʉjku'ugópk mdeety'a̱jttʉp es yʉ'ʉ miits mja'a'a̱jtʉdʉp, es ja'a miits mduundʉp di'ibʉ yʉ'ʉ tsyejpy. Yajja̱'a̱y'o'kpʉmʉ'ʉ jawyíñʉp es kyaj ti ttuñ di'ibʉ tʉy'a̱jtʉn. Ni na̱'a̱ kyakajxy mʉt ja tʉy'a̱jtʉn. Ko 'yanda'aky, kyʉ'ʉm ja'a yʉ'ʉ kyajxypy, ja'a ko andakp yʉ'ʉ, es yʉ'ʉ yajtsondák ja andakʉn.
43008045	Es mʉt ko tʉy'a̱jtʉn miits n'anʉʉmʉdʉ, pa̱a̱ty kyaj xymyʉbʉ́ktʉts.
43008046	¿Pʉ́n miidsʉty nidu'uk dyajnigʉxʉ'ʉgʉt kots ʉj nmʉdaty ja nbojpʉ? Es pʉn tʉy'a̱jtʉn di'ibʉts ʉj ngajxypy, ¿ti ko xykyamʉbʉktʉ?
43008047	Di'ibʉ ja'a'a̱jtʉp ja Dios, myʉdoo'ijtypy ja Diosʉ 'yayuk. Per kom miidsʉty kyaj mja'a'átʉdʉ ja Dios, pa̱a̱ty kyaj xymyʉdoo'ita̱'a̱ndʉ.
43008048	Net ja israelítʉty jyʉnandʉ: —Tʉy'a̱jtʉn éxtʉmts mij n'anʉʉmʉdʉ ko mij msamaritánʉty es mmʉda̱jtypy ja ka'oybyʉ.
43008049	Esʉ Jesús 'yadsooy: —Kyajts ʉj nmʉdaty ja ka'oybyʉ. Di'ibʉts ndiimpy, yʉ'ʉ yajnigʉxe'kypy ko nwindsʉ'kʉpts ja nDeedyʉts, es miits kyajts xywyindsʉ'ʉgʉdʉts.
43008050	Ʉj kyajts n'ʉxta̱'a̱y pʉ́nʉts xywyindsʉ'ʉgʉp. Jaa'a̱jtp pʉ́n tsyejpy esʉts windsʉ'ʉgʉ n'ítʉt, yʉ'ʉ dʉ'ʉnʉts xypyaye'epy.
43008051	Jantsy tʉy'a̱jtʉnʉts miits n'anʉʉmʉdʉ ko di'ibʉ pyadiimpy éxtʉmts n'anʉʉmʉ, ni na̱'a̱ kya'oogʉt.
43008052	Ta ja israelítʉty 'yadsoodʉ: —Tyam tʉy'a̱jtʉn ʉʉdsʉty njʉna̱'a̱ñ ko mij mmʉda̱jtypy ja ka'oybyʉ. Abra̱a̱n es ja Diosʉ kyuga̱jxpʉty nidʉgekyʉ 'yo'kta̱a̱ydyʉ, es mij mjʉna̱'a̱ñ: “Di'ibʉ pyadiimpy éxtʉmts n'anʉʉmʉ, ni na̱'a̱ kya'oogʉt.”
43008053	¿Tii wa'anʉ da mij waanʉ ni'igʉ mmʉ́jʉty es kʉdiinʉmdsʉ ndeety Abra̱a̱n? Yʉ'ʉ o'k, es ja Diosʉ kyuga̱jxpʉty nandʉ'ʉn 'yo'ktʉ. ¿Napʉ́nʉ dʉ'ʉn mij mnaybyʉjta'agyʉty?
43008054	Ta Jesús 'yadsooy: —Pʉn ʉjts kʉ'ʉm naymyʉjpʉjtákʉp, kyaj ti ttsooty. Per di'ibʉts tʉ xymyo'oy ja mʉj'a̱jtʉn, yʉ'ʉ nDeedyʉts di'ibʉ miits nandʉ'ʉn mjʉnándʉp ko yʉ'ʉ xyDyios'attʉ.
43008055	Per miits kyaj xy'ixy'attʉ. Ʉj sitʉy n'ixy'ajtypyʉts. Kooxyʉpts ʉj njʉna̱'a̱ñ kots kyaj n'ixy'aty, nʉgooxyʉpts ʉj n'okpi'tska̱jxnʉ éxtʉm miidsʉty. Per ʉj sitʉy n'ixy'ajtypyʉts, es nguydyiimbyʉts éxtʉm yʉ'ʉ dyajnigutúkʉ.
43008056	’Ja m'aptʉjk Abra̱a̱n 'yixán ja tiempʉ ma̱ts ʉj nmiiñ ya̱ naxwiiñ. Nʉgoo oj 'yokxondaknʉ ko oj t'ixy.
43008057	Net ja israelítʉty t'anma̱a̱ydyʉ ja Jesús: —Ni justyikxymya̱jk jʉmʉjnʉm xykyamʉdaty, ¿es mjʉna̱'a̱ñ ko tʉ xy'ixy ja Abra̱a̱n?
43008058	Jesús 'yadsooy: —Jantsy tʉy'a̱jtʉnʉts miits n'anʉʉmʉdʉ, taayʉmdsʉ naty ʉj ko yʉ Abra̱a̱n myiiñ jyajty.
43008059	Net tkonʉ'ktʉ ja tsa̱a̱ es tjatukka̱'a̱dsándʉ ja Jesús. Per ja Jesús ñayyu'tsʉ es tsyo'oñ ma̱ ja mʉj tsa̱jptʉjk, mayjya'ayóty ñajxy es ñʉjxnʉ.
43009001	Ko ja Jesús ñajxy ma̱ tu'ugʉ luga̱a̱r, japʉ naty tu'ugʉ yedyʉjk di'ibʉ tʉ myiñ tʉ jya'ty ya̱ naxwiiñ wiints.
43009002	Net ja Jesusʉ 'yʉxpʉjkpʉty yajtʉʉjʉdʉ: —Windsʉ́n, ¿ti ko dʉ'ʉn jyajty ya̱ naxwiiñʉ tya̱dʉ yedyʉjk wiints? ¿Wa'anʉ da yʉ'ʉjʉty mʉt ja tya̱a̱k tyeety ja pyojpʉ, o mʉt ja kyʉ'ʉmbojpʉ?
43009003	Esʉ Jesús 'yadsoojʉ: —Kyaj yʉ'ʉjʉty mʉt ko pyojpʉ kʉ'ʉm tmʉdaty es ni kyaj yʉ'ʉjʉty mʉt ko tya̱a̱k tyeety pyojpʉ ja̱'a̱yʉty, ja'a taadʉ es ya'íxʉt di'ibʉ ja Dios tyiimpy.
43009004	Ko 'yakxʉʉñʉmʉty, mba̱a̱dʉts n'aktúñ ja tyuunk di'ibʉts xykyajx. Miimp ja koots it ma̱ kyaj mba̱a̱t pʉ́n tyuñ.
43009005	Kots ʉj n'ak'ítyñʉm ya̱ naxwiiñ, ʉjtsʉ dʉ'ʉn di'ibʉ kyude'xypy ja naxwíñʉdʉ ja̱'a̱yʉty.
43009006	Ko tya̱a̱dʉ dʉ'ʉnʉ Jesús jyʉnáñ, net ñastsujʉ naxkʉjxy es dya'e'ky waanʉ mo'onts mʉdʉ tsyujy. Ta ttukwingutse'ky ja wiints.
43009007	Net ja Jesús 'yanma̱a̱yʉ: —Nʉjx mwimbujy ma̱ yʉ Silo'ee pilʉ (di'ibʉ ayuk wimbʉdsʉʉmp Tʉ Yajkéxy). Ta ja wiints oj wyimbujy. Net oj 'yijxpéky es ñejxy ma̱ tyʉjk.
43009008	Net ja di'ibʉ ijty wiints ja myʉdʉjkpa̱'a̱jʉty es ja di'ibʉ naty tʉ 'yíxʉdʉ ñayjyʉnánʉdʉ: —¿Ti kyaj jya'ajʉdyʉ tya̱dʉ yedyʉjk di'ibʉ tʉ 'yity naxwa'tsp es t'amdoy yʉ limosnʉ?
43009009	Nidu'ugʉty jyʉnandʉ: —Ja'adsʉ tya̱a̱dʉ. Wiinkpʉty jyʉnandʉ: —Kyaj jya'ajʉty, nadʉ'ʉn kyʉxe'eky. Per ja yedyʉjk kʉ'ʉm 'yadsooy: —Ʉjtsʉ dʉ'ʉn.
43009010	Net dyajtʉʉdʉ: —¿Wi'ix tyam mba̱a̱t m'ixy?
43009011	Ta ja di'ibʉ naty wiints 'yadsooy: —Ja yedyʉjk di'ibʉ xyʉ'a̱jtypy Jesús, yʉ'ʉ waanʉ mo'ondsu'unk tʉ dya'eeky es tʉ xytyukwingutse'egyʉts, es tʉ xy'anʉʉmʉts: “Nʉjx ma̱ yʉ Silo'ee pilʉ es mwimbújʉt.” Tats oj nnejxy es tʉ nwimbujyʉts. Nétʉts tʉ n'ijxpéky.
43009012	Net ja ja̱'a̱yʉty 'yanma̱a̱yʉdʉ: —¿Ma̱a̱xʉ net ja yedyʉjk? Ta 'yadsooy ja di'ibʉ tʉ 'yijxpéky: —Kyajts nnijawʉ.
43009013	Net tmʉnʉjxtʉ ja di'ibʉ naty tʉ 'yijxpéky ma̱ fariseeʉty,
43009014	ja'a ko ja Jesús dya'e'ky ja mo'ondsu'unk ma̱ ja israelítʉty ja pyo'xʉnxʉʉ es dya'ijxwa'xy ja wiints.
43009015	Net ja fariseeʉty dyajtʉ́y ja yedyʉjk, ja di'ibʉ naty tʉ 'yijxpéky: —¿Wi'ixʉ dʉ'ʉn ko tyam mba̱a̱t m'ixy? Ta 'yadsooy ja di'ibʉ naty wiints: —Yʉ'ʉts waanʉ mo'ondsu'unk tʉ xytyukwingutse'egyʉts, oj nwimbujy, es tyam n'ijxpʉts.
43009016	Nidu'ugʉdyʉ fariseeʉty jyʉnandʉ: —Tya̱dʉ yedyʉjk di'ibʉ dʉ'ʉn tʉ ttuñ, kyajpʉ Dios jya'a'átyʉty, mʉt ko kyaj tʉ twindsʉ'ʉgʉ ja po'xʉnxʉʉ. Es wiingátypyʉ jyʉnandʉ: —¿Wi'ix mba̱a̱t ttuñ ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ tyiimpy pʉn yʉ'ʉ pekyjya'ay? Esʉ dʉ'ʉn kyaj ti'igyʉ winma̱'a̱ñ tmʉdattʉ.
43009017	Net jatʉgok dyajtʉʉdʉ ja di'ibʉ naty wiints: —Es mij, ¿wi'ix nandʉ'ʉn m'okjʉna̱a̱mbʉ mʉdʉ tadʉ yedyʉjk di'ibʉ tʉ mmo'oyʉty yʉ m'ijxʉn? Net ja'a 'yadsooy: —Pes ʉj jʉna̱a̱mbʉts ko yʉ'ʉdyʉ Diosʉ kyuga̱jxpʉ.
43009018	Per ja israelítʉty kyaj tmʉbʉkandʉ ko naty ja ja̱'a̱y tʉ 'yity wiints es ko tʉʉ 'yijxpéky. Net oj twowdʉ ja tya̱a̱k tyeety ja di'ibʉ naty wiints.
43009019	Net dyajtʉʉdʉ: —¿Mijtsʉ tya̱dʉ m'u'unk di'ibʉ mjʉnándʉp ko jyajty naxwiiñ wiints? ¿Wi'ixʉ dʉ'ʉn 'yíxyʉty ko tyam mba̱a̱t 'yixy?
43009020	Net ja u'unkteety u'unkta̱a̱k 'yadsoodʉ: —Tʉy'a̱jtʉn ko ʉʉdsʉdyʉ tya̱dʉ n'u'unk di'ibʉ miin ja̱jt wiints.
43009021	Per ʉʉdsʉty kyajts nnijáwʉdʉ wi'ixʉ dʉ'ʉn ko tyam mba̱a̱t 'yixy es ni nganijáwʉdʉts pʉ́nʉ dʉ'ʉn tʉ ya'ijxpékyʉty. Yajtʉ́wdʉ yʉ'ʉ. Mʉj ja̱'a̱y mʉj ʉna̱'k yʉ'ʉ. Wa'an mdukmʉmadya'agyʉty yʉ'ʉ.
43009022	Ja tya̱a̱k tyeety jyʉnandʉ dʉ'ʉn mʉt ko ja teedywyindsʉ́nʉty ttsʉ'ʉgʉdʉ, ja'a ko tʉ naty nandʉ'ʉn ñaygya̱jxʉdʉ ko kʉdiibʉ ñakykyupʉ́kʉdʉt tsa̱jptʉgóty oytyim pʉ́nʉty di'ibʉ jʉna̱a̱mp ko yʉ Jesús yʉ'ʉ ja Kristʉ.
43009023	Pa̱a̱ty ja tya̱a̱k tyeety jyʉnandʉ: “Yajtʉ́wdʉ yʉ'ʉ. Mʉjja̱'a̱y mʉj'ʉna̱'k yʉ'ʉ.”
43009024	Net ja israelítʉty tnigajxʉ jatʉgok ja yedyʉjk di'ibʉ naty wiints. Ta t'anma̱a̱ydyʉ: —Ka̱jx tʉy'a̱jtʉn, mʉt ko ʉʉdsʉty nnija̱'a̱dʉpts ko tadʉ yedyʉjk pyojpʉja̱'a̱yʉty.
43009025	Ta 'yadsooy di'ibʉ naty wiints: —Kyajts ʉj nnijawʉ pʉn pekyjya'ay o kapekyjya'ay yʉ'ʉ. Di'ibʉts oy nnijawʉ, ja'a kots ʉj tʉ n'ity wiints es tyam ijxpʉts.
43009026	Net ja fariseeʉty t'anma̱a̱ydyʉ: —¿Wi'ix tʉ mdúñʉty? ¿Wi'ix tʉ mmo'oyʉty ja m'ijxʉn?
43009027	Ta 'yadsooy ja yedyʉjk: —Tʉts miits nja''anʉʉmʉdʉ es kyaj xytyundʉ kwentʉ. ¿Ti ko miits xytsyoktʉ es ʉj jatʉgok nnika̱jxpátʉdʉts? ¿Wa'anʉ da miidsʉty nandʉ'ʉn xypyanʉjxa̱'a̱ndʉ?
43009028	Net ja israelítʉty t'oodʉ es t'anma̱a̱ydyʉ: —Mij mbanejxypyʉ tadʉ yedyʉjk. ¡Ʉʉdsʉty kyaj! Ʉʉdsʉty yʉ'ʉts mbanʉjxtʉp yʉ Moisés.
43009029	Ʉʉdsʉty nnija̱'a̱dʉp ko yʉ Moisés myʉga̱jxʉ Dios. Kyajts nnijáwʉdʉ ma̱ tadʉ yedyʉjk tsyooñ.
43009030	Ta 'yadsooy ja di'ibʉ naty wiints: —¡Tim tʉgatsy mʉt ko mjʉna̱'a̱ndʉ miidsʉty ko kyaj xyñijáwʉdʉ ma̱ tya̱dʉ yedyʉjk tsyooñ di'ibʉts ʉj tʉ xymyo'oy yʉ n'ijxʉnʉts!
43009031	Nnija̱'a̱m yajxón ko Dios kyaj tmʉdoo'íty ja pekyjya'ayʉty, ja'ayʉ myʉdoo'ijtypy ja di'ibʉ awda̱jttʉp es tkuydyundʉ ja di'ibʉ Dios tsyejpy.
43009032	Ni na̱'a̱nʉm pʉ́n tkamadya'aky ko jyaaty di'ibʉ myeepy yʉ 'yijxʉn tu'ugʉ ja̱'a̱y di'ibʉ wiints ya̱ naxwiiñ tʉ myiñ tʉ jya'ty.
43009033	Kooxyʉbʉ tya̱dʉ yedyʉjk tʉ kyamíñ Dioskyʉjxm, kyajxyʉp mba̱a̱t ttuñ ni tii.
43009034	Net ja israelítʉty 'yadsoodʉ: —¿Wi'ixʉts ʉj mij xya'ʉxpʉka̱'a̱ndʉ?, di'ibʉ tʉ mmiñ naxwiiñ amʉj pojpʉ ja̱'a̱y. Net kyaj t'okkupʉjknʉdʉ tsa̱jptʉgóty.
43009035	Myʉdoo Jesús ko kyaj t'okkupʉjknʉdʉ ma̱ ja tsa̱jptʉjk ja di'ibʉ naty wiints. Es ko Jesús mʉt ñaybyatʉ di'ibʉ naty wiints, ta dyajtʉʉy: —¿Mmʉbejkypy mij ja Naxwíñʉdʉ Ja̱'a̱yʉdyʉ Kyudʉnaabyʉ?
43009036	Net ja ja̱'a̱y 'yadsooy: —Windsʉ́n, anmaagyʉts pʉ́nʉ dʉn yʉ'ʉ, esʉts nmʉbʉ́kʉt yʉ'ʉ.
43009037	Jesús 'yadsooy: —Ʉjtsʉ dʉ'ʉn. Tʉ xy'ixy es tyam nmʉmadya'aky.
43009038	Net ja ja̱'a̱y ñaygyoxtʉna̱a̱ydyákʉ Jesús wyinduuy, es jyʉnáñ: —Windsʉ́n, nmʉbejkypyʉts mij.
43009039	Netʉ Jesús 'yadsooy: —Ʉjts tʉ nmiñ esʉts ʉj ja ja̱'a̱y nbayo'oydyʉt, es nmo'oya'añʉts ja 'yijxʉn ja wiindsʉty es nyajjʉmbítʉdʉts wiints ja di'ibʉ jʉnándʉp ko yʉ'ʉ 'yixtʉ.
43009040	Nidu'ugʉty ja fariseeʉty di'ibʉ naty mʉʉt jap ko tya̱a̱dʉ tmʉdoodʉ, net jyʉnandʉ: —¿Wa'anʉ da ʉʉdsʉty nandʉ'ʉn nwiints'áttʉ?
43009041	Jesús 'yadsooy: —Kooxyʉp miits mwiints'áttʉ, kyajxyʉp miits ja peky xymyʉdattʉ. Per kom mjʉnándʉp ko m'ixtʉ, pes mmʉda̱jttʉp ja peky.
43010001	’Jantsy tʉy'a̱jtʉnʉts miits n'anʉʉmʉdʉ, di'ibʉ kyaj tyʉkʉ ma̱ korral a̱a̱n es pyuty wiink tsoo, yʉ'ʉ dʉ'ʉn ja ma'tspʉ.
43010002	Per di'ibʉ tʉjkʉp ma̱ korral a̱a̱n, yʉ'ʉ dʉ'ʉn ja borreegʉ kwentʉ'a̱jtpʉ.
43010003	Ja korral a̱a̱ adʉnaabyʉ ya''awátsxʉp ja borreegʉ kwentʉ'a̱jtpʉ, es ja borreegʉ kwentʉ'a̱jtpʉ dyaxʉ mʉt ja xyʉʉ ja byorreegʉ, esʉ borreegʉ pyʉdsʉmdʉ jap korraloty, ja'a ko dyo'kmʉdóy di'ibʉ kwentʉ'a̱jtʉp.
43010004	Es ko naty tʉ dyajpʉdsʉʉmda̱'a̱y tʉgekyʉ, ta twinyo'oyʉ, es ja byorreegʉ pyanʉjxʉdʉ mʉt ko yo'kmʉdóyʉty.
43010005	Per tu'uk di'ibʉ kyaj t'ixy'aty, ni'igʉ tkuge'eky, mʉt ko kyaj dyo'kmʉdóy ja di'ibʉ kyaj t'ixy'aty.
43010006	Dʉ'ʉn jyʉnáñ ja Jesús, per kyaj tjaygyujkʉdʉ ja ja̱'a̱yʉty di'ibʉ ja Jesús 'yandijpy ma̱ ja myadya'aky.
43010007	Pa̱a̱ty ja Jesús jyʉnáñ jatʉgok: —Jantsy tʉy'a̱jtʉnʉts miits n'anʉʉmʉdʉ ko ʉjtsʉ dʉ'ʉn éxtʉm ja korral a̱a̱ ma̱ ña̱xtʉ ja borreegʉ.
43010008	Nidʉgekyʉ di'ibʉ jawyiin miindʉ es jyʉnandʉ ko yʉ'ʉ Dios kyéxyʉty, ma'tspʉty yʉ'ʉ. Per ja ja̱'a̱yʉty di'ibʉts ʉj nborreegʉ'a̱jtypy kyaj tyuunʉdʉ kwentʉ.
43010009	Ʉjtsʉ dʉ'ʉn ja korral a̱a̱. Di'ibʉ tʉjkʉp ma̱ ʉj, yʉ'ʉ nitso'ogʉp éxtʉm ja borreegʉ ko tyʉkʉ tsuu ma̱ kyorral es pyʉdsemy jʉ'xpʉ jépyʉp.
43010010	Yʉ ma'tspʉty myindʉ je'eyʉ es myaadsa̱'a̱ndʉ es ya'ooga̱'a̱ndʉ es yajkutʉgoya̱'a̱ndʉ, per ʉj tʉ nmíñʉts es ja ja̱'a̱yʉty tmʉdáttʉt ja jiky'a̱jtʉn, es tmʉdáttʉt ja jiky'a̱jtʉn mʉj wiin kajaa.
43010011	’Ʉjtsʉ dʉ'ʉn ja oybyʉ borreegʉ kwentʉ'a̱jtpʉ. Yʉ oybyorreegʉ kwentʉ'a̱jtpʉ kyu'oogʉp ja byorreegʉty.
43010012	Yʉ mʉduumbʉ ja'ayʉ je'eyʉ wyinma̱'a̱ñ'ajtypy ja myʉju'uñ. Ko kyaj yʉ'ʉjʉty ja borreegʉ kwentʉ'a̱jtpʉ es kyaj tja'a'áty ja borreegʉ, pa̱a̱ty ko t'ixy myiñ ja waxka̱'uk, netyʉ kye'eky. Net ja waxka̱'uk tmatsy ja borreegʉ nidu'uk es nidʉgekyʉ dya''agakwa̱'xta̱'a̱ydyʉ mʉt ja tsʉ'ʉgʉ.
43010013	Pa̱a̱dyʉ tadʉ mʉduumbʉ kye'eky, ja'a ko myʉjuydyúñ, es kyaj tkwéntʉty ja borreegʉty.
43010014	’Ʉjtsʉ dʉ'ʉn ja oybyʉ borreegʉ kwentʉ'a̱jtpʉ. Ʉj n'ixy'ajtypyʉts ja nborreegʉts es nan xy'ixy'a̱jttʉpts yʉ'ʉjʉty,
43010015	éxtʉm ja nDeedyʉts xy'ixy'átyʉts es ʉj nandʉ'ʉn n'ixy'átyʉts. Nyajkypyʉts ja njiky'a̱jtʉn mʉt yʉ'ʉgyʉjxmʉ nborreegʉts.
43010016	Nmʉda̱jtypyʉts ja wiinkpʉty ja nborreegʉts ma̱ts jatu'ugʉ ngorral, es nyajmínʉpts nandʉ'ʉn ma̱ tya̱a̱dʉty. Xymyʉdówdupts ʉj yʉ'ʉ, es tuk kajpʉ'ʉk 'yítʉt yʉ borreegʉ es ti'igyʉ ja kwentʉ'a̱jtpʉ.
43010017	’Dios, yʉ nDeedyʉts, xytsyojkpʉts ʉj mʉt ko nyaka̱'a̱ñʉts ja njiky'a̱jtʉn es n'axa̱jʉya'añʉts jatʉgok.
43010018	Kyajts pʉ́nʉ njiky'a̱jtʉn xypyʉjkʉt pʉn kyajts ʉj nyaka̱'a̱ñ. Nmʉda̱jtypyʉts ja mʉk'a̱jtʉn es nyákʉdʉts ja njiky'a̱jtʉn es n'axá̱jʉdʉts jatʉgok. Tya̱a̱dʉ yʉ'ʉts xytyuk'ana'am yʉ nDeedyʉts.
43010019	Ko ja israelítʉty tmʉdoodʉ tya̱dʉ Jesús ja 'yayuk, net oj ak ja'ajʉty ñaygyajxytsyiigʉdʉ.
43010020	May di'ibʉ jʉnandʉ: —Myʉda̱jtypy ja ka'oybyʉ es lokʉ yʉ'ʉ. ¿Ti ko xytyundʉ kwentʉ?
43010021	Perʉ wiinkpʉty jʉnandʉ: —Ni pʉ́n di'ibʉ myʉda̱jtypy ja ka'oybyʉ es kya̱jxʉt dʉ'ʉn. ¿Tii wa'anʉ da tu'uk di'ibʉ myʉda̱jtypy ja ka'oybyʉ tmo'oyʉt yʉ 'yijxʉn yʉ wiindsʉty?
43010022	Ja'a naty ja disyembrʉ po'o ma̱ ja ja̱'a̱yʉty xyʉdundʉ ma̱ yajmʉjtúñ ko yajkuni'xy ja mʉj tsa̱jptʉjk jap Jerusalén.
43010023	Ja Jesús japʉ naty jyʉdity ma̱ ja mʉj tsa̱jptʉjk ma̱ txʉ'aty Salomongʉ Tyʉjk Wiin.
43010024	Net ja israelítʉty dyajnabíkʉdʉ ja Jesús es t'anʉʉmʉdʉ: —¡Nʉgoots njantsywyinmaydyʉ! ¿Ti kots tyam xykyadim'anʉʉmʉdʉ wa̱'a̱ts pʉn mijtsʉ dʉ'ʉn mGristʉ, o kyaj?
43010025	Net ja Jesús 'yadsooy: —Tʉts njajʉna̱'a̱ñ, es kyaj xymyʉbʉktʉ. Di'ibʉts ʉj ndiimpy mʉt ja kutujkʉn di'ibʉdsʉ nDeety tʉ xymyo'oyʉts, yʉ'ʉ yajnigʉxe'kypy yajxón es pʉ́ndsʉ dʉn ʉj.
43010026	Per miidsʉty kyaj xymyʉbʉktʉ mʉt ko kyajts miits nborreegʉ'áttʉ. Extʉmts miits tʉ n'ok'anmaabyʉdʉ,
43010027	yʉ nborreegʉts xyo'kmʉdoodʉpts, es yʉ'ʉjʉty n'ixy'a̱jttʉpts es xypyanʉjxtʉpts.
43010028	Ʉj nmeebyʉts yʉ jiky'a̱jtʉn winʉ xʉʉ winʉ tiempʉ, es ni na̱'a̱ kyatʉgóydyʉt; ni pʉ́nʉts yʉ'ʉ xykyapʉjkʉt.
43010029	Yʉ'ʉts tʉ xymyo'oy ja nDeedyʉts di'ibʉ waanʉ ni'igʉ mʉj'a̱jtʉn tmʉdaty, es ni pʉ́n mba̱a̱t kyapʉjkxʉty di'ibʉ myʉda̱jtypy kyʉ'ʉjóty.
43010030	Dios Teety es ʉj, ti'igyʉ je'eyʉ ʉʉdsʉty.
43010031	Net ja israelítʉty tkonʉ'ktʉ ja tsa̱a̱ jatʉgok es tjakuka̱'a̱dsándʉ.
43010032	Ta Jesús jyʉnáñ: —Tʉts may nduñ óyʉty mwinduuy mʉt ja myʉk'a̱jtʉnʉdsʉ nDeedyʉts. ¿Di'ibʉ tya̱a̱dʉ miits xytyukkuka̱'a̱dsándʉpts?
43010033	Ta ja israelítʉty 'yadsoodʉ: —Kyajts mij ndukkuka̱'a̱dsa̱'a̱ndʉ mʉt ko ti oy tʉ xytyuñ, yʉ'ʉ dʉ'ʉn mʉt ko tʉ xykyawindsʉ'ʉgʉ Dios mʉt ja m'ayuk. Mja̱'a̱y mij, es Dios mnaybyʉjta'agyʉty.
43010034	Net ja Jesús jyʉnáñ: —¿Ti kyaj jyaaybyétyʉty ma̱ ja Diosʉ jyaaybyajtʉn ko Dios jyʉnáñ?: “Miidsʉdyʉ dʉ'ʉn diósʉty.”
43010035	Es dʉ'ʉn ja Diosʉ jyaaybyajtʉn jyʉnáñ ko diósʉty pʉ́nʉty ja Diosʉ naty tʉ tkexy ja 'yayuk. Es nnija̱'a̱m ko yʉ Diosʉ jyaaybyajtʉn yʉ'ʉ dʉ'ʉn tʉy'a̱jtʉn túnʉp.
43010036	Pes oy. Ʉjtsʉ dʉ'ʉn xywyin'ijx ja Dios es xykyejxyʉts ya̱ naxwiiñ éxtʉmʉ kyudʉnaabyʉ. ¿Es wi'ix mba̱a̱t miits mjʉna̱'a̱ndʉ kots ʉj Dios kyajts nwindsʉ'ʉgʉ mʉt yʉ'ʉyʉ kots njʉnáñ ko ʉjtsʉ dʉ'ʉn ja Diosʉ 'yU'unk?
43010037	Pʉn kyajpʉts nduñ ja di'ibʉdsʉ nDeety tyiimpy, kyajts miits xymyʉbʉ́ktʉt.
43010038	Per pʉn tʉy'a̱jtʉn kots ʉj nduñ ja di'ibʉts ja nDeety tyiimpy, oy xykyamʉbʉka̱'a̱ndʉ ja n'ayúkʉts, mʉbʉktʉ ja di'ibʉts ʉj ndiimpy, mʉt ko di'ibʉts ʉj ndiimpy, yʉ'ʉ mdukjaygyúkʉdʉp wa̱'a̱ts ko ti'igyʉts ʉj mʉt ja nDeedyʉts, es yʉ'ʉ ti'igyʉ mʉt ʉj.
43010039	Net jatʉgok ja israelítʉty tjamatsandʉ ja Jesús, per oj ja Jesús yo'oydyʉgóy.
43010040	Net ja Jesús oj 'yawinna̱jxnʉ ma̱ Jordán mʉjnʉʉ. Jap waanʉ 'yijty ma̱ ja luga̱a̱r ma̱ ja Fwangʉ naty tʉ yajnʉbéty tʉʉyʉp.
43010041	May ja ja̱'a̱yʉty oj ñʉjxtʉ ma̱ ja Jesusʉn, es ñay'anʉ'ʉmxʉdʉ: —Oy ja Fwank Yajnʉbajtpʉ tʉ tkatúñ ja ijxwʉ'ʉmʉn di'ibʉ myʉda̱jtypy ja mʉj'a̱jtʉn, tʉy'a̱jtʉn di'ibʉ myadyak mʉdʉ tya̱dʉ ja̱'a̱y.
43010042	May ja ja̱'a̱yʉty di'ibʉ ma̱ tadʉ luga̱a̱r tmʉbʉjktʉ ja Jesús.
43011001	Ma̱ ja Betañʉ ka̱jpn, jap tu'ugʉ yedyʉjkʉ naty pyékyʉty di'ibʉ xyʉ'a̱jty Lázarʉ. Majtskʉ myʉga'ax toxytyʉjk di'ibʉ xyʉ'a̱jttʉp Martʉ esʉ Mariiʉ.
43011002	Tya̱dʉ Mariiʉ yʉ'ʉ óknʉm tyuknitaam ja Jesusʉ tyeky ja aseytʉ di'ibʉ pa̱'a̱k xu'kp, es dyajtʉ́tsy mʉt ja wyaay.
43011003	Net ja Martʉ esʉ Mariiʉ kyajxykyajxtʉ ma̱ Jesús es t'anʉʉmʉdʉ: —Windsʉ́n, yʉ di'ibʉ mʉt oy mnaymyáyʉty mʉjta'aky pyékyʉty.
43011004	Ko tya̱a̱dʉ Jesús tmʉdooy, net ja 'yʉxpʉjkpʉty t'anma̱a̱ydyʉ: —Yʉ pya̱'a̱mʉ Lázarʉ kyaj yajkutʉgoya'añʉty mʉt ja o'kʉn. Dios tyunaampy dʉ'ʉn es ja ja̱'a̱yʉty myʉj'íxʉdʉt es t'awdáttʉt ja Dios es ʉj, ja 'yU'unk.
43011005	Oyʉ naty ja Jesús tjantsytsyoktʉ ja Martʉ esʉ Mariiʉ esʉ Lázarʉ,
43011006	ko yʉ Jesús ya''anma̱a̱y ko Lázarʉ mʉjta'aky pyékyʉty, jamajtsk xʉʉ oj 'yakwe'emy ma̱ ja luga̱a̱r ma̱ naty 'yityʉn.
43011007	Net t'anma̱a̱ydyʉ ja 'yʉxpʉjkpʉty: —Jo'om jatʉgok Judeeʉ.
43011008	Ja 'yʉxpʉjkpʉty 'yadsoojʉdʉ: —Ya'ʉxpʉjkpʉ, kyajnʉm jyeky ma̱ jap ja israelítʉty mjakuka̱'a̱dsánʉdʉ. ¿Tii mnʉjxa̱a̱mp jatʉgok jam?
43011009	Jesús 'yadsooy: —¿Ti kyaj tyʉy'a̱jtʉnʉty ko yʉ xʉʉ tmʉdaty ma̱jmajtsk oorʉ? Pes ko pʉ́n jyʉdity xʉʉñ, kyaj kyunápʉt, mʉt ko kyude'xyʉty ja ja̱jʉn di'ibʉ ja ya̱ naxwiiñ.
43011010	Per ko jyʉdity koots, kunajpʉp mʉt ko tʉgoy'a̱jtp ja ja̱jʉn.
43011011	Oknʉm jyʉnáñ ja Jesús: —Ja nmʉtnaymyaayʉbʉ'a̱jtʉm Lázarʉ tʉ myanaxy. Per nejxyʉts n'ok'yuxy.
43011012	Net ja 'yʉxpʉjkpʉty 'yanma̱a̱yʉdʉ: —Windsʉ́n, pʉn tʉ myanaxy, mʉba̱a̱dʉbʉ dʉ'ʉnʉ'ʉ.
43011013	Es ja Jesús ja'a jyamadyakypy ko naty ja Lázarʉ tʉ 'yo'knʉ, per ja 'yʉxpʉjkpʉty, ja'a dʉn ttijy myadyakypy ja Jesús ja ma̱'a̱y.
43011014	Net ja Jesús ttim'anma̱a̱ydyʉ ja 'yʉxpʉjkpʉty wa̱'a̱ts: —Lázarʉ tʉ 'yo'knʉ.
43011015	Xondákpʉts mʉt ko kyajtsʉ naty jap, mʉt ko dʉ'ʉn ni'igʉ 'yóyʉty es miits xymyʉbʉ́ktʉt. Per jo'om n'ok'ijxʉm.
43011016	Net ja Tomás di'ibʉ tyijpy Xeeñu'unk, t'anma̱a̱ydyʉ ja myʉ''ʉxpʉjkpʉty: —Jo'omdʉ nandʉ'ʉn ʉdsa̱jtʉm es n'o'kʉm ti'igyʉ mʉt yʉ'ʉ.
43011017	Ko jyajty ja Jesús Betañʉ, taxk xʉʉ naty tmʉdaty ma̱ ñaxtʉkʉ Lázarʉ.
43011018	Betañʉ ka̱jpn tmʉwingon'aty ja Jerusalén tʉgʉk mil metrʉn.
43011019	Mayʉ naty ja israelítʉty tʉ ñʉjxtʉ ma̱ ja Martʉ esʉ Mariiʉ es tpumaya'añ tputa̱jʉya'añ mʉt ko tʉ 'yeeky ja myʉga'ax.
43011020	Ko Martʉ tmʉdooy ko Jesusʉ naty wyingóñ, net tnidso'oñ es oj tjʉjp'yo'oy, per ja Mariiʉ oj wye'emy ma̱ ja tyʉjk.
43011021	Martʉ t'anma̱a̱y ja Jesús: —Windsʉ́n, kooxyʉp mijʉ naty mjaaty ya̱a̱, kyajxyʉp tʉ 'yeeky ja nmʉga'axʉts.
43011022	Per ʉj nnija̱'a̱bʉts ko Dios mmooyʉp tʉgekyʉ di'ibʉ mij m'amdeepy.
43011023	Jesús 'yadsooy: —Yʉ mmʉga'ax jikypyʉ́kʉp jatʉgok.
43011024	Martʉ t'adsooy: —Ʉj nnija̱'a̱bʉts ko jikypyʉ́kʉp ma̱ ja tiempʉ ma̱ ja o'kpʉty jyikypyʉ́ktʉt.
43011025	Jesús t'adsooy: —Ʉjtsʉ dʉ'ʉn ja jikypyʉjkʉn es ja jiky'a̱jtʉn. Di'ibʉts xymyʉbʉjkp, oy 'yoogʉt, jikypyʉ́kʉp.
43011026	Es nidʉgekyʉ di'ibʉ jiky'a̱jttʉp es xymyʉbʉ́ktʉts, kyaj 'yooktʉt ni na̱'a̱. ¿Mmʉbejkypyʉ tya̱a̱dʉ?
43011027	Net ja Martʉ 'yadsooy: —Ti ko kʉdii. Nmʉbejkypyʉts ko mij mGrístʉty, ja Diosʉ 'yU'unk di'ibʉ minán ya̱ naxwiiñ.
43011028	Es ko tya̱a̱dʉ Martʉ dʉ'ʉn jyʉnáñ, net jyʉmbijty es oj twoy ja 'yutsy Mariiʉ, es t'anma̱a̱y ayu'udsyʉ: —Ja ya'ʉxpʉjkpʉ tʉ jya'ty. Yʉ'ʉ mnigajxʉp.
43011029	Ko Mariiʉ tmʉdooyʉ taadʉ, pojʉn wya'tse'ky es oj tninejxy ja Jesús.
43011030	Jesús kyajnʉmʉ naty tyʉkʉ ka̱jpnóty, támnʉmʉ naty ma̱ ja luga̱a̱r ma̱ Martʉ pyatʉ.
43011031	Ko ja israelítʉty t'ijxtʉ wya'tse'ky ja Mariiʉ es pyʉdseemy pojʉn, net jyʉnandʉ ko yʉ Mariiʉ ñejxy jʉʉy yaxpʉ ma̱ naty tʉ ñaxtʉkʉ ja Lázarʉ, es oj tpanʉjxtʉ.
43011032	Es ko ja Mariiʉ jyajty ma̱ naty ja Jesús, net ñaygyoxtʉna̱a̱ydyákʉ Jesús tyeky'ʉjxm es t'anʉʉmʉ: —Windsʉ́n, kooxyʉp mijʉ naty mjaaty ya̱a̱, kyajxyʉpts tʉ 'yeeky ja nmʉga'ax.
43011033	Ko Jesús t'ijxy jyʉ'ʉy yaxtʉ ja Mariiʉ es ja israelítʉty di'ibʉ mʉt myiindʉ, net ja Jesús ñayjya̱'a̱jʉ jotmaymyʉʉt es 'yamutsk'a̱jty.
43011034	Ta yajtʉʉjʉ: —¿Ma̱ tʉ xyajnaxtʉ́kʉdʉ? Ta 'yanma̱a̱yʉdʉ: —Windsʉ́n, min xy'ixy.
43011035	Jesús jyʉʉy.
43011036	Net ja israelítʉty jyʉnandʉ: —¡Ok'ixtʉ! Nʉgoodʉmʉ naty t'oktsojknʉ.
43011037	Per nidu'ugʉty jyʉnandʉ: —Ja'a tya̱a̱dʉ di'ibʉ ja wiints myooy ja 'yijxʉn, ¿tii kyajxyʉbʉ da oynʉ'ʉnʉn ti tʉ ttuñ es kyajxyʉp ja Lázarʉ tʉ 'yeegyʉ?
43011038	Jesús ñayjya̱'a̱jʉ jatʉgok jotmaymyʉʉt es tmʉwingooñ ma̱ naty tʉ ñaxtʉkʉ. Ja'a dʉn tu'ugʉ a̱a̱nk di'ibʉ tsa̱a̱ 'yagʉ'ʉy'ajtypy.
43011039	Net ja Jesús jyʉnáñ: —Yajjʉga'aktʉ tadʉ tsa̱a̱. Martʉ jyʉnáñ: —Windsʉ́n, xu'knʉp yʉ'ʉ, ja'a ko tʉ 'yijnʉ taxk xʉʉ ma̱ 'yeeky.
43011040	Es ja Jesús 'yadsooy: —¿Ti kyajts mij tʉ n'anʉʉmʉ ko xymyʉbʉ́kʉt, m'íxʉp ja Diosʉ myʉj'a̱jtʉn?
43011041	Net ja tsa̱a̱ dyajjʉgáktʉ. Es ja Jesús pyat'ijxy tsa̱jpótm es jyʉnáñ: —Tatʉ, nja̱'a̱ygyʉdákypyʉts mij ko tʉ xymyʉdóyʉts.
43011042	Wa̱'a̱dsʉts nnijawʉ kots mij dʉ'ʉñʉm xymyʉdoo'ítyʉts. Dʉ'ʉnʉts njʉna̱'a̱ñ mʉt yʉ'ʉgyʉjxmʉ tya̱dʉ ja̱'a̱yʉty di'ibʉ yam, es tmʉbʉ́ktʉt ko ʉjtsʉ dʉ'ʉn mij tʉ xykyexy.
43011043	Ko dʉ'ʉn jyʉna̱a̱nda̱a̱y, net jyʉnáñ jantsy mʉk: —¡Lázarʉ, pʉdsʉm jap!
43011044	Net ja o'kpʉ pyʉdseemy, abity ja kyʉ'ʉ tyeky es ja wyiin jyʉjp mʉt ja wyit. Ta Jesús jyʉnáñ: —Nikajtu'uttʉ es wa'an tnejxy.
43011045	Es mʉdʉ tya̱a̱dʉ, net ja israelítʉty di'ibʉ pyanʉjx ja Mariiʉ tmʉbʉjktʉ ko t'ijxtʉ di'ibʉ Jesús tyuun.
43011046	Per nidu'ugʉty ja israelítʉty ko t'ijxy yʉ tya̱a̱dʉ, net oj tninejxy ja fariseeʉty es ttukmʉmadyaktʉ di'ibʉ naty tʉ ttuñ ja Jesús.
43011047	Net ja fariseeʉty es ja teedywyindsʉ́nʉty ñaymyujkʉdʉ mʉt di'ibʉ ana'amdʉp mʉj tsa̱jptʉgóty, es jyʉnandʉ: —¿Ti net ndu'unʉm mʉdʉ tya̱dʉ yedyʉjk di'ibʉ nʉgoo t'oktuunnʉ ja ijxwʉ'ʉmʉn di'ibʉ myʉda̱jtypy ja mʉj'a̱jtʉn?
43011048	Pʉn nna'ijxʉm dʉ'ʉñʉ, nidʉgekyʉ myʉbʉ́kʉdʉt ja ja̱'a̱yʉty. Netʉ romanʉ solda̱a̱dʉty myíndʉt es tjíttʉt yʉ nmʉj tsa̱jptʉjk'a̱jtʉm es dyajkutʉgóyʉt yʉ nnaxwiñʉdʉ'a̱jtʉm.
43011049	Net nidu'ugʉty di'ibʉ xyʉ'a̱jtypy Kaifás, yʉ'ʉ naty teedywyindsʉngópk ma̱ ja jʉmʉjt, ja'a jʉnán: —Miidsʉty ni ti xykyanijáwʉdʉ,
43011050	ni xykyanijáwʉdʉ ko ni'igʉ 'yóyʉty es tu'uk je'eyʉ ja̱'a̱y tku'oogʉt ja nja̱'a̱y'a̱jtʉm es kyaj wyindʉgóyʉt ja nnaxwiñʉdʉ'a̱jtʉm.
43011051	Tya̱dʉ Kaifás kyaj dʉ'ʉn jyʉnáñ mʉt ja kyʉ'ʉm winma̱'a̱ñ. Kom yʉ'ʉ naty ijtp teedywyindsʉngópk ma̱ ja jʉmʉjt, Dios mooyʉ ja winma̱'a̱ñ es jyʉna̱'a̱nʉt ko Jesús 'yooga̱'a̱ñ mʉt yʉ'ʉgyʉjxmʉ israelítʉty,
43011052	es kyaj je'eyʉ tku'oogʉt ja israelítʉty, per nandʉ'ʉn dyajmujkta̱'a̱ya'añ ja Diosʉ 'yu'ungʉty ma̱ 'yittʉ ma̱jatyʉ naxwíñʉdʉ.
43011053	Net ja israelitʉ justísʉty t'ʉxta̱a̱ydyʉ ja winma̱'a̱ñ wi'ix ja Jesús 'yoogʉt.
43011054	Pa̱a̱ty ja Jesús kyaj ñakyjyʉdijty nide'xy ma̱ Judeeʉ, tim tso'on jap Judeeʉ es oj ñejxy ma̱ myʉwingón ja mʉj it di'ibʉ ja ka̱jpnu'unk xyʉ'a̱jtypy Efraín. Jap wyʉ'ʉmdʉ mʉt ja 'yʉxpʉjkpʉty.
43011055	Ko naty waanʉ 'yaktʉgoy'aty ja paskʉ xʉʉ, net may ja ja̱'a̱yʉty tsyo'ondʉ ma̱jatyʉ ka̱jpn es ñʉjxtʉ Jerusalén es ñayyajwa̱'a̱dsa̱'a̱ñʉty es tjʉjp'ixa̱'a̱ndʉ ja paskʉ xʉʉ.
43011056	Jap tja'ʉxta̱a̱ydyʉ ja Jesús. Es ko jya̱jttʉ ma̱ ja mʉj tsa̱jptʉjk, net ñayyajtʉʉjʉ ak ja'ayʉty ayu'udsyʉ: —¿Wi'ix mij mjʉna̱'a̱ñ? ¿Minʉ́bʉ daa xʉ'a̱jtpʉ o kyajʉ?
43011057	Ja fariseeʉty es ja teedywyindsʉ́nʉty tʉ naty dyajnigutúkʉ ko ma̱ Jesús t'íxtʉt, net tniga̱jxtʉt es yajmátsʉt.
43012001	Tʉdujk xʉʉnʉmʉ naty tkapa̱a̱ty ja paskʉ xʉʉ, Jesús oj ñejxy Betañʉ ma̱ naty tsyʉʉnʉ Lázarʉ di'ibʉ natyʉ Jesús tʉ dyajjikypyéky ko 'ye'ky.
43012002	Es jap t'ʉxkujkʉdʉ tu'ugʉ a'ux es ja Jesús 'ya'ux'átʉt; ja Martʉ ja'a wingiipy es ja Lázarʉ mʉt ja Jesús kyaydyʉ ma̱ ja meesʉ.
43012003	Net ja Mariiʉ dyajmiiñ tuk limetʉ ja wa̱'a̱ts nardʉ aseytʉ di'ibʉ pa̱'a̱kxu'kp jantsy mʉk es jantsy tsoox. Net ttukku'tsy ja tyekyʉ Jesús es dyajtʉ́tsy mʉt ja wyaay. Tʉgekyʉ ja tʉgot jyantsywye'emy mʉt ja pa̱'a̱k xu'kʉn.
43012004	Ja Juudʉs Iskaryotʉ, di'ibʉ naty ʉxpʉjkpʉ'a̱jtʉp ja Jesús es nandʉ'ʉn kyʉyaka̱'a̱ñʉty, jyʉnáñ:
43012005	—¿Ti ko tʉ kyayajteeky yʉ tya̱dʉ pa̱'a̱k xu'kʉn tʉgʉk mʉgo'px xʉʉ nidún esxyʉp yajtukpudʉ́kʉ yʉ ayoobʉ ja̱'a̱yʉty?
43012006	Per ja Juudʉs kyaj dʉ'ʉn jyʉnáñ mʉt ko tpa''ayoy ja ayoobʉ ja̱'a̱yʉty, ja'a yʉ'ʉ ko mya'tspʉty. Yʉ'ʉ naty ijtp meeññikoombajtpʉ ma̱ ja Jesusʉ 'yʉxpʉjkpʉty es tpukóñ ja meeñ di'ibʉ yʉ'ʉ ñikoombejtypy.
43012007	Net ja Jesús 'yanma̱a̱yʉ: —¡Mastu'ut! ¡Katʉ xy'ooy! Dʉ'ʉnʉts tʉ xytyuñ éxtʉm ja ja̱'a̱yʉty ttukkuutstʉ ja o'kpʉ ko ñaxtʉkʉya'añ.
43012008	Yʉ ayoobʉ ja̱'a̱yʉty kyaj tyʉgoy'ata̱'a̱ñ, per ʉj kyajts dʉ'ʉñʉm n'ita̱'a̱ñ mʉt miidsʉty.
43012009	Ko ja israelítʉty tnija̱'a̱dʉ ko Jesús jyápʉdyʉ naty Betañʉ, net oj tninʉjxtʉ t'ixa̱'a̱ndʉ es nandʉ'ʉn ja Lázarʉ di'ibʉ naty ja Jesús tʉ dyajjikypyéky ko 'ye'ky.
43012010	Net ja teedywyindsʉ́nʉty dyajti'igyʉdʉ 'yayuk es wi'ix nandʉ'ʉn 'yoogʉt ja Lázarʉ,
43012011	mʉt ko mʉt yʉ'ʉgyʉjxmʉ Lázarʉ may ja israelítʉty tmastuttʉ ja teedywyindsʉ́nʉty es tpanʉjxtʉ ja Jesús.
43012012	May ja ja̱'a̱yʉdyʉ naty tʉ ñʉjxtʉ paskʉxʉ'a̱jtpʉ Jerusalén. Jakumbom ja ja̱'a̱yʉty tmʉdoodʉ ko Jesús jya̱'ta̱'a̱ñ.
43012013	Net oj tmʉnʉjxtʉ tʉʉxy a̱a̱y es dʉ'ʉn t'axa̱jʉya̱'a̱ndʉ ja Jesús. Ta jyʉnandʉ mʉk: —¡Awdattʉ Dios! ¡Kuni'xy di'ibʉ miimp éxtʉm ja Diosʉ Kyudʉnaabyʉ! ¡Kuni'xy ja Israelitʉ Ryey!
43012014	Jesús tpaty tu'ugʉ burru'unk es ttukpejty, dʉ'ʉn éxtʉm jyʉna'añ ma̱ ja Diosʉ jyaaybyajtʉn:
43012015	Katʉ mdsʉ'ʉgʉdʉ miidsʉty, ja̱'a̱yʉty di'ibʉ tsʉna̱a̱ydyʉp ma̱ Syon ka̱jpn. Ix, tya̱a̱ myiñ ja mrey ttuk'u'uñʉ tu'ugʉ burru'unk.
43012016	Ma̱ ja xʉʉ ko jyajty ja Jesús es ko tya̱a̱dʉ dʉ'ʉn ttuñ, kyaj ja 'yʉxpʉjkpʉty tjaygyujkʉdʉ. Per óknʉm ko Jesús jyikypyejky es ñʉjxnʉ tsa̱jpótm, net tjamyajtstʉ ko yʉ tya̱a̱dʉ tʉgekyʉ 'yity kʉxja̱'a̱y ma̱ ja Diosʉ jyaaybyajtʉn es dʉ'ʉnʉ naty tʉ yajkuydyúñ mʉt ja Jesús.
43012017	Ja ja̱'a̱yʉty di'ibʉ naty jap Betañʉ ko ja Jesús dyajjikypyejky ja Lázarʉ ko naty tʉ 'yeeky, tmadyakmiin tmadyakxʉjptʉ di'ibʉ naty tʉ t'ixtʉ.
43012018	Pa̱a̱ty waanʉ may ja ja̱'a̱yʉty tsyo'ondʉ es ja Jesús tjʉjp'yo'oya̱'a̱ndʉ mʉt ko tmʉdoodʉ ko naty ja tadʉ ijxwʉ'ʉmʉn tʉ ttuñ di'ibʉ myʉda̱jtypy ja mʉj'a̱jtʉn.
43012019	Ko ja fariseeʉty t'ijxtʉ ko Jesús ja ja̱'a̱y ak ja'a panʉjxʉp, net ñayjyʉnánʉdʉ ak ja'ajʉty: —Ta xy'ixtʉ. Kyaj mba̱a̱t ti ndu'unʉm. ¡Nidʉgekyʉ ja ja̱'a̱yʉty ak ja'a pyanʉjxtʉbʉ tadʉ ja̱'a̱y!
43012020	Es ma̱ ja ja̱'a̱yʉty di'ibʉ naty tʉ ñʉjxtʉ Jerusalén es t'awdata̱'a̱ndʉ ja Dios ma̱ ja xʉʉ tyúñʉty, tapʉ naty nidu'ugʉty ja grieegʉ ja̱'a̱yʉty.
43012021	Tya̱a̱dʉty ja'a ñinʉjxtʉ ja Felipʉ di'ibʉ kuga̱jpn'a̱jtp Betsaydʉ, Galileeʉ ña̱a̱xóty, es t'anma̱a̱ydyʉ: —Windsʉ́n, yʉ'ʉts nja'ixándʉp ja Jesús es njamʉtmadya̱'a̱ga̱'a̱ndʉts.
43012022	Felipʉ oj tninejxy ja Andrés es t'awa̱'a̱nʉ. Net nimajtsk oj ñʉjxtʉ ma̱ ja Jesús es tmʉmadyaktʉ.
43012023	Net ja Jesús jyʉnáñ: —Tʉ net ja oorʉ tpa̱a̱ty ma̱ ja Diósʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, xymyo'oya'añʉts waanʉ ni'igʉ mʉj'a̱jtʉn.
43012024	’Tʉy'a̱jtʉn miits n'anʉʉmʉdʉ ko tu'ugʉ triigʉ pa̱jk kyaka̱'a̱y na̱a̱xkʉjxy es kyaj myuxy, dʉ'ʉñʉ ja tʉʉmt tu'uk je'eyʉ 'yity, per ko kya'ay na̱a̱xkʉjxy es tyʉgoy ja'agyʉjxm ko myuxy, may ja tyʉʉmp dyaky.
43012025	Pʉ́n nayyajjiky'a̱jtʉp kʉ'ʉm ya̱ naxwiiñ, dʉ'ʉn éxtʉm ja ja̱'a̱yʉty di'ibʉ pyʉjke'kypy ja triigʉ tʉʉmt extʉ ko wyojkta̱'a̱yʉty, net tyʉgooydya'ay. Per di'ibʉ jiky'a̱jtp éxtʉmts ʉj n'anʉʉmʉ, dʉ'ʉn éxtʉm ja tʉʉmt di'ibʉ mujxp es tyʉʉmp'áty may.
43012026	Ja'a ko pʉ́nʉty jiky'a̱jttʉp éxtʉmts ʉj n'anʉʉmʉ es xymyʉdúñʉts, nʉjxʉp nandʉ'ʉn ma̱ts ʉj nnejxy, esʉ nDeedyʉts may'átʉdʉp nidʉgekyʉ di'ibátyʉts xypyanʉjxtʉp.
43012027	’Tyam nʉgoots n'okjotmaymyʉʉt'a̱jnʉ. ¿Wi'ixʉts njʉna̱'a̱nʉt? ¿Ti njʉna̱'a̱nʉpts?: “Tatʉ, yajtsókʉts kʉdiibʉts n'ayówʉt ma̱ tya̱dʉ o'kʉn.” Per dʉ'ʉnʉts tʉ nmiñ naxwiiñ esʉts n'oogʉt.
43012028	Net 'yakjʉnáñ: “Tatʉ, tun dʉ'ʉn es ja ja̱'a̱yʉty m'awdátʉdʉt.” Net yajmʉdooy kyajxy tsa̱jpótm: —Tʉts dʉ'ʉn nduñ, es ndunaambyʉts jatʉgok.
43012029	Ja ja̱'a̱yʉty di'ibʉ jap myʉdoodʉ ñayjyʉnánʉdʉ ko anaa yaxp. Es wiinkpʉty ñayjyʉnánʉdʉ: —Tu'ugʉ anklʉs tʉ myʉgajxyʉty.
43012030	Net ja Jesús t'anma̱a̱ydyʉ: —Kyajpʉ tya̱a̱dʉ tʉ yajmʉdóy mʉt ʉjtskyʉjxm, mʉt miitskyʉjxmʉdyʉ dʉ'ʉn.
43012031	Tyamʉ net ja tiempʉ tʉ jya'ty ma̱ yʉ naxwíñʉdʉ ja̱'a̱y yajpayo'oya'añ, es tyamʉ net yajkutujkʉnjuudʉt di'ibʉ ya̱ naxwiiñ ana'amp.
43012032	Es kots ʉj nyajpʉjta̱'a̱gʉt kʉjxm, nétʉts xyñimiinda̱'a̱ydyʉdʉts ja ja̱'a̱yʉty.
43012033	Es mʉdʉ tya̱a̱dʉ Jesús yajjaygyujkʉ wi'ixʉ naty 'yooga̱'a̱ñ.
43012034	Es ja ja̱'a̱yʉty 'yadsoojʉdʉ: —Tʉts nmʉdowdʉ ma̱ ja Diosʉ jyaaybyajtʉn ko yʉ Kristʉ jiky'ata̱a̱mp winʉ xʉʉ winʉ tiempʉ. ¿Wi'ix mij mjʉna̱'a̱ñ ko ja Naxwíñʉdʉ Ja̱'a̱yʉdyʉ Kyudʉnaabyʉ yajpʉjta̱'a̱ga̱'a̱ñ kʉjxm? ¿Pʉ́nʉ dʉnʉ tadʉ Naxwíñʉdʉ Ja̱'a̱yʉdyʉ Kyudʉnaabyʉ?
43012035	Net ja Jesús jyʉnáñ: —Ak'ijtp ja ja̱jʉn mʉt miidsʉty, per waanʉ tiempʉ je'eyʉ. Yo'oygyojtʉ mʉt ko m'akmʉda̱jttʉbʉ tya̱dʉ ja̱jʉn kʉdiibʉ mgugoodsʉdʉt. Mʉt ko di'ibʉ tu'uye'epy kugoots, kyaj tnijawʉ ma̱ ñejxy.
43012036	Ʉjtsʉ dʉ'ʉnʉ tya̱dʉ ja̱jʉn. Na̱a̱m n'ak'ijtpnʉmts mʉt miidsʉty, axá̱jʉdʉgʉts miidsʉty es dʉ'ʉn miits mja̱'a̱y'átʉdʉt ja ja̱jʉn es tkudʉ'xa̱'a̱ñ ja wiingátypyʉ. Ko tya̱a̱dʉ dʉ'ʉn Jesús jyʉna̱a̱nda̱a̱y, net oj ñʉjxnʉ adʉkʉtuuy.
43012037	Oyʉ naty ja Jesús tʉ tjantsyjyaya'íxyʉty ja ijxwʉ'ʉmʉn di'ibʉ myʉda̱jtypy ja mʉj'a̱jtʉn ja̱'a̱y wyinduuyʉty, kyaj myʉbʉjkʉdʉ.
43012038	Es dʉ'ʉn yajkuydyuuñʉ tya̱a̱dʉ di'ibʉ ja Diosʉ kyuga̱jxpʉ Isaiiʉ kyʉxja̱a̱y ma̱ jyʉnáñ: Nindsʉn'a̱jtʉm, ¿pʉ́n tʉ tmʉbeky di'ibʉts ʉj tʉ nga̱jxwa'xy? ¿Pʉ́n tyuk'ijx ja Nindsʉn'a̱jtʉmʉ myʉk'a̱jtʉn?
43012039	Es dʉ'ʉn kyaj mba̱a̱t oj tmʉbʉktʉ. Pes nan kyʉxja̱a̱y ja Isaiiʉ:
43012040	Dios dʉ'ʉn jyʉnáñ: “Tya̱dʉ ja̱'a̱y tʉ ñayyajwiindsʉdʉ es dyajjuuñ ja jyot wyinma̱'a̱ñ, es kʉdiibʉ t'íxtʉt mʉdʉ wyiinʉty, es ni tkajaygyúkʉdʉt mʉt ja jyot wyinma̱'a̱ñ, es ni kyajʉmbíttʉt ma̱ ʉj esʉts nya''agʉda̱'a̱gʉt.”
43012041	Isaiiʉ jyʉnañʉ dʉ'ʉn mʉt ko tʉ naty t'ixy ja myʉj'a̱jtʉnʉ Jesús, es yʉ'ʉ dʉnʉ tya̱a̱dʉ ñimadyak.
43012042	Oy may ja israelítʉty tjamʉbʉktʉ Jesús, es ja'a mʉt na̱a̱gʉty ja wyindsʉ́nʉty, kyaj jyʉnandʉ mayjya'ayóty mʉt ko ttsʉ'ʉgʉdʉ ja fariseeʉty kʉdiibʉ ñakykyupʉ́kʉdʉt tsa̱jptʉgóty.
43012043	Ja'a ko yʉ'ʉjʉty ni'igʉ ttsoktʉ ko ja ja̱'a̱y yajmʉj'átʉdʉ es kʉdiinʉm ja Dios yajmʉj'átʉdʉt.
43012044	Myiiñ jatʉgok ja Jesús es jyʉnáñ jantsy mʉk: —Di'ibʉts ʉj xymyʉbʉjkp, myʉbejkypy nandʉ'ʉn di'ibʉts tʉ xykyexy.
43012045	Es di'ibʉts tyam xy'ijxp, yʉ'ʉ naty nandʉ'ʉn 'yijxypy di'ibʉts ʉj xykyajx.
43012046	Ʉjtsʉ dʉ'ʉn ja ja̱jʉn. Tʉ ngʉda'agyʉts ya̱ naxwiiñ es di'ibʉts xymyʉbʉjkp kyaj wyʉ'ʉmʉt kugoots.
43012047	Ʉj kyajts ndukkumʉdoy di'ibʉ tʉ tjamʉdoy yʉ n'ayúkʉts es kyaj ttuñʉ kwentʉ, mʉt ko ʉj kyajts tʉ nmiñ ya̱ naxwiiñ esʉts ndukkumʉdówʉt ja ja̱'a̱yʉty, nyajnitso'ogʉpts sitʉy.
43012048	Di'ibʉts xy'ʉxtijp es kyaj ttuñʉ kwentʉ n'ayúkʉts, tam yʉ'ʉ 'yawíxyʉty pʉ́n tukkumʉdówʉdʉp. Yʉ tya̱dʉ ayuk di'ibʉ ʉj tʉ ngajxyʉts, yʉ'ʉ dʉ'ʉn nigʉxʉ'ʉgʉp ko pekymyʉʉt ja ja̱'a̱y ja xʉʉ ko ja̱'a̱y yajpayo'oydyʉt.
43012049	Mʉt ko ʉj kyajts ngajxy mʉdʉdsʉ ngʉ'ʉm winma̱'a̱ñ, ja nDeedyʉts di'ibʉts xykyajx, yʉ'ʉts tʉ xytyuk'ane'emy di'ibʉts nga̱jxʉp es di'ibʉts nduk'ʉxpʉ́kʉp.
43012050	Es nnija̱'a̱bʉts yʉ nDeedyʉdsʉ 'yana'amʉn, yʉ'ʉ dʉ'ʉn wi'ix yajpa̱a̱ty ja jiky'a̱jtʉn winʉ xʉʉ winʉ tiempʉ. Pes di'ibʉts ʉj ngajxypy, ngajxypyʉts éxtʉmts ja nDeedyʉn tʉ xytyuk'ane'emy.
43013001	Tʉ naty ttimpatnʉ ja paskʉ a'ux. Jesús ñija̱'a̱bʉ naty ko ja oorʉ tʉ tpatnʉ es tmastu'udánnʉ ja naxwíñʉdʉ es ñʉjxánnʉ ma̱ Dios Teety. Ja'a dʉ'ʉñʉmʉ naty ttseky ja jya'ayʉty di'ibʉ naty ya̱ naxwiiñ, es tyam dyajnigʉxe'eky maba̱a̱t jyantsytsyoktʉ.
43013002	A'ux'atándʉbʉ naty, es tʉ naty ja mʉjku'ugópk tyʉkʉ jyodoty wyinma̱'a̱ñóty ja Juudʉs, Simonk Iskaryotʉ mya̱a̱nk, es tkʉyákʉt ja Jesús.
43013003	Jesús ñija̱'a̱bʉ naty ko yʉ'ʉ tsyo'oñ ma̱ Dios Teedyʉn es jyʉmbita̱'a̱ñ nandʉ'ʉn jatʉgok ma̱ ja Dios Teety, es nan ñija̱'a̱bʉ naty ko Dios Teedyʉ naty tʉ myo'oyʉty tʉgekyʉ ja kutujkʉn,
43013004	net wya'tse'ky ja Jesús meesʉ winduuy es ñaydyuknijaandútʉ ja ñikʉjxyʉdʉ wit es ñaydyukmoxmʉwʉ'ʉnʉ tu'ugʉ twayʉ.
43013005	Net tpʉjtáky ja nʉʉ ma̱ agʉbujʉn. Ta ñaxwe'tsy es tpujʉ ja tyékyʉty ja 'yʉxpʉjkpʉty es dyajtʉ́tsy mʉt ja twayʉ di'ibʉ naty tʉ ñaydyukmoxwʉʉñʉty.
43013006	Ko naty tpujannʉ Simonk Peedrʉ tyeky, netʉ Simonk jyʉnáñ: —Windsʉ́n, ¿mij mbujaambyʉts ja ndeky?
43013007	Jesús t'adsooy: —Tyam kyaj xyjaygyukʉ di'ibʉts ndiimpy, per óknʉm xyñijáwʉt.
43013008	Es ja Peedrʉ 'yadsooy: —¡Ʉj ni na̱'a̱ts mij ndeky xykyapújʉt! Jesús 'yanma̱a̱yʉ: —Pʉn kyajts mij yʉ mdeky nbujy, kyajts mij n'ʉxpʉjkpʉ'átʉt.
43013009	Simonk Peedrʉ 'yadsooy: —Windsʉ́n, kyaj yʉ'ʉyʉty je'eyʉ ndékyʉts, nandʉ'ʉn pujtsʉ ngʉ'ʉ esʉ ngʉba̱jkʉts.
43013010	Es ja Jesús 'yadsooy: —Di'ibʉ tʉ tsyiida̱'a̱y, kyaj jyatyimnigutíkyʉty tsyi'it tʉgekyʉ, yʉ'ʉyʉ je'eyʉ tyeky, mʉt ko wa̱'a̱dsʉ'ʉ tʉgekyʉ. Es wa̱'a̱ts miidsʉty, oy mgadimni'amúkʉty.
43013011	Mʉt ko ñija̱'a̱bʉ naty pʉ́nʉ naty kʉyakánʉp, pa̱a̱dyʉ dʉ'ʉn jyʉnáñ: “Es wa̱'a̱ts miidsʉty, oy mgadimni'amúkʉty.”
43013012	Ko ja Jesús tpujta̱a̱yʉdʉ ja 'yʉxpʉjkpʉty ja tyékyʉty, net jatʉgok ttuktʉjkʉ ja ñikʉjxyʉdʉ wit. Net ñaxwe'tsy jatʉgok meesʉ winduuy es jyʉnáñ: —¿Mjaygyujkʉdʉp miidsʉty yʉ tya̱a̱dʉ di'ibʉdsʉ dʉ'ʉn tʉ nduñ?
43013013	Miits xytyijtʉp Ya'ʉxpʉjkpʉ es Windsʉ́n. Mmʉda̱jttʉp ja tʉy'a̱jtʉn, mʉt ko ʉjtsʉ dʉ'ʉn.
43013014	Es pʉn ʉj, miidsʉ mYa'ʉxpʉjkpʉ esʉ mWindsʉ́n, tʉts nbujy miidsʉty ja mdékyʉty, nandʉ'ʉnʉ dʉn miits mnaybyujxʉdʉt nixim niyam.
43013015	Ʉjts miits tʉ nmo'oydyʉ tu'ugʉ ijxwʉ'ʉmʉn es miits xytyúndʉt nandʉ'ʉn éxtʉmts ʉj tʉ nduñ.
43013016	Jantsy tʉy'a̱jtʉnʉts miits n'anʉʉmʉdʉ, ni tu'ugʉ po'oduumbʉ di'ibʉ ni'igʉ mʉj kʉdiinʉmʉ wyindsʉ́n, es ni tu'ugʉ di'ibʉ miimp kexy kyamʉ́jʉty es kʉdiinʉm ja di'ibʉ kajxʉp.
43013017	Pʉn mjaygyujkʉdʉbʉ tya̱a̱dʉ es pʉn mbaduundʉp, m'íttʉp agujk jotkujk.
43013018	’Kyajts miits n'anʉʉmʉdʉ nidʉgekyʉ. Ʉj nnija̱'a̱bʉts pʉ́nʉtyts tʉ nwinwitsy. Per koonʉm yajkuydyuna̱'a̱ñ éxtʉmʉ Diosʉ jyaaybyajtʉn jyʉna'añ: “Di'ibʉ ka̱a̱y ukp ti'igyʉ mʉt ʉj, yʉ'ʉ dʉ'ʉn tʉ jyʉmbity nmʉdsípʉts.”
43013019	Tyam miits n'anʉʉmʉdʉ na̱a̱m kyajnʉmʉ dʉ'ʉn tya̱a̱dʉ tyuñ jyátyʉty, es ko yʉ tya̱a̱dʉ dʉ'ʉn tyun jyátʉdʉt, net xymyʉbʉ́ktʉt ko ʉjtsʉ dʉ'ʉn pʉ́nʉ dʉ'ʉn ʉj.
43013020	Jantsy tʉy'a̱jtʉnʉts miits n'anʉʉmʉdʉ, di'ibʉ 'yaxá̱jʉp di'ibʉts ʉj ngejxypy, xy'axá̱jʉptsʉ naty ʉj, es di'ibʉts ʉj xy'axá̱jʉp, 'yaxá̱jʉp di'ibʉts ʉj xykyajx.
43013021	Ko dʉ'ʉn jyʉna̱a̱nda̱a̱y ja Jesús, net ñayjya̱'a̱jʉ jotmaymyʉʉt es 'yamutsk'a̱jty, es oj ttimka̱jxte'xy: —Jantsy tʉy'a̱jtʉnʉts miits n'anʉʉmʉdʉ ko miidsʉty nidu'uk xykyʉyaka̱a̱mbʉts.
43013022	Net ja 'yʉxpʉjkpʉty ak je'eyʉ ñaywyin'íxʉdʉ, ni tkanijáwʉdʉ pʉ́nʉ dʉ'ʉn 'yandijpy.
43013023	Tu'ugʉ Jesusʉ 'yʉxpʉjkpʉ di'ibʉ ni'igʉ ijty tsyejpy, jamyʉ pyʉ'am naty mʉt 'ya'ux'aty.
43013024	Simonk Peedrʉ tyuk'ijxʉ tu'ugʉ ijxwʉ'ʉmʉn es dyajtʉʉy pʉ́nʉ dʉ'ʉnʉ taadʉ.
43013025	Net ja tu'ukpʉ 'yʉxpʉjkpʉ ñimʉjwa'tsʉ ja Jesús es dyajtʉʉy: —Windsʉ́n, ¿pʉ́nxʉ dʉ'ʉnʉ taadʉ?
43013026	Jesús 'yadsooy: —Mints n'ok'yajxeeky tuk pedazʉ tsa̱jkaaky, es di'ibʉts nmeepy, yʉ'ʉ dʉ'ʉn. Es dʉ'ʉn dyajxe'ky ja tsa̱jkaaky es tmooy ja Juudʉs Iskaryotʉ, Simongʉ mya̱a̱nk.
43013027	Ta Juudʉs t'axa̱jʉ ja tsa̱jkaaky tuk pedazʉ es tka̱a̱y. Net ja mʉjku'ugópk Satanás tyuktʉjkʉ ja Juudʉs. Net ja Jesús jyʉnáñ: —Di'ibʉ mdunaampy, tuungójʉ dʉ'ʉn pojʉn.
43013028	Per ni pʉ́n di'ibʉ naty jam a'ux'a̱jttʉp tkajaygyujkʉ ti ko dʉ'ʉn jyʉna'añ ja Jesús.
43013029	Kom ja Juudʉs yʉ'ʉ naty ñikoombejtypy ja meeñ ma̱ ja Jesusʉ 'yʉxpʉjkpʉty, nidu'ugʉty twinma̱a̱ydyʉ ko Jesús ja'a 'yandijpy esxyʉp ti waanʉ yajjúy di'ibʉ yajtúndʉp ma̱ ja xʉʉ, o tmo'oyxyʉp oynʉ'ʉnʉn ja ayoobʉ ja̱'a̱yʉty.
43013030	Ko Juudʉs t'axa̱jʉ ja tsa̱jkaaky, ta pyʉdseemy. Tʉ naty kyoodsʉnʉ.
43013031	Ko naty tʉ pyʉdsemy ja Juudʉs, net ja Jesús jyʉnáñ: —Tyamʉ net ya'íxʉt ja nmʉj'a̱jtʉnʉts ʉj, ja Naxwíñʉdʉ Ja̱'a̱yʉdyʉ Kyudʉnaabyʉ, esʉts nya'íxʉdʉt ja myʉj'a̱jtʉnʉ Dios.
43013032	Es kots ʉj nya'íxʉdʉt ja myʉj'a̱jtʉnʉ Dios, netʉ Dios xymyo'oya'añʉts ja di'ibʉ yʉ'ʉ myʉj'a̱jtʉn'a̱jtypy.
43013033	Mʉgu'ugʉty, kyajts jeky nnaky'ita̱'a̱ñ mʉt miidsʉty. Xy'ʉxta̱'a̱yándʉpts miidsʉty, es dʉ'ʉn éxtʉmts n'anma̱a̱ydyʉ ja israelítʉty, n'anʉʉmʉdʉts miits tyam: Kyaj mba̱a̱t mnʉjxtʉ ma̱ts ʉj nnejxy.
43013034	Tya̱a̱dʉts miits nmooydyʉp yʉ jembyʉ ana'amʉn: Naydsyókʉdʉ nixim niyam. Dʉ'ʉn éxtʉmts miits ndsoktʉ, nandʉ'ʉn mnaydsyókʉdʉt nixim niyam.
43013035	Pʉn mnaydsyojkʉdʉp miidsʉty nixim niyam, net nidʉgekyʉ ja ja̱'a̱y tnijáwʉdʉt kots ʉj miits n'ʉxpʉjkpʉ'áttʉ.
43013036	Simonk Peedrʉ dyajtʉʉy ja Jesús: —Windsʉ́n, ¿ma̱ mnejxy? Jesús 'yadsoojʉ: —Ma̱ts ʉj nnejxy, kyajts mba̱a̱t xypyanejxy tyam. Per xypyanʉjxʉpts óknʉm.
43013037	Net ja Peedrʉ t'anma̱a̱y: —Windsʉ́n, ¿Ti ko kyaj mba̱a̱t nbanejxy tyam? Ʉj ngu'oogʉpts mij.
43013038	Jesús 'yadsoojʉ: —¿Tii tʉy'a̱jtʉn kots mij xykyu'oogʉpts? Tyam ndim'anʉʉmʉ tʉy'a̱jtʉn, kyajnʉmʉ natyʉ tʉgaak 'yʉy ko mij mjʉna̱'a̱na̱'a̱ñ tʉgʉk ok ko kyajts xy'ixy'aty.
43014001	Net ja Jesús t'anma̱a̱ydyʉ 'yʉxpʉjkpʉty: —Katʉ miits mjotmay'ooktʉ. Pʉjta̱'a̱ktʉ ti'igyʉ mjot mwinma̱'a̱ñ ma̱ Dios es nandʉ'ʉn ma̱ ʉj.
43014002	Ma̱dsʉ nDeety 'yity, may jam ja tsʉna̱a̱ydyákn. Pʉn kyajxyʉbʉ dʉ'ʉn, tʉʉxyʉpts ʉj miits n'anʉʉmʉdʉ. Nnejxyʉts ʉj n'ok'ʉxkukʉ ma̱ miits m'íttʉt.
43014003	Es nétʉts nmínʉt jatʉgok es nyajnʉjxtʉdʉts miits es mjiky'áttʉt mʉt ʉj.
43014004	Miits mnija̱'a̱dʉp ma̱ts nnejxy es mnija̱'a̱dʉp ja tu'u.
43014005	Tomás 'yadsoojʉ: —Windsʉ́n, kyajts ʉʉdsʉty nnijáwʉdʉ ma̱ mij mnejxy. ¿Wi'ixʉts ʉj mba̱a̱t nnijáwʉdʉ tadʉ tu'u?
43014006	Jesús 'yadsooy: —Ʉjtsʉ dʉ'ʉn éxtʉm tu'ugʉ tu'u, ʉjtskyʉjxmʉ ja̱'a̱y jya̱'ttʉ ma̱ Dios Teety, ʉjtskyʉjxmʉ ja̱'a̱y tnijáwʉdʉ ja tʉy'a̱jtʉn, ʉjtskyʉjxmʉ ja̱'a̱y jyiky'attʉ. Ni pʉ́n kyaja̱'ty ma̱ Dios Teety pʉn kyajts ʉj xymyʉbeky.
43014007	Kooxyʉp miits xy'ixy'áttʉts ʉj, nandʉ'ʉnxyʉp xy'ixy'attʉ ja nDeedyʉts. Es tʉ net xy'ixy'attʉ tyam, ja'a ko tʉ xy'ixtʉ.
43014008	Net ja Felipʉ 'yanma̱a̱yʉ: —Windsʉ́n, tuk'ijxtʉgʉts ja Dios Teety, es mʉt yʉ'ʉyʉ.
43014009	Jesús t'adsooy ja Felipʉ: —Felipʉ, jékyʉts kujk n'ittʉ mʉt miidsʉty, ¿es kyajnʉmts mij xy'ixy'aty? Di'ibʉts ʉj xy'ixy'a̱jtp, 'yixy'ajtypy nandʉ'ʉn ja Dios Teety. ¿Ti kots mij xy'anʉʉmʉ kots ʉj mij nduk'íxʉt ja Dios Teety?
43014010	¿Ti kyajts xymyʉbékyʉts ko ʉj ijtpʉmts mʉt ja Dios Teety, esʉ Dios Teety nandʉ'ʉn ijtpʉmʉ dʉ'ʉn mʉt ʉj? Di'ibʉts miits n'anma̱a̱ydyʉp, kyaj yʉ'ʉjʉty je'eyʉ ngʉ'ʉm winma̱'a̱ñʉts. Dios Teety yʉ'ʉ ijtp mʉt ʉj, es yʉ'ʉ dʉn xymyeebyʉts di'ibʉts ndúnʉp es di'ibʉts nga̱jxʉp tʉgekyʉ.
43014011	Mʉbʉjktʉgʉts kots ʉj n'ity mʉt ja Dios Teety, es ja Dios Teety ijtpʉmʉ'ʉ mʉt ʉj. Mʉbʉjktʉgʉts mʉt kots dʉ'ʉn njʉna̱'a̱ñ, o mʉbʉjktʉgʉts mʉt ko di'ibʉts ndiimpy ya'ijxp ko tyʉy'a̱jtʉnʉty di'ibʉts miits n'anma̱a̱ydyʉp.
43014012	’Jantsy tʉy'a̱jtʉn n'anʉʉmʉdʉ ko di'ibʉts xymyʉbʉjktʉp, tyúndʉp nandʉ'ʉn di'ibʉts ʉj ndiimpy. Es tyúndʉp waanʉ mʉ́jʉtypyʉ mʉt ko ʉj nʉjxnʉpts ma̱ Dios Teety.
43014013	Ʉj ndúnʉpts di'ibʉts miits xy'amdoodʉp mʉt ko xymyʉbʉ́ktʉts, es dʉ'ʉn nya'íxʉdʉpts ja myʉj'a̱jtʉnʉ Dios Teety.
43014014	Pa̱a̱dyʉts miits n'anʉʉmʉdʉ, ndúnʉpts ʉj pʉn tits xy'amdoodʉp ʉjtskyʉjxm.
43014015	’Pʉn xytsyojktʉpts miidsʉty, mguydyúndʉpts ja n'ana'amʉn.
43014016	Ʉjts ja Dios Teety n'amdówʉp es mduknigáxʉdʉt jatu'uk di'ibʉ mbudʉ́kʉdʉp, yʉ Espíritʉ Santʉ di'ibʉ mduk'íxʉdʉp ja tʉy'a̱jtʉn es 'yítʉt mʉt miidsʉty winʉ xʉʉ winʉ tiempʉ.
43014017	Es pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, nan kyaj mba̱a̱t t'axá̱jʉdʉ ja Espíritʉ Santʉ, mʉt ko kyaj t'ixtʉ es ni tka'ixy'attʉ. Per miits m'ixy'a̱jttʉp mʉt ko taa mʉt miidsʉty es wʉ'ʉmp winʉ xʉʉ winʉ tiempʉ mʉt miidsʉty.
43014018	Kyajts miits nnika'aga̱'a̱ndʉ. Jʉmbita̱a̱mbʉts es n'ita̱'a̱ñʉts mʉt miidsʉty.
43014019	Ko waanʉ 'yítʉt, kyajts xyñaky'íxtʉt pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, per miits m'íxtʉp, es mjiky'áttʉp miidsʉty mʉt ko ʉj njiky'átyʉts.
43014020	Es ma̱ tadʉ xʉʉ xypyʉ́ktʉdʉ kwentʉ ko támʉdsʉ naty ʉj mʉdʉdsʉ nDeety, es miidsʉty mʉt ʉj, es ʉj mʉt miidsʉty.
43014021	Pʉ́n ñija̱'a̱p es tpadúñ yʉ n'ana'amʉnʉts, ya'ijxʉp kots xytsyeky. Esʉ nDeedyʉts tsojkʉp di'ibʉts ʉj xytsyojkp, es ʉjts nandʉ'ʉn ndsókʉpts, es nduk'íxʉpts yʉ'ʉ.
43014022	Jatu'ugʉ 'yʉxpʉjkpʉ di'ibʉ nandʉ'ʉn xyʉ'a̱jtypy Juudʉs, per kyaj jya'ajʉty di'ibʉ kʉyakánʉp, ja'a jʉnán: —Windsʉ́n, ¿ti kots mij xytyuk'ixa̱'a̱ndʉts ʉʉdsʉty es kyaj pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp?
43014023	Jesús 'yadsooy: —Di'ibʉts xytsyojkp, pyadiimpy di'ibʉts ʉj ngajxypy; esʉ nDeedyʉts tsókʉdʉp; es ʉj esʉ nDeedyʉts, míndʉpts es njiky'átʉdʉts mʉt yʉ'ʉ.
43014024	Per di'ibʉ kyajts xytsyeky, kyaj tkuydyúñ di'ibʉts ʉj ngajxypy. Tya̱dʉ ka̱jxwíjʉn di'ibʉ miits yam mʉdoodʉp, kyajts ʉj nja'ajʉty, yʉ'ʉyʉ jya'ajʉ nDeedyʉts di'ibʉts tʉ xykyexy.
43014025	’Miits n'ak'anʉʉmʉdʉ tya̱a̱dʉ kots n'ak'yámnʉmʉty mʉt miidsʉty.
43014026	Per ja Espíritʉ Santʉ di'ibʉ ja nDeedyʉts kyaxaampy ʉjtskyʉjxm, ja'a mbudʉ́kʉdʉp, mduk'ʉxpʉ́kʉdʉp tʉgekyʉ es mdukjamyátsʉdʉp tʉgekyʉ di'ibʉts ʉj miits tʉ n'anʉʉmʉdʉ.
43014027	’Nnayjyʉga̱jxʉpts mʉt miidsʉty jotkujk. Es nmooydyʉpts miits yʉ njotkujk'a̱jtʉnʉts. Per kyajts nyaky ja jotkujk'a̱jtʉn éxtʉm dyaktʉ pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp. Katʉ mjotmay'ooktʉ es ni xykyamʉdáttʉt ja tsʉ'ʉgʉ.
43014028	Tʉ xymyʉdowdʉ kots tʉ njʉna̱'a̱ñ: “Nʉjxnʉpts, es mínʉpts jatʉgok es n'ítʉdʉts mʉt miidsʉty.” Pʉn tʉy'a̱jtʉnʉts miits xytsyoktʉ, mxondáktʉpxyʉp ko xyñijáwʉdʉ kots ʉj nnejxy ma̱ Dios Teety, mʉt ko yʉ'ʉ dʉ'ʉn ni'igʉ mʉj kʉdiinʉm ʉj.
43014029	’N'anma̱a̱ydyʉpts miidsʉ tya̱a̱dʉ ko kyajnʉmʉ dʉ'ʉn tyuñ jyátyʉty, mʉt ko nʉjx tyuñ jyátyʉty, net xymyʉbʉ́ktʉt.
43014030	Kyajts nnakykya̱jxa̱'a̱ñ may mʉt miidsʉty, mʉt ko miimp ja di'ibʉ ana'amp pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, oy ni ti madakʉn tkamʉdaty mʉt ʉj.
43014031	Per dʉ'ʉn yajkuydyuna̱'a̱ñ éxtʉmʉ Dios Teety xytyuk'ane'emy es tnijáwʉdʉt ja naxwíñʉdʉ ja̱'a̱yʉty ko ʉj ja nDeedyʉts ndsejpyʉts es nguydyiimbyʉts di'ibʉts yʉ'ʉ xytyuk'ana'amp. Wa'tsʉ'ʉktʉ. Jo'omdʉ.
43015001	Esʉ Jesús t'ak'anma̱a̱ydyʉ 'yʉxpʉjkpʉty: —Ʉjtsʉ dʉ'ʉn éxtʉm tu'ugʉ uuvʉ a̱a̱ts, es ja nDeedyʉts dʉ'ʉn éxtʉm di'ibʉ kywentʉ'a̱jtypy ja uuvʉ a̱a̱ts.
43015002	Kyupo'typy oytyim di'ibʉty ja nxe'endsyʉts di'ibʉ kyaj tyʉʉmp'áty, per wyindijpy es dyajwa̱'a̱tsy yajxón di'ibʉ tʉʉmp'a̱jtp, es ni'igʉ 'yaktʉʉmp'átʉt.
43015003	Miidsʉty wa̱'a̱ts m'ittʉ mʉt ja n'ʉxpʉjkʉnʉts ko tʉ nmo'oydyʉ.
43015004	Ittʉ ti'igyʉ mʉt ʉj, éxtʉm ʉj dʉ'ʉñʉmts n'ity ti'igyʉ mʉt miidsʉty. Tu'ugʉ xe'entsy kyaj mba̱a̱t tyʉʉmp'áty pʉn kyaj 'yity ti'igyʉ mʉt ja ñi'a̱a̱ts, es nandʉ'ʉn ja̱jtpʉ dʉnʉ tya̱a̱dʉ, miidsʉty kyaj mba̱a̱t mdʉʉmp'áttʉ pʉn kyaj ti'igyʉ m'ittʉ mʉt ʉj.
43015005	’Ʉjtsʉ dʉ'ʉn ja ñi'a̱a̱ts, es miidsʉdyʉ dʉ'ʉn ja xye'entsy. Di'ibʉ dʉ'ʉñʉm 'yity mʉt ʉj, es ʉj n'ítyʉts mʉt yʉ'ʉjʉty, may tyʉʉmp'átʉt; pes kyaj mba̱a̱t ti xytyundʉ pʉn kyajpʉts ʉj.
43015006	Di'ibʉ kyaj dʉ'ʉñʉm 'yity ti'igyʉ mʉt ʉj, dʉ'ʉn yʉ'ʉ éxtʉm ja xe'entsy di'ibʉ ya'o'xpʉdsʉʉmp es tyʉ'ʉdsʉt es ya'o'xmúkʉt es yajnino'ogʉt.
43015007	’Pʉn miits m'ijttʉbʉm ti'igyʉ mʉt ʉj, es xykyuydyundʉ ja n'ana'amʉnʉts, amdowdʉ di'ibʉ mdsojktʉp es myajmo'oydyʉp.
43015008	Yʉ nDeedyʉts ya'ijxʉp yʉ myʉj'a̱jtʉn ko miits mdʉʉmp'áttʉ oy, es dʉ'ʉn ttuk'ixy ja ja̱'a̱yʉty ko ʉjts miits n'ʉxpʉjkpʉ'a̱jttʉp.
43015009	Ʉj ndsojktʉpts miidsʉty éxtʉmts ja nDeedyʉts xytsyékyʉts ʉj. Padúndʉts ja ndsojkʉnʉts di'ibʉts ʉj nmʉda̱jtypy mʉt miidsʉty.
43015010	Pʉn mguydyuundʉp ja n'ana'amʉnʉts, mbadúndʉbʉ tya̱dʉ tsojkʉn di'ibʉts ʉj nmʉda̱jtypy mʉt miidsʉty, éxtʉmts ʉj nguydyúñʉts ja nDeedyʉdsʉ 'yana'amʉn es mbadúñʉts ja tsyojkʉn di'ibʉ yʉ'ʉ myʉda̱jtypy mʉt ʉj.
43015011	Ʉjts miits n'anma̱a̱ydyʉp es mxonda̱'a̱ktʉt mʉt ʉj es dʉ'ʉn jotkʉda'aky m'it mxóndʉt.
43015012	Yʉ n'ana'amʉnʉts yʉ'ʉ tya̱a̱dʉ: Naydsyókʉdʉ nixim niyam, éxtʉmts ʉj miits ndsoktʉ.
43015013	Di'ibʉ kyu'oogʉp ja myʉtnaymyaayʉbʉty, yʉ'ʉ dʉ'ʉn ya'ijxʉp ko myʉ́jʉty ja tsojkʉn tmʉdaty.
43015014	Miidsʉdyʉ dʉ'ʉn ja nmʉtnaymyaayʉbʉty pʉn mduundʉp di'ibʉts miits nduk'ana'amdʉp.
43015015	Kyajts miits nnakytyijtʉp mʉduumbʉ, mʉt ko ja mʉduumbʉ kyaj tnijawʉ ti ja wyindsʉ́n tyiimpy. Miidsʉty ndijtʉ mʉtnaymyaayʉbʉty, mʉt ko tʉ nduk'ixtʉ tʉgekyʉ di'ibʉts ja nDeety ʉj tʉ xytyuk'ixy.
43015016	Kyajts miidsʉty xywyin'ijxtʉ. Ʉjtsʉ dʉ'ʉn miits nwin'ijxtʉ es nduknipʉjktʉp es m'íttʉt éxtʉmʉ xe'entsy di'ibʉ tʉʉmp'a̱jtp ni'igʉ, es ítʉp winʉ xʉʉ winʉ tiempʉ, es dʉ'ʉn ja nDeedyʉts mmo'oyʉdʉp tʉgekyʉ di'ibʉ m'amdoodʉp mʉt kots xymyʉbʉktʉ.
43015017	Pesʉ tya̱a̱dʉts miits nduk'ana'amdʉp: Naydsyókʉdʉ nixim niyam.
43015018	’Pʉn kyaj miits mdsókʉdʉ pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, jamyatstʉ ko ʉj jawyiinʉts kyaj xytsyojktʉts.
43015019	Kooxyʉp miidsʉty ja naxwíñʉdʉ winma̱'a̱ñ m'okja'a'átʉdʉ, mdsojkʉpxyʉp éxtʉm ja jya'ajʉty. Per ʉjts miits tʉ nwinwitstʉ es kyaj m'okja'a'a̱jttʉnʉt ja naxwíñʉdʉ winma̱'a̱ñ, pa̱a̱ty kyaj mdsókʉdʉ.
43015020	Jamyatstʉ yajxón éxtʉm tʉ n'anʉʉmʉdʉ. Tu'ugʉ po'oduumbʉ kyaj ni'igʉ myʉ́jʉty es kʉdiinʉm ja wyindsʉ́n. Pʉn ja ja̱'a̱yʉty xypyajʉdijttʉts ʉj, nandʉ'ʉn miits myajpajʉdita̱'a̱ndʉ. Kom kyaj tkuydyuundʉ ja n'ʉxpʉjkʉnʉts ja ja̱'a̱yʉty, nan kyaj tkuydyúndʉt ja m'ʉxpʉjkʉn.
43015021	Es dʉ'ʉn tʉgekyʉ tya̱a̱dʉ myajtuktuna̱'a̱ndʉ mʉt ko miits n'ʉxpʉjkpʉ'áttʉ es mʉt ko nan kyaj ttsoktʉ di'ibʉts xykyajx.
43015022	’Kooxyʉpts ʉj ngamiiñ es nmʉga̱jxtʉ, kyajxyʉp tmʉdattʉ ja pojpʉ. Per tyam kyaj mba̱a̱t ti ñaydyukkuga̱jxʉdʉ.
43015023	Di'ibʉts kyaj xytsyoktʉ ʉj, kyajpʉ dʉ'ʉn nandʉ'ʉn ttsoktʉ ja nDeedyʉts.
43015024	Kooxyʉpts tʉ ngaya'íxyʉty yʉ mʉj'a̱jtʉn éxtʉm ni pʉ́n wiink ja̱'a̱y tkatúñ, kyajxyʉp tmʉdattʉ ja pyeky ko tkakuydyundʉ. Per tʉ t'ixtʉ ja mʉj'a̱jtʉn di'ibʉts tʉ nduñ, es kyajpyʉm xytsyóktʉts, es nandʉ'ʉn ja nDeedyʉts kyaj ttsoktʉ.
43015025	Dʉ'ʉn yajkuydyúñ yʉ tya̱a̱dʉ di'ibʉ ijtp ja̱a̱ybyéty ma̱ ja Diosʉ jyaaybyajtʉn: “Nanatʉ́kʉts ʉj xymyʉdsip'a̱jtpʉdʉ.”
43015026	’Pa̱a̱ty ko myínʉt ja Ka̱jxwijpʉ, ja Espíritʉ Santʉ di'ibʉ ja tʉy'a̱jtʉn tyiimpy kyajxypy, ja'a yákʉp ja tʉy'a̱jtʉn ʉjtskyʉjxm.
43015027	Es nandʉ'ʉn miits xyáktʉt ja tʉy'a̱jtʉn ʉjtskyʉjxm, mʉt ko jawyíñʉp es tyamba̱a̱t miits tʉ m'ittʉ mʉt ʉj.
43016001	’N'anma̱a̱ydyʉpts miits yʉ tya̱a̱dʉ kʉdiibʉ xymyastu'uttʉdʉts.
43016002	Kyaj ja ja̱'a̱yʉty m'okkupʉjkʉnʉt tsa̱jptʉgóty, es ja̱'ta̱a̱mp ja tiempʉ ma̱ ja ja̱'a̱yʉty mya'ooga̱'a̱nʉdʉ. Ja'ajʉty oyʉ dʉn ttijy ttundʉ di'ibʉ Dios tsyejpy.
43016003	Tʉgekyʉ dʉ'ʉn yʉ tya̱a̱dʉ ttuna̱'a̱ndʉ mʉt ko kyajts xy'ixy'attʉ es ni ja nDeedyʉts.
43016004	Per tʉʉ n'awánʉdʉ ko dʉ'ʉn mduna̱'a̱nʉdʉ. Es ko dʉ'ʉn mdúnʉdʉt, net miits xyjamyátstʉdʉts kots mij tʉ nja''anʉʉmʉdʉ. ’Kyajts miits yʉ tya̱a̱dʉ tʉ ndukmʉmadya̱'a̱ktʉ mʉt kodsʉ naty n'ity mʉt miidsʉty.
43016005	Per nʉjxánʉpts jam ma̱ pʉ́nʉts xykyajx, es ni tu'ugʉty miits xykyayajtʉ́wdʉdʉts: “¿Ma̱ mnejxy?”
43016006	Es miits mjotmaymyʉʉdʉty tyam, mʉt ko tʉ n'anʉʉmʉdʉ ko ʉj nʉjxnʉpts.
43016007	Tʉy'a̱jtʉnʉts miits n'anʉʉmʉdʉ ko oy ni'igʉ mʉt miidsʉty kots ʉj nnejxy. Ja'a ko pʉn kyajts ʉj nnejxy, kyaj myina̱'a̱ñ ja Ka̱jxwijpʉ, per kots ʉj nnʉjxnʉt, net nduknigáxtʉt.
43016008	Es ko yʉ'ʉ myínʉt, yʉ'ʉ tyuknijawʉyándʉp ko pyekymyʉʉdʉty pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, es wi'ixʉ ja̱'a̱y oy wye'emy mʉdʉ Dios, es ko Dios pyayo'oy mʉdʉ tʉy'a̱jtʉn.
43016009	Yʉ Ka̱jxwijpʉ yakaampy es ja ja̱'a̱yʉty tnijáwʉdʉt ko pyekymyʉʉt'áttʉ, ja'a ko kyaj xymyʉbʉ́ktʉts,
43016010	es ttuknijawʉya̱'a̱ndʉ wi'ix oy wyʉ'ʉmdʉ mʉdʉ Dios, mʉt ko nʉjxnʉpts ma̱ Dios Teety es kyajts miits xy'ok'ijxnʉdʉt,
43016011	es mʉt ko Dios pyayo'oy tʉy'a̱jtʉn mʉʉt, ja'a ko tʉ yajtuknibʉjta̱a̱gʉ es tyʉydyúnʉdʉt ja mʉjku'ugópk di'ibʉ 'yane'empy pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp.
43016012	’Máyñʉmts miits ngatukmʉmadya̱'a̱ktʉ, per kyajpʉ miits mba̱a̱t xyjaygyúkʉdʉ tyam.
43016013	Per ko myínʉt ja Espíritʉ Santʉ di'ibʉ mʉʉt ja tʉy'a̱jtʉn, yʉ'ʉ mdukni'íxʉdʉp tʉgekyʉ ja tʉy'a̱jtʉn, mʉt ko kyaj jyʉna̱'a̱na̱'a̱ñ mʉt ja kyʉ'ʉm winma̱'a̱ñ. Ja'a myadya̱'a̱gaampy tʉgekyʉ di'ibʉ tʉ tmʉdoy, es mduknijawʉyánʉdʉp di'ibʉ tunán jatánʉp.
43016014	Es yʉ'ʉts xyajmʉj'ixánʉp ʉj, mʉt ko 'yaxa̱jʉyaampy ʉjtsʉ nja'ajʉty es mduknijawʉya̱'a̱nʉdʉ miidsʉty.
43016015	Tʉgekyʉ di'ibʉdsʉ nDeety myʉda̱jtypy, ʉjtsʉ nja'a. Nan pa̱a̱dyʉts njʉnáñ ko yʉ Espíritʉ Santʉ 'yaxá̱jʉp di'ibʉts ʉj nja'a'a̱jtypy es mduknijawʉya̱'a̱nʉdʉ miidsʉty.
43016016	’Ko waanʉ tiempʉ 'yak'ítʉt, kyajts miits xyñaky'íxtʉt. Es ko waanʉ nʉjx 'yity, nétʉts jatʉgok xy'íxtʉt.
43016017	Net nija'ajʉty ja 'yʉxpʉjkpʉty ñayyajtʉʉjʉdʉ: —¿Ti da dʉ'ʉn yʉ tya̱a̱dʉ myadyakypy ko jyʉna'añ ko waanʉ tiempʉ 'yak'ítʉt kyaj nnaky'ijxʉm, es kum'óknʉm n'ijxʉm jatʉgok, es jatu'uk ko jyʉna'añ: “Nʉjxnʉpts ma̱ Dios Teety?”
43016018	¿Ti myadya̱'a̱gaampy mʉt jawaanʉbʉ tiempʉ? Kyaj nmʉwinma̱'a̱ñbyátʉm ti dʉnʉ taadʉ myadyakypy.
43016019	Net ja Jesús t'ijxy ja 'yʉxpʉjkpʉty éxtʉm yajtʉwa̱'a̱nʉdʉ. Net t'anma̱a̱ydyʉ: —Ʉj tʉ n'anʉʉmʉdʉts miits ko waanʉ 'yítʉt kyajts xyñaky'íxtʉt, es óknʉm xy'íxtʉt jatʉgok. ¿Tya̱a̱dʉ dʉ'ʉn mnayyajtʉʉdʉp ak miidsʉty?
43016020	Jantsy tʉy'a̱jtʉn miits n'anʉʉmʉdʉ, ko miits mjʉ'ʉydyʉp es mjotmay'ooktʉp ma̱a̱nʉmʉ naty ja ja̱'a̱y xyonda̱'a̱ktʉ pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp. Per óknʉm yʉ mjotmay jʉmbítʉp xondakʉn.
43016021	Ko ja toxytyʉjk 'yu'ungu'unk tpa̱a̱da̱'a̱ñ, jotmaydyuktʉjkʉp, ja'a mʉt ko tʉ tpa̱a̱ty ja oorʉ ma̱ pyʉka̱'a̱ñʉty. Per óknʉm ko naty tʉ jya'ty naxwiiñ ja u'ungu'unk, ni tkanakyjyamyetsy ja pʉjkʉn di'ibʉ tʉ dyajnáxy mʉt ko xyonda'aky ko tu'ugʉ mixyu'unk tʉ dyajmíñ dyajja̱'ty ya̱ naxwiiñ.
43016022	Es nandʉ'ʉn dʉn miits mjotmay'o'ktʉp tyam, per nniminándʉpts miidsʉty, es net ja m'a̱a̱ mjot xyonda̱'a̱ga̱'a̱ñ tu'ugʉ xondakʉn di'ibʉ kyaj mba̱a̱t ni pʉ́n mgapʉjkxʉdʉ.
43016023	’Es ma̱ tadʉ naty ja xʉʉ, kyajts ti xyñaky'amdówʉt. Jantsy tʉy'a̱jtʉnʉts miits n'anʉʉmʉdʉ ko yʉ nDeedyʉts mmo'oyʉdʉp tʉgekyʉ di'ibʉ m'amdeepy mʉt ko xymyʉbʉ́ktʉts.
43016024	Tyamba̱a̱t miidsʉty kyajnʉm xy'amdowdʉ ni tii mʉt ʉjtskyʉjxm. Amdowdʉ, es xy'axá̱jʉdʉt, es jotkʉda'aky mxonda̱'a̱ktʉt.
43016025	’Tʉts miits nduk'ʉxpʉktʉ tya̱a̱dʉ mʉdʉ ijxpajtʉn. Per mínʉp ja tiempʉ kots miidsʉty wa̱'a̱ts ndukmʉmadya̱'a̱gʉt ja nDeedyʉts.
43016026	Es ma̱ natyʉ tadʉ xʉʉ, miits xy'amdówdʉt ja Dios Teety mʉt ʉjtskyʉjxm. Es kyajts ʉj njatyim'anʉʉmʉdʉts ja nDeedyʉts es mmo'oyʉdʉt di'ibʉ miits m'amdoodʉp,
43016027	mʉt ko yʉ Dios Teety mdsojkʉdʉp, mʉt kots ʉj miits xytsyóktʉts es tʉ xymyʉbʉ́ktʉts kots ʉj ndso'oñʉts ma̱ Dios.
43016028	Ʉj ndso'oñʉts ma̱ ja Dios Teety es nmiiñʉts ya̱ naxwiiñ, es tyam nmastútnʉts ja naxwíñʉdʉ es nnʉjxnʉts jatʉgok ma̱ Dios Teety.
43016029	Net ja 'yʉxpʉjkpʉty 'yanma̱a̱yʉdʉ: —Tyam sitʉy xy'anma̱a̱ydyʉpts tʉy'a̱jtʉn es ni xykyanakyyajtúñ ja ijxpajtʉn.
43016030	Es tyámʉdsʉ net n'ixtʉ ko tʉgekyʉ mij xyñija̱'a̱dya'ay, es kyaj jyatyimtsékyʉty pʉ́n myajtʉ́wʉdʉt, mʉt ko nmʉbʉjktʉpts ko mij tʉ mdsooñ ma̱ Dios.
43016031	Jesús t'adsoodʉ ja 'yʉxpʉjkpʉty: —Pes, ¿tyamʉ net mmʉbʉjktʉp?
43016032	Miimbʉ net ja tiempʉ, es tyamʉ dʉ'ʉn, ko miits m'agakwa̱'xtʉt nidu'uk nidu'uk kʉjknʉ'ʉ kʉjktu'u es xymyastu'uda̱'a̱ndʉts, es nwʉ'ʉma̱'a̱ñʉts naydyu'uk. Per ʉj kyajts nwe'emy naydyu'uk mʉt ko ja nDeedyʉts 'yity mʉt ʉj.
43016033	N'anʉʉmʉdʉ tya̱a̱dʉ es xypya̱a̱ttʉt ja jotkujk'a̱jtʉn mʉt ko ti'igyʉ m'ittʉ mʉt ʉj. Ya̱ naxwiiñ miits m'ayówdʉp, per katʉ mjotmay'ooktʉ, mʉt ko ʉj, tʉts nmʉmada'aky ja mʉjku'ugópk di'ibʉ yajkutujkp pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp.
43017001	Ko tya̱a̱dʉ dʉ'ʉn ja Jesús jyʉna̱a̱nda̱a̱y, net pyat'ijxy tsa̱jpótm es jyʉnáñ: —Tatitu'unk, tʉ net tpa̱a̱ty ja oorʉ. Yajmʉj'ijxʉgʉts ʉj, es ʉjts mij nyajmʉj'íxʉdʉp.
43017002	Pes mijts tʉ xymyo'oyʉts ja kutujkʉn mʉt nidʉgekyʉ ja̱'a̱yʉty es nmo'oyʉdʉts ja jiky'a̱jtʉn winʉ xʉʉ winʉ tiempʉ tʉgekyʉ di'ibʉts mij tʉ xymyo'oy.
43017003	Esʉ tya̱a̱dʉ jiky'a̱jtʉn winʉ xʉʉ winʉ tiempʉ, ja'a yʉ'ʉ ko ja̱'a̱y mij, ti'igyʉ Dios, m'ixy'átʉdʉ es xy'axá̱jʉdʉts ʉj éxtʉm ja Kristʉ es tmʉbʉ́ktʉt ko mij xykyajxʉts ya̱ naxwiiñ.
43017004	Tʉts mij nmʉj'íxy mʉt ko tʉts nguydyuunda̱'a̱y tʉgekyʉ di'ibʉts mij xytyuk'ana'am es ndúnʉdʉts ya̱ naxwiiñ.
43017005	Meegyʉdsʉ net tyam ja mʉj'a̱jtʉn di'ibʉdsʉ naty nmʉda̱jtypy kodsʉ naty n'ity mʉt mij ko naty kyajnʉm ja naxwíñʉdʉ kyojy.
43017006	’Es ja ja̱'a̱yʉty di'ibʉts mij xymyooyʉts ya̱ naxwiiñ, tʉts nduknijáwʉdʉ wi'ixʉ dʉn mij. Mijtsʉ naty mja'a'a̱jtʉp, es xymyooyʉts ʉj mij. Tʉ tpadundʉ ja m'ayuk.
43017007	Ñija̱'a̱dʉp ko mijts tʉ xymyo'oyʉts tʉgekyʉ di'ibʉts ʉj nmʉda̱jtypy,
43017008	mʉt ko ʉj tʉ nmo'oydyʉts ja ayuk di'ibʉts mij xytyukmʉgajxʉ, es yʉ'ʉjʉty 'yaxá̱jʉdʉ es ñija̱'a̱dʉp kots ʉj nmiiñ éxtʉmʉ mGudʉnaabyʉ, esʉts xymyʉbʉktʉ ko mijtsʉts xykyajx ya̱ naxwiiñ.
43017009	’Ʉjts mij n'amdeepy mʉt yʉ'ʉjʉty. Kyajts n'amdoy mʉt pʉ́nʉdyʉ naxwíñʉdʉ ja'a'a̱jtʉdʉp, ja'ayʉ je'eyʉ di'ibʉts mij xymyooy, mʉt ko xyja'ajʉty.
43017010	Tʉgekyʉ di'ibʉts ʉj nja'a'a̱jtypy, mja'ayʉ nandʉ'ʉn, éxtʉm nandʉ'ʉn nja'adsʉ'ʉ di'ibʉ tʉgekyʉ mja'a'a̱jtypy. Es yʉ'ʉjʉty yajnigʉxʉ'kʉdʉp ja nmʉj'a̱jtʉnʉts.
43017011	’Jʉmbijnʉpts tyam ma̱ mijʉn. Kyajts nnaky'ita̱'a̱ñ ya̱ naxwiiñ, per yʉ'ʉjʉty ijttʉp ya̱ naxwiiñ. Tatitu'unk, agʉduk axa̱jtúk mʉt mij ja mmʉk'a̱jtʉn es tun es ti'igyʉ 'yíttʉt ja wyinma̱'a̱ñʉty, éxtʉm ʉdsa̱jtʉm n'ijtʉm ti'igyʉ.
43017012	Kots n'ak'ijty mʉt yʉ'ʉjʉty, tʉts n'agʉdiky n'axa̱jtíky mʉt ja mʉk'a̱jtʉn di'ibʉts mij xymyooy. Es ni tu'uk tʉ kyatʉgoy, ja'ayʉ dʉ'ʉn di'ibʉ naty tʉ tyʉgoy es dʉ'ʉn yajkuydyúnʉt éxtʉm ja mja̱a̱ybyajtʉn jyʉna'añ.
43017013	’Tyámʉts njʉmbitanʉ ma̱ mij. Es dʉ'ʉnʉts yʉ tya̱a̱dʉ njʉna̱'a̱ñ kots n'ak'ity ya̱ naxwiiñ esʉdsʉ n'ʉxpʉjkpʉty xyonda̱'a̱ktʉt mʉt ja xondakʉn di'ibʉts ʉj nmʉda̱jtypy.
43017014	Tʉdsʉ dʉ'ʉn n'anʉʉmʉdʉ di'ibʉts xytyuk'ana'am, es n'ak'anʉʉmʉyándʉpts. Kyaj t'ixa̱'a̱ñ pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, mʉt ko kyaj tyi'igyʉty mʉt ja'ajʉty, dʉ'ʉn éxtʉm kyajts ndi'igyʉty mʉt pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp.
43017015	Kyajts mij n'amdoy es xyajpʉdsʉ́mʉt ya̱ naxwiiñ. Di'ibʉts mij n'amdeepy es m'agʉ'ʉdúk m'axa̱jtúkʉp es kʉdiibʉ ja mʉjku'ugópk myʉmada̱'a̱gʉdʉt.
43017016	Kyaj yʉ'ʉjʉty ja naxwíñʉdʉ winma̱'a̱ñ jya'a'átʉdʉ, dʉ'ʉn éxtʉmts ʉj kyajts ja naxwíñʉdʉ winma̱'a̱ñ xyja'a'áty.
43017017	Yʉ m'ʉxpʉjkʉn ja'a dʉ'ʉn ja tʉy'a̱jtʉn. Es mij mdukkuydyúnʉp yʉ m'ayuk es jyiky'áttʉt éxtʉm mijʉ m'u'unk m'ʉna̱'k.
43017018	Tʉts nduknigexy ja naxwíñʉdʉ ja̱'a̱y, éxtʉmts mij xytyuknigejxy ja ja̱'a̱y ya̱ naxwiiñ.
43017019	Pa̱a̱dyʉts ʉj nnaygyʉyákyʉty tʉgekyʉ es ndúnʉdʉts éxtʉm mij xytsyeky. Es nandʉ'ʉn yʉ'ʉjʉty ñaygyʉyákʉdʉt tʉgekyʉ es xytyúndʉt nandʉ'ʉn éxtʉm mij xytsyeky.
43017020	’Kyajts n'amdoy je'eyʉ mʉt yʉ'ʉjʉty, n'amdeebyʉts nandʉ'ʉn mʉt nidʉgekyʉ di'ibʉts óknʉm xy'axá̱jʉdʉpts éxtʉmʉ Yajnitsókpʉ ko tmʉdówdʉt ja 'yʉxpʉjkʉnʉty ja n'ʉxpʉjkpʉts.
43017021	N'amdeebyʉts es tu'ugʉ wyinma̱'a̱ñ je'eyʉ 'yíttʉt. Tatitu'unk, yajti'igyʉdʉ jyot wyinma̱'a̱ñ nixim niyam, éxtʉm ndi'igyʉ'a̱jtʉm, es dʉ'ʉn ja ja̱'a̱yʉty tʉmʉbʉ́ktʉt ko mijts tʉ xykyexy.
43017022	Tʉts nmo'oy ja mʉj'a̱jtʉn di'ibʉts mij xymyooy es yʉ'ʉjʉty nandʉ'ʉn 'yíttʉt ti'igyʉ, éxtʉm ʉdsa̱jtʉm n'ijtʉm.
43017023	Ʉj n'ítyʉts ti'igyʉ mʉt yʉ'ʉjʉty, es mij m'ity ti'igyʉ mʉt ʉj, es dʉ'ʉn kexy ka'pxy 'yíttʉt ti'igyʉ ja wyinma̱'a̱ñʉty éxtʉm ʉdsa̱jtʉm n'ijtʉm, es dʉ'ʉn ja naxwíñʉdʉ ja̱'a̱yʉty t'íxtʉt kots mij xykyejxy, es ko mij nandʉ'ʉn xytsyoktʉ yʉ n'ʉxpʉjkpʉty éxtʉmts ʉj mij xytsyeky.
43017024	’Tatitu'unk, ndsejpyʉts esʉ n'ʉxpʉjkpʉts nʉjx 'yittʉ ma̱ts ʉj n'ita̱'a̱ñ es t'íxtʉt ja nmʉj'a̱jtʉnʉts di'ibʉts mij xymyooy, mʉt ko tʉts mij xytsyeky extʉ ma̱ kyajnʉmʉ naty ja naxwíñʉdʉ kyojy.
43017025	Tatitu'unk, mdiimpy ja tʉy'a̱jtʉn. Kyaj m'ixy'átʉdʉ pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp. Per ʉj sitʉy n'ixy'ajtypyʉts mij, es yʉ n'ʉxpʉjkpʉts ñija̱'a̱dʉp kots mij xykyejxy.
43017026	Tʉts n'awánʉdʉ éxtʉm mij ja mjot mwinma̱'a̱ñ, es nduk'ijxypyñʉmts, mʉt ko n'ita̱'a̱ñʉts mʉt yʉ'ʉjʉty, es ja mdsojkʉn di'ibʉts mij xymyeepy 'yítʉt nandʉ'ʉn mʉt yʉ'ʉjʉty.
43018001	Ko tya̱a̱dʉ dʉ'ʉn ja Jesús jyʉnáñ, net oj 'yawinnaxtʉ mʉt ja 'yʉxpʉjkpʉty ma̱ ja luga̱a̱r di'ibʉ xyʉ'a̱jtypy Sedrón Nʉwok. Jap tu'ugʉ nʉgam ma̱ 'yityʉ je'xykyépy. Jap ja Jesús tyʉjkʉdʉ mʉt ja 'yʉxpʉjkpʉty.
43018002	Esʉ Juudʉs di'ibʉ naty kyʉyakaampy yʉ Jesús, nan 'yixy'ajtypyʉ natyʉ tadʉ nʉgam, mʉt ko kana̱k okʉ naty tʉ ñaymyúkʉdʉ jap mʉt ja 'yʉxpʉjkpʉty ja Jesús.
43018003	Netʉ Juudʉs jya̱jttʉ nʉgamóty mʉʉt ja maysyolda̱a̱dʉty esʉ polʉsiiʉty di'ibʉ kyajxtʉ ja teedywyindsʉ́nʉty esʉ fariseeʉty. Es tmʉnʉjxtʉ lyamprʉ, tsyinwaty, pujxn esʉ kepy.
43018004	Es kom ja Jesús ñija̱'a̱bʉ naty ti naty jatánʉp, ta tninʉjxtʉ es dyajtʉʉy di'ibʉ naty pajʉdijtʉdʉp: —¿Pʉ́n m'ʉxta̱a̱ydyʉp?
43018005	Net ja'ajʉty 'yadsoojʉdʉ: —Yʉ Jesús nazarenʉ. Jesús 'yadsooy: —Ʉjtsʉ dʉ'ʉn. Juudʉs di'ibʉ naty kʉyakánʉp, tapʉ naty mʉt ja di'ibʉdyʉ naty pajʉdijttʉp ja Jesús.
43018006	Es ko ja Jesús t'anma̱a̱ydyʉ: “Ʉjtsʉ dʉ'ʉn”, net 'yʉxtʉkʉwa̱'ktʉ es kyʉda̱a̱dʉ naxkʉjxy.
43018007	Net ja Jesús jatʉgok dyajtʉʉjʉmbijttʉ: —¿Pʉ́n m'ʉxta̱a̱ydyʉp? Net 'yadsoodʉ: —Yʉ Jesús nazarenʉ.
43018008	Jesús t'anma̱a̱ydyʉ: —Tʉts mij n'anʉʉmʉdʉ ko ʉjtsʉ dʉ'ʉn. Pʉn ʉjts miits xy'ʉxta̱a̱ydyʉp, na'ixtʉ, wa'an tnʉjxtʉ tya̱dʉ nja̱'a̱yʉts.
43018009	Dʉ'ʉn jyʉnáñ ja Jesús es yajkuydyúnʉt di'ibʉ yʉ'ʉ kʉ'ʉm jʉnán: “Tatitu'unk, ni tu'uk tʉ kyatʉgoy di'ibʉts mij xymyooy.”
43018010	Net ja Simonk Peedrʉ tju'ty ja 'yespa̱a̱dʉ es tnibo'tʉ ja 'yaga̱'a̱ñdyátsk tu'uk di'ibʉ xyʉ'a̱jtypy Malkʉ, tyuumbʉ ja teedywyindsʉngópk.
43018011	Esʉ Jesús t'anma̱a̱y ja Peedrʉ: —Pʉjta̱'a̱k jatʉgok yʉ m'espa̱a̱dʉ ma̱ xya'ity. Koonʉmts n'ayówʉt éxtʉm ja Dios Teety tʉ xytyuknibʉjta̱a̱gʉ es ʉj n'ayówʉdʉts.
43018012	Net ja solda̱a̱dʉty es mʉt ja solda̱a̱dʉ windsʉngopk esʉ israelítʉty ja pyolʉsiiʉty tma̱jtstʉ ja Jesús es dyajnʉjxtʉ kʉtsimy.
43018013	Net jayʉjp dyajnʉjxtʉ ma̱ yʉ Anasʉ tyʉjk. Yʉ Anás yʉ'ʉ myʉ't'a̱jtypy ja Kaifás di'ibʉ ma̱ tadʉ jʉmʉjt teedywyindsʉngopk'a̱jtp.
43018014	Tya̱dʉ Kaifás yʉ'ʉ naty tʉ t'ok'anmaabyʉdʉ ja israelítʉty ko waanʉ oy es 'yoogʉt yʉ'ʉyʉ Jesús es kʉdii ko wyindʉgóyʉt ja israelítʉdyʉ ñax kya̱jpn.
43018015	Simonk Peedrʉ es jatu'uk ja ʉxpʉjkpʉ t'akpanʉjxtʉ ja Jesús. Yʉ 'yʉxpʉjkpʉ ixy'a̱jtʉbʉ naty ja teedywyindsʉngópk. Pa̱a̱ty tyʉjkʉ mʉt ja Jesús ma̱ ja tyʉja̱'a̱ ja windsʉ́n.
43018016	Per ja Peedrʉ jap oj wye'emy kemy'agʉ'p. Pa̱a̱ty pyʉdseemy ja ʉxpʉjkpʉ di'ibʉ ixy'a̱jtʉbʉ naty ja teedywyindsʉngópk es oj t'anʉʉmʉ ja kemy'a̱a̱ adʉnaabyʉ es tyʉ́kʉt yʉ Peedrʉ.
43018017	Net ja kemy'a̱a̱ adʉnaabyʉ dyajtʉʉy ja Peedrʉ: —¿Tii kyaj mij m'ʉxpʉjkpʉ'átyʉty nandʉ'ʉnʉ tadʉ ja̱'a̱y? Peedrʉ 'yadsooy: —Kyaj 'yʉjtsʉty.
43018018	Es kom xujxpʉ naty, ja teedywyindsʉngópkʉ tyuumbʉty di'ibʉ jap es ja polʉsiiʉty tʉ natyʉ jʉʉn dyajmʉ́jʉdʉ, es tamʉ naty tanʉ xyamdʉ. Esʉ Peedrʉ nan tapʉ naty mʉʉdʉty ñayyajjokxpʉ́kʉdʉ ma̱ ja jʉʉn.
43018019	Ta ja teedywyindsʉngópk dyajtʉʉdsondáktʉ ja Jesús: —¿Pʉ́nʉty m'ʉxpʉjkpʉ'a̱jtypy es ti dʉnʉ tadʉ di'ibʉ mduk'ʉxpʉjktʉp?
43018020	Jesús t'adsooy: —Ixnide'xyʉts tʉ ngajxy mayjya'ayóty. Taayʉmts nduk'ixtʉ tsa̱jptʉgóty es ma̱ ja Jerusalengʉ myʉj tsa̱jptʉjk, ma̱ ñaymyúkʉdʉ ja israelítʉty. Kyajts ti tʉ ngajxy ayu'udsyʉ.
43018021	¿Ti kots ʉj mij xyajtʉ́y? Yajtʉ́wdʉ di'ibʉ tʉ tmʉdowdʉ n'ʉxpʉjkʉnʉts, es yʉ'ʉ m'awánʉdʉp tits ʉj tʉ ngajxy. Yʉ'ʉjʉty yajxón tnijáwʉdʉ wi'ixʉts tʉ nya'ʉxpeky.
43018022	Ko Jesús jyʉna̱a̱nda̱a̱y dʉ'ʉn, net ja tsa̱jptʉjk polʉsiiʉty tu'uk di'ibʉ naty jap twimbojtse'ky ja Jesús es t'anma̱a̱y: —¿Ti ko dʉ'ʉn xy'adsoy yʉ teedywyindsʉngópk?
43018023	Jesús 'yadsoojʉ: —Pʉn tʉts nga̱jxtʉgóy, tuk'ixtʉ wi'ix tsoodsʉ dʉ'ʉn tʉ nga̱jxtʉgóy. Es pʉn tʉy'a̱jtʉnʉts ngajxy, ¿ti kots mij xykyoxy?
43018024	Net ja Anás tkajxna̱jxy ja Jesús kʉtsimy ma̱ ja Kaifás, teedywyindsʉngópk.
43018025	Ja Simonk Peedrʉ ñayyajjokxpékyʉdyʉ naty ma̱ ja jʉʉn, es 'yanma̱a̱yʉdʉ: —¿Ti kyaj mij m'ʉxpʉjkpʉ'átyʉdyʉ tya̱dʉ ja̱'a̱y? Ta ja Peedrʉ t'ʉxtijy, jyʉnáñ: —Kyaj 'yʉjtsʉty.
43018026	Net jatʉgok yajtʉʉjʉ ja teedywyindsʉngópkʉ tyuumbʉ, pyamʉgu'ugʉ di'ibʉ Peedrʉ naty tʉ ttatskpo'ttu'uty: —¿Tii kyajts mij n'ijxy jap nʉgamóty mʉt yʉ'ʉ?
43018027	Peedrʉ t'ʉxtijy jatʉgok ja Jesús, es netyʉ ja tʉgaak 'yʉʉy.
43018028	Net tmʉdso'ondʉ ja Jesús ma̱ ja Kaifasʉ tyʉjk es tmʉnʉjxtʉ ma̱ gobernadoorʉ pyalasyʉ. Es kom xʉʉñdyáknʉbʉ naty, ja israelítʉty kyaj tyʉjkʉdʉ ma̱ ja palasyʉ, mʉt ko éxtʉm ja kyostúmbrʉty tmʉdattʉ, pʉn tʉjkʉp, kyaj mba̱a̱t 'ya'ux'aty ma̱ ja paskʉ.
43018029	Pa̱a̱ty ja Pilatʉ pyʉdseemy es oj tmʉga̱jxtʉ: —¿Wi'ix tsoo tya̱dʉ ja̱'a̱y xyñi'ʉʉnʉdʉ?
43018030	Net ja'ajʉty 'yadsoodʉ: —Kooxyʉp kyayʉ'ʉjʉty tu'ugʉ axʉk ja̱'a̱y, kyajxyʉpts mij tʉ ndukkʉdʉ́kʉdʉ.
43018031	Net ja Pilatʉ jyʉnáñ: —Yajnʉjxtʉ miidsʉty, es payo'oydyʉ éxtʉm miits ja mgʉ'ʉm ana'amʉn. Ja israelítʉty 'yadsoodʉ: —Per ʉʉdsʉty, israelítʉty, kyajts nmʉdattʉ kutujkʉn es nya'ooktʉdʉts pʉ́n.
43018032	Es dʉ'ʉn yajkuydyuuñ éxtʉm ja Jesusʉ naty tʉ jyʉna'añ wi'ixʉ naty 'yooga̱'a̱ñ.
43018033	Pilatʉ tyʉjkʉ jatʉgok ma̱ ja palasyʉ es tmʉjwooy ja Jesús es dyajtʉʉy: —¿Ti mijtsʉ dʉ'ʉn ja israelitʉ ryey?
43018034	Jesús 'yadsooy: —¿Taadʉ mij myajtiipy mʉt ja mgʉ'ʉm winma̱'a̱ñ, o mʉt ko wiinkpʉty tʉ mdukmʉmadya̱'a̱gʉdʉ?
43018035	Pilatʉ t'adsooy ja Jesús: —¿Wa'andsʉ da ʉj n'israelítʉty? Yʉ mja̱'a̱yʉty es yʉ teedywyindsʉ́nʉty, ja'ats ʉj tʉ xytyukkʉdʉ́kʉdʉ mij. ¿Ti mij tʉ xytyuundʉgóy?
43018036	Net ja Jesús t'adsooy: —Kyajts ʉj nyajkutíky éxtʉm ja naxwíñʉdʉ ja̱'a̱y ja ryéyʉty. Kooxyʉpts ʉj n'ok'yajkutíky ma̱ tya̱dʉ naxwíñʉdʉ ja̱'a̱y, yʉ nja̱'a̱yʉdyʉts tʉʉxyʉp tsyiptundʉ es kyajxyʉpts tʉ xymyatstʉ ja israelítʉty. Per kyajts ʉj nréyʉty éxtʉmʉ naxwíñʉdʉ ja̱'a̱yʉdyʉ ryey.
43018037	Net ja Pilatʉ 'yadsoojʉ: —Pes, ¿mijtsʉ dʉ'ʉn rey? Jesús 'yadsooy: —Ʉjtsʉ dʉ'ʉn rey, éxtʉm mij mjʉna̱'a̱ñ. Pa̱a̱dyʉts tʉ nmiñ naxwiiñ esʉts n'anʉʉmʉt ja ja̱'a̱yʉty di'ibʉ dʉn tʉy'a̱jtʉn. Nidʉgekyʉ di'ibʉ tsyojktʉp ja tʉy'a̱jtʉn, myʉdoodʉp yʉ'ʉjʉty di'ibʉts ʉj ngajxypy.
43018038	Ta Pilatʉ 'yadsooy: —¿Pʉ́n mba̱a̱t tnijawʉ di'ibʉ dʉn tʉy'a̱jtʉn? Ko Pilatʉ dyajtʉʉda̱a̱yʉ tya̱a̱dʉ, ta pyʉdseemy jatʉgok es oj tmʉgajxy ja israelítʉty, es t'anma̱a̱y: —Ʉj kyajts ti pyojpʉ nbatʉ tya̱dʉ ja̱'a̱y.
43018039	Per dʉ'ʉñʉm jaayʉm yajtúñ tu'uk tu'ugʉ paskʉ xʉʉ yajnasmátsʉ tu'ugʉ tsimyjya'ay di'ibʉ miits mjʉnándʉp. ¿Pes mdsojktʉp es nnasmátsʉdʉts ja mrey?
43018040	Net jatʉgok yaxkaktʉ: —¡Taadʉ kyaj! ¡Nasmatsʉ Barrabás! Yʉ tya̱dʉ Barrabás yʉ'ʉ naty tʉ tnibʉde'eky ja yajkutujkpʉ.
43019001	Net ja Pilatʉ tni'ana'amʉ es ja Jesús yajwópʉt.
43019002	Ja solda̱a̱dʉty txʉgajttʉ ja apyñ éxtʉm tu'ugʉ koronʉ es tpʉjtákʉdʉ kyʉba̱jkkʉjxm es ttukpʉjtáktʉ tu'ugʉ tsu'unk wit.
43019003	Ta tmʉwingoondʉ es t'anʉʉmʉdʉ: —¡Mʉj kʉjxm mij israelítʉdyʉ ryey! Es ta twimbojtsʉ'ktʉ.
43019004	Pilatʉ pyʉdseemy jatʉgok es t'anma̱a̱ydyʉ ja israelítʉty: —¡Ok'ixtʉ! Tya̱a̱ts nyajpʉdsémy ya̱a̱ es xy'íxtʉt ko kyajts ni ti pyojpʉ ngapatʉ.
43019005	Ta Jesús pyʉdseemy mʉt ja 'yapyñgyoronʉ ma̱ ja kyʉba̱jk es mʉt ja tsyu'unk wit. Net ja Pilatʉ t'anma̱a̱ydyʉ ja israelítʉty: —¡Tya̱a̱ net ja tya̱dʉ yedyʉjk!
43019006	Ko t'ijxtʉ ja teedywyindsʉ́nʉty es ja polʉsiiʉty, ta yaxkaktʉ: —¡Yajkruuzpát! ¡Yajkruuzpát! Pilatʉ jyʉnáñ: —Pes yajnʉjxtʉ miidsʉty, mʉt ko ʉj kyajts nbatʉ pyekyʉ tya̱dʉ yedyʉjk.
43019007	Es ja israelítʉty t'adsoodʉ ja Pilatʉ: —Ʉʉdsʉty nmʉda̱jttʉpts tu'ugʉ ana'amʉn es 'yoogʉt éxtʉmʉ tya̱a̱dʉ, mʉt ko ñaybyʉjta'agyʉty Diosʉ 'yU'unk.
43019008	Ko tya̱a̱dʉ Pilatʉ tmʉdooy, net tsyʉ'kʉ ni'igʉ.
43019009	Ta tyʉjkʉ jatʉgok ma̱ ja palasyʉ es dyajtʉʉy ja Jesús: —¿Ma̱ mij mdsooñ? Perʉ Jesús kyaj 'yadsoojʉmbijtʉ ni wi'ix.
43019010	Net ja Pilatʉ jyʉnáñ: —¿Ʉj mij kyajts xy'adsowa̱'a̱ñ? ¿Kyaj xyñijawʉ ko ʉj nmʉda̱jtypyʉts ja kutujkʉn es nyajkruuzpátʉt, es nan nmʉda̱jtypyʉts yʉ kutujkʉn es nnasmátsʉt?
43019011	Jesús 'yadsooy: —Ni ti kutujkʉnxyʉp mij xykyamʉdaty mʉt ʉj kooxyʉp ja Dios tʉ mgamo'oyʉty. Pa̱a̱ty di'ibʉts ʉj tʉ xykyʉyaky ma̱ mij, yʉ'ʉ ni'igʉ myʉda̱jtypy ja peky es kʉdiinʉm mij.
43019012	Net ja Pilatʉ tja'ʉxta̱a̱y ja winma̱'a̱ñ es tnasmatsʉyáñ ja Jesús, per ja israelítʉty myʉyaxkákʉdʉ: —¡Pʉn mnasma̱jtsʉp, kyaj mʉʉt mnaymyáyʉty yʉ yajkutujkpʉ kopk! ¡Oytyim pʉ́nʉty di'ibʉ naybyʉjtákʉp éxtʉmʉ rey, yʉ'ʉ ja yajkutujkpʉ kopkʉ myʉdsip!
43019013	Net ja Pilatʉ, ko tmʉdooyʉ tya̱a̱dʉ, tni'ana'amʉ es pyʉdsʉ́mʉt ja Jesús. Ta Pilatʉ nandʉ'ʉn pyʉdseemy es ñaxwe'tsy ma̱ yajkutíky, ma̱ ja luga̱a̱r di'ibʉ ja ebreeʉ tyukxʉ'a̱jtʉ Gabata, es 'yayukwimbʉdsemy Tsa̱a̱ Winwa̱a̱bʉ.
43019014	Es éxtʉm kijkyxyʉʉ ma̱ ja paskʉ xʉʉ, net ja Pilatʉ t'anma̱a̱ydyʉ ja israelítʉty: —¡Tya̱a̱ net ja mrey!
43019015	Per ja'ajʉty 'yadsoodʉ mʉk: —¡Wa'an t'eeky! ¡Wa'an t'eeky! ¡Yajkruuzpát! Ta Pilatʉ jyʉnáñ: —¿Tii ʉjts nyajkruuzpátʉp ja mrey? Per ja teedywyindsʉ́nʉty 'yadsoodʉ mʉk: —Ʉʉdsʉty kyajts nmʉdattʉ wiinkpʉ rey, yʉ'ʉyʉ dʉ'ʉnʉ yajkutujkpʉ kopk.
43019016	Es mʉdʉ tya̱a̱dʉ Pilatʉ ttukkʉdʉjkʉdʉ ja israelítʉty es ja Jesús kyruuzpátʉt. Net ja solda̱a̱dʉty oj myʉnʉjxʉdʉ.
43019017	Ta Jesús pyʉdseemy mʉt ja kyruuz es ñejxy ma̱ ja luga̱a̱r di'ibʉ xyʉ'a̱jtypy Kalaveerʉ, di'ibʉ ebreeʉ ja̱'a̱yʉty tyukxʉ'a̱jttʉp Gólgotʉ.
43019018	Jap dyajkruuzpajttʉ mʉt nimajtskʉ wiingátypyʉ ja̱'a̱y, tu'uk ana̱jñdsyoo es jatu'uk aga̱'a̱ñdsyoo es ja Jesús kujk'ám.
43019019	Pilatʉ tni'ana'amʉ tu'ugʉ ja̱a̱ybyajtʉn yajkʉxja̱'a̱yʉt Jesús kyʉbajky di'ibʉ jʉna̱a̱mp: “Jesús nazarenʉ, yʉ israelítʉdyʉ ryey.”
43019020	May ja israelítʉty t'ijxtʉ ja ja̱a̱ybyajtʉn es tka̱jxtʉ, ja'a ko myʉwingón ja Jerusalengʉ tadʉ luga̱a̱r ma̱ dyajkruuzpajttʉ Jesús, es ja ja̱a̱ybyajtʉn kana̱k naxʉ naty tʉ tkʉxja̱'a̱ydyʉ, dʉ'ʉn ja ebreeʉ, grieegʉ esʉ latín.
43019021	Pa̱a̱ty ja teedywyindsʉ́nʉty t'anma̱a̱ydyʉ Pilatʉ: —Katʉ xykyʉxja̱'a̱y israelítʉdyʉ ryey. Kʉxja̱'a̱y tʉgatsy. Pʉjta̱'a̱k ko jyʉnáñ ko yʉ'ʉ israelítʉdyʉ ryey.
43019022	Per ja Pilatʉ t'adsoodʉ: —Di'ibʉts tʉ ngʉxja̱'a̱y, dʉ'ʉn wyʉ'ʉmʉt.
43019023	Ko ja solda̱a̱dʉtʉjkʉty dyajkruuzpajtta̱a̱ydyʉ ja Jesús, ta ja wyit dyajwa̱'xʉdʉ taxk peky kʉjktu'uk. Per ja kyapʉ kyaj xyuymyíkyʉty, dʉ'ʉñʉ je'eyʉ ti'igyʉ kyojyʉty.
43019024	Ja solda̱a̱dʉty ñayjyʉnánʉdʉ: —Kyaj ngʉ'tswa̱'xʉm yʉ tya̱dʉ wit. Nik net n'oktu'unʉm tu'ugʉ rifʉ es pʉ́n myʉda̱jtypy ja swertʉ, yʉ'ʉ yajnʉjxʉp. Tya̱a̱dʉ dʉ'ʉn tyuun jya̱jtʉ es yajkuydyúnʉt ja Diosʉ jyaaybyajtʉn ma̱ jyʉna'añ: “Dyajwa̱'xtʉts ja nwit ma̱ ja'ajʉty, es trifʉtundʉ mʉt ja ngápʉts.” Es dʉ'ʉn ttuundʉ ja solda̱a̱dʉty.
43019025	Ma̱ ja Jesusʉ kyruuz tamʉ naty ja tya̱a̱gu'unk, ja tya̱a̱gu'ungʉ myʉga'ax, Mariiʉ ja ñʉdo'oxyʉ Kleofʉs, esʉ Mariiʉ Magdalenʉ.
43019026	Ko Jesús t'ijxy ja tya̱a̱gu'unk tyanʉ mʉt ja 'yʉxpʉjkpʉ di'ibʉ Jesús ni'igʉ tsyojk, net ja Jesús t'anma̱a̱y ja tya̱a̱gu'unk: —Nanitu'unk, tya̱a̱ net ja mma̱a̱nk.
43019027	Net t'anma̱a̱y ja 'yʉxpʉjkpʉ: —Ta net ja mda̱a̱gu'unk. Net ja 'yʉxpʉjkpʉ t'axa̱jʉ ma̱ ja tyʉjk.
43019028	Ko natyʉ tya̱a̱dʉ dʉ'ʉn tʉ tyuñ tʉ jyátyʉty, Jesús ñija̱'a̱bʉ naty ko tʉgekyʉ tʉ yajkuydyúñ, es tkuydyúnʉt éxtʉm ja Diosʉ jyaaybyajtʉn, ta jyʉnáñ: —Tʉ́tsʉpts.
43019029	Japʉ naty tuk jarrʉ xun vinʉ. Net dyajxo'ktʉ tu'uk yuunkpʉnaanʉ es tpʉjtáktʉ ma̱ tu'ugʉ mats jʉjpu'unk es ttuk'adíjʉdʉ.
43019030	Jesús tmi'ky ja xun vinʉ. Net jyʉnáñ: —Tʉ net tʉgekyʉ yajkuydyuunda̱'a̱y. Net wyindaknʉ es oj 'yo'knʉ.
43019031	Pyátnʉbʉ naty ja paskʉ xʉʉ, es ja israelítʉty kyaj ttsoktʉ es ja ñini'xʉty wyʉ'ʉmʉt kruuzkʉjxy ma̱ ja po'xʉnxʉʉ, ja'a ko nʉgoo 'yokmʉjxʉ'a̱jnʉ. Pa̱a̱ty mʉdʉ tya̱a̱dʉ t'anma̱a̱ydyʉ ja Pilatʉ es tni'ana'amʉt es nʉjx yajtekytyʉjtʉ di'ibʉ jam kruuzkʉjxy es pojʉn 'yooktʉt es dyajjʉnákʉt ja ñini'x kruuzkʉjxy.
43019032	Net ja solda̱a̱dʉtʉjkʉty oj ñʉjxtʉ es ttʉ́jʉdʉ ja tyeky ja nimajtskpʉ di'ibʉ Jesusʉ naty mʉʉt 'yity kruuzkʉjxy.
43019033	Per ko twinguwa̱'kʉdʉ ja Jesús, ta t'ijxtʉ ko tʉ naty 'yo'knʉ. Pa̱a̱ty kyaj oj ttʉ́jʉdʉ ja tyeky.
43019034	Es oy tja'ijxtʉ dʉ'ʉn, tu'ugʉ solda̱a̱dʉ ja lyanzʉ ttukka̱a̱tsymyʉgu'umʉ ja Jesús. Ta ja ñe'pyñ pyʉdseemy es nandʉ'ʉn pyʉdseemy éxtʉm jyawʉ nʉʉ.
43019035	Tʉts ʉj yʉ'ʉ n'ixy, es tʉy'a̱jtʉnts njʉna̱'a̱ñ es ʉj nnija̱'a̱bʉts ko tʉy'a̱jtʉn di'ibʉts ngajxypy es ngʉxja̱'a̱yʉts es miidsʉty nandʉ'ʉn xymyʉbʉ́ktʉt.
43019036	Tya̱a̱dʉ dʉ'ʉn tyuun jya̱jtʉ es yajkuydyúnʉt éxtʉm ja Diosʉ jyaaybyajtʉn jyʉna'añ: “Kyaj ttʉ́jʉdʉ ni tu'ugʉ pya̱jk.”
43019037	Es jatuk pekyʉ ja̱a̱ybyajtʉn jyʉna'añ: “'Yíxtʉp ja di'ibʉ lanzʉ tukka̱a̱tsymyʉgu'umʉ.”
43019038	Ko tya̱a̱dʉ dʉ'ʉn jya̱jtʉ, Josee di'ibʉ kuga̱jpn'a̱jtp Arimateeʉ es pyanejxypy ja Jesús, oy ayu'udsyʉ mʉt ko ttsʉ'ʉgʉ ja teedywyindsʉ́nʉty, ta yʉ'ʉ t'amdooy ja kutujkʉn ma̱ Pilatʉ es dyajnʉjxa̱'a̱ñ ja Jesusʉ ñini'x. Pilatʉ dyajky ja kutujkʉn. Ta Josee tmʉnejxy ja Jesusʉ ñini'x.
43019039	Nandʉ'ʉnʉ Nikodemʉ di'ibʉ tʉʉyʉp oj tmʉgajxy ja Jesús koots, tmʉnejxy i'px ma̱jk kilʉ ja pa̱'a̱k xu'kpʉ di'ibʉ ya'o'oyʉdʉp mʉdʉ mirrʉ kepy esʉ alwes a̱a̱y.
43019040	Es dʉ'ʉn ja Josee es ja Nikodemʉ t'axá̱jʉdʉ ja Jesusʉ ñini'x. Ta ttuknipijttʉ tu'ugʉ mantʉ wit mʉt ja pa̱'a̱k xu'kpʉ, éxtʉm ja israelítʉty jaayʉm ttundʉ ko dyajnaxtʉ́kʉdʉ o'kpʉty.
43019041	Ma̱ tadʉ luga̱a̱r ma̱ dyajkruuzpajttʉ Jesús, japʉ naty wingón tu'ugʉ nʉgam, es ma̱ tadʉ nʉgam japʉ naty tu'ugʉ o'kpʉ jut jembyʉ ma̱ kyajnʉm pʉ́n o'kpʉ ñaxtʉkʉ.
43019042	Jap tpʉjtáktʉ ja Jesusʉ ñini'x, mʉt ko tadʉ o'kpʉ jut wingonʉ naty es mʉt ko tsyonda̱'a̱gánʉbʉ naty ja israelítʉty ja myʉj xʉʉ.
43020001	Domingʉ, ni nganay'ʉxka̱jpʉmnʉm, Mariiʉ Magdalenʉ oj ñejxy ma̱ naty tʉ ñaxtʉkʉ Jesús. Es ko jyajty jam, net t'ijxy ko ja tsa̱a̱ di'ibʉ naty 'yagʉ'ʉy'ajtypy ja jut, kyaj ñakydyʉ'ʉnʉty éxtʉm yajpʉjtáky.
43020002	Net jyʉmbijty pʉye'egyʉ es oj ñejxy ma̱ Simonk Peedrʉ es ja ʉxpʉjkpʉ di'ibʉ Jesús ni'igʉ jyantsytsyojk, es t'anma̱a̱ydyʉ: —¡Tʉ dyajpʉdsʉ́mdʉ ja Nindsʉn'a̱jtʉm ja ñini'x es kyaj nnija̱'a̱m ma̱a̱ dʉn tʉ tpʉjta̱'a̱ktʉ!
43020003	Net ja Peedrʉ es jatu'uk ja ʉxpʉjkpʉ tsyo'ondʉ es oj ñʉjxtʉ ma̱ ja jut a̱a̱.
43020004	Nimajtsk tsyo'ondʉ pʉye'egyʉ, per jatu'uk ja ʉxpʉjkpʉ waanʉ mʉk pyʉye'eky kʉdiinʉm ja Peedrʉ es ja'a jawyiin ja̱jt.
43020005	Ta kyu'ijxʉ jap jutoty, es t'ijxy ja wit di'ibʉ ja Jesús tʉ naty yajtuk'abíty, per kyaj tyʉjkʉ.
43020006	Oknʉmʉ Simonk Peedrʉ pyaja̱jtʉ, es ja'a tʉjkʉ jap jutoty es t'ijxy ja wit,
43020007	es nan 'yijx ko ja payʉ di'ibʉ yajtukkupijt ja Jesús ja kyʉba̱jk, kyaj naty ti'igyʉ 'yity mʉt ja di'ibʉ yajtuk'abijt ja Jesusʉ ñini'x.
43020008	Net jatu'uk ja ʉxpʉjkpʉ di'ibʉ ja̱jt jawyiin ma̱ jut, nandʉ'ʉn tyʉjkʉ jap jutoty es t'ijxy éxtʉmʉ naty tʉ jyátyʉty. Ta tmʉbejky ko Jesusʉ naty tʉ jyikypyeky.
43020009	Pes kyajnʉmʉ naty tjaygyúkʉdʉ éxtʉm ja Diosʉ jyaaybyajtʉn jyʉna'añ ko yʉ'ʉ jikypyʉka̱a̱mp jatʉgok.
43020010	Netʉ tadʉ 'yʉxpʉjkpʉty ñʉjxnʉdʉ ma̱ ja tyʉjk.
43020011	Per ja Mariiʉ ko jyajty jatʉgok, net wye'emy jap jut agʉ'p jyʉ'ʉy. Jiibyʉ naty ko kyu'ijxʉ jap jutoty.
43020012	Ta t'ijxy majtskʉ anklʉs, ak poobʉ wyit, 'yu'uñʉdʉ ma̱ naty ja Jesusʉ ñini'x tʉ yajpʉjta'aky. Tu'ugʉ naty 'yu'uñʉ kyʉbajky ja Jesús es jatu'uk tyeky ʉx'am.
43020013	Net ja Mariiʉ yajtʉʉjʉdʉ ja anklʉs: —¿Ti ko mjʉ'ʉy? Ta Mariiʉ 'yadsooy: —Mʉt ko tʉ dyajnʉjxtʉ ja nWindsʉ́nʉdsʉ ñini'x, es kyajts nnijawʉ ma̱ tʉ tpʉjta̱'a̱ktʉ.
43020014	Je'eyʉnʉmʉ naty dʉ'ʉn jyʉna'añ ko 'yijxʉmbijty. Net t'ijxy ja Jesús, per ja'a kyaj tnijawʉ pʉn ja'a dʉ'ʉn ja Jesús,
43020015	ja'a dʉn ttijy ja nʉgam'ijxpʉ. Net ja Jesús yajtʉʉjʉ: —¿Ti ko mjʉ'ʉy? ¿Pʉ́n m'ʉxtaapy? Ja Mariiʉ 'yadsooy: —Windsʉ́n, pʉn mij tʉ xymyʉnejxy ja o'kpʉ ñini'x, anmaagyʉts ma̱ tʉ xypyʉjta'aky esʉts ʉj nyajnʉjxʉt.
43020016	Net ja Jesús t'anma̱a̱y: —¡Mariiʉ! Ja Mariiʉ wya̱'kʉmbijty es t'anma̱a̱y mʉt ja ebreeʉ ayuk: —¡Raboni (di'ibʉ ayuk wimbʉdsʉʉmp Ya'ʉxpʉjkpʉ)!
43020017	Net ja Jesús t'anma̱a̱y ja Mariiʉ: —Nasma̱jtsʉgʉts, ja'a ko kyajnʉmts nbatʉkʉ ma̱dsʉ nDeedyʉn. Per nʉjx anʉʉmʉdʉ nmʉgu'ugʉty ko ʉj patʉjkʉnʉpts ma̱dsʉ nDeety di'ibʉ miidsʉty nandʉ'ʉn mDeety'a̱jttʉp, ʉjtsʉ nDios es miidsʉty ja mDios.
43020018	Net ja Mariiʉ Magdalenʉ oj ñejxy ma̱ ja Jesusʉ 'yʉxpʉjkpʉty es t'awa̱'a̱nʉdʉ ko tʉ t'ixy ja Jesús es ko yʉ'ʉ naty tʉ 'yanʉ'ʉmxʉdyʉ dʉ'ʉn.
43020019	Nan ja xʉʉ domingʉ koots, ja ʉxpʉjkpʉty tʉ naty ñaymyujkta̱'a̱yʉdʉ ni'aga̱jy tʉgoty mʉt ko ttsʉ'ʉgʉdʉ teedywyindsʉ́nʉty. Netʉ Jesús tyʉjkʉ es ñaybyʉjtákʉ kujk'ám. Ta kya̱jxpo'xʉdʉ es 'yanma̱a̱yʉdʉ: —Jotkujk'áttʉ miidsʉty.
43020020	Ko Jesusʉ dʉ'ʉn jyʉna̱a̱nda̱a̱y, net ttuk'ijxtʉ ja kyʉ'ʉ ma̱ tʉ tyʉkʉ ja kla̱a̱vʉs es ja kyaatsy ma̱ tʉ yajtukkímy ja lanzʉ. Es ja 'yʉxpʉjkpʉty jyantsyxyondaktʉ ko t'ixtʉ ja Nindsʉn'a̱jtʉm.
43020021	Netʉ Jesús jyʉnáñ jatʉgok: —Jotkujk'áttʉ miidsʉty. Ʉj ngajxtʉpts miidsʉty, dʉ'ʉn éxtʉmts ʉj ja nDeedyʉts xykyejxy.
43020022	Net tnaspixʉ poju'unk ma̱ ja 'yʉxpʉjkpʉty, es t'anma̱a̱ydyʉ: —Axá̱jʉdʉ ja Espíritʉ Santʉ.
43020023	Pʉ́n mbojpʉma'xtʉp, me'xy wyʉ'ʉmʉt; es pʉ́n kyaj mbojpʉma'xtʉ, nan kyaj me'xy wyʉ'ʉmʉt.
43020024	Esʉ Tomás, tu'ugʉ Jesusʉ 'yʉxpʉjkpʉ di'ibʉ tyijtʉp Xeeñu'unk, kyajʉ naty jap ko myiiñ yʉ Jesús.
43020025	Net ja myʉgu'ugʉty 'yanma̱a̱yʉdʉ: —Tʉts n'ixtʉ ja Nindsʉn'a̱jtʉm. Per ja Tomás 'yadsooy: —Pʉn kyajts n'ixy ja kyʉ'ʉ ma̱ tʉ tsyayuty ma̱ ja kla̱a̱vʉs tʉ tyʉkʉ, es ngudíjʉdsʉ ngʉwa'xypy ma̱ ja kla̱a̱vʉs tʉ tyʉkʉ, es ngudíjʉdsʉ ngʉwa'xypy ma̱ ja kyaatsy tʉ tsyayuty, kyajts nmʉbʉ́kʉt.
43020026	Kyumduktujk xʉʉbʉ naty ñaymyúkʉdʉ ja ʉxpʉjkpʉty jatʉgok. Tapʉ naty ja Tomás. Oyʉ naty 'yaga̱jyʉty ja tʉjk, Jesús tʉjkʉ es ñaybyʉjtákʉ kujk'a̱a̱y es tka̱jxpe'xy ja 'yʉxpʉjkpʉty, oj t'anʉʉmʉdʉ: —Jotkujk'áttʉ miidsʉty.
43020027	Netʉ Tomás t'anma̱a̱y: —Tomás, kudijʉ mgʉwa'xypy ma̱dsʉ ngʉ'ʉ tsyayujty mʉt ja kla̱a̱vʉs, es pʉjta̱'a̱k ja mgʉ'ʉ ma̱ tsyayujty ja nga̱a̱dsyʉts mʉt ja lanzʉ. ¡Kyaj xykyamʉbʉ́kʉt, mʉbʉk!
43020028	Net ja Tomás 'yadsooy: —Windsʉ́n, mij nDios'a̱jtypy.
43020029	Jesús 'yadsoojʉ: —Tomás, mmʉbejkypy tyam mʉt ko tʉts mij xy'ixy. Kuni'xy di'ibʉts xymyʉbʉjktʉp óyʉdsʉ naty xykya'ixtʉ.
43020030	Ni'igʉ may ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Jesús tyuun 'yʉxpʉjkpʉtʉjk wyinduuyʉty di'ibʉts kyaj ngʉxja̱a̱y ma̱ tya̱dʉ neky.
43020031	Perʉ tya̱a̱dʉdsʉ dʉ'ʉn tʉ ngʉxja̱'a̱y ya̱a̱ es miits xymyʉbʉ́ktʉt ko yʉ Jesús yʉ'ʉ dʉ'ʉn ja Kristʉ, Diosʉ 'yU'unk, es ko xymyʉbʉ́ktʉt, mmʉdáttʉp ja jiky'a̱jtʉn winʉ xʉʉ winʉ tiempʉ.
43021001	Oknʉm kyʉxe'ky ja Jesús jatʉgok ma̱ 'yʉxpʉjkpʉty ma̱ ja Tibeeryʉs Myejyñbya̱'a̱, Galileeʉ it. Es dʉ'ʉn ya'ijxy:
43021002	Tukmukʉ naty jam ja Simonk Peedrʉ esʉ Tomás di'ibʉ tyijtʉp Xeeñu'unk, Natanael di'ibʉ kuga̱jpn Kanaa, Galileeʉ ña̱a̱xóty, ja 'yʉna̱'kʉty ja Zebedeeʉ es janimajtskpʉ wiinkpʉ 'yʉxpʉjkpʉ Jesús.
43021003	Simonk Peedrʉ t'anma̱a̱ydyʉ yʉ'ʉjʉty: —Nejts n'ok'a̱jkxmátsy. Ta 'yadsoodʉ: —Nʉjxándʉpts ʉʉdsʉty nandʉ'ʉn mʉt mij. Ta ñʉjxtʉ ma̱ tu'ugʉ barkʉ. Es tu'ugʉ tsu'um ñajxy, kyaj ni tu'uk tkama̱jtstʉ ja a̱jkx.
43021004	Xʉʉñdyáknʉbʉ naty ko Jesús kyʉxe'ky mejyñbyʉ'a̱a̱y, per ja 'yʉxpʉjkpʉty kyaj tnijáwʉdʉ pʉ́n ja'a dʉn ja Jesús.
43021005	Net ja Jesús dyajtʉʉdʉ: —Mʉgu'ugʉty, ¿tʉ xymyatstʉ oynʉ'ʉnʉn? Es ja'ajʉty 'yadsoodʉ: —Ni nʉ'ʉn.
43021006	Net ja Jesús t'anma̱a̱ydyʉ: —Kujʉbípʉdʉ ja m'a̱jkxma̱jtsn aga̱'a̱ñdsyoo ma̱ yʉ barkʉ, es m'a̱jkxmátstʉt. Ta tkujʉbijpʉdʉ, es óknʉm kyaj mba̱a̱t t'okju'tnʉdʉ ja 'ya̱jkxma̱jtsn jap nʉjoty, mʉt ko mayʉ naty ja a̱jkx tʉ tyʉkʉ.
43021007	Net ja ʉxpʉjkpʉ di'ibʉ Jesús jyantsytsyejpy, t'anma̱a̱y ja Peedrʉ: —¡Ja'a tya̱a̱dʉ ja Nindsʉn'a̱jtʉm! Ko tmʉdooda̱a̱y ja Simonk Peedrʉ ko jya'ajʉty ja Nindsʉn'a̱jtʉm, ta jatʉgok ttuktʉjkʉ ja ñikʉjxyʉdʉ wit di'ibʉ naty tʉ tjeñ. Ta kyupujpna̱jxy nʉjoty es ñejxy mejyñbyʉ'ám ma̱ ja Jesusʉ naty.
43021008	Es ja myʉgu'ugʉty jya̱jttʉ mejyñbyʉ'ám mʉt ja byarkʉ es mʉdʉ 'ya̱jkxma̱jtsn tpawits tpajʉdottʉ, mʉt ko ujtsʉ naty mʉt ja a̱jkx. Wingonʉ naty ma̱ ja 'ya̱jkxmátstʉ éxtʉm mʉgo'px metrʉn.
43021009	Ko wyindʉ'ʉtspʉdsʉʉmdʉ, net tpattʉ jʉʉnu'unk di'ibʉ ja Jesús tʉ dyajmʉ́jʉ naty es ttsa̱a̱y tu'ugʉ a̱jkx, es tamʉ naty nandʉ'ʉnʉ tsa̱jkaaky.
43021010	Net ja Jesús t'anma̱a̱ydyʉ: —Yajmíndʉ majtsk tʉgʉʉgʉ m'a̱jkx di'ibʉ tʉ xymyatstʉ.
43021011	Simonk Peedrʉ tyʉjkʉ barkoty es dyajnejxy extʉ pu'ujótm ja 'ya̱jkxma̱jtsn ujts mʉt ja mʉj a̱jkx mʉgo'px jajustyikxymya̱jk tʉgʉʉk. Oyʉ naty jyantsymyáyʉty, ja 'ya̱jkxma̱jtsn kyaj kyʉ'tsy.
43021012	Net ja Jesús t'anma̱a̱ydyʉ ja 'yʉxpʉjkpʉty: —Min m'armusal'attʉ. Es ni pʉ́n tka''anma̱a̱ydyʉ: “¿Mbʉ́nʉ dʉn mij?”, mʉt ko ñija̱'a̱dʉbʉ naty ko ja'a ja Nindsʉn'a̱jtʉm.
43021013	Netʉ Jesús myʉjwa'ky es tkone'ky ja tsa̱jkaaky es tmooydyʉ ja 'yʉxpʉjkpʉty. Es nandʉ'ʉn ttuuñ mʉt ja a̱jkx.
43021014	Ja'a tya̱a̱dʉ ja myʉdʉgʉk ok nibʉdʉ'ʉk ma̱ tpa̱a̱ttʉ ja 'yʉxpʉjkpʉty ko naty tʉ jyikypyeky ma̱ 'ye'ky.
43021015	Ko 'yarmusal'a̱jtta̱a̱ydyʉ, net ja Jesús dyajtʉʉy ja Simonk Peedrʉ: —Simonk, Jonasʉ mya̱a̱nk, ¿xytsyojkpʉts ni'igʉ es kʉdiinʉm yʉ mmʉ''ʉxpʉjkpʉty? Peedrʉ 'yadsooy: —Windsʉ́n, mij mnija̱'a̱p kots ʉj mij ndseky. Ta Jesús jyʉnáñ: —Extʉm ja borreegʉ kwentʉ'a̱jtpʉ dyajje'xy ja byorreegu'ungʉty, nandʉ'ʉn mij awánʉdʉ ja̱'a̱yʉty ja n'ʉxpʉjkʉnʉts.
43021016	Dyajtʉʉjʉmbijty ja myʉmajtsk ok ja Jesús: —Simonk, Jonasʉ mya̱a̱nk, ¿xytsyojkpʉts mij? Peedrʉ 'yadsooy: —Mij mnija̱'a̱p kots ʉj mij ndseky. Ta Jesús 'yadsooy: —Extʉm ja borreegʉ kwentʉ'a̱jtpʉ dyajje'xy ja byorreegu'ungʉty, nandʉ'ʉn mij awánʉdʉ ja̱'a̱yʉty ja n'ʉxpʉjkʉnʉts.
43021017	Myʉdʉgʉk ok jyʉnáñ ja Jesús: —Simonk, Jonasʉ mya̱a̱nk, ¿xytsyojkpʉts mij? Peedrʉ jyotmaydyuktʉjkʉ mʉt ko yajtʉʉjʉ tʉgʉk ok pʉn tsyejpy ja Jesús, es t'anma̱a̱y: —Windsʉ́n, mij mnija̱'a̱p tʉgekyʉ. Mnija̱'a̱p kots ʉj mij ndseky. Jesús 'yadsoojʉ: —Extʉm ja borreegʉ kwentʉ'a̱jtpʉ dyajje'xy ja byorreegu'ungʉty, nandʉ'ʉn mij awánʉdʉ ja̱'a̱yʉty ja n'ʉxpʉjkʉnʉts.
43021018	Jantsy tʉy'a̱jtʉnʉts mij n'anʉʉmʉ ko ijty m'ʉna̱'k'áty, mduktʉjkʉp ijty ja mwit es mnejxy ma̱ mij xytsyeky. Es óknʉm ko mij mmʉjja̱'a̱yʉt, mxa̱jwa̱'xʉp es wiinkpʉ mwit mdukpʉjta̱'a̱gʉdʉp, es mmʉnʉjxʉdʉt ma̱ mij kyaj xytsyeky mnʉjxa̱'a̱ñ.
43021019	Es mʉdʉ tya̱a̱dʉ Jesús ttuknijawʉ wi'ix 'yoogáñ ja Peedrʉ es ja Dios tmʉj'íxʉt. Net 'yanma̱a̱yʉ: —Pamiingʉts.
43021020	Ko Peedrʉ 'yijxʉmbijty, net t'ijxy pyanejxyʉty ja ʉxpʉjkpʉ di'ibʉ Jesús jyantsytsyojk, di'ibʉ naty nandʉ'ʉn ma̱ 'ya'ux'aty pyʉ'am ja Jesús, di'ibʉ yajtʉʉjʉ: “Windsʉ́n, ¿pʉ́nʉ dʉnʉ tadʉ di'ibʉ mgʉyakánʉp?”
43021021	Ko Peedrʉ t'ijxy, net dyajtʉʉy ja Jesús: —Windsʉ́n, esʉ tya̱a̱dʉ, ¿ti jatánʉp?
43021022	Jesús 'yadsoojʉ: —Pʉn ʉjts ndsejpy es jyiky'átʉt extʉ kots ʉj njʉmbítʉt, ¿ti mij xykywéntʉty? Pamiingʉts mij.
43021023	Net ja myʉ''ʉxpʉjkpʉty ñayjyʉnánʉdʉ ko yʉ ʉxpʉjkpʉ kyaj 'yooga̱'a̱ñ. Perʉ Jesús kyaj dʉ'ʉn jyʉnáñ, di'ibʉ sitʉy jʉnán: “Pʉn ʉjtsʉts ndsejpy esʉ tya̱a̱dʉ jyiky'átʉt extʉ kots ʉj njʉmbítʉt, ¿ti mij xykywéntʉty?”
43021024	Ʉj tʉts nmʉdoy es tʉts n'ixy tʉgekyʉ tya̱a̱dʉ, es tʉgekyʉ di'ibʉts ʉj tʉ ngʉxja̱'a̱y, ja'a dʉ'ʉn tʉy'a̱jtʉn.
43021025	May ja wiinkpʉ di'ibʉ Jesús tyuun. Kooxyʉp yajkʉxja̱a̱ydyaay nidu'uk nidu'uk tʉgekyʉ di'ibʉ Jesús tyuun, kyajʉ da ñiba̱a̱dʉt ja naxwíñʉdʉ mʉt ja mayñeky.
44001001	Tyófilʉ, kots mij jayʉjp nnija̱'a̱yʉ, n'awa̱'a̱nʉ di'ibʉ Jesús tyuun es ya'ʉxpʉjk, di'ibʉ tim jawyiin extʉ ko jyʉmbijty jam tsa̱jpótm.
44001002	Kyajnʉmʉ naty tsya̱jpéty ja Jesús, es Espíritʉ Santʉkyʉjxm tmooydyʉ ja apóstʉlʉty di'ibʉ wyin'ijx ti tyunán kya̱jxándʉp.
44001003	Ko oj 'yeeky es jyikypyejky, ta kana̱k ok wa̱'a̱ts dya'ijxʉ ko ta jyiky'aty jatʉgok, es ja Jesús kyʉxe'ky ma̱ yʉ'ʉjʉty justyikxyxyʉʉ, es t'awa̱'a̱nʉ es ttuk'ixy wi'ix ja Diosʉ kyutujkʉn.
44001004	Tʉgok ko Jesusʉ 'yapóstʉlʉty ñaymyujkʉdʉ, es t'anma̱a̱ydyʉ: —Kyaj mbʉdsʉ́mdʉt miidsʉty ya̱ Jerusalén. M'awíxtʉp ya̱a̱ extʉ ko ja nDeedyʉts ttúnʉt éxtʉm tʉ twa̱nda'aky, di'ibʉ tʉ ndukmʉmadya̱'a̱ktʉ.
44001005	Tʉy'a̱jtʉn ko Fwank Yajnʉbajtpʉ yajnʉbejty mʉt ja nʉʉ, per jawaanʉ 'yaktʉgoy'aty ma̱ mnʉbáttʉt mʉt ja Espíritʉ Santʉ.
44001006	Ko oj jatʉgok ñaybyatta̱'a̱yʉdʉ Jesús mʉt ja 'yʉxpʉjkpʉty, ta dyajtʉʉdʉ Jesús: —Windsʉ́n, ¿tyamʉ net xyajkutuka̱'a̱ñ esʉ israelitʉ ja̱'a̱y ñay'ana'amʉdʉ?
44001007	Jesús 'yadsooy: —Kyaj miits mba̱a̱dʉdʉ es xyñijáwʉdʉt na̱'a̱ ja Dios Teety ti ttuna̱'a̱ñ.
44001008	Per ko ja Espíritʉ Santʉ mnimínʉdʉt, mmo'oyʉdʉp miidsʉty ja mʉk'a̱jtʉn es net miits xypyʉjta̱'a̱ktʉt ja tʉy'a̱jtʉn ʉjtskyʉjxm Jerusalén, nʉ'ʉnʉ Judeeʉ ñax, Samaaryʉ ñax es tʉgekyʉ naxwíñʉdʉ.
44001009	Ko Jesús kya̱jxta̱a̱y, ta pyatʉjkʉ. Netʉ yoots myiiñ es yu'tsʉ, es kyaj oj mba̱a̱t ñaky'íxʉdʉ ja 'yʉxpʉjkpʉty.
44001010	Tamʉ naty tʉyʉ 'yakpat'ixtʉ, ta ñigʉxʉ'ktʉ ma̱ ja'ajʉty majtskʉ anklʉs, ak poobʉ wyit,
44001011	di'ibʉ anma̱a̱yʉdʉ: —Galileeʉ ja̱'a̱yʉty, ¿ti ko mbat'ixtʉ tsa̱jpótm? Pya̱a̱dʉp ja tiempʉ ma̱ yʉ Jesús di'ibʉ tʉ pyatʉkʉ tsa̱jpótm, yʉ'ʉ kʉ'ʉm kʉda̱'a̱gʉp ya̱ naxwiiñ nandʉ'ʉn éxtʉm tʉ xy'ixtʉ pyatʉkʉ.
44001012	Net oj jyʉmbijttʉ ja apóstʉlʉty jam ma̱ ja Oliivʉs Kopk es jya̱jttʉ Jerusalén, di'ibʉ je'eyʉ tuk mil metrʉn jyagámʉty.
44001013	Ko jya̱jttʉ Jerusalén, ta pyajttʉ myʉmajtsk nikʉ'ʉy ma̱ ja jya̱jttáknʉty. Es ja apóstʉlʉty ja'a txʉ'attʉ: Peedrʉ, Fwank, Santya̱'a̱gʉ, Andrés, Felipʉ, Tomás, Bartolomee, Matewʉ, Santya̱'a̱gʉ ja Alfeeʉ mya̱a̱nk, Simonk ja kananeeʉ ja̱'a̱y, esʉ Juudʉs ja Santya̱'a̱gʉ mya̱a̱nk.
44001014	Es ja apóstʉlʉty nidʉgekyʉ ijty ñaymyúkʉdʉ es kya̱jxta̱'a̱ktʉ mʉt ja Jesusʉ myʉga'axʉty, mʉdʉ Mariiʉ ja Jesusʉ tya̱a̱k, es mʉdʉ wiingátypyʉ toxytyʉjk.
44001015	Ko waanʉ 'yijty, ta ñaybyatta̱a̱yʉdʉ nidʉgekyʉ mʉgo'px ja'i'pxʉ ja̱'a̱y. Ta yʉ Peedrʉ tyʉna̱a̱ye'ky, es t'anma̱a̱ydyʉ:
44001016	—Mʉgu'uktʉjkʉty, koonʉm tsyékyʉty es yajkuydyúnʉt di'ibʉ Dios oj jyʉna'añ jékyʉp. Yʉ Espíritʉ Santʉ dyajky ja Davit es t'anma̱a̱ydyʉ jékyʉp di'ibʉ oj jyátyʉty mʉt ja Juudʉs di'ibʉ wyinyo'oyʉ ja ja̱'a̱yʉty di'ibʉ pyajʉdijttʉ ja Jesús, es tma̱jtstʉ.
44001017	Ʉdsa̱jtʉmʉ naty nmʉtjʉdijtʉm yʉ Juudʉs, es 'yapostʉlʉ'aty nandʉ'ʉn.
44001018	Juudʉs yajmooy ja meeñ esʉ Jesús tkʉyákʉt. Net oj kyʉba̱jk ttukka̱'a̱y es oj pyʉjwa'xy esʉ tʉgekyʉ tyiints pyʉdsʉʉmda̱a̱y. Es mʉdʉ tadʉ meeñ ttukjuuydyʉ tu'ugʉ nax.
44001019	Nidʉgekyʉ ja̱'a̱y di'ibʉ Jerusalén tsʉna̱a̱ydyʉp tnija̱'a̱dʉ tya̱a̱dʉ. Ta dyajxʉbejty ja luga̱a̱r Aséldʉmʉ (di'ibʉ andijpy Ne'pyññáx).
44001020	Peedrʉ 'yakjʉnáñ: Davit oj jya'ay ma̱ yʉ Salmʉ: Wa'an twe'emy ja tyʉjk tukwa̱'a̱ts, es ni pʉ́n kyatsʉʉnʉt jam. Es nandʉ'ʉn jyʉnáñ: Wa'anʉ wiinkpʉ ttu'unxʉty yʉ tyuunk.
44001021	Peedrʉ 'yakjʉnáñ: “Weenʉ. Tya̱a̱ wiinkpʉ yedyʉjk di'ibʉts mʉt njʉdijttʉ ko n'ijttʉts mʉt ja Nindsʉn'a̱jtʉm Jesús,
44001022	ko oj Jesús yajnʉbétyʉty ja Fwank es extʉ ko oj ñʉjxnʉ tsa̱jpótm. Koonʉm tsyékyʉty es tu'uk wyʉ'ʉmʉt testiigʉ mʉt ʉʉdsʉty ko Jesús jyikypyejky jatʉgok.”
44001023	Net yajwin'ijxy majtskʉ ja̱'a̱y: tu'uk txʉ'aty Josee Justʉ, Barsabasʉ mya̱a̱nk es jatu'uk Matiiʉs.
44001024	Es ta kya̱jxtáktʉ dʉ'ʉn: —Windsʉ́n Dios, mij m'ixy'ajtypy ja ja̱'a̱yʉ jyot wyinma̱'a̱ñ. Tuk'ijxkʉts nidu'uk di'ibʉ tya̱dʉ nimajtskpʉ mij tʉ xywyin'ixy
44001025	es ttúnʉt ja tuunk di'ibʉ Juudʉs tʉ tnike'eky es ñejxy ma̱ pyaadyʉty.
44001026	Net ttuundʉ rifʉ es tnijáwʉt pʉ́n nigákʉp, es ñigakʉ Matiiʉs. Net tpʉjtáktʉ ti'igyʉ mʉt ja nima̱jk tu'ukpʉ apóstʉlʉty.
44002001	Ko ja mʉj xʉʉ tpaty di'ibʉ xyʉ'a̱jtypy Pentʉkostés xʉʉ, jaa naty ja mʉbʉjkpʉtʉjk ñaymyúkʉdʉ tʉgoty,
44002002	es ti'in tmʉdoodʉ ñojkta'aky tsa̱jpótm es tyukwandsʉdyaay ja tʉjk éxtʉm tu'ugʉ mʉk poj.
44002003	Ta oj t'ijxpa̱a̱ttʉ éxtʉmʉ jʉnya'ank, es jam oj wye'emy kʉjktu'ugʉ jʉnya'ank ma̱ kyʉba̱jkʉty.
44002004	Ta ja Espíritʉ Santʉ myooyʉdʉ ja myʉk'a̱jtʉn nidʉgekyʉ ni nʉ'ʉnʉ naty jápʉty. Ta tka̱jxtʉ wiingátypyʉ ayuk wi'ix yʉ Espíritʉ Santʉ myooyʉdʉ ja ayuk es tka̱jxtʉt.
44002005	May myiiñ yʉ israelítʉty jap Jerusalén esʉ Dios t'awdáttʉt, es may nʉ'ʉn ja ja̱'a̱y naxwiiñ dyajna̱jxtʉ jap ja xʉʉ.
44002006	Ko yʉ'ʉjʉty tmʉdoodʉ jam tsa̱jwínm ñojkta'aky, ta ñaymyujkʉdʉ mayjya'ay. Kyaj tnijawʉ ti tʉ jyátyʉty ko nidʉgekyʉ oj tmʉdowdʉ ja apóstʉlʉty mʉt ja myʉgu'uktʉjkʉty tka̱jxtʉ wiingátypyʉ ayuk éxtʉm ja ja̱'a̱y di'ibʉ jagam tso'omp.
44002007	Ta di'ibʉ miindʉ xʉ'a̱jtpʉ dʉ'ʉñʉ wyʉ'ʉmʉdyaaydyʉ, es ñay'anma̱a̱yʉdʉ nidu'ugáty: —Galileeʉ ja̱'a̱yʉ tya̱a̱dʉ di'ibʉ ka̱jxtʉp, ¿kʉdii?
44002008	Pes, ¿wi'ixʉ tya̱a̱dʉ nmʉdo'om kya̱jxtʉ éxtʉm ʉdsa̱jtʉmʉ n'ayuk'a̱jtʉm?
44002009	¡Ʉdsa̱jtʉm nmi'inʉm ma̱ wiingátypyʉ naxwíñʉdʉ! Ta yʉ ja̱'a̱y di'ibʉ tso'omp Partyʉ, Meedyʉ, Elam, Mesopotamyʉ, Judeeʉ, Kapadosyʉ, Pontʉ, Asyʉ,
44002010	Frijyʉ, Panfilyʉ, Ejiptʉ, Áfrikʉ di'ibʉ myʉwingonʉ Sirene, es nandʉ'ʉnʉ xʉ'a̱jtpʉ di'ibʉ tso'omp Romʉ. Nija'adyʉ ja̱'a̱y di'ibʉ ja̱jtp israelítʉty es nija'ajʉty di'ibʉ tyuktʉjkʉ ja wyinma̱'a̱ñ ja israelítʉty.
44002011	Ta nandʉ'ʉnʉ di'ibʉ tso'omp Kretʉ es Araabyʉ. ¡Es ʉdsa̱jtʉm nidʉgekyʉ tyam nmʉdo'omʉ tya̱dʉ ja̱'a̱yʉty tniga̱jxtʉ ja mʉj'a̱jtʉn di'ibʉ Dios tyiimpy es mʉk yajjáwʉ, dʉ'ʉn kya̱jxtʉ éxtʉm ʉdsa̱jtʉm nga̱jxʉm!
44002012	Nidʉgekyʉ ja̱'a̱y dʉ'ʉñʉ wyʉ'ʉmʉdyaaydyʉ es kyaj tnijawʉ ti tyúnʉp es ñay'anma̱a̱yʉdʉ nidu'uk nidu'uk: —¿Ti tya̱a̱dʉ 'yandijpy?
44002013	Esʉ wiink ja̱'a̱y je'eyʉ oj ttukxi'iktʉ, es jyʉna̱'a̱ndʉ: —Ja'a ko múkʉdʉp.
44002014	Ta yʉ Peedrʉ mʉt ja myʉ'apóstʉlʉty tyʉna̱a̱yʉ'ktʉ, esʉ Peedrʉ oj kyajxy mʉk: —Miits israelitʉ ja̱'a̱yʉty es nidʉgekyʉ di'ibáty ijttʉp Jerusalén, mʉdoo'íttʉ yajxón di'ibʉts nga̱jxaampy. Tyam n'awanʉya'añ di'ibʉ tʉ jyátyʉty.
44002015	Ja nmʉgu'uk'a̱jtʉm kyaj myi'igyʉty, éxtʉm miits mjʉna̱'a̱ndʉ. Kyaj myu'ugʉdʉ ja̱'a̱yʉty mʉt ko je'eyʉ ja yamʉ xʉʉ waanʉ pyétyñʉm.
44002016	Tya̱a̱dʉ di'ibʉ miits yam m'ijxtʉp es mmʉdoodʉp, yʉ'ʉ di'ibʉ jʉnán ja Diosʉ kyuga̱jxpʉ Joel:
44002017	Dios jyʉnáñ: “Ko naty ja naxwíñʉdʉ tyʉgoyannʉ, nmo'oyʉpts ja nJa̱'a̱jʉn ma̱ nidʉgekyʉ ja̱'a̱yʉty, es miidsʉty ja m'u'ungʉty, yedyʉjk toxytyʉjkʉty, tka̱jxtʉt ja n'ayúkʉts. 'Yijxtʉp ja ijxma̱'tʉn ja m'ʉna̱'ktʉjk, es ja mmʉjja̱'a̱ydyʉjkʉty kyuma̱'a̱ja̱'a̱ñ di'ibʉ Dios tyunaampy.
44002018	Es nandʉ'ʉn di'ibʉts xymyʉduump, yedyʉjk esʉ toxytyʉjk, nmo'oya'añʉts ja nJa̱'a̱jʉnʉts, es tka̱jxʉdʉ n'ayúkʉts.
44002019	Ndunaambyʉts ja mʉj'a̱jtʉn jam tsa̱jwínm, esʉ ijxwʉ'ʉmʉn nyajwʉ'ʉma̱'a̱ñʉts naxwiiñ, ja ne'pyñ esʉ jʉʉn jok.
44002020	Kyaj ja xʉʉ ñaky'ana̱'a̱ñ, dʉ'ʉñʉ wyingoodsʉya'añ, es tyʉgatsa̱'a̱ñ ja po'o tsáptsʉm éxtʉmʉ ne'pyñ. Tʉgekyʉ tya̱a̱dʉ nduna̱'a̱ñʉts kyajnʉmʉ naty jya'ty ja Diosʉ myʉj xʉʉ ma̱ yajpayo'oya'añ ja ja̱'a̱yʉty. Tadʉ xʉʉ jantsy mʉj 'yita̱'a̱ñ es mʉt ni'igʉ ja mʉj'a̱jtʉn.
44002021	Es nidʉgekyʉ di'ibʉ mʉnu'xtákʉdʉp éxtʉmʉ Nindsʉn'a̱jtʉm, nitso'oktʉp.” Ja'a dʉ'ʉnʉ tya̱a̱dʉ di'ibʉ kyʉxja̱a̱y ja Diosʉ kyuga̱jxpʉ Joel.
44002022	Net ja Peedrʉ 'yakjʉnáñ: —Mʉdowdʉ oy, mʉgu'uktʉjkʉty israelítʉty, di'ibʉ yam n'anʉʉmʉyándʉp Jesús nazarenʉkyʉjxm. Extʉm miits xyñijáwʉdʉ ko Dios twin'ijxy ja Jesús, dʉ'ʉn dyajnigʉxe'ky miits mwinduuyʉty ko Jesuskyʉjxm ttuuñ ja mʉj'a̱jtʉn, ijxwʉ'ʉmʉn es di'ibʉ ja̱'a̱y dʉ'ʉñʉ mʉʉt wyʉ'ʉmʉdya'aydyʉ.
44002023	Miits xykyʉya̱jktʉ ja Jesús ma̱ ja romanʉ ja̱'a̱y es dyajkruuzpáttʉt es dya'ooktʉt. Dʉ'ʉn xytyuundʉ éxtʉmʉ Dios ttuknibʉjtákʉ es jawyiin tnija̱'a̱jʉ.
44002024	Perʉ Dios dyajjikypyejky ja Jesús es dyajpʉdseemy ma̱ oj ñaxtʉkʉ, mʉt ko kyaj mba̱a̱t myʉmada'agyʉty ja o'kʉn.
44002025	Es ja rey Davit tnimadyaky ja Kristʉ ko oj jya'ay jékyʉp: Taayʉmts n'ixy ja Dios nwinduuyʉts. Tama'a n'aga̱'a̱ñdsyoo, kyajts tii ndsʉ'ʉgʉ.
44002026	Pa̱a̱ty jyotkujk'áty yʉ n'anmʉja̱'a̱nʉts, es pa̱a̱dyʉts ngajxy ja alabanzʉ ko Dios myʉ́jʉty. Po'xʉptsʉ nnini'x mʉt ja jotkujk'a̱jtʉn,
44002027	mʉt ko mij kyaj xyña'íxʉt yʉ n'anmʉja̱'a̱nʉts ma̱ 'yity ja o'kpʉtʉjkʉty, es nan kyaj xyña'íxʉt wyindʉgóyʉt ja mWa̱'a̱ts Mʉduumbʉ.
44002028	Tʉts mij xytyukni''ixʉ ja nʉ'ʉ tu'u di'ibʉts xyajja̱'tʉp ma̱ ja jiky'a̱jtʉn, es xymyo'oya̱a̱mbʉts ja xondakʉn ma̱ mij m'ity. Dʉ'ʉn jékyʉp tkʉxja̱a̱y yʉ Davit.
44002029	Es ja Peedrʉ 'yakjʉnáñ: —Mʉgu'uktʉjkʉty, ndukmʉ'awda̱jtʉbʉts ko miits n'anʉʉmʉdʉ ja n'apteety'a̱jtʉm Davit tʉ 'yeeky es tʉ ñaxtʉkʉ, es tam ja kyupotsy 'yity tyamba̱a̱t.
44002030	Davit yʉ'ʉ Diosʉ kyuga̱jxpʉ, es kyaj dʉ'ʉn jyʉnáñ mʉt yʉ kyʉ'ʉm winma̱'a̱ñ, Dios yʉ'ʉ wya̱ndak es tpʉjta̱'a̱ga̱'a̱ñ nandʉ'ʉn éxtʉmʉ reyʉn tu'ugʉ tyʉʉmp 'ya̱a̱ts ja Davit.
44002031	Dʉ'ʉn éxtʉm 'yixy, pa̱a̱ty ja Davit jyʉnáñ ko jikypyʉ́kʉp ja Kristʉ es ko yʉ ñini'x kyaj wyindʉgóyʉt.
44002032	Es jantsy tʉy'a̱jtʉnʉ Dios dyajjikypyejky ja Jesús, es ma̱ taadʉ nidʉgekyʉ ʉʉdsʉty ndestiigʉ'áttʉ.
44002033	Dios dyajjikypyejky ja Jesús es tpʉjtáky pyʉ'a̱a̱y aga̱'a̱ñdsyoo es tmooy ja Espíritʉ Santʉ, dʉ'ʉn éxtʉm tʉ twa̱nda'aky. Es tyam ja Jesús tʉ dyaky ja Espíritʉ Santʉ ma̱ ʉʉdsʉty. Es pa̱a̱ty dʉ'ʉn jyaty di'ibʉ miits m'ijxtʉp es mmʉdoodʉp.
44002034	Yʉ Davit kyaj tsya̱jpejty, dʉ'ʉn éxtʉm ja Davit jyʉnáñ: Yʉ Dios t'anma̱a̱y ʉjtsʉ nWindsʉ́n: “U'uñʉp nbʉ'a̱a̱yʉts aga̱'a̱ñdsyoo
44002035	extʉ kots ʉj nyajtʉgóyʉt tʉgekyʉ mijʉ mmʉdsip.”
44002036	Esʉ Peedrʉ 'yakjʉnáñ: Jaygyúkʉdʉ miidsʉty nidʉgekyʉ israelítʉty. Jesús di'ibʉ miits myajkruuzpajttʉ, Dios oj tpʉjta'aky éxtʉmʉ Windsʉ́n esʉ Kristʉ.
44002037	Ko oj ja ja̱'a̱yʉty tmʉdowdʉ di'ibʉ kya̱jx ja Peedrʉ, net jyotmay'o'ktʉ es dyajtʉʉdʉ ja Peedrʉ es ni nʉ'ʉnʉ apóstʉlʉty: —Mʉgu'uktʉjkʉty, es ʉʉdsʉty, ¿tits ndúndʉp?
44002038	Esʉ Peedrʉ 'yadsooy: —Ja̱'a̱ydyʉgóydyʉ mgʉ'ʉm winma̱'a̱ñʉty es xy'axá̱jʉdʉt ja Diosʉ wyinma̱'a̱ñ. Net mnʉbáttʉt Jesukristʉ xyʉgyʉjxm, es ja Dios tma'xʉt miidsʉty ja mbeky, es dʉ'ʉn xy'axá̱jʉdʉt ja Espíritʉ Santʉ.
44002039	Miidsʉty yʉ Dios tʉ mdukmʉwa̱nda̱a̱gʉdʉ mʉt yʉ m'u'unk m'ʉna̱'kʉty, es nidʉgekyʉ ja ja̱'a̱yʉty di'ibʉ jagam tsʉna̱a̱ydyʉp; nidʉgekyʉ di'ibáty ja Nindsʉn'a̱jtʉm Dios wyinwitsaampy.
44002040	Dʉ'ʉnʉ Peedrʉ oj kyajxy jeky, es wyinma̱'a̱ñmyooyʉ: —Mʉbʉktʉ ko ja Jesús yʉ'ʉ dʉ'ʉn ja Kristʉ, kʉdiibʉ Dios mdukkumʉdówʉdʉt mʉt ja pekyjya'ayʉty.
44002041	Pʉ́nʉty myʉbʉjktʉ wi'ixʉ Peedrʉ jyʉnáñ, ja'a oj ñʉbattʉ. Janitʉgʉk milʉn ja ja̱'a̱y di'ibʉ myʉbʉjktʉp ja Jesús ja xʉʉ.
44002042	Es ja mʉbʉjkpʉtʉjk jyotmooydyʉp tʉgekyʉ di'ibʉ ja apóstʉlʉty tuk'ʉxpʉjkʉdʉp, ñayyajti'igyʉdʉ mʉdʉ myʉmʉbʉjkpʉty, kya̱jxtáktʉ es ñaymyujkʉdʉ, es ttujkwa̱'xtʉ ja tsa̱jkaaky éxtʉmʉ Jesús ttuuñ ko jatim okpʉ tka̱a̱y mʉdʉ 'yʉxpʉjkpʉtʉjk.
44002043	Esʉ apóstʉlʉty ttuundʉ mayʉ mʉj'a̱jtʉn esʉ ijxwʉ'ʉmʉn di'ibʉ dʉ'ʉñʉ yajwʉ'ʉmʉdyaaydyʉ ja ja̱'a̱yʉty.
44002044	Nidʉgekyʉ di'ibʉ myʉbʉjktʉ ti'igyʉ 'yittʉ es dyajwa̱'xtʉ di'ibʉ naty myʉda̱jttʉp.
44002045	Pʉ́nʉty ti myʉda̱jttʉp, tyo'ktʉp ja'a, es ja ñimeeñ dyajwa̱'xtʉ wi'ix pʉ́n tyʉgoy'a̱jtxʉty,
44002046	es ñaymyujkʉdʉ mʉj tsa̱jptʉjk ñabotsoty bom bom. Es ma̱jatyʉ tyʉjkʉty kyaay 'yuktʉ ti'igyʉty mʉt ja xondakʉn es mʉt ja oyjyot es t'awda̱jttʉ ja Dios.
44002047	Es nidʉgekyʉ ja̱'a̱yʉty jyʉnandʉ ko jyiky'attʉ tʉy'a̱jtʉn mʉʉt. Es bom bom wyimbejty yʉ'ʉjʉty di'ibʉ kyupʉjktʉp ja Jesukristʉ.
44003001	Tu'ugʉ xʉʉ ja Peedrʉ es ja Fwank pyatʉjkʉdʉ ma̱ ja mʉj tsa̱jptʉjk éxtʉm tʉgʉk yaxp xʉʉ, di'ibʉ israelítʉty myʉda̱jttʉp ja oorʉ es kya̱jxta̱'a̱ktʉ.
44003002	Es jap tu'ugʉ yedyʉjk tʉ'ʉdsʉ tyeky, kyaj mba̱a̱t yo'oy. Dʉ'ʉnʉ dʉnʉ tya̱a̱k tyim'yajmiin tyim'yajja̱jtʉ naxwiiñ. Es bom bom ja myʉgu'uktʉjk myʉnejxyʉty ma̱ mʉj tsa̱jptʉjk a̱a̱ di'ibʉ xyʉ'a̱jtypy Ja Tsujpʉ, es t'amdowdʉ limosnʉ yʉ ja̱'a̱yʉty di'ibáty tʉjkʉdʉp mʉj tsa̱jptʉjk ñabotsoty.
44003003	Ko oj t'ixy ja tekypyuma̱'a̱y ja Peedrʉ es ja Fwank, net t'amdoodʉ ja limosnʉ.
44003004	Net ja Peedrʉ es ja Fwank 'yijxʉdʉ, esʉ Peedrʉ t'anma̱a̱y ja tekypyuma̱'a̱y: —Win'ijxtʉgʉts.
44003005	Es ja tekypyuma̱'a̱y twin'ijxy, es t'awijxy ja limosnʉ.
44003006	Net ja Peedrʉ 'yanma̱a̱yʉ: —Kyajtsʉ nmeeñ nmʉdaty, per tyam nmo'oyʉt di'ibʉts nmʉda̱jtypy. Ja Jesukristʉ, nazarenʉ ja̱'a̱y, ja'a xyʉʉgyʉjxm ʉj mij n'anmaapy: Pʉdʉ'ʉk es yo'oyʉ'ʉk.
44003007	Net ja Peedrʉ twijtse'ky ja tekypyuma̱'a̱y ma̱ 'yaga̱'a̱ñgyʉ'ʉ es tpudʉjkʉ dyajtʉna̱a̱ygyujkʉ, es netyʉ ja tyeky oj wye'emy mʉk es yajxón.
44003008	Es ja tekypyuma̱'a̱y pyujte'ky es tyʉna̱a̱ye'ky es yo'oydsyo'oñ. Net tyʉjkʉ mʉdʉ Peedrʉ es mʉdʉ Fwank mʉj tsa̱jptʉjk ñabotsoty, ye'epy es pyuty ñepy es t'awdaty ja Dios.
44003009	Nidʉgekyʉ ja̱'a̱y t'ijxtʉ ko yo'oy es t'awdaty ja Dios,
44003010	es t'ʉxka̱jptʉ ko jya'adyʉ di'ibʉ natyʉ limosnʉ 'yamdeepy ja ja̱'a̱yʉty ma̱ ja mʉj tsa̱jptʉjk a̱a̱ di'ibʉ xyʉ'a̱jtypy Ja Tsujpʉ. Ta dʉ'ʉñʉ jyantsywyʉ'ʉmʉdyaaydyʉ.
44003011	Ja tekypyuma̱'a̱y di'ibʉ natyʉ tyeky tʉ 'yakʉda'aky, kyaj tnasmatsʉ ja Peedrʉ es ja Fwank. Es nidʉgekyʉ ja̱'a̱y jyantsywyʉ'ʉmʉdyaaydyʉ dʉ'ʉñʉ, es pʉyʉ'kn ñʉjxta̱a̱ydyʉ ma̱ mʉj tsa̱jptʉjk pa̱'a̱ di'ibʉ xyʉ'a̱jtypy Salomongʉ Tyʉjk Wiin.
44003012	Ko Peedrʉ t'ijxy ja mayjya'ay, ta t'anma̱a̱y: —Miits israelítʉty, ¿ti ko dʉ'ʉñʉ mwʉ'ʉmʉdya'aydyʉ ko xy'ixy yo'oy di'ibʉ naty tekypyuma̱'a̱y? ¿Es ti ko miits xy'íxtʉts nandʉ'ʉn ʉʉdsʉty? ¿Tii miits mjʉnándʉp ko ngʉ'ʉmgutujkʉnʉts tʉ ndúñʉts es yo'oye'egyʉ tadʉ yedyʉjk? ¿Ti mjʉna̱a̱mp miidsʉty ko ni'igʉ wa̱'a̱ts ja̱'a̱y es pa̱a̱ty ʉʉdsʉty nmʉdátyʉts ja kutujkʉn es ndúnʉdʉts ja mʉj'a̱jtʉn?
44003013	¡Kyaj dyʉ'ʉnʉty! Kyajts tʉ nduñ mʉt ja ngʉ'ʉmgutujkʉnʉts. Ja Dios di'ibʉ awda̱jtʉdʉ ja n'apteety'a̱jtʉm, ja Abra̱a̱n, Isa̱a̱ esʉ Jakoob, tpʉjtákyʉ tya̱dʉ mʉj'a̱jtʉn es nmʉj'ijxʉm ja 'yU'unk Jesús. N'anmaapy yʉ'ʉ ja Jesús di'ibʉ miits mgʉya̱jktʉ mʉt ja romanʉstʉjk. Ko ja Pilatʉ tjanasmatsʉyáñ, miidsʉty kyaj xykyupʉjktʉ.
44003014	Jesús, wa̱'a̱ts ja̱'a̱y es jiky'ajty tʉy'a̱jtʉn mʉʉt, per miidsʉty kyaj xykyupʉjktʉ. Es miits m'amdoodʉ ja Pilatʉ tnasmátsʉt tu'ugʉ yajja̱'a̱y'o'kpʉ.
44003015	Dʉ'ʉn miits xya'o'ktʉ ja Jesús di'ibʉ yajkypy ja jiky'a̱jtʉn. Perʉ Dios dyajjikypyejky ma̱ ñaxtʉjkʉ. Es ʉʉdsʉty n'ijxtʉts es n'awa̱'a̱nʉdʉp ko tʉ jyikypyeky ja Jesús.
44003016	Ja'a ko ja Jesús yajmʉbéky, ja'agyʉjxm yʉ yedyʉjk di'ibʉ m'ijxtʉp es xy'ixy'attʉ, tʉ Jesús tpʉjta'aky mʉk ja tyeky es oy tʉ dyaj'yo'oye'eky.
44003017	’Mʉgu'uktʉjkʉty, tʉts nnijawʉ ko miidsʉty esʉ mwindsʉ́nʉty oj xya'ooktʉ ja Jesús, kyaj xyñijáwʉdʉ ko yʉ'ʉ Diosʉ 'yU'unk di'ibʉ mya'o'ktʉ.
44003018	Per dʉ'ʉn ja Dios ttuuñ éxtʉm jékyʉp t'anma̱a̱y ja kyuga̱jxpʉtʉjk ko yʉ Kristʉ koonʉm 'yayówʉt.
44003019	Pa̱a̱ty yajtʉgátstʉ mwinma̱'a̱ñ es yajjʉmbíttʉ mjot mʉt ja Dios esʉ mbojpʉ yajma'xʉt,
44003020	net ja Dios tkáxʉt ja oy'a̱jtʉn ko mduknigáxʉdʉt jatʉgok ja Jesús di'ibʉ pyʉjták Kristʉ.
44003021	Per koonʉm tsyékyʉty esʉ Jesús wyʉ'ʉmʉt jam tsa̱jpótm extʉ ko Dios dya'óyʉt tʉgekyʉ, dʉ'ʉn éxtʉm twa̱ndaky jékyʉp mʉt ja kyuga̱jxpʉty.
44003022	’Moisés dʉ'ʉn t'anma̱a̱y ja n'aptʉjk'a̱jtʉm: “Miidsʉdyʉ mWindsʉ́n Dios kyaxaampy mʉt miidsʉty nidu'uk ja mdʉʉmp m'a̱a̱dsʉty éxtʉmʉ kyuga̱jxpʉ, éxtʉmts ʉj tʉ xykyexy. Koonʉm tsyékyʉty es xymyʉdówdʉt miidsʉty tʉgekyʉ di'ibʉ tadʉ Diosʉ kyuga̱jxpʉ kya̱jxtʉp.
44003023	Ja'a ko ja ja̱'a̱y di'ibʉ kyaj tmʉdowa̱'a̱ñ di'ibʉ tadʉ kyuga̱jxpʉ kyajxypy, kyaj 'yíttʉt mʉdʉ Diosʉ jya'ay.”
44003024	’Nandʉ'ʉn ja Diosʉ kyuga̱jxpʉ Samwel es nidʉgékyʉdyʉ Diosʉ kyuga̱jxpʉtʉjk di'ibʉ óknʉm kya̱jxtʉ ja Diosʉ 'yayuk, t'awa̱'a̱nʉdʉ di'ibʉ jatánʉp tyam dʉ'ʉn.
44003025	Miits mbátʉdʉp ja wa̱ndakʉn di'ibʉ Dios myajwʉ'ʉmxʉdʉ mʉt ja kyuga̱jxpʉty, nandʉ'ʉn mbátʉdʉp ja kajxy'átypyʉ di'ibʉ Dios tyuun mʉʉt ja n'aptʉjk'a̱jtʉm. Dʉ'ʉn éxtʉmʉ Abra̱a̱n t'anma̱a̱y: “Ʉjts ngunu'xaampy nidʉgekyʉ naxwíñʉdʉ ja̱'a̱y mʉt tu'ugʉ mdʉʉmp m'a̱a̱ts.”
44003026	’Ko Dios dyajjikypyejky ja Jesús di'ibʉ oy mʉduunʉ, net tkejxy jawyiin mʉt miidsʉty es mgunu'xʉdʉt es nidʉgekyʉ miits xymyastu'uttʉt tadʉ mbékyʉty.
44004001	Tamba̱a̱tnʉmʉ naty ja Peedrʉ es ja Fwank kyajxy ko myiindʉ ja teetytyʉjkʉty esʉ saduseeʉty es yʉ windsʉ́n di'ibʉ kywentʉ'a̱jtypy ja mʉj tsa̱jptʉjk.
44004002	Ta jyot'ambʉjktʉ ko yʉ Peedrʉ es ja Fwank t'anma̱a̱y ja ja̱'a̱y ko tʉ Jesús jyikypyeky es pa̱a̱ty ja o'kpʉtʉjk jyikypyʉka̱'a̱ndʉ nandʉ'ʉn.
44004003	Net tma̱jtstʉ ja Peedrʉ esʉ Fwank, es tpʉjtáktʉ pujxndʉgóty es jap 'yítʉt jakumbomba̱a̱t, ja'a ko tʉ naty tsyu'ujʉnʉ.
44004004	Es mayjya'ay tmʉbʉjktʉ di'ibʉ kya̱jxtʉ ja Peedrʉ esʉ Fwank. Es dʉ'ʉn nimʉgoxk milʉn ñaybyatʉ ja yedyʉjkʉty di'ibʉ mʉbʉjktʉp, abeky ja toxytyʉjk es u'unk ʉna̱'kʉty.
44004005	Jakumbom ñaymyujkʉdʉ jap Jerusalén ja israelitʉ ja̱'a̱yʉdyʉ wyindsʉ́n, ja mʉjja̱'a̱ydyʉjkʉty es ja di'ibʉty tsa̱jptʉgóty ya'ʉxpʉjktʉp.
44004006	Es tamʉ natyʉ Anás di'ibʉ ijtp teedywyindsʉngópk, ja Kaifás, Fwank, Alejandrʉ es nidʉgékyʉty ja teedywyindsʉngópkʉ myʉgu'ugʉty.
44004007	Net oj yajwóy ja Peedrʉ esʉ Fwank. Ta tpʉjtáktʉ kujkjóty, es dyajtʉʉdʉ: —¿Pʉ́n ja mʉk'a̱jtʉn tʉ mmo'oyʉdʉ, o pʉ́n xyʉʉgyʉjxm tʉ xya''agʉda̱'a̱ktʉ tadʉ tekypyuma̱'a̱y?
44004008	Net yʉ Espíritʉ Santʉ wyinma̱'a̱ñmyooyʉ ja Peedrʉ, es t'adsooy: —Kuga̱jpn justisʉ es mʉjja̱'a̱ydyʉjkʉty,
44004009	miidsʉty tyam xyajtʉ́wdʉ wi'ix tʉ 'yagʉda'agyʉ tadʉ ja̱'a̱y di'ibʉ ijty tekypyuma̱'a̱y.
44004010	Pes tyámʉts nniga̱jxʉt mʉt miidsʉty es tnijáwʉdʉt nidʉgekyʉ israelítʉty ko tya̱dʉ yedyʉjk di'ibʉ tyam miits mwinduuyʉty, yʉ'ʉ 'yagʉdaky ja Jesús nazarenʉ xyʉʉgyʉjxm, yʉ Kristʉ di'ibʉ miits myajkruuzpajttʉ esʉ Dios yajjikypyʉjk jatʉgok.
44004011	Es yʉ Diosʉ jyaaybyajtʉn tkajxy ja Jesús ma̱ jyʉna'añ: “Yʉ tsa̱a̱ di'ibʉ miidsʉty pojtspʉtʉjk xy'ʉxtijtʉ, yʉ tya̱dʉ tsa̱a̱ tyamʉ net ñʉjxa̱'a̱ñ ma̱ ja tʉjk t'ʉjx'átʉt.”
44004012	Kyaj ni pʉ́n mba̱a̱dʉ wiinkpʉ xyajnitsókʉm, mʉt ko ma̱ tʉgekyʉ naxwíñʉdʉ je'eyʉ ja Jesús ti'igyʉ mba̱a̱t xyajnitsókʉm.
44004013	Ko di'ibʉ ana'amdʉp mʉj tsa̱jptʉgóty t'ijxtʉ ko amʉk jotmʉk yʉ Peedrʉ esʉ Fwank 'yadsoodʉ, esʉ Peedrʉ esʉ Fwank dʉ'ʉn yʉ'ʉjʉty éxtʉm oytyim pʉ́n yedyʉjkʉty, kyaj tmʉdattʉ ja ʉxpʉjkʉn, net dʉ'ʉñʉ wyʉ'ʉmʉdyaaydyʉ, es tmʉwinma̱'a̱ñbyáttʉ ko yʉ'ʉjʉty mʉʉt jyʉdijttʉ Jesús.
44004014	Es ja'a ko tamʉ naty tyanʉ ja'a mʉʉt ja di'ibʉ naty tekypyuma̱'a̱y, pa̱a̱ty di'ibʉ ana'amdʉp mʉj tsa̱jptʉgóty kyaj mba̱a̱t wi'ix 'yokjʉnannʉ.
44004015	Net tkajxpʉdsʉʉmdʉ tʉja̱'p yʉ Peedrʉ esʉ Fwank.
44004016	Net ñay'anma̱a̱yʉdʉ: —¿Ti net ndu'unʉm mʉdʉ tya̱dʉ ja̱'a̱y? Pes nidʉgekyʉ di'ibʉ tsʉna̱a̱ydyʉp Jerusalén tʉ tnijáwʉdʉ ko yʉ'ʉ tyuundʉp ja ijxwʉ'ʉmʉn esʉ mʉj'a̱jtʉn. Kyaj mba̱a̱t n'anma̱'a̱yʉm ko kyaj.
44004017	Es kʉdiibʉ wya̱'xʉt yʉ ayuk, wa'an n'ok'anma̱'a̱yʉm ko kyaj ni pʉ́n tnakyñiga̱jxtʉt ja Jesús.
44004018	Net tmʉjwoodʉ jatʉgok ja Peedrʉ esʉ Fwank es t'anma̱a̱ydyʉ ko ni na̱'a̱ jatʉgok tkaka̱jxtʉt es ni tkatuk'íxtʉt ja Jesusʉ jya'a.
44004019	Es ja Peedrʉ es ja Fwank 'yadsoodʉ: —Jʉna̱'a̱ndʉ miidsʉty ko pátʉp yajkuydyúnʉt di'ibʉ miits mga̱jxtʉp, o pátʉp yajkuydyúnʉt di'ibʉ Dios 'yane'empy.
44004020	Kyaj mba̱a̱t nmastu'udyʉts es n'awánʉdʉts di'ibʉts tʉ n'ixy es tʉ nmʉdóyʉts.
44004021	Net yʉ di'ibʉ ana'amdʉp mʉj tsa̱jptʉgóty mʉk tmʉga̱jxtʉ ja Peedrʉ esʉ Fwank es kʉdi'ibʉ dʉ'ʉn ñaky'adʉ'ʉtstʉt. Ta net tnasma̱jtsʉdʉ. Kyaj tpattʉ ja winma̱'a̱ñ wi'ix mba̱a̱t ttukkumʉdoy, mʉt ko nidʉgekyʉ ja̱'a̱y t'awdattʉ Dios mʉt ja myʉj'a̱jtʉn.
44004022	Ko ja tekypyuma̱'a̱y 'yagʉdaky, ja'a naty tmʉdaty ja jyʉmʉjt justyikxy.
44004023	Ko yajnasma̱jtsʉdʉ yʉ Peedrʉ esʉ Fwank, net oj ñʉjxtʉ ma̱ naty yʉ myʉgu'uktʉjkʉty es t'awa̱'a̱nʉdʉ nidʉgékyʉty wi'ix yʉ mʉjja̱'a̱ydyʉjkʉty es ja teedywyindsʉ́nʉty 'yanma̱a̱yʉdʉ.
44004024	Ko t'awa̱'a̱nʉdyaay nidʉgekyʉ tukmukʉ, net kya̱jxtáktʉ: —Windsʉ́n, di'ibʉ tʉgekyʉ mʉk'a̱jtʉn myʉda̱jtypy, mij tʉ xypyʉjta'aky yʉ tsa̱jp, naxwíñʉdʉ, jikymyejyñ es tʉgekyʉ di'ibáty ijtp ma̱ yʉ'ʉn.
44004025	Mij oj mgajxy Espíritʉ Santʉkyʉjxm esʉ n'apteety Davitkyʉxm ko mjʉnáñ: ¿Ti ko yʉ wiinkpʉ naxwíñʉdʉ jyot'ambʉktʉ es yʉ israelitʉ ja̱'a̱yʉty nʉgoobʉ dʉ'ʉn wyinma̱'a̱ñbyaaty?
44004026	Ja naxwíñʉdʉ réyʉty pyʉdʉ'ktʉ esʉ israelítʉty ja jyustisʉtʉjkʉty ñaymyujkʉdʉ es tmʉdsiptso'ondʉ ja Nindsʉn'a̱jtʉm Dios es ja Kristʉ. Dʉ'ʉn jyʉnáñ ja Davit.
44004027	’Tʉy'a̱jtʉn yʉ'ʉ ko ya̱a̱ Jerusalén ñaymyujkʉdʉ Eroodʉs, Ponsyʉ Pilatʉ mʉdʉ israelítʉty es pʉ́nʉty kyaj 'yisraelítʉty, es tmʉdsip'a̱jttʉ mijʉ m'U'unk Jesús, di'ibʉ mij mbʉjták éxtʉmʉ Kristʉ.
44004028	Dʉ'ʉn yʉ'ʉ ttuundʉ tʉgekyʉ di'ibʉ mijʉ naty tʉ xytyuknibʉjta̱a̱gʉ jyátʉdʉt.
44004029	Tyam, Windsʉ́n Dios, ok'ix wi'ix jyot'ambʉktʉ, es meegyʉts ja mʉk'a̱jtʉn es kʉdiibʉ ʉʉdsʉty ndsʉ'ʉgʉdʉ esʉts nga̱jxwa̱'xtʉt mijʉ m'ayuk.
44004030	Es mʉt mijʉ mmʉk'a̱jtʉn ndúñʉts nya''agʉda'agyʉts yʉ puma̱'a̱yʉty es ndúndʉts yʉ ijxwʉ'ʉmʉn esʉ mʉj'a̱jtʉn mʉt ja mwa̱'a̱ts mʉduumbʉ Jesús xyʉʉgyʉjxm.
44004031	Ko kya̱jxtakta̱a̱ydyʉ, ta ja tʉjk oj yi'xy ma̱ naty jap tʉ ñaymyúkʉdʉ. Net ja Espíritʉ Santʉ myooyʉ mʉk'a̱jtʉn, es tka̱jxta̱a̱ydyʉ mʉt ja mʉja̱a̱ yʉ Diosʉ 'yayuk.
44004032	Ja ja̱'a̱y di'ibʉty 'y'axá̱jʉdʉ Jesús myʉda̱jttʉ nidʉgekyʉ ti'igyʉ ja winma̱'a̱ñ es oy ñaydsyojkʉdʉ nidu'uk nidu'uk. Ni pʉ́n kyajʉnáñ “ʉjtsʉ nja'a” di'ibʉ naty myʉda̱jttʉp. Nidʉgekyʉ twinma̱a̱ydyʉ ko tʉgekyʉ di'ibʉ naty myʉda̱jttʉp, yʉ'ʉ nandʉ'ʉn dyajtúndʉt nidʉgékyʉty.
44004033	Es ja apóstʉlʉty tnika̱jxpajt'adʉ'ʉtstʉ mʉt ja mʉk'a̱jtʉn ko Jesús tʉy'a̱jtʉn jyikypyejky, es ja Dios tjantsykyuni'xy nidʉgékyʉty di'ibʉ myʉbʉjktʉ.
44004034	Kyaj ni pʉ́nʉ naty ma̱ yʉ'ʉjʉty di'ibʉ tʉgoy'a̱jtxʉp. Ja'a ko pʉ́nʉty myʉda̱jttʉp ja ñáxʉty o tyʉjk, tyo'ktʉ,
44004035	net dyajmiindʉ ja meeñ es tkʉya̱jktʉ ma̱ ja apóstʉlʉty. Net oj dyajwa̱'xtʉ nidu'ugátyʉty nʉ'ʉn pʉ́n dyajtʉgoy'áty.
44004036	Dʉ'ʉn ttuuñ yʉ Josee, ja di'ibʉ apóstʉlʉty yajxʉbajttʉ Bernabee, di'ibʉ tyijpy Yajjotkujk'a̱jtpʉ. Bernabee, ja'a yʉ'ʉ Leví tyʉʉmp 'ya̱a̱ts es jap jyajty naxwiiñ ma̱ txʉ'aty Tsyipre.
44004037	Yʉ'ʉ tte'ky tu'ugʉ kyam nax di'ibʉ myʉda̱jtypy, es dyajmiiñ ja meeñ es tkʉyajky ma̱ ja apóstʉlʉty.
44005001	Perʉ wiinkpʉ yedyʉjk di'ibʉ xyʉ'a̱jtypy Ananiiʉs, yʉ'ʉ mʉt ja ñʉdo'oxy Safiirʉ tto'ktʉ nandʉ'ʉn tu'ugʉ ñax,
44005002	es tpʉjkʉ'ktʉ waanʉ ja meeñ. Es ja meeñ di'ibʉ nadʉjkʉ, Ananiiʉs oj dyajnejxy ma̱ ja apóstʉlʉty éxtʉm jyawʉ ka'pxy ja nax tsoo. Es ja ñʉdo'oxy ñija̱'a̱p tʉgekyʉ.
44005003	Netʉ Peedrʉ 'yanma̱a̱yʉ: —Ananiiʉs, ¿ti ko tʉ xytyu'umo'oy es tyʉ́kʉt ja mʉjku'ugópk Satanás ma̱ mwinma̱'a̱ñ es xyjawin'ʉʉna̱'a̱ñ ja Espíritʉ Santʉ, es xyajwʉ'ʉma̱'a̱ñ oynʉ'ʉnʉn ja meeñ di'ibʉ tʉ yajkujúy ja mnax?
44005004	Ja nax mijtsʉ mja'a ijty. Es ko xytye'ky, ja meeñ nandʉ'ʉn mijts mja'a. ¿Ti ko tʉ xywyinmay xytyuna̱'a̱ñ yʉ tya̱a̱dʉ? Tʉ xyjawin'ʉʉna̱'a̱ñ yʉ Dios, kyaj jya'ajʉty ja naxwíñʉdʉ ja̱'a̱y.
44005005	Ko tmʉdooy yʉ'ʉ Ananiiʉs, ta oj kya'ay eeky. Es tsyʉ'kʉdyaaydyʉ pʉ́nʉty myʉdoodʉ di'ibʉ ja̱jtʉ.
44005006	Net myiindʉ ʉna̱'ktʉjkʉty, es t'abijttʉ Ananiiʉs ja ñini'x es oj dyajnaxtʉ́kʉdʉ.
44005007	Ko 'yijty tʉgʉk oorʉ, tyʉjkʉ Ananiiʉsʉ ñʉdo'oxy, ni tkanijawʉ ko tʉ 'yeeky ja ña'ay.
44005008	Ta Peedrʉ yajtʉʉjʉ: —Anmaagyʉts, ¿tʉ xytyooktʉ ja mnax éxtʉm tʉ dyajmíñ ja meeñ? Esʉ Safiirʉ jyʉnáñ: —Dʉ'ʉnʉts tʉ ndeeky.
44005009	Netʉ Peedrʉ 'yanma̱a̱yʉ: —¿Ti ko miidsʉty ti'igyʉ mwinma̱'a̱ñ tʉ xypyʉjta̱'a̱ktʉ? ¿Ti ko tʉ xyjawin'ʉʉna̱'a̱ndʉ ja Nindsʉn'a̱jtʉmʉ Jya̱'a̱jʉn? Jap tʉja̱'p myindʉ di'ibʉ oj tʉ dyajnaxtʉ́kʉdʉ ja mña'ay, es tyam mijts nandʉ'ʉn myajnaxtʉkʉya̱'a̱nʉdʉ.
44005010	Netyʉ ja Safiirʉ kyʉda̱a̱y es 'ye'ky jam tyeky'ʉjxmʉ Peedrʉ. Ko tyʉjkʉdʉ ja ʉna̱'kʉty, net tpattʉ eeky. Ta dyajpʉdsʉʉmdʉ es dyajnaxtʉjkʉdʉ ña'aybyʉ'ám.
44005011	Jyantsytsyʉ'kʉdyaaydyʉ pʉ́nʉty myʉbʉjktʉ Jesús es nidʉgekyʉ ja̱'a̱y di'ibáty myʉdoodʉ tadʉ di'ibʉ ja̱jtʉdʉ yʉ Ananiiʉs esʉ Safiirʉ.
44005012	Es ja apóstʉlʉty ttuundʉ may ja ijxwʉ'ʉmʉn esʉ mʉj'a̱jtʉn. Es nidʉgekyʉ mʉbʉjkpʉtʉjk ñaymyujkta̱a̱yʉdʉ ma̱ txʉ'aty Salomongʉ Tyʉjk Wiin.
44005013	Tsʉ'kʉdʉp ja ja̱'a̱y di'ibʉ kyamʉbʉjktʉ ja Jesús es ñaymyúkʉdʉt mʉʉt ja mʉbʉjkpʉtʉjk, oy tmʉjja̱'a̱dʉ.
44005014	Net tmʉbʉjktʉ ja Nindsʉn'a̱jtʉm Jesús mayjya'ay, yedyʉjk toxytyʉjkʉty.
44005015	Es extʉ dyajpʉdsʉʉmdʉ ja puma̱'a̱yʉty myabajngʉjxy jap tu'a̱jp, es ko ñáxʉt ja Peedrʉ, oyjye'eyʉ 'yawax kya̱'a̱t ma̱ ja puma̱'a̱y.
44005016	Es ja ja̱'a̱yʉty di'ibʉ Jerusalén ka̱jpn myʉwingón, nandʉ'ʉn dyajmiindʉ ja pyuma̱'a̱yʉty es di'ibʉ mʉjku'u ya''ayoojʉdʉp, es nidʉgekyʉ 'yagʉdakta̱a̱ydyʉ.
44005017	Net ja teedywyindsʉngópk es ja saduseeʉ ja̱'a̱y di'ibátyʉ naty jap tjantsyñaywyinnaxʉjáwʉdʉ,
44005018	tma̱jtstʉ ja apóstʉlʉty es tpʉjtáktʉ pujxndʉgóty.
44005019	Per tu'ugʉ Nindsʉn'a̱jtʉmʉ 'yanklʉs myiiñ es dya''awatsy ja pujxndʉjk koots es dyajpʉdseemy, es t'anma̱a̱y:
44005020	—Nʉjxtʉ mʉj tsa̱jptʉjk ñabotsoty, es awánʉdʉ ja̱'a̱y ja ayuk di'ibʉ yʉ jembyʉ jiky'a̱jtʉn.
44005021	Ko oj xyʉʉñʉ, net tyʉjkʉdʉ tsejkyʉ mʉj tsa̱jptʉjk ñabotsoty. Ta ya'ʉxpʉjktsondáktʉ. Es ja teedywyindsʉngópk es di'ibáty jap dyajnaymyujkʉdʉ nidʉgekyʉ israelítʉty ja myʉjja̱'a̱ydyʉjk di'ibáty naymyujkʉdʉp ma̱ di'ibʉ ana'amdʉp mʉj tsa̱jptʉgóty, net t'anma̱a̱ydyʉ ja polʉsiiʉty es dyajmíndʉt ja apóstʉlʉty di'ibʉ jap pujxndʉgóty.
44005022	Per ko oj jya̱'ttʉ ja polʉsiiʉty ma̱ pujxndʉjk, kyaj jap pʉ́n tpattʉ ja apóstʉlʉty. Ta jyʉmbijttʉ jatʉgok,
44005023	es t'anma̱a̱ydyʉ: —Adiky tʉ nba̱a̱dyʉts ja pujxndʉjk jantsy yajxón es mʉt ja solda̱a̱dʉty jap ma̱ tʉjk a̱a̱ tkwentʉ'attʉ, per kots tʉ nya''awa̱'a̱tstʉ, ni pʉ́nʉts jap tʉ ngapa̱a̱ttʉ pujxndʉgóty.
44005024	Ko tmʉdoodʉ ja teedywyindsʉ́nʉty esʉ mʉj tsa̱jptʉjk kwentʉ'a̱jtpʉ wyindsʉ́n, net ñayyajtʉʉjʉdʉ ak yʉ'ʉjʉty wi'ixʉ tya̱a̱dʉ kyugʉxʉya'añ.
44005025	Es ko waanʉ 'yijty, ta jyajty tu'ugʉ yedyʉjk di'ibʉ anma̱a̱yʉ: —Tadʉ yedyʉjkʉty di'ibʉ ʉxʉ'ʉy mbʉjtáktʉ pujxndʉgóty, tap dya'ʉxpʉktʉ ja ja̱'a̱y mʉj tsa̱jptʉjk ñabotsoty.
44005026	Net ja mʉj tsa̱jptʉjk kwentʉ'a̱jtpʉ wyindsʉ́n oj ñejxy mʉt ja tyuumbʉtʉjkʉty, es dyajmiindʉ yajxón ja apóstʉlʉty, ja'agyʉjxm ko tsyʉ'ʉgʉdʉ ko tsya̱a̱ga̱'a̱dsʉdʉt ja ja̱'a̱y.
44005027	Ko dyajmiindʉ, ta dyajnʉjxtʉ ma̱ di'ibʉ ana'amdʉp mʉj tsa̱jptʉgóty, es ja teedywyindsʉngópk 'yanma̱a̱yʉ:
44005028	—Tʉts miits nyajkubóktʉ es kyaj xyñakyya'ʉxpʉ́ktʉt ja ja̱'a̱yʉty mʉt ja Jesusʉ 'yʉxpʉjkʉn. ¿Es ti tʉ xytyundʉ? Tʉ ja̱'a̱y xya'ʉxpʉjkta̱'a̱ydyʉ miidsʉty ya̱ Jerusalén, es ʉʉdsʉty xytyuknikʉjxm'ata̱'a̱ndʉ ko 'ye'kyʉ tadʉ ja̱'a̱y.
44005029	Net ja Peedrʉ mʉt ja apóstʉlʉty 'yadsoodʉ: —Koonʉm tsyékyʉty es nmʉmʉdo'om ja Dios es kʉdiinʉm ja ja̱'a̱yʉty.
44005030	Dios di'ibʉ 'yawda̱jt ja n'aptʉjk'a̱jtʉm, yʉ'ʉ yajjikypyʉjk ja Jesús di'ibʉ miits mya'o'ktʉ es xykyudʉʉydyʉ kruuzkʉjxm.
44005031	Es ja Dios dyajtsa̱jpejty es tpʉjtáky ma̱ 'yaga̱'a̱ñgyʉ'ʉ, es dya'ity Yajnitsókpʉ es Ana'ambʉ, es ja israelitʉ ja̱'a̱yʉty jyodʉmbíttʉt es yajma'xʉt ja pyojpʉ.
44005032	Es ʉʉdsʉty n'ijxtʉts es n'awánʉts di'ibʉts n'ijx nmʉdoo, es nandʉ'ʉn yʉ tʉy'a̱jtʉn t'awanʉ ja Espíritʉ Santʉ di'ibʉ Dios tʉ dyaky di'ibʉ myʉmʉdeepy.
44005033	Ko tmʉdoodʉ tya̱dʉ ayuk, ta jyot'ambʉjktʉ es tyim'ya'oogándʉ.
44005034	Per ma̱ di'ibʉ ana'amdʉp mʉj tsa̱jptʉgótyʉ naty, jap tu'ugʉ fariseeʉ txʉ'aty Gamalyel, di'ibʉ yajxón ñija̱'a̱p ja tsa̱jptʉjkʉ 'yʉxpʉjkʉn es di'ibʉ ja̱'a̱y wyindsʉ'kʉp mʉj. Ta tyʉna̱a̱ye'ky es tni'ana'amʉ es dyajpʉdsʉ́mdʉt ja apóstʉlʉ.
44005035	Net t'anma̱a̱y di'ibʉ ana'amdʉp mʉj tsa̱jptʉgóty: —Miits israelítʉty, naygywentʉ'átʉdʉ oy di'ibʉ mdunaampy mʉdʉ tya̱dʉ ja̱'a̱yʉty.
44005036	Jamyatstʉ miidsʉty ko kyaj jyékyʉbyʉty pyʉde'ky yʉ Teudʉs di'ibʉ jʉnán: “Ʉjts ya̱a̱ ijtp mʉj.” Es tpanʉjxtʉ taxk mʉgo'pxʉ yedyʉjk. Per dya'o'ktʉ Teudʉs, es nidʉgekyʉ di'ibʉ panʉjxʉdʉ tyʉgooydyaay. Es jap oj kyʉjxta̱'a̱y.
44005037	Ko waanʉ 'yijty ko yajkuja̱'a̱yʉ sensʉ, net pyʉde'ky ja Juudʉs, Galileeʉ ja̱'a̱y, es mayjya'ay nandʉ'ʉn pyanʉjxʉdʉ. Es nandʉ'ʉn dya'o'ktʉ Juudʉs, es nidʉgekyʉ di'ibʉ panʉjxʉbʉ naty ñaywya̱'xta̱a̱yʉdʉ.
44005038	Pa̱a̱ty n'anʉʉmʉ, mastu'uttʉ tya̱dʉ yedyʉjkʉty. Wa'an t'ixtʉ. Ja'a ko tya̱dʉ ʉxpʉjkʉn, pʉn yʉ'ʉ ja̱'a̱yʉ jya'a, naxa̱a̱mbʉ'ʉ,
44005039	per pʉn ja Diosʉ 'yʉxpʉjkʉn, kyaj mba̱a̱t miits xyajtʉgóydyʉ. Mnaygywentʉ'átʉdʉp, mʉt ko tsojk nʉjx mdsiptundʉ mʉt ja Dios.
44005040	Nidʉgekyʉ tmʉdooda̱a̱ydyʉ. Net dyajmiindʉ ja apóstʉlʉty. Ta twojptʉ kana̱k ok es jatʉgok dyajkubojktʉ mʉk ko Jesusʉ 'yʉxpʉjkʉn tpaduunnʉ. Net tnasma̱jtsʉdʉ.
44005041	Net ja apóstʉlʉty tsyo'ondʉ jap es jyotkujkʉdyaaydyʉ ko 'yayoodʉ es tsyoydyuundʉ Jesuskyʉjxm.
44005042	Es kyaj tmastuttʉ esʉ ja̱'a̱y dya'ʉxpʉ́kʉt, es tka̱jxwa̱'xtʉ ja oybyʉ ayuk ko Jesús ja'a dʉ'ʉn ja Kristʉ. Dʉ'ʉn ttuundʉ bom bom mʉj tsa̱jptʉjk ñabotsoty es nandʉ'ʉn dya'ʉxpejky tʉjkm tʉjkm.
44006001	Ja tiempʉ ñimayʉ'adʉtstʉ ja ja̱'a̱y di'ibʉty myʉbʉjktʉp ja Jesukristʉ. Net di'ibáty kya̱jxtʉp ja grieegʉ dyajtsondáktʉ ja ʉ'ʉnʉn wi'ix dyajwa'xy ja je'xy bom bom. Dʉ'ʉn jyʉnandʉ ko kyaj yajxón yajkáydyʉ ja ku'ekytyo'oxy di'ibáty kya̱jxtʉp ja grieegʉ.
44006002	Net ja nima̱jmajtskpʉ apóstʉlʉ dyajnaymyujkta̱a̱yʉdʉ nidʉgekyʉ di'ibʉ myʉbʉjktʉ, es t'anma̱a̱ydyʉ: —Kyaj 'yóyʉty kots ʉʉdsʉty nmastu'uttʉt ja Diosʉ 'yayuk nga̱jxwa̱'xtʉt es nyajwa̱'xʉdʉts ja je'xy.
44006003	Pa̱a̱ty miits mʉgu'uktʉjkʉty, ʉxta̱'a̱ydyʉ nijʉxtujkʉ yedyʉjk di'ibʉ myʉda̱jtypy ja oyjyot es di'ibʉ jyaygyujkʉp, di'ibʉ tʉ myo'oyʉty ja Espíritʉ Santʉ myʉk'a̱jtʉn es ttun tka̱jxtʉ di'ibʉ Dios tsyejpy, es tuknipʉkʉ tya̱dʉ tuunk.
44006004	Es ʉʉdsʉty, apóstʉlʉty, nyajnejxypyʉts ja Diosʉ 'yʉxpʉjkʉn esʉ ka̱jxtákʉn.
44006005	Nidʉgekyʉ ja ja̱'a̱yʉty t'oyjya̱'a̱dʉ éxtʉm ja apóstʉlʉty oj twinma̱'a̱ñmyo'oydyʉ. Es net twin'ijxtʉ Esteebʉ, di'ibʉ ni'igʉ ja Dios tmʉbejky es ja Espíritʉ Santʉ mooyʉ mʉk'a̱jtʉn es winma̱'a̱ñ es ttúnʉt di'ibʉ Dios tsyejpy. Es nandʉ'ʉn twin'ijxtʉ Felipʉ, Prókorʉ, Nikanoor, Timón, Parmenʉs esʉ Nikolás, Antyokiiʉ ja̱'a̱y di'ibʉ tʉʉyʉp kyupʉjk ja israelítʉdyʉ myʉbʉjkʉn.
44006006	Net dyajmiindʉ ma̱ ja apóstʉlʉty, di'ibʉ ka̱jxtáktʉ es tkʉ'ʉnikoondʉ.
44006007	Es ja Diosʉ 'yayuk myʉjtʉjkʉy'adʉ́tsy es ñimayʉ'adʉtsy ja mʉbʉjkpʉtʉjk jam Jerusalén, es extʉ nimay ja teetytyʉjkʉty tmʉbʉjktʉ ja Jesús.
44006008	Esʉ Esteebʉ myooyʉ Dios ja kunu'xʉn esʉ mʉk'a̱jtʉn es ttúnʉt ja mʉj ijxwʉ'ʉmʉn esʉ mʉj'a̱jtʉn ma̱ ja ja̱'a̱yʉty.
44006009	Nan tamʉ naty ja ja̱'a̱y na̱a̱gʉty di'ibʉ yo'oydyʉp ma̱ yajtijy Awa̱'a̱tstuuyʉdʉ Ja̱'a̱yʉ Tsya̱jptʉjk. Tamʉ naty di'ibʉ tso'ondʉp Sirene ña̱a̱xóty, Alejandriiʉ, Silisyʉ esʉ Asyʉ, es dyajpʉdʉ'ktʉ tsip es t'anma̱a̱ydyʉ wi'ixáty ja Esteebʉ.
44006010	Per kyaj mba̱a̱t tmʉmada̱'a̱ktʉ, mʉt ko yʉ Espíritʉ Santʉ mooyʉp ja winma̱'a̱ñ ja Esteebʉ.
44006011	Net ja Esteebʉ myʉdsip tmʉjuuydyʉ andákpʉty di'ibʉ jʉna̱'a̱ndʉp ko tʉ tmʉdoy ja Esteebʉ myʉga̱jxtʉgóyʉty ja Moisés es ja Dios.
44006012	Mʉdʉ tya̱dʉ anʉʉ dyajpʉdʉ'ktʉ ja mayjya'ay esʉ mʉjja̱'a̱ydyʉjkʉty es ja di'ibʉty tsa̱jptʉgóty ya'ʉxpʉjktʉp. Es nidʉgekyʉ tma̱jtstʉ ja Esteebʉ es dyajnʉjxtʉ ma̱ di'ibʉ ana'amdʉp mʉj tsa̱jptʉgóty.
44006013	Es dyajmiindʉ ja andákpʉty di'ibʉ jʉnán: —Tya̱dʉ ja̱'a̱y dʉ'ʉñʉm tmʉga̱jxtʉgóyʉ tya̱dʉ wa̱'a̱ts luga̱a̱r es nandʉ'ʉnʉ Moisesʉ 'yana'amʉn.
44006014	Tʉts nmʉdoy ko jyʉna'añ ko yʉ Jesús nazarenʉ, yʉ'ʉ yajkutʉgoyaambyʉ tya̱dʉ mʉj tsa̱jptʉjk es kyaj n'okpadu'unʉnʉ di'ibʉ Moisés xytyukmʉnikákʉm.
44006015	Net nidʉgekyʉ di'ibʉ naty jap ana'amdʉp mʉj tsa̱jptʉgóty, t'ijxtʉ tʉyʉ Esteebʉ wyiin jyʉjp éxtʉm tu'ugʉ anklʉs.
44007001	Net ja teedywyindsʉngópk dyajtʉʉy ja Esteebʉ: —¿Tii tʉy'a̱jtʉn tʉgekyʉ tya̱a̱dʉ?
44007002	Net 'yadsooy ja Esteebʉ: —Miits mʉgu'uktʉjkʉty, mʉjja̱'a̱ydyʉjkʉty, mʉdoo'íttʉ. Ja Dios di'ibʉ mʉj'a̱jtʉn myʉda̱jtypy, kʉxʉ'k ma̱ ja n'apteety'a̱jtʉm Abra̱a̱n ko naty jap tsyʉʉnʉ Mesopotamyʉ, ma̱ kyajnʉmʉ naty tsyooñ es tsyʉʉnʉt jap ma̱ ka̱jpn txʉ'aty Arán.
44007003	Es ja Dios t'anma̱a̱y ja Abra̱a̱n: “Pʉdsʉm ya̱a̱ mga̱jpnóty es mastu'ut ja mmʉgu'uktʉjkʉty. Nʉjx ma̱ts mij ngexy wiink nax di'ibʉts mij ndukni''ixʉyaampy.”
44007004	Netʉ Abra̱a̱n tsyo'oñ ma̱ ja Kaldeeʉ ñax es ñejxy tsʉnaabyʉ jap Arán. Netʉ tyeety 'ye'ky, es ja Dios dyajmiiñ yʉ Abra̱a̱n ma̱ tya̱dʉ nax, ma̱ tyam ndsʉna̱'a̱yʉm.
44007005	Per kyaj yajmooy ja ñax, ni kujm metrʉ. Per Dios tyukmʉwa̱ndakʉ: “Nmeebyʉts mij tya̱dʉ nax esʉ m'u'unk m'ok.” Perʉ Abra̱a̱n kyajnʉmʉ naty ja 'yu'unk,
44007006	es ja Dios 'yanma̱a̱yʉ: “Yʉ mdʉʉmp m'a̱a̱ts jap tsyʉʉnʉt ma̱ wiink nax, es jap tyúnʉt mʉk éxtʉmʉ mʉduumbʉ, es axʉʉk jyátʉt taxk mʉgo'px jʉmʉjt.
44007007	Per ʉjts nandʉ'ʉn ndukkumʉdowaambyʉts yʉ tadʉ naxwíñʉdʉ, es óknʉm pyʉdsʉ́mdʉt jap miidsʉ mdʉʉmp m'a̱a̱ts es myíndʉt ya̱a̱ es xy'awdátʉdʉts.”
44007008	Dios kyajxy'a̱jt mʉt ja Abra̱a̱n es tpʉjtáky éxtʉmʉ ijxwʉ'ʉmʉn es ja 'yu'unk yajtsúkʉt waanʉ ma̱ ja yedyʉjk'a̱jtʉn . Pa̱a̱ty ko jyajty naxwiiñ yʉ 'yu'unk Isa̱a̱, ko tyuktujkxʉbejty Abra̱a̱n ttsijky yʉ Isa̱a̱ waanʉ ma̱ ja yedyʉjk'a̱jtʉn. Es ja Isa̱a̱ nandʉ'ʉn ttuuñ mʉt ja mya̱a̱nk Jakoob, esʉ Jakoob nandʉ'ʉn ttuuñ mʉt ma̱jmajtsk ja mya̱a̱ngʉty, di'ibʉ tyʉʉmp 'ya̱a̱ts ja ma̱jmajtskpʉ israelitʉ ñaxwíñʉdʉ.
44007009	’Tya̱dʉ Jakoobʉ mya̱a̱ngʉty di'ibʉ ʉdsa̱jtʉm n'apteety'a̱jtʉm, kyaj ttukmʉj'ijxʉ ja myʉga'ax Josee es ttukmʉde'ky éxtʉmʉ mʉduumbʉ ma̱ yʉ Ejiptʉ ñax. Perʉ Dios yʉ'ʉ kywentʉ'a̱jtypyʉ naty ja Josee,
44007010	es dyajpʉdseemy ma̱ naty 'yity ayo'onóty. Esʉ Dios tyuun esʉ Josee 'yagupʉ́kʉdʉt ja faraón, Ejiptʉ ryey. Es ja rey pyʉjták yʉ Josee éxtʉmʉ gobernadoor Ejiptʉ es nandʉ'ʉn ma̱ ja reyʉ tyʉjk.
44007011	’Net myiiñ ja mʉk yuu, esʉ mʉk ayo'on 'yijty ma̱ tʉgekyʉ Ejiptʉ ñax es Kanán, esʉ n'aptʉjk'a̱jtʉm kyaj tpattʉ ti jyʉ'xtʉp.
44007012	Es ko Jakoob tmʉdoy'ajty ko japʉ triigʉ ma̱ Ejiptʉ, ta tkejxy ja mya̱a̱ngʉty, ʉdsa̱jtʉm n'aptʉjk'a̱jtʉm, es tjúyʉt ja triigʉ. Net tim jawyiin oj ñʉjxtʉ ja n'aptʉjk'a̱jtʉm.
44007013	Es ko myʉmajtsk ok ñʉjxtʉ, netʉ Josee t'anma̱a̱ydyʉ ja myʉga'axʉty: “Ʉj Josee, miits xymyʉga'ax'a̱jttʉp.” Net ja Ejiptʉ ryey tnija̱'a̱jʉ ko yʉ Josee yʉ'ʉ israelitʉ.
44007014	Net ja Josee tnigajxʉ tyeety Jakoob es nidʉgekyʉ myʉgu'uktʉjk, di'ibʉ nidʉgʉ'px ma̱jmókx ja ja̱'a̱y wyínʉty.
44007015	Dʉ'ʉn jyajty ja Jakoob es tsyʉna̱a̱ydyaknbejky jap Ejiptʉ. Oknʉm 'ye'ky, es nandʉ'ʉn 'yo'kta̱a̱ydyʉ mya̱a̱ngʉty.
44007016	Es dʉ'ʉn oj yajmʉnejxy ja Jakoobʉ ñini'x jap Sikem, es dyajnaxtʉjkʉ ma̱ ja a̱a̱nk di'ibʉ Abra̱a̱n jyuuy ma̱ yʉ Amoorʉ mya̱a̱nk.
44007017	’Es kumjékyñʉm jyata̱'a̱ñʉty di'ibʉ Dios tyukmʉwa̱ndakʉ Abra̱a̱n, yʉ israelitʉ ja̱'a̱yʉty tʉ myayʉ jap Ejiptʉ.
44007018	Net jap Ejiptʉ oj ryey'aty di'ibʉ naty kyaj t'ixy'aty ja Josee.
44007019	Tadʉ rey yajtuun ja axʉk winma̱'a̱ñ es mʉk dyajmʉduuñ nidʉgekyʉ ja n'aptʉjk'a̱jtʉm. Es t'anma̱a̱y yʉ u'unkta̱a̱k u'unkteedyʉty ko agwanʉ ja mya̱a̱nk di'ibʉ maxu'unk'a̱jtp, tnika'aktʉt es 'yooktʉt.
44007020	Net ja Moisés jyajty naxwiiñ. Es jantsy tsuj ijty ja u'unk, es ja tyeety tya̱a̱k pyʉjkʉ'kʉ tʉgʉk po'o.
44007021	Net ko tnikaktʉ, ja reyʉ ñʉʉx dyajpʉde'ky es dyaj'ye'ky éxtʉmʉ 'yu'ungʉn.
44007022	Pa̱a̱ty ja Moisés ya'ʉxpʉjkʉdʉ tʉgekyʉ di'ibʉ ñija̱'a̱p Ejiptʉ. Ja'a ijty mʉj di'ibʉ myadyakypy es di'ibʉ tyiimpy.
44007023	’Ko tmʉda̱jty justyikxy jʉmʉjt yʉ Moisés, ta jyʉnáñ tku'ixa̱'a̱ñ ja israelitʉ myʉgu'ugʉty.
44007024	Ko jyajty ja Moisés, ta t'ijxy tu'ugʉ Ejiptʉ ja̱'a̱y ko axʉʉk ttuñ tu'ugʉ israelitʉ. Net ja Moisés tniwa̱a̱ndúty yʉ myʉgu'uk es dya'e'ky ja Ejiptʉ ja̱'a̱y.
44007025	Es yʉ Moisés tmʉwinma̱'a̱ñbyáty ko yʉ israelitʉ myʉgu'uktʉjk tʉ tjaygyúkʉdʉ ko yʉ Dios dyajtso'oga̱'a̱ñ ja israelítʉty es tpʉjta̱'a̱ga̱'a̱ñ yʉ Moisés éxtʉmʉ yajnitsókpʉ. Per yʉ'ʉjʉty kyaj tjaygyujkʉdʉ.
44007026	’Jakumbom ja Moisés tpaty nimajtsk ja israelítʉty di'ibʉ naty jap naydsyi'kʉp, es ja Moisés dyajkʉxáñ ja tsip. Ta t'anma̱a̱y: “Miits mnaymyʉgu'uk'a̱jtʉdʉp. ¿Ti ko mnaydsyiigʉdʉ?”
44007027	Net di'ibʉ naty jyantsytsyi'kypy tnas'yojkʉdʉ ja Moisés, es t'anma̱a̱y: “¿Pʉ́n tʉ mbʉjta'agyʉty éxtʉmʉ windsʉnʉn o justisʉn mʉt ʉʉdsʉty?
44007028	¿Ti xya'ooga̱a̱mbʉts, éxtʉm ʉxʉ'ʉy xya'e'ky ja Ejiptʉ ja̱'a̱y?”
44007029	Ko tmʉdooyʉ tya̱a̱dʉ, netʉ Moisés kyeky es ñejxy ma̱ Madyanʉ ñax. Jap tsyʉna̱a̱y éxtʉmʉ jagam ja̱'a̱y es pyejky. Net tpattʉ majtskʉ mya̱a̱nk.
44007030	’Ko ñajxy justyikxy jʉmʉjt, japʉ naty mʉj ittum myʉwingonʉ Sina'ii Kopk, net kyʉxe'ky tu'ugʉ anklʉs ma̱ tyoy tu'ugʉ apyñgyepy.
44007031	Ko Moisés t'ijxy, ta dʉ'ʉñʉ oj wyʉ'ʉmʉ. Es ko tmʉwingooñ es t'ijx'oyʉyáñ, net tmʉdooy ko Dios 'yanma̱a̱yʉ:
44007032	“Ʉjts Dios di'ibʉ Wyindsʉn'a̱jtypy ja m'aptʉjk Abra̱a̱n, Isa̱a̱ esʉ Jakoob.” Net ja Moisés tyʉjkʉ tsʉyiibyʉ mʉdʉ tsʉ'ʉgʉ, kyaj ñaydyuk'a'ijxʉ es t'íxʉt.
44007033	Es ja Dios 'yanma̱a̱yʉ: “Yajjʉnák ja mgʉ'ʉk mdekykyʉjxy, mʉt ko wa̱'a̱ts ja it luga̱a̱r ma̱ mdanʉ.
44007034	Tʉts n'ixy wi'ix 'yayowdʉ ja nja̱'a̱yʉty jap Ejiptʉ, es tʉts nmʉdoy jyʉ'ʉy ya̱'a̱xtʉ. Es pa̱a̱dyʉts tʉ njʉnaky es nyajtso'oga̱'a̱ñʉts. Pes min es ngáxʉt Ejiptʉ.”
44007035	’Oyjya'ijxma̱'tʉdʉ Moisés es 'yanma̱a̱yʉdʉ: “¿Pʉ́n tʉ mbʉjta'agyʉty éxtʉmʉ windsʉ́n o justisʉn?”, óknʉm Dios kyajxʉ tya̱dʉ Moisés éxtʉmʉ windsʉ́n es dyajpʉdsʉ́mʉt jap Ejiptʉ, ja anklʉs di'ibʉ kʉxʉ'k ma̱ ja apyñgyepy tpudʉjkʉ ja Moisés.
44007036	Moisés dyajpʉdseemy jap Ejiptʉ n'aptʉjk'a̱jtʉm es ttuuñ yʉ mʉj'a̱jtʉn esʉ ijxwʉ'ʉmʉn jap Ejiptʉ es ma̱ Tsapts Jikymyejyñ, es nandʉ'ʉn ko justyikxy jʉmʉjtʉ naty 'yity mʉj ittum.
44007037	Tya̱dʉ Moisés t'anma̱a̱y ja israelítʉty: “Dios kyaxaampy tu'uk miidsʉ mmʉgu'uk éxtʉmʉ kyuga̱jxpʉ, éxtʉmts ʉj tʉ xykyexy. Es xymyʉbʉ́ktʉt yʉ'ʉ.”
44007038	Esʉ Esteebʉ 'yak'anma̱a̱yʉ: —Nan ja'a ja Moisés, jamʉ naty mʉʉt ma̱ ja mʉj it, ma̱ ja anklʉs myʉga̱jxʉ ma̱ ja Sina'ii Kopk. Ja'a yajmooy ja ayuk di'ibʉ tuknija̱'a̱p wi'ix ja jiky'a̱jtʉn es dyajnáxʉt ma̱ ʉdsa̱jtʉm.
44007039	Perʉ n'aptʉjk'a̱jtʉm kyaj tmʉmʉdowandʉ ja Moisés, es t'ʉxtijtʉ es jyajʉmbitandʉ jatʉgok jap Ejiptʉ.
44007040	Net t'anma̱a̱ydyʉ ja Arón: “Ndsojktʉpts es xyajkójʉt ja ndiósʉts di'ibʉ ʉʉdsʉty xywyinyo'oyʉdʉp. Kyajts nnijáwʉdʉ ti ja̱jtʉ tadʉ Moisés di'ibʉ tʉ xyajpʉdsʉ'ʉmʉm ma̱ Ejiptʉ ñax.”
44007041	Net ja Arón oj dya''agojwinnáxy tu'ugʉ tooru'unk ak oorʉ. Es net dya'o'ktʉ ja byorreegʉty es ttukwindsʉ'kʉdʉ ja tooru'ungʉ 'yagojwinnáx. Net tmʉjtuundʉ ja xʉʉ es xyondaktʉ mʉt di'ibʉ tʉ dyajkojtʉ.
44007042	Net ja Dios ñikákʉdʉ yʉ'ʉjʉty es tmastuttʉ es t'awdáttʉt ja mʉdsa̱'a̱ di'ibʉ jam tsa̱jpótm. Pes dʉ'ʉn éxtʉm jap 'yity kʉxja̱'a̱y ma̱ yʉ Diosʉ kyuga̱jxpʉ ñeky: Miits israelítʉty, ¿ti ojts xya'ooktʉ ja mborreegʉ, es ojts xytyukwindsʉ'kʉdʉts ko m'ijty justyikxy jʉmʉjt ma̱ ja mʉj it?
44007043	Kyaj dyʉ'ʉnʉty, mbagʉʉydyʉ ja tʉjk ma̱ 'yity ja Molok di'ibʉ miits m'awda̱jttʉp, es nandʉ'ʉn mbagʉʉydyʉ ma̱ 'yity ja Renfanʉ myʉdsa̱'a̱, di'ibʉ nandʉ'ʉn m'awda̱jttʉp. Es ja Molok es ja Renfán, kʉ'ʉm miits xya''awingojna̱jxtʉ es xy'awdata̱'a̱ndʉ. Pa̱a̱dyʉts ʉj miits nyajpʉdsʉma̱'a̱ndʉ ma̱ mga̱jpnʉty es ma̱ mnáxʉty, es ngaxa̱'a̱ñʉts éxtʉmʉ mʉduumbʉ waanʉ jagam ma̱ Babiloñʉ ñax.
44007044	Esʉ Esteebʉ 'yakjʉnáñ: —Ma̱ ja mʉj it, jam ja n'aptʉjk'a̱jtʉm tmʉda̱jttʉ tu'ugʉ wit tsa̱jptʉjk ma̱ ja Dios t'awda̱jttʉ. Dios ja Moisés tyuk'ijxʉ wi'ix tkójʉt.
44007045	Es ja n'aptʉjk'a̱jtʉm t'axá̱jʉdʉ yʉ tya̱dʉ wit tsa̱jptʉjk éxtʉmʉ kuma̱'a̱ñ. Esʉ tya̱dʉ Joswee es di'ibʉ mʉʉt myiiñ, dyajmiiñ ja wit tsa̱jptʉjk ko Dios dyajpʉdseemy ya̱a̱ ja jekyjya'ay es tmooy ja ñax ja israelítʉty. Es dʉ'ʉn 'yijttʉ ma̱ ja Davitʉ tiempʉ.
44007046	Es yʉ Davit pyat ja may'a̱jtʉn Dios wyindum, es 'yamdooy es dyajkójʉt tu'ugʉ tʉjk ma̱ tsyʉʉnʉt ja Dios di'ibʉ Jakoob 'yawda̱jt.
44007047	Per ja Salomonk, Davitʉ mya̱a̱nk, yʉ'ʉ kyoj ja Diosʉ tyʉjk.
44007048	Per kyaj ja Dios Tsa̱jpótmʉdʉ tsyʉʉnʉ ma̱ ja tsa̱jptʉjk di'ibʉ ja̱'a̱y kyejpy. Extʉm jyʉnáñ ja Diosʉ kyuga̱jxpʉ:
44007049	Dʉ'ʉn ja Dios jyʉna'añ: “Yʉ tsa̱jp yʉ'ʉts n'uñaaydyakn'a̱jtypy, es ja naxwíñʉdʉ yʉ'ʉ ma̱dsʉ ndeky nbʉjta'aky. ¿Di'ibʉ dʉnʉ tʉjk mgojándʉp esʉts ʉj jap ndsʉʉnʉt, o ja luga̱a̱r ma̱ts ʉj nbo'xʉt?
44007050	Pes ʉjts kʉ'ʉm tʉ nbʉjta'aky tʉgekyʉ yʉ'ʉ.”
44007051	Es ja Esteebʉ ni'igʉ t'ak'anma̱a̱ydyʉ: —Miidsʉty kyaj 'yóyʉty ja mwinma̱'a̱ñʉty, pa̱a̱ty kyaj xymyʉdowa̱'a̱ndʉ. Tuk nax ti'igyʉty miidsʉty mʉt ja m'aptʉjkʉty, taayʉm miidsʉty nandʉ'ʉn xymyʉdsip'attʉ ja Espíritʉ Santʉ.
44007052	Ja'a ko yʉ'ʉjʉty 'yaxʉktuundʉ nidʉgekyʉ Diosʉ kyuga̱jxpʉ es extʉ dya'o'ktʉ di'ibʉ jékyʉp kya̱jx ko myina̱'a̱ñ ja di'ibʉ jiky'a̱jt tʉy'a̱jtʉn mʉʉt. Es ko oj myiñ, miits mgʉya̱jktʉ es 'yoogʉt.
44007053	¡Miidsʉty di'ibʉ tʉ t'axá̱jʉdʉ ja Diosʉ 'yana'amʉn di'ibʉ ja'agyʉjxmʉ anklʉs myajmooydyʉ, kyaj tʉ xymyʉmʉdowdʉ!
44007054	Ko yʉ di'ibʉ ana'amdʉp mʉj tsa̱jptʉgóty tmʉdoodʉ yʉ tya̱dʉ ayuk, ta jyot'ambʉjktʉ es ñaydyʉtska̱'tʉdʉ ja'agyʉjxm ja Esteebʉ.
44007055	Perʉ Esteebʉ, mooyʉ ja Espíritʉ Santʉ ja mʉk'a̱jtʉn esʉ winma̱'a̱ñ es ttun tka̱jxʉt di'ibʉ Dios tsyejpy, es pyat'ijxy jam tsa̱jpótm es t'ijxy ja Diosʉ myʉj'a̱jtʉn, es ja Jesús tyanʉ aga̱'a̱ñdsyoo ma̱ Diosʉn.
44007056	Net 'yanma̱a̱yʉdʉ ja Esteebʉ: —¡Ixtʉ! N'ijxypyʉts ja tsa̱jp awa̱'a̱ts, es ja Jesús, Diosʉ 'yU'unk, pyʉ'a̱a̱y aga̱'a̱ñdsyoo ja Dios.
44007057	Es di'ibʉ ana'amdʉp mʉj tsa̱jptʉgóty t'ama̱jtstʉ tyatsk kʉdiibʉ tnakymyʉdówdʉt. Ta yaxkaktʉ jantsy mʉk es tmʉdsiptso'ondʉ ni'igʉ ja Esteebʉ es dya'ooga̱'a̱ndʉ.
44007058	Net dyajpʉdsʉʉmdʉ jap Jerusalén es tkuka̱'tstʉ. Es di'ibʉ tyuundʉ, ja di'ibʉ ñi'ʉ'ʉnʉdʉ, tkʉya̱jktʉ ja ñikʉjxyʉdʉ wit es ttukkʉdʉjkʉdʉ tu'ugʉ ʉna̱'k di'ibʉ xyʉ'a̱jtypy Saulʉ.
44007059	Es ko jam ttsa̱a̱ga̱'tstʉ ja Esteebʉ, net ja Esteebʉ kya̱jxta'aky: —Windsʉ́n Jesús, axá̱jʉts ja n'anmʉja̱'a̱n.
44007060	Net ñaygyoxtʉna̱a̱ydyákʉ ja Esteebʉ es yaxkeky mʉk: —Windsʉ́n Jesús, katʉ xypyʉjta'aky ñikʉjxm yʉ tya̱dʉ peky. Es ko dʉ'ʉn jyʉnáñ, net oj 'yo'knʉ.
44008001	Es ja Saulʉ yʉ'ʉ mʉʉt ñaybyʉjkʉdʉ di'ibʉ ya'o'kʉ Esteebʉ. Nan ja xʉʉ oga̱'a̱n tpajʉdijttáktʉ mʉkta'aky ja mʉbʉjkpʉtʉjkʉty di'ibʉ jap Jerusalén. Es nidʉgekyʉ ja mʉbʉjkpʉ pyʉdsʉʉmdʉ jap Jerusalén es ñaywya̱'xta̱a̱yʉdʉ ma̱ ñáxʉdyʉ Judeeʉ esʉ Samaaryʉ. Yʉ'ʉyʉ apóstʉlʉty oj wyʉ'ʉmdʉ jap Jerusalén.
44008002	Es nija'ajʉty di'ibʉ Dios 'yawda̱jttʉp, dyajnaxtʉjkʉdʉ ja Esteebʉ es tnijʉʉy tniyaxtʉ.
44008003	Per ja Saulʉ tpadu'udʉjkʉ ja ja̱'a̱yʉty nidʉgekyʉ di'ibáty ja Jesús pyanʉjxtʉp, tʉjkm tʉjkm tju'ttʉ yedyʉjk toxytyʉjk, tpawijts tpajʉdojttʉ es ttsuumdʉ.
44008004	Es di'ibáty pʉdsʉʉmdʉ jap Jerusalén tka̱jxwa̱'xtʉ ja Diosʉ 'yayuk es ja ñitsokʉn oymya̱a̱ty ñʉjxtʉ.
44008005	Dʉ'ʉnʉ Felipʉ ttuuñ es ñejxy ma̱ tu'ugʉ Samaaryʉ ka̱jpn. Es net dyajtsondáky tka̱jxwa'xy ko Jesús yʉ'ʉ Kyrístʉty di'ibʉ Dios tʉ tkexy.
44008006	Es ja ja̱'a̱y ñaymyujkʉdʉ nidʉgekyʉ, es tmʉdoo'ijttʉ yajxón di'ibʉ ja Felipʉ kyajxypy, es t'ijxtʉ nandʉ'ʉn ja ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ Felipʉ tyuun.
44008007	Es may ja ka'oybyʉ t'ʉxkejxy ja Felipʉ, es ya̱'a̱xtʉ ja ka'oybyʉ ko pyʉdsemy. Es mayʉ xux ja̱'a̱ydyʉjk es ja tekymya̱'a̱tpʉ 'yagʉdaktʉ.
44008008	Pa̱a̱ty nidʉgekyʉ ja̱'a̱y ma̱ ja ka̱jpn wyʉ'ʉmda̱a̱ydyʉ jotkujk.
44008009	Jap tsyʉna̱a̱y tu'ugʉ yedyʉjk di'ibʉ xʉ'a̱jtypy Simonk. Es ja'a ijty brujʉ es twin'ʉʉñ ja ja̱'a̱y jap ma̱ tʉgekyʉ Samaaryʉ ñax es t'anʉʉmʉdʉ ko yʉ'ʉ mʉj 'yity.
44008010	Nidʉgekyʉ ja̱'a̱y mʉj mutsk tmʉbʉjktʉ es t'anma̱a̱ydyʉ: —Tya̱dʉ Simonk tʉy'a̱jtʉn ko Diosʉ myʉk'a̱jtʉn tmʉdaty.
44008011	Pa̱a̱ty tmʉbejky ja ja̱'a̱yʉty ko jeky tʉ twin'ʉʉñ mʉt ko byrújʉty.
44008012	Es ko Felipʉ tyuk'ʉxpʉjkʉ ja oybyʉ ayuk di'ibʉ ñigajxypy ja Diosʉ kyutujkʉn, es tʉ tkexy ja Jesús éxtʉm ja Kristʉ, net tmʉbʉjktʉ ja ja̱'a̱yʉty es ñʉbajttʉ, yedyʉjk toxytyʉjkʉty.
44008013	Nandʉ'ʉnʉ Simonk tmʉbejky es ñʉbejty. Net dyajtsondáky es tjamyʉda̱jty ja Felipʉ. Es ko t'ijxyʉ tya̱dʉ ijxwʉ'ʉmʉn di'ibʉ myʉda̱jtypy ja mʉj'a̱jtʉn di'ibʉ tyuun ja Felipʉ, net dʉ'ʉñʉ wyʉ'ʉmʉ ja Simonk.
44008014	Ko ja apóstʉlʉty japʉ naty Jerusalén tmʉdoodʉ ko yʉ Samaaryʉ ja̱'a̱yʉty tʉ tkupʉktʉ ja Diosʉ 'yayuk, net tkajxtʉ Peedrʉ es ja Fwank.
44008015	Ko jya̱jttʉ jap Samaaryʉ, net kya̱jxtáktʉ es t'amdoodʉ ja Dios es tmo'oyʉt yʉ Espíritʉ Santʉ di'ibáty myʉbʉjktʉ,
44008016	ja'a ko kyajnʉmʉ naty jya'ty ja Espíritʉ Santʉ ma̱ yʉ'ʉjʉty, je'eyʉ naty tʉ ñʉbattʉ mʉt ja Nindsʉn'a̱jtʉm Jesusʉ xyʉʉ.
44008017	Es ko kya̱jxtakta̱a̱ydyʉ, net ja Peedrʉ esʉ Fwank tkʉ'ʉnikoondʉ ja ja̱'a̱yʉty, es dʉ'ʉn oj t'axá̱jʉdʉ ja Espíritʉ Santʉ.
44008018	Ko ja Simonk t'ijxy ko ja Espíritʉ Santʉ tʉ myiñ ko ja apóstʉlʉty tkʉ'ʉnikoondʉ ja ja̱'a̱yʉty, net t'awa̱'a̱nʉ meeñ,
44008019	es t'anma̱a̱y: —Meegyʉts ʉj nandʉ'ʉnʉ tadʉ mʉk'a̱jtʉn, es kots ʉj ngʉ'ʉnikónʉdʉts ja ja̱'a̱yʉty oytyim pʉ́nʉty, 'yaxá̱jʉdʉp ja Espíritʉ Santʉ.
44008020	Net ja Peedrʉ 'yanma̱a̱yʉ: —Oyʉ tadʉ mmeeñ tyimtʉgóyʉt mʉt mij. ¿Tii mjʉna̱a̱mp xytyijy ko di'ibʉ Dios ñayajkypy, mba̱a̱t xytyijy yajjúy mʉt ja meeñ?
44008021	Kyaj mba̱a̱t xytyuñ mʉt ʉʉdsʉty ja Diosʉ tyuunk, ja'a ko mwinma̱'a̱ñ kyaj wya̱'a̱dsʉty mʉdʉ Dios.
44008022	Mastu'udʉ tadʉ m'axʉk winma̱'a̱ñ. Mʉnu'xta̱'a̱gʉ Dios es mbojpʉma'xʉdʉt.
44008023	Nnija̱'a̱bʉts ko naywyinnaxʉ xyjawʉ es ja peky mya'ijtʉp éxtʉmxyʉp tsimy m'ity.
44008024	Net ja Simonk 'yadsooy: —Mʉnu'xta̱'a̱ktʉ miidsʉdyʉ Nindsʉn'a̱jtʉm Jesús es kyajts ʉj dʉ'ʉn njátʉt éxtʉm tʉ mjʉna̱'a̱ñ.
44008025	Ko Peedrʉ es ja Fwank t'awa̱'a̱nʉdʉ yʉ Nindsʉn'a̱jtʉm Jesusʉ 'yʉxpʉjkʉn, net tka̱jxwa̱'xtʉ ja oybyʉ ayuk ma̱ mayʉ samaritanʉ ka̱jpn. Oknʉm jyʉmbijttʉ Jerusalén jatʉgok.
44008026	Es ko 'yijtyʉ tya̱a̱dʉ, tu'ugʉ Diosʉ 'yanklʉs myiiñ ma̱ Felipʉ es 'yanma̱a̱yʉ: —Pʉdsʉm ya̱a̱. Nʉjx ma̱ mʉj tu'u kujʉnak di'ibʉ nʉjxp Jerusalén extʉ ma̱ Gazʉ ka̱jpn es ñaxy ma̱ ja mʉj it.
44008027	Felipʉ tsyo'oñ es ñejxy. Es jap tpaty tu'ugʉ yedyʉjk, Etyopiiʉ ja̱'a̱y. Ja'a ijtp tesoreerʉ ma̱ ja toxytyʉjk Kandasʉ, Etyopiiʉ reynʉ. Tʉ 'yotsy jap Jerusalén es t'awdaty ja Dios.
44008028	Jʉmbijnʉbʉ naty ma̱ ja kya̱jpn, ttuk'u'uñʉ ja kyarrʉ es t'ixy ja Diosʉ kyuga̱jxpʉ Isaiiʉ ñeky.
44008029	Net ja Espíritʉ Santʉ 'yanma̱a̱yʉ ja Felipʉ: —Mʉwingón es naybya̱a̱dʉdʉ mʉdʉ tadʉ karrʉ.
44008030	Es ko tmʉwingooñ ja Felipʉ, net tmʉdooy ko tkajxy ja tesoreerʉ ja Isaiiʉ ñeky. Esʉ Felipʉ dyajtʉʉy: —¿Ti mnija̱'a̱p di'ibʉ jam mgajxypyʉ?
44008031	Es ja tesoreerʉ 'yadsooy: —¿Wi'ixʉts nnijáwʉt pʉn kyajts pʉ́n xy'awanʉ? Es t'amdooy ja Felipʉ es pyátʉt ma̱ jam 'yu'uñʉ.
44008032	Ma̱ jamʉ ja̱a̱ybyajtʉn di'ibʉ naty kyajxypy, ja ijty yʉ tya̱a̱dʉ: Oj tmʉnejxy ma̱ 'ye'ky éxtʉm ja borreegʉn. Es dʉ'ʉn éxtʉm ja borreegʉ ko ja̱'a̱y tnikeepy wye'emy uum, nan kyaj oj ja 'ya̱a̱ dyajwa'xy.
44008033	Es ma̱ 'yayo'on'a̱jty, kyaj yajtuuñ ja ja̱'a̱y tʉy'a̱jtʉn mʉʉt. ¿Es pʉ́n mba̱a̱t jyʉna'añ ko yʉ'ʉ ttʉʉmp t'a̱a̱dsʉty?, ja'a ko ja jyiky'a̱jtʉn oj yajpʉjkʉ ya̱ naxwiiñ.
44008034	Net ja tesoreerʉ dyajtʉʉy ja Felipʉ: —Anmaagyʉts, tunʉ may'a̱jtʉn, ¿pʉ́nʉ dʉ'ʉn ñimadyakypy yʉ Diosʉ kyuga̱jxpʉ? ¿Yʉ'ʉ kʉ'ʉm nayñimadyákʉp, o wiink ja̱'a̱yʉ?
44008035	Net ja Felipʉ tmadya̱a̱ge'ky ja ja̱a̱ybyajtʉn di'ibʉ tʉ tkajxy, es t'awa̱'a̱nʉ ja oybyʉ ayuk di'ibʉ Jesús ñigajxypy.
44008036	Es ko ña̱jxtʉ ma̱ tu'ugʉ nʉʉ, ta ja tesoreerʉ jyʉnáñ: —Ya̱a̱ ta ja nʉʉ. ¿Kyajts mba̱a̱t xyajnʉbétyʉ?
44008037	Es ja Felipʉ 'yadsooy: —Pʉn mmʉbejkypy mʉt winʉ mjot, mba̱a̱t. Es ja tesoreerʉ 'yadsooy: —Nmʉbejkypyʉts ko yʉ Jesukristʉ yʉ'ʉjʉty ja Diosʉ 'yU'unk.
44008038	Net t'anma̱a̱y es dyajwa̱'k'áwʉt ja kyarrʉ. Ta jyʉna̱jktʉ nimajtsk ma̱ ja nʉʉ. Ta ja Felipʉ dyajnʉbejty ja tesoreerʉ.
44008039	Ko pyʉdsʉʉmdʉ ma̱ ja nʉʉ, yʉ Nindsʉn'a̱jtʉmʉ Jya̱'a̱jʉn yʉ'ʉ myʉnʉjx ja Felipʉ, es ja tesoreerʉ kyaj ñaky'ijxʉ. Ta ja tyu'u dyaj'yo'oyñʉ jantsy xondakp.
44008040	Es ja Felipʉ jyajty ma̱ Azotʉ ka̱jpn, es ñajxy ka̱jpnga̱jpn es tka̱jxwa'xy ja oybyʉ ayuk, ja nitsokʉn di'ibʉ Jesús yajmiimpy, extʉ ko jyajty Sesareeʉ ka̱jpn.
44009001	Ja Saulʉ kyaj tmastu'uty es tkajxykyopk'átʉt ma̱ ja ja̱'a̱y di'ibáty 'yaxá̱jʉdʉ ja Jesús éxtʉm ja Kristʉ. Pa̱a̱ty oj ñejxy ma̱ ja teedywyindsʉngópk,
44009002	es t'amdooy yʉ ñeky es ñʉjxa̱'a̱ñ ma̱ ja tsa̱jptʉjk jap Damaskʉ, es t'ʉxta̱'a̱ya'añ ja ja̱'a̱y, yedyʉjk toxytyʉjkʉty, di'ibʉ pyanʉjxtʉp ja Jesús éxtʉm ja Kristʉ, es ttsuma̱'a̱ñ es dyajmina̱'a̱ñ Jerusalén.
44009003	Es ko ñejxyʉ naty tu'am, timja̱'tánʉbʉ naty Damaskʉ ka̱jpnóty, net oj ñimíñʉty mʉk tu'ugʉ ja̱jʉn di'ibʉ tso'omp tsa̱jpótm es jya'ty ma̱ yʉ'ʉ.
44009004	Net ja Saulʉ kyʉda̱a̱y naxkʉjxy, es tmʉdooy ko yajmʉgajxy: —Saulʉ, Saulʉ, ¿ti kots xypyajʉdity?
44009005	Net ja Saulʉ dyajtʉʉy: —¿Mbʉ́n mijts, Windsʉ́n? Es 'yadsoojʉ: —Ʉjtsʉts Jesús di'ibʉ mij mbajʉdijtypy. Kʉ'ʉm mnayyajtsayútyʉty éxtʉmʉ yuubʉ ko tnepy yʉ kepyjyʉjptsétsy.
44009006	Pʉdʉ'ʉk. Nʉjx ka̱jpnóty. Jap mya''anʉʉmʉt ti mdúnʉp.
44009007	Es ja yedyʉjkʉty di'ibʉ mʉdʉ naty jyʉdity ja Saulʉ, dʉ'ʉñʉ wyʉ'ʉmʉdyaaydyʉ ko tmʉdoodʉ tu'uk kyajxy es kyaj pʉ́n t'ijxy.
44009008	Net ja Saulʉ pyʉde'ky naxkʉjxy, per ko oj 'yijxwa'xy, kyaj mba̱a̱t 'yok'ijxnʉ. Es dʉ'ʉñʉ oj myʉnʉjxʉdʉ witsy jap Damaskʉ.
44009009	Es jap 'yijty tʉgʉk xʉʉ wiints, es kyaj kyay 'yiiky.
44009010	Jap Damaskʉ tsyʉna̱a̱y tu'ugʉ ja̱'a̱y di'ibʉ xyʉ'a̱jt Ananiiʉs, di'ibʉ pyaduun ja Jesús. Ta ja Jesús 'yanma̱a̱yʉ ijxma̱'tʉngyʉjxm: —¡Ananiiʉs! Ta 'yadsooy ja Ananiiʉs: —Nindsʉn'a̱jtʉm, tya̱a̱jʉts.
44009011	Net ja Jesús 'yanma̱a̱yʉ: —Nʉjx ma̱ tu'u di'ibʉ xyʉ'a̱jtypy Tʉydyu'u. Ma̱ Juudʉsʉ tyʉjk xyajtʉ́wʉt tu'ugʉ yedyʉjk, Tarsʉ ja̱'a̱y di'ibʉ xyʉ'a̱jtypy Saulʉ. Ka̱jxtákp yʉ'ʉ.
44009012	Tʉts nduk'ixy ijxma̱'tʉngyʉjxm ko mij mdʉkʉ ma̱ 'yity es xykyʉ'ʉnikóñ. Ta 'yijxpejky jatʉgok.
44009013	Es ko tmʉdooyʉ tya̱a̱dʉ, net ja Ananiiʉs 'yadsooy: —Per Windsʉ́n, may ja ja̱'a̱y tʉ xy'anʉʉmʉts wi'ix tʉ ttuñ axʉʉk di'ibʉ mij mja̱'a̱y'a̱jttʉp Jerusalén.
44009014	Es tyam myiñ ya̱a̱ nandʉ'ʉn mʉt ja ñeky di'ibʉ tʉ myo'oyʉty yʉ teedywyindsʉ́nʉty, es ttsuma̱'a̱ñ tmatsa̱'a̱ñ yʉ ja̱'a̱y nidʉgekyʉ di'ibʉ ya̱a̱ m'awda̱jttʉp.
44009015	Jesús 'yanma̱a̱yʉ: —Nʉjx, ja'a ko tʉts nwin'ixy yʉ ja̱'a̱y es yʉ'ʉts ngaxaampy es tka̱jxwa̱'xʉt ʉjtsʉ nja'a ma̱ wiinkpʉ naxwíñʉdʉ, ma̱ ryéyʉty, es nandʉ'ʉn ma̱ israelitʉ ja̱'a̱yʉty.
44009016	Es nduk'íxʉpts wi'ix mʉk 'yayówʉt ʉjtskyʉjxm.
44009017	Net ñejxy ja Ananiiʉs es tyʉjkʉ tʉgoty ma̱ 'yity ja Saulʉ, es tkʉ'ʉnikooñ es t'anma̱a̱y: —Mʉgu'uk Saulʉ, yʉ'ʉts xykyajxp ja Nindsʉn'a̱jtʉm Jesús di'ibʉ kʉxʉ'k jap tu'a̱jp ma̱ naty mmiñ. Xykyéxyʉts es m'ijxwa̱'xʉt jatʉgok es ja Espíritʉ Santʉ mmo'oyʉdʉt ja mʉk'a̱jtʉn esʉ winma̱'a̱ñ es xytyun xykya̱jxʉt di'ibʉ Dios tsyejpy.
44009018	Netyʉ oj kya'ay Saulʉ wyiinóty éxtʉmʉ a̱jkx nimeeñ, es 'yijxpejky jatʉgok. Net ja Saulʉ oj ñʉbety.
44009019	Ta kyaay 'yiky es tpejky ja myʉja̱a̱ jatʉgok, es oj 'yakwʉ'ʉmʉ waanʉ mʉdʉ Jesusʉ 'yʉxpʉjkpʉ di'ibʉ tsʉna̱a̱ydyʉp Damaskʉ.
44009020	Net ja Saulʉ dyajtsondáky tka̱jxwa'xy ma̱ ja israelítʉdyʉ tsya̱jptʉjk ko Jesús yʉ'ʉ Dios ja 'yU'unk, ja Kristʉ.
44009021	Nidʉgekyʉ ja̱'a̱y di'ibʉ myʉdoodʉ, net dʉ'ʉñʉ wyʉ'ʉmʉdyaaydyʉ, es ñay'anma̱a̱yʉdʉ: —¿Tii kyajʉ tya̱a̱dʉ yʉ'ʉjʉty ja ja̱'a̱y di'ibʉ pyajʉdijt es tma̱jtsy ja ja̱'a̱y di'ibʉ myʉjja̱'a̱p ja Jesús jap Jerusalén? ¿Tii kyaj tya̱a̱dʉ yʉ'ʉdyʉ di'ibʉ ya̱a̱ tʉ jya'ty es tmátstʉt pʉ́nʉty kyupʉjktʉp ja Jesusʉ 'yʉxpʉjkʉn es dyajnʉjxtʉt ma̱ ja teedywyindsʉ́nʉty?
44009022	Esʉ Saulʉ tka̱jxwa'xy mʉt waanʉ ni'igʉ ja mʉk'a̱jtʉn es dya'íxyʉty ko Jesús yʉ'ʉ Kristʉ. Es kyaj tmʉwinma̱'a̱ñbya̱a̱ttʉ wi'ix 'yadsoojʉmbíttʉt ja israelítʉty di'ibʉ tsʉna̱a̱ydyʉp Damaskʉ.
44009023	Es ko jeky 'yijty, net ja israelítʉty ñaygya̱jxʉdʉ es dya'ooga̱'a̱ndʉ Saulʉ,
44009024	per ja Saulʉ ya''awa̱'a̱nʉ. Xʉʉñ koots ja israelítʉty 'yadʉna̱a̱yʉ ma̱ kya̱jpndʉ́kʉ es dya'ooga̱'a̱ndʉ,
44009025	per ja mʉbʉjkpʉtʉjk tpʉjtáktʉ ma̱ tu'ugʉ mʉj katsy es dyajjʉna̱jktʉ mʉt ja tejxyñ, tkutʉʉyña̱jxtʉ koots ma̱ ja ka̱jpn nabots. Es dʉ'ʉn dyajkáktʉ Saulʉ.
44009026	Ko Saulʉ jyajty Jerusalén, net ñaybyuwa̱'kʉ mʉt ja di'ibʉ Jesús 'yawda̱jttʉp. Per ja ja̱'a̱y di'ibʉ jap ijttʉp, tsʉ'kʉdʉ es wyinma̱a̱ydyʉ ko Saulʉ nʉgoo 'yanda'aky ko tʉ tmʉbeky ja Jesús.
44009027	Per ja Bernabee yʉ'ʉ oj dyajnejxy es tkʉyajky ma̱ ja apóstʉlʉty es tmadyaky wi'ix yʉ Saulʉ tʉ t'ixy ja Jesús tu'a̱a̱y es wi'ixʉ 'yanma̱a̱yʉ. Nandʉ'ʉn tmadyaky wi'ix ja Saulʉ tka̱jxwa'xy mʉk a̱a̱ mʉk jot jap Damaskʉ ko Jesús yʉ'ʉ Kyrístʉty.
44009028	Net ja Saulʉ oj wye'emy mʉt yʉ'ʉjʉty, es ja'a mʉʉt ñaxy tyʉkʉ Jerusalén,
44009029	es myadya̱'a̱ktʉ es ñaygyajxytsyiigʉdʉ mʉt ja israelítʉty di'ibʉ ka̱jxp grieegʉ. Per tadʉ ja̱'a̱yʉty ya'oogándʉp ja Saulʉ.
44009030	Es ko ja Saulʉ ja myʉgu'uktʉjk tnija̱'a̱dʉ, net tmʉnʉjxtʉ ma̱ Sesareeʉ ka̱jpn. Ko jap tsyo'oñ, ta ñʉjxnʉ ma̱ kyuga̱jpnʉty jap Tarsʉ.
44009031	Agujk jotkujk tsyʉna̱a̱ydyʉ ja mʉbʉjkpʉtʉjk jam Judeeʉ ña̱a̱xóty, Galileeʉ es Samaaryʉ, es myʉjwiinʉdʉ ja myʉbʉjkʉn. Dʉ'ʉñʉm ja Nindsʉn'a̱jtʉm twindsʉ'ʉgʉdʉ, es mʉt ja Espíritʉ Santʉ pyudʉjkʉn ñimayʉ'adʉ'ʉtstʉ.
44009032	Es ko Peedrʉ tku'ijxy ja myʉmʉbʉjkpʉty, nandʉ'ʉn oj ñejxy ma̱ Liidʉ ka̱jpn tku'ixa̱'a̱ñ di'ibʉ Dios jya'ay'a̱jttʉp jap.
44009033	Es tpaty tu'ugʉ yedyʉjk di'ibʉ xyʉ'a̱jtypy Eneeʉs, di'ibʉ naty tʉ kyo'kna̱a̱yñʉ tuktujk jʉmʉjt es tʉ 'yijnʉ xux.
44009034	Esʉ Peedrʉ 'yanma̱a̱yʉ: —Eneeʉs, Jesukristʉ mya''agʉdákʉp. Pʉdʉ'ʉk. Winya'abʉ mmabajn. Net ja Eneeʉs pyʉde'ky ko ya''anma̱a̱y.
44009035	Es nidʉgekyʉ ja̱'a̱yʉty di'ibʉ tsʉna̱a̱ydyʉp Liidʉ es Sarón t'ijxta̱a̱ydyʉ ko 'yagʉda'aky ja Eneeʉs. Ta tmastuttʉ ja jyeky winma̱'a̱ñʉty, es tpanʉjxtʉ ja Jesusʉ 'yʉxpʉjkʉn.
44009036	Ma̱ ja Jope ka̱jpn, jaa tu'ugʉ toxytyʉjk tsyʉna̱a̱y di'ibʉ Jesús 'yawda̱jtypy. Ja'a xyʉ'a̱jtypy Tabitʉ, di'ibʉ ayuk wimbʉdsʉʉmp grieegʉ Dorkʉs. Tya̱dʉ toxytyʉjk tim tuump yajxón es tpudʉkʉ ja ja̱'a̱y di'ibʉ ayoodʉp.
44009037	Net pya̱'a̱mbejty ja Dorkʉs es 'ye'ky. Net yajpujy ja ñini'x es tpʉjtákʉ ma̱ tu'ugʉ kwartʉ tuk nikʉ'ʉybyʉ.
44009038	Jope yʉ'ʉ myʉwingón ja Liidʉ. Es ja'a ko di'ibʉ 'yawda̱jttʉp ja Jesús tnijáwʉdʉ ko Peedrʉ naty 'yity Liidʉ, net tkajxtʉ majtskʉ myʉgu'uk es t'anʉʉmʉdʉt ja Peedrʉ: —Jottʉgoy, jo'om Jope.
44009039	Net ja Peedrʉ oj ñejxy mʉt ja ja̱'a̱yʉty. Es ko jyajty, ta yajmʉnejxy ma̱ ja kwartʉ ma̱ 'yity ja o'kpʉ Dorkʉs. Es nidʉgekyʉ ku'ekytyo'oxyʉty jyʉ'ʉy ya̱'a̱xtʉ, es ttuk'ijxtʉ Peedrʉ ja witʉ jembyʉ esʉ wiingátypyʉ wit di'ibʉ Dorkʉs yajkojy ko jyiky'ajty.
44009040	Net ja Peedrʉ t'anma̱a̱y yʉ ja̱'a̱y es pyʉdsʉʉmda̱'a̱yʉt nidʉgekyʉ. Net ja Peedrʉ ñaygyoxtʉna̱a̱ydyákʉ es kya̱jxtáky, tnaxmʉ'ijxʉ ja o'kpʉ Dorkʉs es t'anma̱a̱y: —Tabitʉ, pʉdʉ'ʉk. Net ja Dorkʉs dyajwa'xy ja wyiin. Es ko t'ijxy ja Peedrʉ, ta wya'tskujkʉ.
44009041	Net ja Peedrʉ tma̱jtsy kyʉ'ʉgʉjxy es dyajpʉde'ky. Net tmʉgajxy ja Dórkʉsʉ myʉgu'uk esʉ ku'ekytyo'oxyʉty, es ttukkʉdʉjkʉ jiiky.
44009042	Es nidʉgekyʉ ja̱'a̱y tnija̱'a̱dyaaydyʉ jap Jope ko Dorkʉs tʉ jyikypyeky, es may tmʉbʉjktʉ ja Jesús éxtʉmʉ Wyindsʉ́n.
44009043	Peedrʉ oj wye'emy kana̱k xʉʉ Jope ma̱ ja po'ogo'tspʉ Simongʉ tyʉjk.
44010001	Jap Sesareeʉ ka̱jpnóty tsyʉna̱a̱y tu'ugʉ yedyʉjk di'ibʉ xyʉ'a̱jt Kornelyʉ. Ja'a ijty solda̱a̱dʉ windsʉ́n ma̱ ja Batayonk Italyanʉ.
44010002	Pes ja Kornelyʉ es pʉ́nʉty mʉʉt tsʉna̱a̱ydyʉp ma̱ jyʉʉn tyʉjk, ti'igyʉ t'awdattʉ Dios es twindsʉ'ʉgʉdʉ. Nandʉ'ʉn tmooy ni'igʉ limosnʉ es tpudʉkʉ ja israelítʉty, es dʉ'ʉñʉm t'awdaty ja Dios.
44010003	Tu'ugʉ xʉʉ, éxtʉm tʉgʉk yaxpʉn, net t'ijxy jantsy wa̱'a̱ts ijxma̱'tʉngyʉjxm tu'ugʉ Diosʉ 'yanklʉs tyʉkʉ ma̱ yʉ'ʉ naty es 'yanma̱a̱yʉ: —¡Kornelyʉ!
44010004	Es ja Kornelyʉ t'ixy ja anklʉs mʉt ja tsʉ'ʉgʉ. Net dyajtʉʉy: —Anmaagyʉts, Windsʉ́n. ¿Ti mdsejpy? Net ja anklʉs 'yanma̱a̱yʉ: —Dios tʉ tmʉdoy ko mga̱jxta'aky es ñija̱'a̱p wi'ix xypyudʉkʉ ja ja̱'a̱y di'ibʉ tʉgoy'a̱jtxʉp.
44010005	Kax ja ja̱'a̱y jap Jope es yajwówʉt ja ja̱'a̱y di'ibʉ xyʉ'a̱jtypy Simonk, di'ibʉ nandʉ'ʉn xyʉ'a̱jtp Peedrʉ.
44010006	Jap tsyʉʉnʉ ja myʉxʉʉ Simonk, po'ogo'tspʉ di'ibʉ tsʉnaapy mejyñbyʉ'a̱a̱y.
44010007	Ko ja anklʉs oj ñʉjxnʉ, net ja Kornelyʉ tmʉgajxy majtskʉ tyuumbʉ es tu'ugʉ syolda̱a̱dʉ di'ibʉ tyukmʉjotkujk'a̱jtypy oytyiity es y'awda̱jtypy ja Dios.
44010008	Ko ttukmʉmadyakta̱a̱y, net tnigajxʉ Peedrʉ jap Jope.
44010009	Jakumbom nidʉgʉʉk tyu'uyo'oydyʉ. Ko kyijkyxyʉ'a̱jnʉ, tmʉwingoonnʉ Jope ka̱jpn, net ja Peedrʉ pyejty tʉjk nikʉjxy es kya̱jxta̱'a̱ga̱'a̱ñ.
44010010	Es nʉgoo naty 'yok'yu'o'kʉnʉ, abátʉpnʉmʉ naty ja kyaaky tyojx es kyaya'añ, net ja Dios ttuk'ijxy ja Peedrʉ
44010011	ko ja tsa̱jp 'yawa̱'a̱tsy es ko kyʉda'aky naxwiiñ di'ibʉ kʉxʉ'kp éxtʉm tu'ugʉ mʉj wit 'yama̱jts'íty taxk eskinʉ.
44010012	Japʉ natyʉ may jʉyujk di'ibʉ taxkʉ tyeky, di'ibʉ kaagʉdijtp esʉ tsa̱'a̱ñ.
44010013	Netʉ Peedrʉ tmʉdooy kyajxy tsa̱jwínm, es 'yanma̱a̱yʉ: —Pʉdʉ'ʉk, Peedrʉ. Ya'ook es xytsyu'udsʉt.
44010014	Esʉ Peedrʉ 'yadsooy: —Kyaj Windsʉ́n. Kyajts nje'xyñʉm di'ibʉ ja̱'a̱y ya''axʉ'kʉp o yajpekykya̱'a̱p.
44010015	Net jatʉgok tmʉdooy tsa̱jwínm kyajxy, es 'yanma̱a̱yʉ: —Di'ibʉ Dios tʉ dyajwa̱'a̱tsy, katʉ mij xy'andijy di'ibʉ ya''axʉ'kʉp o yajpekykya̱'a̱p.
44010016	Ja'a jya̱jtʉ tʉgʉk ok, es net jatʉgok jyʉmbijty di'ibʉ kʉxʉ'k éxtʉm ja mʉj wit tsa̱jwínm.
44010017	Ta ja Peedrʉ jyotmay'e'ky ti myadyakypyʉ tya̱dʉ ijxma̱'tʉn. Net jya̱jttʉ ja Kornelyʉ ja jya'ayʉty ma̱ ja Simongʉ tyʉjk a̱a̱, es dyajtʉʉdʉ pʉn yʉ'ʉ tyʉjk.
44010018	Net dyajtʉʉdʉ: —¿Japʉ Simonk, di'ibʉ nandʉ'ʉn xyʉ'a̱jtp Peedrʉ, ma̱ tya̱dʉ tʉjkʉ?
44010019	Es ja Peedrʉ tamʉ naty tʉjkkʉjxm jyotmay'eeky ko ti 'yandijpy di'ibʉ tʉ t'ixyʉ naty. Es ja Espíritʉ Santʉ 'yanma̱a̱yʉ: —Ta ja̱'a̱y nidʉgʉʉk m'ʉxta̱'a̱yʉty.
44010020	Pʉdʉ'ʉk, jʉnak es nʉjx mʉdʉ tadʉ ja̱'a̱yʉty. Kyaj xyjʉjpjáwʉt. Ʉjts tʉ ngexy.
44010021	Net ja Peedrʉ jyʉnajky ma̱ naty jap 'yawíxyʉty ja Kornelyʉ ja jya'ayʉty, es t'anma̱a̱y: —Ʉjtsʉ dʉ'ʉn di'ibʉ m'ʉxta̱a̱ydyʉp. ¿Ti mnimiindʉp?
44010022	Ta 'yadsoodʉ: —Yʉ'ʉts xykyajxp ja solda̱a̱dʉ windsʉ́n Kornelyʉ, tu'ugʉ yedyʉjk di'ibʉ jiky'a̱jtp tʉy'a̱jtʉn mʉʉt es di'ibʉ wyindsʉ'kʉp ja Dios, es tsojkʉdʉp nidʉgekyʉ ja israelítʉty. Es tu'ugʉ Diosʉ 'yanklʉs 'yanma̱a̱yʉ es mij myajwówʉt es mnʉjxʉt ma̱ ja Kornelyʉ tyʉjk. Es ja Kornelyʉ tmʉdowa̱'a̱ñ di'ibʉ mij mgajxypy.
44010023	Net ja Peedrʉ dyajtʉjkʉ, es wye'emy mʉt yʉ'ʉ tuk tsuu. Ta jakumbom ja Peedrʉ jyamyʉda̱jtʉdʉ ja Jope ja̱'a̱yʉty di'ibʉ 'yawda̱jttʉp ja Jesús.
44010024	Ta jakumbom jya̱jttʉ jap Sesareeʉ ma̱ ja Kornelyʉ 'yawíxyʉty mʉt ja myʉgu'uktʉjk esʉ myʉtnaymyaayʉbʉty di'ibʉ tʉ twoy.
44010025	Ko Peedrʉ jyajty ma̱ ja Kornelyʉ tyʉjk, net pyʉdseemy ja Kornelyʉ. Ta ñaygyoxtʉna̱a̱ydyákʉ Peedrʉ wyinduuy es twindsʉ'ʉgʉya'añ.
44010026	Ta Peedrʉ wyijtsʉ'kʉ, es 'yanma̱a̱yʉ: —Tanʉ. Ʉj nandʉ'ʉnʉts nja̱'a̱yʉty éxtʉm mijʉn.
44010027	Es tmʉgajxy tyʉjkʉdʉ tʉgoty. Jap tpaty ja Peedrʉ mayjya'ay tʉ ñaymyíkyʉty.
44010028	Net ja Peedrʉ jyʉnáñ: —Miits mnija̱'a̱dʉp ko yʉ israelítʉty jyʉna̱'a̱ndʉ ko pyekykya̱'a̱t ja israelitʉ ja̱'a̱yʉty ko ñaymyúkʉdʉt mʉt ja wiink ja̱'a̱yʉty o tyʉ́kʉt ma̱ wiink ja̱'a̱yʉ tyʉjk. Perʉ Dios tʉts xytyuknijawʉ kyajts njʉna̱'a̱nʉt ko 'yaxʉkja̱'a̱yʉty pʉ́n.
44010029	Pa̱a̱ty kots oj xywyowdʉ, nétyʉts mbadso'oñ, ni wi'ixʉts nga''anma̱a̱y. Tyam awa̱'a̱nʉgʉts tits ko oj tʉ xywyoy.
44010030	Net ja Kornelyʉ 'yadsooy: —Tyam mya̱jtaxkxʉʉp, éxtʉmʉ tya̱dʉ oorʉ, tya̱a̱dsʉ naty ʉj ndʉgótyʉts n'ayu'aty es nga̱jxta'agyʉts. Net kyʉxe'ky tu'ugʉ yedyʉjk es ja wyit jantsy tʉ'xp.
44010031	Nétʉts xy'anma̱a̱y: “Kornelyʉ, Dios tʉ tmʉdoy ko mga̱jxta'aky es ñija̱'a̱p wi'ix tʉ xypyudʉkʉ di'ibáty tʉgoy'a̱jtxʉdʉp.
44010032	Nigaxʉ jap Jope tadʉ ja̱'a̱y di'ibʉ xyʉ'a̱jtypy Simonk, di'ibʉ nandʉ'ʉn xyʉ'a̱jtp Peedrʉ. Jap 'yity ma̱ po'ogo'tspʉ Simonk di'ibʉ tsʉnaapy mejyñbyʉ'a̱a̱y.”
44010033	Nétyʉts mij nnigajxʉ es mya'ʉxta̱'a̱yʉt, es tʉ xytyuñʉ may'a̱jtʉn es tʉ mmiñ. Pa̱a̱ty nidʉgekyʉ n'ijtʉm tyam ma̱ ja Dios, es nmʉdowa̱'a̱ñʉts di'ibʉ Nindsʉn'a̱jtʉm tʉ tkexy es xy'awánʉdʉts.
44010034	Net ja Peedrʉ t'anma̱a̱y: —Tyámʉts njaygyukʉ ko tʉy'a̱jtʉn ja Dios nidʉgekyʉ ja̱'a̱y ttsojkta̱'a̱y,
44010035	es tkupʉjkta̱'a̱y oytyim pʉ́n ja̱'a̱yʉty di'ibʉ windsʉ'kʉdʉp es tmʉdúñ.
44010036	Dios t'anma̱a̱y ja israelitʉ ja̱'a̱y es t'awa̱'a̱nʉ ja ayuk di'ibʉ yajjotkujk'átʉdʉp Jesukristʉkyʉjxm, di'ibʉ tʉgekyʉ ñiwindsʉn'a̱jttaapy.
44010037	Miits mnija̱'a̱dʉp nandʉ'ʉn di'ibʉ tʉ tyuñ tʉ jyátyʉty ma̱ ja israelítʉdyʉ ñax, tsyondaky Galileeʉ ko tʉ Fwank tka̱jxwa'xy es ñʉbátʉt ja ja̱'a̱yʉty.
44010038	Mnija̱'a̱dʉp nandʉ'ʉn ko Dios yʉ'ʉ myooy ja Jesús nazarenʉ ja myʉk'a̱jtʉn es ja Espíritʉ Santʉ. Es ja Jesús ttuuñ yajxón es dya''agʉdaky nidʉgekyʉ di'ibʉ mʉt ja mʉjku'ugópk ja myʉk'a̱jtʉn 'yayoodʉp. Tya̱a̱dʉ Jesús tyuun mʉt ko Dios mʉʉt 'yity.
44010039	Es ʉʉdsʉty, apóstʉlʉty, testiigʉts nidʉgékyʉty di'ibʉ Jesús tyuun ma̱ ja Judeeʉ ñax es nandʉ'ʉn ma̱ ja Jerusalén ka̱jpn. Oknʉm dya'o'ktʉ, tkudʉʉydyʉ kruuzkʉjxy.
44010040	Perʉ Dios yʉ'ʉ yajjikypyʉjk ko tyʉgʉkxʉbejty, es dyajkʉxe'ky ma̱ ʉʉdsʉty.
44010041	Kyaj kyʉxe'ky ja Jesús ma̱ ja̱'a̱y nidʉgekyʉ, je'eyʉ kyʉxe'ky ma̱ ʉʉdsʉty di'ibʉ Dios xywyin'ijxtʉts jayʉjp éxtʉmʉ testiigʉ. Ʉʉdsʉty ka̱a̱y úktʉpts mʉt ja Jesús ko Dios tʉ dyajjikypyéky.
44010042	Esʉ Dios tʉ xykyéxyʉts esʉts nga̱jxwa̱'xʉt mʉt ja ja̱'a̱yʉty es n'awánʉdʉts ko Dios tʉy'a̱jtʉn tʉ tpʉjta'aky ja Jesús éxtʉmʉ fwezʉn mʉt ja jiikypyʉ es mʉt ja eekypyʉ.
44010043	Nandʉ'ʉn jékyʉp nidʉgekyʉ Diosʉ kyuga̱jxpʉ tmʉga̱jxtʉ ja Jesús, es t'anma̱a̱ydyʉ ko nidʉgekyʉ di'ibʉ myʉbʉjktʉp es t'axá̱jʉdʉ Jesús, yʉ'ʉ yajma'xtʉp ja pyojpʉ.
44010044	Peedrʉ tamba̱a̱dʉ naty kyajxy ko ja Espíritʉ Santʉ myiiñ ma̱ nidʉgekyʉ di'ibʉ myʉdoo'ijttʉp éxtʉmʉ Peedrʉ jyʉna'añ.
44010045	Net ja israelítʉty di'ibʉ myʉbʉjktʉ Jesús es mʉt ja Peedrʉ myiindʉ, dʉ'ʉñʉ wyʉ'ʉmʉdyaaydyʉ ko Dios tkejxy ja Espíritʉ Santʉ nandʉ'ʉn ma̱ ja̱'a̱y di'ibʉ kyaj 'yisraelítʉty,
44010046	ja'a ko tmʉdooy ja ja̱'a̱y kya̱jxtʉ wiingáty ja ayuk es t'awdaty ja Dios.
44010047	Net ja Peedrʉ jyʉnáñ: —Mʉgu'uktʉjk, ¿pʉ́n nidu'ugʉty miidsʉty kyaj ttseky esʉ tya̱dʉ ja̱'a̱y ñʉbáttʉt?, ja'a ko Dios tʉ tkexy ja Espíritʉ Santʉ ma̱ yʉ'ʉjʉty éxtʉm nandʉ'ʉn ʉdsa̱jtʉm.
44010048	Net ja Peedrʉ 'yanma̱a̱yʉ es ñʉbáttʉt mʉt ja Jesukristʉ xyʉʉgyʉjxm. Ko ñʉbejty, net ja Peedrʉ t'anma̱a̱ydyʉ es 'yakwʉ'ʉmʉt majtsk tʉgʉk xʉʉ mʉt yʉ'ʉjʉty.
44011001	Es ja apóstʉlʉty es ja myʉgu'ugʉty di'ibʉ jap Judeeʉ myʉbʉjktʉ Jesús, tmʉdoodʉ ko nandʉ'ʉn yʉ Sesareeʉ ja̱'a̱yʉty di'ibʉ kyaj 'yisraelítʉty tkupʉjktʉ Diosʉ 'yayuk.
44011002	Es ko Peedrʉ jyʉmbijty jap Jerusalén, ja israelítʉty di'ibʉ pyaduundʉp ja tsiky'a̱jtʉn es tmʉbʉktʉ Jesús, net oj t'oodʉ Peedrʉ dʉ'ʉn:
44011003	—¿Ti ko oj tʉ xykyu'ixy di'ibʉ kyaj 'yisraelítʉty, es tʉ xymyʉtkay?
44011004	Net ja Peedrʉ tmadyaky extʉ ma̱ tsyondaky tʉgekyʉ di'ibʉ naty tʉ jyátyʉty, es t'anma̱a̱y:
44011005	—Ʉj tápʉdsʉ naty ma̱ Jope ka̱jpn. Es kodsʉ naty nga̱jxta'aky, nétʉts n'ijxy tu'ugʉ ijxma̱'tʉn. Es dʉ'ʉnʉts n'ijxy éxtʉm tu'ugʉ mʉj wit kyʉda'aky tsa̱jwínm, yajma̱jts'íty taxk eskinʉ es jyajty ma̱dsʉ naty nga̱jxta'aky.
44011006	Es kots n'ijxy yajxón ti naty jap ma̱ witʉn, nétʉts n'ijxy ja jʉyujk di'ibʉ taxkʉ tyeky, tsa̱'a̱ñ es di'ibʉ kaagʉdijtp.
44011007	Es nmʉdooyʉts kyajxy tsa̱jwínm, es xy'anʉʉmʉts: “Pʉdʉ'ʉk, Peedrʉ. Ya'ook es xytsyu'udsʉt.”
44011008	Es njʉnáñʉts: “Kyaj Windsʉ́n. Kyajts nje'xyñʉm di'ibʉ ya''axʉ'kʉp o ja̱'a̱y yajpekykya̱'a̱p.”
44011009	Nétʉts xymyʉgajxy tsa̱jwínm, es xy'anʉʉmʉts jatʉgok: “Di'ibʉ Dios tʉ dyajwa̱'a̱tsy, katʉ mij xy'andíjʉt di'ibʉ ya''axʉ'kʉp o yajpekykya̱'a̱p.”
44011010	Tʉgʉk ókʉts oj xymyʉgajxy, es jyʉmbijty pyatʉjkʉ tsa̱jwínm ja mʉj wit.
44011011	Ma̱dsʉ taadʉ n'ijxy, net jyajty nidʉgʉʉgʉ kugajxyʉty ma̱dsʉ naty nja̱jtta'aky. Ja ja̱'a̱y jap tsyo'oñ Sesareeʉ es xyñimiiñʉts.
44011012	Nétʉts ja Espíritʉ Santʉ xykyejxy mʉt ja ja̱'a̱yʉty esʉts xy'anma̱a̱y ko ni wi'ixʉts ngawinmáyʉt kots nganʉjxʉt. Es nandʉ'ʉn oj ñejxy mʉt ʉj nidʉdujk yʉ nmʉgu'ugʉts. Nidʉgékyʉts ndʉjkʉdyaaydyʉ ma̱ ja ja̱'a̱yʉ tyʉjk.
44011013	Net ja Kornelyʉ xytyukmʉmadyákʉts ko kyʉxe'ky tu'ugʉ anklʉs ko ta naty tyanʉ es 'yanma̱a̱yʉ: “Kax ja ja̱'a̱y jap Jope es xywyówʉt ja Simonk, di'ibʉ nandʉ'ʉn xyʉ'a̱jtp Peedrʉ,
44011014	es yʉ'ʉ m'anʉʉmʉdʉp wi'ix mnitso'ogʉt, mij mʉt nidʉgekyʉ di'ibáty tsyʉna̱a̱ydyʉp ma̱ ja mjʉʉn mdʉjk.”
44011015	’Kots nyajtsondáky nmʉgajxyʉts, ja Espíritʉ Santʉ net myiiñ ma̱ naty jam 'yity ja ja̱'a̱yʉty. Extʉ ʉdsa̱jtʉm oj n'axá̱jʉm jawyiin, nandʉ'ʉn yʉ'ʉ oj t'axá̱jʉdʉ.
44011016	Nétʉts njamyejtsy éxtʉmdsʉ naty yʉ Nindsʉn'a̱jtʉm Jesús tʉ xy'anʉʉmʉ: “Tʉy'a̱jtʉn ko Fwank yʉ'ʉ mʉt ja nʉʉ yajnʉbejty, per miits mnʉbáttʉt mʉt ja Espíritʉ Santʉ.”
44011017	Es pʉn ya̱jk ja Dios nandʉ'ʉn yʉ Espíritʉ Santʉ mʉt yʉ'ʉjʉty, éxtʉm ʉdsa̱jtʉm ko nmʉbʉjkʉm ja Nindsʉn'a̱jtʉm Jesukristʉ, ¿pʉ́nʉts ʉj esʉts ndsiptúnʉt mʉdʉ Dios?
44011018	Es ko ja myʉgu'uktʉjk jam Jerusalén tmʉdoodʉ tya̱dʉ ayuk, net 'yamoonda̱a̱ydyʉ es t'awda̱jttʉ ja Dios, es jyʉnandʉ: —Tʉy'a̱jtʉn ko Dios tʉ dyaky nandʉ'ʉn mʉt di'ibʉ kyaj 'yisraelítʉty es dyajtʉgátstʉt ja wyinma̱'a̱ñ es yajpojpʉma'xʉt es jyiky'áttʉt winʉ xʉʉ winʉ tiempʉ.
44011019	Net di'ibʉ ya'o'ktʉ Esteebʉ tpajʉdijttʉ nandʉ'ʉn nidʉgekyʉ di'ibʉ 'yaxá̱jʉdʉp ja Jesús éxtʉmʉ Kristʉ. Es nija'ajʉty di'ibʉ kaktʉ jya̱jttʉ Fenisyʉ, Tsyipre es Antyokiiʉ. Jap oj tka̱jxwa'xy ja Diosʉ kyajxy mʉt ja israelítʉty je'eyʉ es kyaj mʉt ja wiink ja̱'a̱yʉty.
44011020	Per nija'ajʉty di'ibʉ myʉbʉjk es di'ibʉ tso'ondʉ Tsyipre es Sirene, jya̱jttʉ ma̱ Antyokiiʉ ka̱jpn es tmʉga̱jxtʉ nandʉ'ʉn di'ibʉ kyaj 'yisraelítʉty, es dyajky ja ayuk ko yʉ Nindsʉn'a̱jtʉm Jesús yajnitso'ogʉdʉp.
44011021	Es ja Jesusʉ myʉk'a̱jtʉn pyudʉjkʉ yʉ'ʉjʉty. Es may ja ja̱'a̱y tmastuttʉ ja jyekywyinma̱'a̱ñʉty es tmʉbʉjktʉ Jesús.
44011022	Ko tya̱dʉ ayuk tmʉdoodʉ di'ibʉ jap Jerusalén myʉbʉjktʉ, net tkajxtʉ Bernabee jam Antyokiiʉ.
44011023	Ko jyajty ja Bernabee, net t'ijxy éxtʉm ja Dios tʉ kyuni'xyʉty, es jyantsyxyondaky es myooyʉ ka̱jxwíjʉn es mʉt ja 'yoyjyot tpanʉjxtʉt ja Jesús.
44011024	Ja Bernabee oyjya'ay es mʉʉdʉ Espíritʉ Santʉ, tpanejxy ja Jesús. Es dʉ'ʉn ja Bernabee ttukpanejxy ja Jesús ja mayjya'ay.
44011025	Ko tiempʉ ñaxy, net ja Bernabee oj ñejxy t'ʉxta̱'a̱ya'añ ja Saulʉ jap Tarsʉ.
44011026	Es ko tpaty, ta tmʉnejxy Antyokiiʉ. Jap oj wyʉ'ʉmdʉ Bernabee es ja Saulʉ tuk jʉmʉjt, dya'ʉxpʉjktʉ mayjya'ay es t'axá̱jʉt ja Jesús. Jap Antyokiiʉ tim jayʉjp tmooy ja xyʉʉ kristyanʉ pʉ́nʉty myʉbʉjktʉp ja Kristʉ.
44011027	Ma̱ tadʉ tiempʉ tsyo'ondʉ nija'ajʉty ja Diosʉ kyuga̱jxpʉ jap Jerusalén es jyʉjptáktʉ Antyokiiʉ.
44011028	Nidu'uk txʉ'aty Agaabʉ. Es ko ja mʉbʉjkpʉtʉjk ñaymyujkʉdʉ Antyokiiʉ, net jyʉnáñ yʉ Agaabʉ, éxtʉm yʉ Espíritʉ Santʉ tʉ 'yanʉ'ʉmxʉty, ko myina̱'a̱ñ ja mʉk yuu ma̱ tʉgekyʉ naxwíñʉdʉ. Es tʉy'a̱jtʉn jya̱jtʉ ko Klaudyʉ tnigopk'a̱jty ja kutujkʉn.
44011029	Net ja mʉbʉjkpʉtʉjk di'ibʉ Antyokiiʉ ttuknibʉjtákʉdʉ es ttuknigaxa̱'a̱ndʉ ja naybyudʉkʉ ja myʉgu'uktʉjk di'ibʉ jap Judeeʉ tsʉna̱a̱ydyʉp, es tkáxʉt nʉ'ʉn yʉ'ʉjʉty dyaka̱'a̱ndʉ.
44011030	Es dʉ'ʉn ttuundʉ, ja Bernabee mʉdʉ Saulʉ tmʉnʉjxtʉ ja pudʉjkʉn, es tmooydyʉ ja mʉjja̱'a̱ydyʉjk jam Judeeʉ.
44012001	Es ma̱ tadʉ tiempʉ yʉ Eroodʉs di'ibʉ rey'a̱jt Judeeʉ, tpadso'oñ es tmatsáñ pʉnaty myʉbʉjktʉp ja Jesús éxtʉmʉ Kristʉ,
44012002	es dya'e'ky mʉt ja espa̱a̱dʉ yʉ Santya̱'a̱gʉ, Fwangʉ myʉga'ax.
44012003	Ko t'ijxy es ttsojktʉ ja israelítʉty, net t'ane'emy es yajtsúmʉt ja Peedrʉ nandʉ'ʉn. Tya̱a̱dʉ jya̱jtʉ ma̱ ja paskʉ xʉʉ, ma̱ ja tsa̱jkaaky yajkáy di'ibʉ kyaj tmʉdaty ja levaduurʉ.
44012004	Ko yajma̱jtsy ja Peedrʉ, net yajpʉjtáky pujxndʉgóty es kywentʉ'átyʉty taxk peky ja solda̱a̱dʉty. Ja wyínʉty nidʉgekyʉ nima̱jmókx tu'uk di'ibʉ kwentʉ'a̱jtʉdʉp ma̱jtaxkáty. Eroodʉs yʉ'ʉ jyuudaampy ja Peedrʉ ko ja paskʉ xʉʉ ñáxʉt.
44012005	Es dʉ'ʉn ja Peedrʉ 'yijty pujxndʉgóty jantsykywentʉ'aty, per ja mʉbʉjkpʉtʉjk jyantsykya̱jxtáktʉ es ja Dios dyajtso'ogʉt ja Peedrʉ.
44012006	Es ja ux ko kyajnʉmʉ naty xyʉʉñʉ ma̱ ja Eroodʉs dyajpʉdsʉma̱'a̱ñ ja Peedrʉ mayjya'ay wyinduuy es dya'ooga̱'a̱ñ, tap 'yity ja Peedrʉ kʉwʉʉñ mʉt ja kadenʉ ma̱ nimajtskʉ solda̱a̱dʉ, es jamajtsk jap pujxndʉjk agʉ'p tkwentʉ'aty.
44012007	Net ti'in tu'ugʉ Diosʉ 'yanklʉs kyʉdaky ma̱ ja pujxndʉjk, es jyantsytyukja̱jʉtyaay. Net ja anklʉs oj ttij'y'i'xy ja Peedrʉ ma̱ kyejky es oj dyajjotwijy. Net ja anklʉs 'yanma̱a̱yʉ: —¡Pʉdʉ'ʉk pojʉn! Netyʉ ja kadenʉ kya̱'a̱da̱a̱y ma̱ Peedrʉ kyʉ'ʉ,
44012008	es ja anklʉs 'yanma̱a̱yʉ: —Naywyʉʉnʉdʉ es tuktʉkʉ mgʉ'ʉk. Ko Peedrʉ dʉ'ʉn ttuuñ, net ja anklʉs 'yanma̱a̱yʉ: —Pʉjta̱'a̱k ja mgapʉ es pamiingʉts.
44012009	Net ja Peedrʉ tpanejxy ja anklʉs, ni tkanijawʉ pʉn tʉy'a̱jtʉn di'ibʉ anklʉs tyiimpy, dʉ'ʉn wyinma̱a̱y ko ijxma̱'tp.
44012010	Net ña̱jxtʉ ma̱ jawyiimbʉ solda̱a̱dʉ. Ta ja myʉmajtskpʉ. Ko jya̱jttʉ ma̱ pujxndʉjk a̱a̱, net ja mʉj pujxndʉjk a̱a̱ 'yawatsy kʉ'ʉm. Ta pyʉdsʉʉmdʉ tu'a̱jp ja Peedrʉ mʉt ja anklʉs es yo'oydyʉ tuk adʉjy. Net myastutʉ ja anklʉs es wyʉ'ʉmnʉ Peedrʉ naydyu'uk.
44012011	Net ja Peedrʉ wyinma̱'a̱ñbyáty, es ñayjyʉnanʉ: —Jantsy tʉy'a̱jtʉn ko Dios tʉ tkexy ja 'yanklʉs kʉdiibʉts xya'oogʉt ja Eroodʉs esʉts kyaj njátʉt éxtʉm tʉgekyʉ di'ibʉ ja israelítʉty tsyojktʉp es xytyúnʉdʉts.
44012012	Peedrʉ twinma̱a̱y yʉ tya̱a̱dʉ, es oj ñejxy ma̱ ja Mariiʉ tyʉjk, yʉ tya̱a̱gʉ Fwank di'ibʉ nandʉ'ʉn xyʉ'a̱jtypy Markʉs. Mayjya'ay ñaymyujkʉ es kya̱jxta̱'a̱ktʉ jap.
44012013	Es ko tmʉdoodʉ yajkóxy ja tʉjk aga̱j, net pyʉdseemy tu'ugʉ kixyʉdo'oxy di'ibʉ xyʉ'a̱jtypy Roode, es t'ixa̱'a̱ñ pʉ́n yʉ'ʉ.
44012014	Es ko tmʉdooy kyajxy ja Peedrʉ, xondakʉngyʉjxm kyaj ja tʉjk dya''awatsy. Net oj ñejxy pʉye'egyʉ jap tʉgoty es t'awa̱'a̱nʉdʉ ko Peedrʉ tap tyanʉ tʉja̱'p.
44012015	Net 'yadsoojʉ yʉ myʉgu'uk: —Tʉ mlokʉ. Es ja kixyʉdo'oxy jyʉnáñ ko jantsy tʉy'a̱jtʉn. Per yʉ'ʉjʉty je'eyʉ jyʉnandʉ: —Kyaj yʉ'ʉdyʉ Peedrʉ. Yʉ'ʉ da 'yanklʉs.
44012016	Esʉ Peedrʉ t'akkoxy yʉ tʉjk aga̱j. Net dya''awatstʉ. Es ko t'ijxtʉ Peedrʉ, net dʉ'ʉñʉ wyʉ'ʉmʉdyaaydyʉ.
44012017	Esʉ Peedrʉ tyuk'ijxʉ kyʉ'ʉ kʉdiibʉ ñakymyadya̱'a̱gʉt. Net ttukmʉmadyaktʉ wi'ix ja Nindsʉn'a̱jtʉm tʉ jyuudyʉty pujxndʉgóty. Es 'yanma̱a̱yʉdʉ: —Tukmʉmadya̱'a̱k yʉ Santya̱'a̱gʉ esʉ nmʉgu'uk'a̱jtʉm. Net pyʉdseemy ja Peedrʉ es oj ñejxy wiink tsoo.
44012018	Es ko oj xyʉʉñʉ, net jyantsyjyotmay'o'ktʉ ja solda̱a̱dʉtʉjk ko ti tʉ jyátyʉty ja Peedrʉ.
44012019	Netʉ Eroodʉs tkejxy ja solda̱a̱dʉ es t'ʉxta̱'a̱yʉt yʉ Peedrʉ. Es ko kyaj ma̱ yajpáty, ta yajwoodʉ ja pujxndʉjk kywentʉ'a̱jtpʉ es tniga̱jxʉt wi'ixʉ Peedrʉ naty tʉ pyʉdsemy. Net oj tni'ane'emy es 'yooktʉt ja pujxndʉjk kwentʉ'a̱jtpʉty. Netʉ Eroodʉs tsyo'oñ Judeeʉ es oj ñejxy tsʉnaabyʉ Sesareeʉ.
44012020	Eroodʉs ttukjot'ambejky ja ja̱'a̱yʉty di'ibʉ tsʉna̱a̱ydyʉp jap Tirʉ es Sidón. Es yʉ'ʉ ñaygya̱jxʉdʉ mʉt ja Eroodʉsʉ 'yofisyal di'ibʉ xyʉ'a̱jtypy Blastʉ, es tmooy ja meeñ es t'amdooy ja jotkujk'a̱jtʉn es ñáxʉt ja tsip. Es dʉ'ʉn ttuundʉ mʉt ko yʉ'ʉjʉty t'axá̱jʉdʉ ja jye'xy ma̱ ja rey Eroodʉsʉ ñax.
44012021	Ko tpaty ja xʉʉ di'ibʉ Eroodʉs tyuknibʉjtákʉ, net tpʉjtáky ja rey wyit, es ñaxwe'tsy ma̱ ja uñaaybyajn, es oj kyajxy.
44012022	Ko kya̱jxta̱a̱y, net ja ja̱'a̱y yaxkaktʉ: —¡Tya̱a̱dʉ di'ibʉ ja yam ka̱jxp, kyaj jya'ayʉty! ¡Dios yʉ'ʉ!
44012023	Netyʉ tu'ugʉ Diosʉ 'yanklʉs myiiñ ma̱ Eroodʉs es dyajpa̱'a̱mbejty mʉt ko kyaj yʉ'ʉ Dios tmooy ja mʉj'a̱jtʉn. Net ja tʉnʉ'k jyʉ'xʉ es taanʉm 'ye'ky.
44012024	Es ja Diosʉ 'yayuk oj yajka̱jxwa'xy oymya̱a̱ty.
44012025	Ko Bernabee esʉ Saulʉ dyajkʉjxtʉ tyuunk, net tsyo'ondʉ Jerusalén mʉt ja Fwank di'ibʉ nandʉ'ʉn xyʉ'a̱jtypy Markʉs.
44013001	Ma̱ ja mʉbʉjkpʉtʉjk ñaymyʉ́kʉdʉ Antyokiiʉ, tam ja Diosʉ kyuga̱jxpʉty esʉ ya'ʉxpʉjkpʉty. Yʉ'ʉ xyʉ'a̱jttʉp: Bernabee, Simonk (di'ibʉ yajtijp Nijeer), Lusyʉ (di'ibʉ Sirene kuga̱jpn'a̱jtp), Saulʉ esʉ Manaén (di'ibʉ mʉʉt ya'ktʉ Eroodʉs, ja Galileeʉ gobernadoor).
44013002	Tu'ugʉ xʉʉ ko naty yʉ'ʉjʉty t'awdattʉ Nindsʉn'a̱jtʉm Dios es 'yayu'a̱jttʉ, net ja Espíritʉ Santʉ 'yanma̱a̱yʉ: —Abeky pʉjta̱'a̱ktʉ yʉ Bernabee esʉ Saulʉ es ttúndʉt di'ibʉts ʉj tʉ ndukniwówʉdʉ.
44013003	Es ko kya̱jxtakta̱a̱ydyʉ es 'yayu'a̱jttʉ, net tkʉ'ʉnikoondʉ ja Bernabee esʉ Saulʉ es ñayjyʉga̱jxʉdʉ. Ta oj tsyo'onnʉdʉ nimajtsk.
44013004	Ko ja Espíritʉ Santʉ kyajxʉdʉ Bernabee esʉ Saulʉ, ta ñʉjxtʉ Seleusyʉ. Net tyʉjkʉdʉ barkoty es ñʉjxtʉ ma̱ Tsyipre islʉ.
44013005	Ko jya̱jttʉ jikymyejyñ agʉ'ʉy ma̱ ja Salaminʉ ka̱jpn, net dyajtsondáktʉ tka̱jxwa̱'xʉdʉ ja Diosʉ 'yayuk ma̱ ja israelítʉdyʉ tsya̱jptʉjk. Es mʉt ñejxy ja Fwank éxtʉmʉ pyudʉjkʉbʉ.
44013006	Net jyʉdijttʉ ma̱ tʉgekyʉ ka̱jpn es jya̱jttʉ ma̱ ja Pafʉs ka̱jpn. Es jap tpattʉ tu'ugʉ israelitʉ di'ibʉ xyʉ'a̱jtypy Barjesús. Ja'a ijty xʉmaabyʉ es 'yanda'aky ko yʉ'ʉ Diosʉ kyuga̱jxpʉ.
44013007	Tya̱dʉ xʉmaabyʉ japʉ naty mʉt ja gobernadoor Serjyʉ Pa̱a̱blʉ, di'ibʉ wijy yedyʉjk. Net ja gobernadoor tnigajxʉ Bernabee es ja Saulʉ es tmʉdowa̱'a̱ñ ja Diosʉ 'yayuk.
44013008	Per ja xʉmaabyʉ di'ibʉ grieegʉ ayuk xyʉ'a̱jtypy Elimʉs myʉdsiptso'on ja Bernabee esʉ Pa̱a̱blʉ, es t'aga̱jxʉ ja gobernadoor kʉdiibʉ tmʉbʉ́kʉt yʉ Diosʉ 'yayuk.
44013009	Net ja Saulʉ, di'ibʉ nandʉ'ʉn xyʉ'a̱jtypy Pa̱a̱blʉ, ja Espíritʉ Santʉ mooyʉ winma̱'a̱ñ esʉ mʉk'a̱jtʉn es ttúnʉt di'ibʉ Dios tsyejpy, es twin'ijxy mʉk ja xʉmaabyʉ,
44013010	es t'anma̱a̱y: —¡Win'ʉ'ʉmbʉ, mʉjku'ugópkʉ 'yu'unk, mij dʉ'ʉñʉm xymyʉdsip'aty tʉgekyʉ di'ibʉ oy! ¿Ti ko je'eyʉ xyajma̱'a̱da̱'a̱ñ ja Diosʉ tyu'u?
44013011	Pa̱a̱ty tyamʉ Nindsʉn'a̱jtʉm Dios mdukkumʉdowa̱'a̱ñʉty es myajwʉ'ʉma̱'a̱ñʉty wiints, jeky kyaj xy'íxʉt ja xʉʉ jyajy. Netyʉ oj wye'emy wiints es wyingoodsʉdyaay. Net myajtsy xyajy es t'ʉxta̱a̱y di'ibʉ wítsʉdʉp.
44013012	Es ko ja gobernadoor t'ijxy yʉ tya̱a̱dʉ, net tmʉbejky es dʉ'ʉñʉ wyʉ'ʉmʉ mʉt ja Nindsʉn'a̱jtʉmʉ 'yʉxpʉjkʉn.
44013013	Net ja Pa̱a̱blʉ esʉ jyamyʉʉdʉty tyʉjkʉdʉ barkoty jap Pafʉs es jya̱jttʉ Perjʉ, ma̱ ja Panfilyʉ ñax. Esʉ Fwank tnikaknʉ ja jyamyʉʉdʉty es jyʉmbijnʉ Jerusalén.
44013014	Netʉ Pa̱a̱blʉ mʉdʉ Bernabee tsyo'ondʉ Perjʉ es jya̱jttʉ Antyokiiʉ, jap ma̱ ja Pisiidyʉ ñax. Es sa̱a̱bʉdʉ xʉʉ tyʉjkʉdʉ tsa̱jptʉgóty es jap 'yu'uñʉdʉ.
44013015	Ko ja tsa̱jptʉjkʉ ñiwindsʉ́nʉty tka̱jxta̱a̱ydyʉ di'ibʉ Moisés kyʉxja̱a̱y es ja Diosʉ kyuga̱jxpʉtʉjkʉty, net tkajxyñigajxʉdʉ dʉ'ʉnʉ Pa̱a̱blʉ esʉ Bernabee: —Mʉgu'uktʉjkʉty, pʉn mmʉda̱jttʉp oynʉ'ʉnʉnʉ ka̱jxwíjʉn mʉt ʉʉdsʉty, awa̱'a̱nʉgʉts.
44013016	Net ja Pa̱a̱blʉ tyʉna̱a̱ye'ky es ja kyʉ'ʉ ttuk'ijxy es 'yamónʉt. Net t'anma̱a̱y: —Mʉdowdʉ, miits israelítʉty es di'ibʉ Dios wyindsʉ'kʉdʉp.
44013017	Dios yʉ'ʉ wyin'ijx ʉdsa̱jtʉmʉ n'aptʉjk'a̱jtʉm es dyajmʉ́jʉ ja Israelʉ ñaxwíñʉdʉ ko 'yijttʉ éxtʉmʉ jagam ja̱'a̱y ma̱ ja Ejiptʉ ñax. Es ok dyajpʉdseemy mʉt ja myʉk'a̱jtʉn jap Ejiptʉ.
44013018	Esʉ Dios tmʉma'xtijky ja mayjya'ay justyikxy jʉmʉjt ma̱ ja mʉj itʉn,
44013019	es ja Dios dyajtʉgooy jʉxtujkʉ naxwíñʉdʉ di'ibʉ tsʉna̱a̱ydyʉ ma̱ Kananʉ ñaxy, es tmooy ja ñax ja n'aptʉjk'a̱jtʉm.
44013020	Net ja Dios dyajky ja kyutujkʉn taxk mʉgo'px jakujm jʉmʉjt mʉt ja fwézʉty extʉ ko jyiky'ajty ja Diosʉ kyuga̱jxpʉ Samwel.
44013021	Net ja Israel ja̱'a̱y t'amdoodʉ tu'ugʉ rey di'ibʉ yajkutúkʉp. Es ja Dios myooyʉ ja Kisʉ mya̱a̱nk Saúl es trey'átʉt justyikxy jʉmʉjt. Yʉ'ʉ Benjamingʉ tyʉʉmp 'ya̱a̱ts.
44013022	Es óknʉm ja Dios dyajjʉgéky ja Saúl es dyajrey'ajty ja Davit, es jyʉnáñ: “Tʉts nba̱a̱ty ja Davit, ja Isa̱'ii 'yu'unk, tu'ugʉ yedyʉjk di'ibʉ ndsejpyʉts. Yʉ'ʉ tyúnʉp tʉgekyʉ di'ibʉts ʉj ndsejpy.”
44013023	’Esʉ nidu'uk ja Davitʉ tyʉʉmp 'ya̱a̱ts yʉ'ʉ dʉ'ʉn ja Jesús, di'ibʉ Dios pyʉjták es dyajnitso'ogʉt ja israelitʉ ja̱'a̱yʉty éxtʉm twa̱ndaky.
44013024	Es ko kyajnʉm ya'ʉxpeky ja Jesús, net ja Fwank Yajnʉbajtpʉ tka̱jxwa'xy mʉt nidʉgekyʉ israelitʉ ja̱'a̱yʉty es t'anma̱a̱y dyajtʉgátstʉt yʉ jyot wyinma̱'a̱ñ, ñʉbáttʉt.
44013025	Es ko wyingóñ ja tiempʉ ma̱ Fwank dyajkʉjxta̱a̱y ja tyuunk, net t'anma̱a̱y: “Ʉj kyajpʉts nGrístʉty. Yʉ'ʉ miimp óknʉm. Es ʉj kyajts xyñitʉkʉ, ni je'eyʉ yʉ kyʉ'ʉk nga''agájʉdʉt éxtʉmxyʉpts ʉj n'ítyʉts tyuumbʉn.”
44013026	Esʉ Pa̱a̱blʉ 'yakjʉnáñ: —Mʉgu'uktʉjkʉty, miidsʉty ja Abra̱a̱nʉ tyʉʉmp 'ya̱a̱ts es miidsʉty di'ibʉ kyaj 'yisraelítʉty es nandʉ'ʉnʉ Dios xywyindsʉ'ʉgʉdʉ, ja Dios tʉ tkexy yʉ 'yayuk es nnija̱'a̱m wi'ix mba̱a̱t nnitsókʉm.
44013027	Es di'ibʉ tsʉna̱a̱ydyʉp jap Jerusalén es ja wyindsʉ́nʉty, kyaj oy tnija̱'a̱dʉ pʉ́nʉ dʉ'ʉn Kristʉ, es ni tkajaygyujkʉ wi'ix jyʉnáñ ja Diosʉ kyuga̱jxpʉty di'ibʉ 'yʉxpʉjktʉp ma̱ ja tsa̱jptʉjk sa̱a̱bʉdʉ sa̱a̱bʉdʉ. Es ja mʉjja̱'a̱ydyʉjk yʉ'ʉ oj ttuknibʉjta̱a̱gʉdʉ esʉ Jesús 'yoogʉt, es dʉ'ʉn tkuydyuundʉ di'ibʉ ja Diosʉ kyuga̱jxpʉty jyaaydyʉ.
44013028	Es oy tkapattʉ Jesús ni ti pyeky, yʉ'ʉ 'yanma̱a̱ydyʉ Pilatʉ es dya'oogʉt.
44013029	Es ko dʉ'ʉn ttuundʉ tʉgekyʉ éxtʉm jyʉnáñ di'ibʉ Diosʉ kyuga̱jxpʉ yajwʉ'ʉmdʉ ja̱a̱ybyéty, net dyajjʉna̱jktʉ kruuzkʉjxy es dyajnaxtʉjkʉdʉ.
44013030	Perʉ Dios dyajjikypyejky jatʉgok,
44013031	es kana̱k ok kyʉxe'ky ja Jesús ma̱ ja myʉgu'uktʉjk di'ibʉ mʉʉt jyʉdijttʉ ko tsyo'ondʉ Galileeʉ es ñʉjxtʉ Jerusalén, es yʉ'ʉjʉty 'yawa̱'a̱nʉdʉp ja ja̱'a̱yʉty ko Jesús yʉ'ʉ dʉ'ʉn ja Kristʉ.
44013032	’Pa̱a̱ty ʉʉdsʉty tyam n'awánʉdʉ tadʉ oybyʉ ayuk di'ibʉ Dios jékyʉp wya̱ndak mʉt ja n'aptʉjk'a̱jtʉm.
44013033	Es tyam ja Dios tkuydyúñ ma̱ ʉdsa̱jtʉm, ja'a tyʉʉmp 'ya̱a̱ts, éxtʉm jyʉnáñ mʉt ko tʉ dyajjikypyéky ja Jesús, éxtʉm 'yity kʉxja̱'a̱y ma̱ ja myʉmajtskpʉ Salmʉ ma̱ Dios jyʉnáñ: “Ʉjts mij xyTyeety'a̱jtp. Tyámʉts ngʉxʉ'ʉgʉt kots mij n'U'unk'áty.”
44013034	Es ko Dios dyajjikypyejky ja Jesús es kʉdiibʉ ñini'x mya̱'a̱dʉt, dʉ'ʉn tkuydyuuñ éxtʉm jyʉna'añ ja Diosʉ jyaaybyajtʉn: “Mij nmo'oyʉp yʉ kunu'xʉn di'ibʉts nwa̱ndak ja Davit.”
44013035	Pa̱a̱ty jyʉna'añ nandʉ'ʉn ma̱ jatu'ugʉ Salmʉ: “Katʉ xyña'ixy ja mduumbʉ ñini'x mya̱'a̱dʉt ko 'yoogʉt.”
44013036	Tʉy'a̱jtʉn ko ja Davit jyiky'ajty, kyuydyuun di'ibʉ Dios tsyejpy, net 'ye'ky es nandʉ'ʉn ñaxtʉjkʉ, dʉ'ʉn éxtʉm ñaxtʉjkʉ 'yaptʉjk, es ja Davit ñini'x mya̱'tta̱a̱y.
44013037	Per ko Jesús 'ye'ky, netʉ Dios yajjikypyʉjkʉ, es kyaj mya'ty ja ñini'x.
44013038	Mʉgu'uktʉjkʉty, nijáwʉdʉ ko Jesús mye'xypy ja pojpʉ.
44013039	Es pʉ́n 'yaxá̱jʉp ja Jesús éxtʉmʉ Yajnitsókpʉ, yajtuknima'xp tʉgekyʉ di'ibʉ kyaj mba̱a̱t yajme'xy ja'a di'ibʉ pyanʉjxʉdʉp ja Moisesʉ 'yana'amʉn.
44013040	Naygywentʉ'átʉdʉ kʉdiibʉ jyátʉdʉt mʉt miidsʉty di'ibʉ jyaaydyʉ ja Diosʉ kyuga̱jxpʉ:
44013041	Miidsʉty di'ibáty tukxíktʉp, dʉ'ʉñʉ wʉ'ʉmʉdʉ es mgutʉgóydyʉt, ja'a ko ʉj Dios, ndunaambyʉts di'ibʉty jantsy mʉj, di'ibʉ kyaj xymyʉbʉktʉ oy ja ja̱'a̱y mjatukmʉmadya̱'a̱gʉdʉ. Es dʉ'ʉn myadyakta̱a̱y yʉ Pa̱a̱blʉ.
44013042	Ko ñaywya̱'xta̱a̱yʉdʉ ja ja̱'a̱y ma̱ ja tsa̱jptʉjk, netʉ Pa̱a̱blʉ esʉ Bernabee tsyo'ondʉ. Es ja ja̱'a̱y di'ibʉ kyaj 'yisraelítʉty t'amdoodʉ ko jatu'ugʉ sa̱a̱bʉdʉ 'yawánʉdʉt nandʉ'ʉn yʉ ka̱jxwíjʉn.
44013043	Es ko pyʉdsʉʉmdʉ tsa̱jptʉgóty, may ja israelítʉty es ja wiink ja̱'a̱yʉty di'ibʉ kyupʉjktʉ ja israelítʉdyʉ wyinma̱'a̱ñ, tpanʉjxtʉ Pa̱a̱blʉ es ja Bernabee. Es yʉ'ʉjʉty ka̱jxwíjʉdʉ es ñayya'ítʉdʉt Diosʉ kyunu'xʉn mʉʉt.
44013044	Es ko jatu'ugʉ sa̱a̱bʉdʉ ñaymyujkʉ jawaanʉ kyaj nidʉgékyʉdyʉ ja̱'a̱y jap ka̱jpnóty es tmʉdowa̱'a̱ndʉ ja Diosʉ 'yayuk.
44013045	Per ko ja israelítʉty t'ijxtʉ ja mayjya'ay, net axʉʉk ñayjya̱'a̱dʉ es t'anma̱a̱ydyʉ Pa̱a̱blʉ ko kyaj tyʉy'a̱jtʉnʉty éxtʉm jyʉna'añ, es wyinga̱jxpajtʉdʉ.
44013046	Net ja Pa̱a̱blʉ es ja Bernabee tmʉga̱jxtʉ mʉk a̱a̱ mʉk jot: —Dios tʉ xykyéxyʉts es n'anʉʉmʉdʉts jawyiin miits israelítʉty, ko Dios myajnitso'oga̱'a̱ñʉty mʉt ja Jesukristʉ. Per miits kyaj xymyʉbʉka̱'a̱ndʉ es kyaj xy'axa̱jʉya̱'a̱ndʉ Jesús éxtʉmʉ mYajnitsókpʉ, pa̱a̱ty tyam nga̱jxwa'xyʉts ja Diosʉ 'yayuk mʉt di'ibʉ kyaj 'yisraelítʉty.
44013047	Dʉ'ʉn tʉ xytyuk'ane'emyʉts ja Nindsʉn'a̱jtʉm ko jyʉnáñ: Tʉts nbʉjta'aky éxtʉmʉ ja̱j tʉ'xʉn ma̱ nidʉgekyʉ naxwíñʉdʉ ja̱'a̱yʉty, es dyajnitso'ogʉt.
44013048	Ko tmʉdoodʉ ja ja̱'a̱y di'ibʉ kyaj 'yisraelítʉty, net xyondaktʉ es jyʉnandʉ ko ja Diosʉ 'yayuk 'yóyʉty. Es tmʉbʉjkta̱a̱ydyʉ nidʉgekyʉ di'ibʉ yajmiin ja Espíritʉ Santʉ es jyiky'átʉt winʉ xʉʉ winʉ tiempʉ.
44013049	Es dʉ'ʉn oj tka̱jxwa'xy ja Diosʉ 'yayuk tʉgekyʉ ka̱jpn.
44013050	Per yʉ israelítʉty ñaygya̱jxʉdʉ mʉt ja myʉjja̱'a̱ydyʉjk di'ibʉ jam kuga̱jpnʉty, es nandʉ'ʉn mʉt ja toxytyʉjkʉty di'ibʉ Dios 'yawda̱jttʉp es windsʉ'ʉgʉ 'yittʉ, ta tmʉdsiptso'ondʉ Pa̱a̱blʉ esʉ Bernabee.
44013051	Netʉ Pa̱a̱blʉ esʉ Silʉs twinxijttʉ ja kyʉ'ʉk es dyajjʉna̱jktʉ naxjok éxtʉmʉ ijxwʉ'ʉmʉn ko kya'óyʉty ko tkakupʉktʉ ja Diosʉ 'yayuk. Es net oj ñʉjxtʉ ma̱ Ikoñʉ ka̱jpn.
44013052	Es di'ibʉ myʉbʉjktʉ jap Antyokiiʉ, net wyʉ'ʉmdʉ jyantsyxyondaktʉ mʉt ja Espíritʉ Santʉ.
44014001	Ma̱ ja Ikoñʉ ka̱jpn ja Pa̱a̱blʉ es ja Bernabee tyʉjkʉdʉ israelitʉ tsya̱jptʉgóty, esʉ Diosʉ 'yayuk tka̱jxwa̱'xʉdʉ. Es may tmʉbʉjktʉ, israelítʉty es nandʉ'ʉn di'ibʉ kyaj 'yisraelítʉty.
44014002	Per ja israelítʉty di'ibʉ kyaj tmʉbʉjktʉ, ttukjot'ambʉjktʉ di'ibʉ kyaj 'yisraelítʉty, es tmʉdsiptso'ondʉ ja di'ibáty 'yaxá̱jʉdʉ ja Jesús.
44014003	Oy dʉ'ʉn jyajty, ja Pa̱a̱blʉ es ja Bernabee ijttʉ jeky es tka̱jxtʉ mʉt ja mʉk'a̱jtʉn ja Diosʉ 'yayuk; es ja Nindsʉn'a̱jtʉm mooyʉ ja mʉk'a̱jtʉn es ttúnʉt yʉ mʉj'a̱jtʉn esʉ ijxwʉ'ʉmʉn di'ibʉ tyuk'ijxtʉ ja ja̱'a̱y ko tyʉy'a̱jtʉnʉty ja namay'a̱jtʉn di'ibʉ Dios tyiimpy ma̱ ja̱'a̱yʉn.
44014004	Es ja ja̱'a̱yʉty ñaywya̱'xʉdʉ majtsk peky: tuk peky di'ibʉ mʉt ja israelítʉty kyaj t'axá̱jʉdʉ ja Jesús, es jatuk peky di'ibʉ mʉt ja nimajtskʉ apóstʉlʉ.
44014005	Net ja israelítʉty es jatuk pekypyʉ di'ibʉ kyaj 'yisraelítʉty, ñaybyʉjtákʉdʉ ti'igyʉ mʉt ja justisʉtʉjk es tni'ʉ'ʉnʉdʉ ja Pa̱a̱blʉ esʉ Bernabee es tkuka̱'a̱dsándʉ.
44014006	Per ko Pa̱a̱blʉ esʉ Bernabee tnija̱'a̱dʉ, ta kyaktʉ es ñʉjxtʉ ma̱ Listrʉ ka̱jpn esʉ Derbe ka̱jpn, Likaoñʉ ña̱a̱xóty, es ma̱ tadʉ ka̱jpnʉty ja ñaxwíñʉdʉ.
44014007	Es jap nandʉ'ʉn tka̱jxwa'xy ja oybyʉ ayuk.
44014008	Jap Listrʉ 'yijty tu'ugʉ yedyʉjk di'ibʉ ja̱jt naxwiiñ tekymya̱'a̱t es ni na̱'a̱nʉm kyaj yo'oy. Jap yajpáty 'yu'uñʉ.
44014009	Tya̱dʉ yedyʉjk tmʉdoo'íty éxtʉm ja Pa̱a̱blʉ jyʉna'añ. Es ko ja Pa̱a̱blʉ t'ijxy ja tekymya̱'a̱t, ñija̱'a̱p ko yʉ'ʉ myʉbejkypy ja Dios es yʉ'ʉgyʉjxm myʉba̱a̱dʉt es 'yagʉda̱'a̱gʉt.
44014010	Net ja Pa̱a̱blʉ t'anma̱a̱y mʉk ja tekymya̱'a̱t: —¡Tʉna̱a̱yʉ'ʉk! Net ja tekymya̱'a̱t pyʉjte'ky, es yo'oydsyo'oñ.
44014011	Ko ja mayjya'ayʉty t'ijxtʉ ko ja tekymya̱'a̱t yo'oydsyo'oñ, net yaxkaktʉ mʉt ja Likaoñʉ 'yayuk, jyʉnandʉ: —¡Yʉ diósʉty mʉt ja ja̱'a̱yʉ ñini'x tʉ jyʉnaktʉ ma̱ ʉdsa̱jtʉm!
44014012	Ñayjyʉnánʉdʉ ko Bernabee yʉ'ʉ dios Júpiter, esʉ Pa̱a̱blʉ yʉ'ʉ dios Merkuuryʉ, ja'a ko Pa̱a̱blʉ yʉ'ʉ kya̱jxwa'xypy.
44014013	Jap ma̱ tu'u kya̱jpndʉ́kʉ, jap 'yity ja Júpiter tsya̱jptʉjk. Di'ibʉ jap teety'a̱jtp dyajmiiñ ja tsa̱jka̱a̱jʉty nixoxy mʉt ja pʉjy, es mʉt ja mayjya'ayʉty tja''awdatandʉ ja Pa̱a̱blʉ esʉ Bernabee, es ta tjaya'oogándʉ ja tsa̱jka̱a̱jʉty es tjatukwindsʉ'ʉgʉyándʉ.
44014014	Per ko ja apóstʉlʉty Bernabee esʉ Pa̱a̱blʉ tmʉdoodʉ ko dʉ'ʉn ttuna̱'a̱ndʉ, net ñayñikʉ'tsʉdʉ. Ja'a dʉ'ʉn ya'ijxʉp ko kyaj 'yóyʉty di'ibʉ tyunándʉp. Es tninʉjxtʉ ma̱ ja mayjya'ay, es yaxkaktʉ:
44014015	—Mʉgu'ugʉty, kátʉts dʉ'ʉn xytyundʉ. Ʉʉdsʉty nandʉ'ʉnʉts nja̱'a̱yʉty éxtʉm miidsʉty, es tʉ nmíñʉts es n'anʉʉmʉya'añ ja oybyʉ ayuk es xymyastu'uttʉt yʉ tya̱a̱dʉ di'ibʉ ni nʉ'ʉn mgatu'unxʉty, es xypyadúndʉt ja Dios, ja'a ko yʉ'ʉ pyʉjták yʉ tsa̱jp, naxwíñʉdʉ, jikymyejyñ es tʉgekyʉ di'ibʉ ijtp naxwiiñ es ma̱ jikymyejyñ.
44014016	Jékyʉp nidʉgekyʉ naxwíñʉdʉ ja̱'a̱y tnikaktʉ Dios es jyiky'a̱jttʉ éxtʉmʉ kyʉ'ʉm wyinma̱'a̱ñ.
44014017	Perʉ Dios oj dya'íxyʉty ja 'yoy'a̱jtʉn, ja'a ko yʉ'ʉ tkexy ja tuu es dyaky ja pʉjta'aky oy, es dʉ'ʉn ja ja̱'a̱y jyotkujk'áttʉt es xyonda̱'a̱ktʉt.
44014018	Dʉ'ʉn jyʉnandʉ Pa̱a̱blʉ esʉ Bernabee, es apenʉ ja̱'a̱yʉty tkupʉjktʉ es kyaj dʉ'ʉn ttukwindsʉ'ʉgʉdʉt.
44014019	Net jya̱jttʉ israelítʉty di'ibʉ tso'ondʉp Antyokiiʉ es Ikoñʉ, es t'anma̱a̱ydyʉ ja ja̱'a̱y es tkuka̱'a̱tstʉt yʉ Pa̱a̱blʉ. Es ko twinma̱a̱ydyʉ ko tʉ 'yeeky, ta tpajʉdojttʉ tmʉnʉjxtʉ ka̱jpnbʉ'a̱jp.
44014020	Es ko ñaymyujkʉdʉ di'ibáty myʉbʉjktʉ Jesús jam Pa̱a̱blʉ pyʉ'a̱a̱y, net tyʉna̱a̱ye'ky yʉ Pa̱a̱blʉ jatʉgok es tyʉjkʉ ka̱jpnóty. Es jakumbom tsyo'oñ mʉt ja Bernabee, ñʉjxtʉ Derbe.
44014021	Es jap tka̱jxwa̱'xtʉ ja oybyʉ ayuk, es may ja ja̱'a̱y tmʉbʉjktʉ. Net ñʉjxtʉ jatʉgok ka̱jpnga̱jpn, Listrʉ, Ikoñʉ es Antyokiiʉ.
44014022	Es dyajmʉjwiinʉdʉ myʉbʉjkʉn pʉ́nʉty 'yaxá̱jʉdʉ Jesús éxtʉmʉ Kristʉ, es tjotmʉkmooydyʉ es ni'igʉ yajxón tpadúndʉt ja Dios. Ta t'anma̱a̱ydyʉ: “Pʉn njo'oma̱'a̱nʉm ma̱ Dios, jawyiin nyajna̱jxʉm kana̱k pekyʉ ayo'on.”
44014023	Es ko kya̱jxtakta̱a̱y es 'yayu'a̱jtta̱a̱ydyʉ, net twin'ijxtʉ di'ibʉty mʉjja̱'a̱y'a̱jttʉp ma̱ mʉbʉjkpʉtʉjk ñaymyúkʉdʉ. Net ja Pa̱a̱blʉ esʉ Bernabee ttukkʉdʉjkʉdʉ ja Nindsʉn'a̱jtʉm ja ja̱'a̱yʉty di'ibʉ myʉbʉjktʉ.
44014024	Oknʉm ña̱jxtʉ Pa̱a̱blʉ esʉ Bernabee ma̱ Pisiidyʉ ñax, es jyajty ma̱ Panfilyʉ ñax.
44014025	Ta tka̱jxwa̱'xtʉ ja Diosʉ 'yayuk ma̱ ja Perjʉ ka̱jpn. Net oj ñʉjxtʉ ma̱ ja Ataliiʉ ka̱jpn.
44014026	Ja'a ko tyam ja tuunk tʉ kyexy, ta tyʉjkʉdʉ barkoty es ñʉjxtʉ ma̱ Antyokiiʉ ka̱jpn, ma̱ ja Dios myay'a̱jtʉngyʉjxm tʉ yajtukkʉdʉ́kʉdʉ ja tuunk di'ibʉ naty tʉ ttuunda̱'a̱ydyʉ.
44014027	Es ko jya̱jttʉ Antyokiiʉ, net ñaymyujkʉdʉ ja mʉbʉjkpʉtʉjk es ñaydyukmʉmadyákʉdʉ tʉgekyʉ di'ibʉ Dios tʉ ttuñ es tpʉjta'aky mʉt yʉ'ʉjʉty, es wi'ix nandʉ'ʉnʉ Nindsʉn'a̱jtʉm Dios t'axa̱jʉ di'ibʉ kyaj 'yisraelítʉty ko tmʉbʉktʉ.
44014028	Esʉ Pa̱a̱blʉ esʉ Bernabee jeky 'yijttʉ jam mʉʉt ja ja̱'a̱yʉty di'ibʉ myʉbʉjktʉ Jesús.
44015001	Ma̱ tadʉ tiempʉ, jam 'yijttʉ ja̱'a̱yʉty di'ibʉ tso'ondʉp Judeeʉ es jya̱jttʉ Antyokiiʉ. Net yʉ'ʉjʉty dyajtsondáktʉ ya'ʉxpʉktʉ di'ibʉ tʉ tmʉbeky ja Jesús, es t'anma̱a̱y: —Pʉn mdsojktʉp es ja Dios myajnitso'ogʉdʉt, yʉ'ʉ mdúnʉp éxtʉmʉ Moisés jyʉnáñ, ja yedyʉjk yajtsúkʉp waanʉ ma̱ ja yedyʉjk'a̱jtʉn.
44015002	Es ja Pa̱a̱blʉ esʉ Bernabee mʉk ñaygyajxytsyi'kʉdʉ mʉt di'ibʉ naty dʉ'ʉn ya'ʉxpʉjktʉp. Net ja mʉbʉjkpʉtʉjk di'ibʉ 'yawda̱jttʉ Jesús tpʉjtáktʉ es yʉ Pa̱a̱blʉ esʉ Bernabee es wiingátypyʉ ja̱'a̱y ñʉjxtʉt Jerusalén, es tka̱jxmuka̱'a̱ndʉ tya̱dʉ ʉxpʉjkʉn mʉt ja apóstʉlʉty es ja mʉjja̱'a̱ydyʉjkʉty.
44015003	Es ja mʉbʉjkpʉtʉjk jap Antyokiiʉ oj yajkajxtsoondʉ ja Pa̱a̱blʉ esʉ Bernabee es di'ibʉ mʉʉt ñʉjxtʉ. Ko ña̱jxtʉ ka̱jpnga̱jpn ma̱ Fenisyʉ ñax esʉ Samaaryʉ ñax, net tmʉmadyaktʉ ko tʉ ja ja̱'a̱y di'ibʉ kyaj 'yisraelítʉty tja̱'a̱ydyʉgooyñʉ ja jyekywyinma̱'a̱ñ es tpanʉjxtʉ ja Dios. Es nidʉgekyʉ ja myʉgu'uktʉjk jyotkujkʉdyaaydyʉ mʉdʉ tya̱dʉ ayuk.
44015004	Ko Pa̱a̱blʉ esʉ Bernabee jya̱jttʉ Jerusalén, net ñaymyujkʉdʉ ja mʉbʉjkpʉtʉjkʉty mʉt ja apóstʉlʉty esʉ mʉjja̱'a̱ydyʉjkʉty. Ta ja Pa̱a̱blʉ esʉ Bernabee ttukmʉmadyakta̱a̱ydyʉ tʉgekyʉ di'ibʉ Dios tʉ ttuñ mʉt yʉ'ʉgyʉjxmʉty.
44015005	Es japʉ natyʉ di'ibʉ tʉʉyʉp ijtp fariseeʉty es t'axa̱jʉ ja Jesusʉ 'yayuk, es net na̱a̱gʉty tyʉna̱a̱yʉ'ktʉ es jyʉnandʉ: —Nidʉgekyʉ di'ibʉ kyaj 'yisraelítʉty es tmʉbeky ja Jesús, jʉjp'ám mba̱a̱t yajtsíky ma̱ ja yedyʉjk'a̱jtʉn éxtʉmʉ Moisés xytyuk'ana'amʉm, es nandʉ'ʉn yajpanʉjxʉt tʉgekyʉ Moisesʉ 'yana'amʉn.
44015006	Net ñaymyujkʉdʉ ja apóstʉlʉty mʉt ja mʉjja̱'a̱ydyʉjkʉty es t'ʉxpʉka̱'a̱ndʉ yʉ tya̱dʉ winma̱'a̱ñ.
44015007	Ko jeky ñaygya̱jxʉdʉ, netʉ Peedrʉ pyʉde'ky, es t'anma̱a̱ydyʉ: —Mʉgu'uktʉjkʉty, miits mnija̱'a̱dʉp ko tʉʉyʉpts ja Dios xypyʉjtáky esʉts nga̱jxwa̱'xʉdʉts ja oybyʉ ayuk mʉt di'ibʉ kyaj 'yisraelítʉty, es tmʉbʉ́ktʉt yʉ'ʉjʉty.
44015008	Dios ñija̱'a̱p pʉn wi'ixʉ ja̱'a̱y jyot wyinma̱'a̱ñ tu'uk tu'uk. Pes nandʉ'ʉn ja Dios tyuknigajx ja Espíritʉ Santʉ mʉt yʉ'ʉjʉty, éxtʉm ʉdsa̱jtʉm oj xytyuknigajxʉm.
44015009	Dios dʉ'ʉn ttuuñ mʉt yʉ'ʉjʉty éxtʉm ʉdsa̱jtʉm, es dyajwátsʉ nandʉ'ʉn ja jyot ko tʉ t'axa̱jʉ Jesús.
44015010	¿Miidsʉty ti ko kyaj xy'axa̱jʉ di'ibʉ Dios tʉ tpʉjta'aky? ¿Ti ko miits xytyukkuwanʉya̱'a̱ndʉ tya̱a̱dʉty di'ibʉ myʉbʉjktʉ Kristʉ es ttsʉmʉ'ʉktʉt tu'ugʉ tsemy jantsy jemtsy, di'ibʉ ni ʉdsa̱jtʉm es ni n'aptʉjk'a̱jtʉm tkamʉmadaktʉ ttsʉmʉ'ʉgʉt?
44015011	Ja'a ko ʉdsa̱jtʉm nmʉbʉjkʉm ko Dios tʉ xymyo'oyʉm ja namay'a̱jtʉn nitsokʉn mʉt yʉ'ʉgyʉjxmʉ Nindsʉn'a̱jtʉm Jesús, nandʉ'ʉn éxtʉm mʉt yʉ'ʉjʉty.
44015012	Net nidʉgekyʉ 'yamoonda̱a̱ydyʉ es tmʉdoo'ijttʉ ko yʉ Bernabee esʉ Pa̱a̱blʉ ttukmʉmadya'aky yʉ ijxwʉ'ʉmʉn esʉ mʉj'a̱jtʉn di'ibʉ Dios tʉ ttuñ mʉt yʉ'ʉgyʉjxmʉty ma̱ di'ibʉ kyaj 'yisraelítʉty.
44015013	Es ko kya̱jxta̱a̱ydyʉ, net ja Santya̱'a̱gʉ jyʉnáñ: —Mʉgu'ugʉty, mʉdowdʉ.
44015014	Simonk Peedrʉ tʉ xytyukmʉmadyákʉm wi'ix ja Dios tim jawyiin may'a̱jtʉn tyu'unxʉdʉ di'ibʉ kyaj 'yisraelítʉty, es twin'ijxy ma̱ yʉ'ʉn di'ibʉ ja̱'a̱y'átʉdʉp.
44015015	Tya̱a̱dʉ dʉ'ʉn jya̱jtʉ éxtʉm ja Diosʉ kyuga̱jxpʉty tkʉxja̱a̱y ma̱ Diosʉ jyaaybyajtʉn, ko Dios jyʉnáñ:
44015016	Dʉ'ʉn ja Davit tyʉʉmp 'ya̱a̱ts éxtʉm tu'ugʉ tʉjk di'ibʉ tʉ jyity, per jʉmbítʉbʉts es ngójʉdʉts jatʉgok,
44015017	es ja israelitʉ ja̱'a̱y t'ʉxta̱'a̱ydyʉt ja Nindsʉn'a̱jtʉm, nandʉ'ʉn nidʉgekyʉ ʉjtsʉ nja̱'a̱y di'ibʉ kyaj 'yisraelítʉty.
44015018	Dʉ'ʉn jyʉnáñ ja Nindsʉn'a̱jtʉm, di'ibʉ tʉgekyʉ tya̱a̱dʉ yajnija̱'a̱jʉ extʉ jékyʉp.
44015019	Esʉ Santya̱'a̱gʉ 'yakjʉnáñ: —Pa̱a̱dyʉts njʉna̱'a̱ñ ko kyaj nyajkujo'pʉm ja di'ibʉ kyaj 'yisraelítʉty ko tmastu'udʉt ja jyeky winma̱'a̱ñ es tpanʉjxtʉt ja Dios.
44015020	Ngʉxja̱'a̱yʉm je'eyʉ ko kyaj ttsu'utstʉt yʉ jʉyujk di'ibʉ tʉ ttukwindsʉ'ʉgʉ yʉ agojwinnáxʉty, es kyaj tjʉ'xtʉt ja ne'pyñ esʉ tsu'utsy di'ibʉ kyaj wa̱'a̱ts tʉ wyinda̱jxta̱'a̱y, es nandʉ'ʉn n'anma̱'a̱yʉm ko kyaj myʉ'indúndʉt.
44015021	Ja'a ko extʉ jékyʉp tsyondaky yajka̱jxwa'xy ja Moisesʉ 'yana'amʉn ma̱ tʉgekyʉ ka̱jpn, es nandʉ'ʉn yajkajxy ma̱jaty ja tsa̱jptʉjk sa̱a̱bʉdʉ sa̱a̱bʉdʉ.
44015022	Net ja apostʉlʉty esʉ mʉjja̱'a̱ydyʉjkʉty es nidʉgekyʉ mʉbʉjkpʉtʉjk twin'ixtʉ ja̱'a̱yʉty es tkaxa̱'a̱ndʉ Antyokiiʉ mʉt ja Pa̱a̱blʉ esʉ Bernabee. Es tkajxtʉ Juudʉs di'ibʉ nandʉ'ʉn xyʉ'a̱jtypy Barsabás, esʉ Silʉs, nimajtsk di'ibʉ ijttʉp mʉj ma̱ mʉbʉjkpʉtʉjk.
44015023	Es mʉt yʉ'ʉjʉty oj ñʉjxtʉ ñeky di'ibʉ jʉna̱a̱mp: “Ʉʉdsʉty, apóstʉlʉty, mʉjja̱'a̱ydyʉjkʉty esʉ nmʉgu'uk'a̱jtʉm, nga̱jxpo'xta̱'a̱yʉts miidsʉty, mʉgu'uktʉjk di'ibʉ kyaj 'yisraelítʉty, di'ibʉ tsʉna̱a̱ydyʉp Antyokiiʉ, Siryʉ ña̱a̱xóty, nandʉ'ʉn ja wiinkpʉty di'ibʉ tsʉna̱a̱ydyʉp Siryʉ ña̱a̱xóty es Silisyʉ ña̱a̱xóty.
44015024	Tʉts nmʉdoy ko tʉ tsyooñ ya̱a̱ ja ja̱'a̱yʉty di'ibʉ kyaj ngáxtʉts, es tʉ jap jya'ty dyajtʉgóy miidsʉ mjotkujk'a̱jtʉn, ya'ʉxpʉjktʉp es di'ibʉ myʉbʉjktʉp ja Jesús nandʉ'ʉn tpanʉjxtʉt ja Moisesʉ 'yana'amʉn es yajtsúkʉt waanʉ ma̱ ja yedyʉjk'a̱jtʉn.
44015025	Pa̱a̱dyʉts nnay'ʉw ñaygya̱jxʉdʉ es oy ko yajnika̱jxpátʉt nidu'ugʉty di'ibʉ ma̱ ʉʉdsʉty es nʉjx mgu'íxʉdʉ miidsʉty ti'igyʉ mʉt ja nmʉgu'uk'a̱jtʉm Bernabee esʉ Pa̱a̱blʉ, di'ibʉ njantsytsyojkʉm
44015026	es di'ibʉ tʉ tpʉjta'aky ja jyiky'a̱jtʉn es tyúnʉt mʉt ja Nindsʉn'a̱jtʉm Jesukristʉ.
44015027	Dʉ'ʉn ngajxʉm yʉ Juudʉs mʉt ja Silʉs es yʉ'ʉjʉty kya̱jxtʉt kʉ'ʉm mʉt miidsʉty es m'awánʉdʉt tʉgekyʉ tya̱a̱dʉ.
44015028	Ja Espíritʉ Santʉ es nandʉ'ʉn ʉʉdsʉty n'oyjya̱'a̱dʉpts es kyajts nmo'oydyʉt wiinkpʉ ʉxpʉjkʉn,
44015029	yʉ'ʉyʉ tya̱a̱dʉ: Kyaj xyjʉ'xtʉt ja jʉyujk di'ibʉ tʉ yajtukwindsʉ'ʉgʉ agojwinnáx, kyaj xyjʉ'xtʉt ja ne'pyñ es ja tsu'utsy di'ibʉ kyaj wa̱'a̱ts tʉ wyinda̱jxta̱'a̱y, es nandʉ'ʉn kyaj mmʉ'indúndʉt. Es ko tya̱a̱dʉ dʉ'ʉn xytyúndʉt, oyʉ dʉ'ʉnʉ naty xytyundʉ. Wʉ'ʉmdʉ mʉdʉ Dios.”
44015030	Net tsyo'ondʉ yʉ Juudʉs mʉdʉ Silʉs, Bernabee esʉ Pa̱a̱blʉ, es ñʉjxtʉ Antyokiiʉ. Ko jya̱jttʉ, net ñaymyujkʉdʉ ja mʉbʉjkpʉty es tkʉya̱jktʉ ja neky.
44015031	Es ko ja̱'a̱y yajtukwinguga̱jxʉdʉ ja neky, net jyantsyxyondaktʉ ko tmʉdoodʉ jotkujk'a̱jtʉn.
44015032	Esʉ Juudʉs mʉt ja Silʉs, yʉ Diosʉ kyugajxy, ni'igʉ tjotmʉkmooydyʉ es dyajmʉjwiinʉdʉ myʉbʉjkʉn ja mʉbʉjkpʉtʉjk.
44015033	Es ko 'yijty jeky, net ja mʉgu'uktʉjk jyʉga̱jxʉdʉ mʉdʉ jotkujk'a̱jtʉngyajxy, es jyʉmbijnʉt jap Jerusalén.
44015034	Perʉ Silʉs oj wye'emy.
44015035	Pa̱a̱blʉ esʉ Bernabee wyʉ'ʉmdʉ nandʉ'ʉn Antyokiiʉ. Jam mʉt nimayʉ wiingátypyʉ ya'ʉxpʉjktʉ es tka̱jxwa̱'xtʉ ja Nindsʉn'a̱jtʉm Diosʉ 'yayuk.
44015036	Es ko waanʉ 'yijty, net ja Pa̱a̱blʉ t'anma̱a̱y ja Bernabee: —Jo'om n'okku'ijxʉm ja nmʉgu'uk'a̱jtʉm ma̱ tʉgekyʉ ka̱jpn ma̱ oj nga̱jxwa̱'xʉm ja Jesusʉ 'yayuk, es n'ijxʉm wi'ix jam 'yittʉ.
44015037	Bernabee jyawowán yʉ Fwank di'ibʉ xyʉ'a̱jtypy Markʉs.
44015038	Perʉ Pa̱a̱blʉ kyaj twowáñ yʉ Fwank, ja'a ko tʉ naty ñike'egyʉty jam Panfilyʉ es kyaj 'yokpudʉjkʉnʉ ma̱ ya'ʉxpʉjktʉ.
44015039	Kyaj tka̱jx'o'oyʉdʉ, pa̱a̱ty yo'oywya̱'xtʉ. Bernabee mʉt ja Markʉs tyʉjkʉdʉ barkoty es ñʉjxtʉ Tsyipre,
44015040	per Pa̱a̱blʉ twin'ijxy ja Silʉs es mʉʉt ñʉjxʉt. Es ko ja myʉgu'uk ñinu'xtákʉdʉ esʉ Dios myay'a̱jtʉn tyu'unxʉdʉt, net tsyo'ondʉ,
44015041	es ña̱jxtʉ Siryʉ es Silisyʉ, es dyajmʉjwiinʉdʉ myʉbʉjkʉn ja mʉbʉjkpʉtʉjk ma̱jaty ñaymyúkʉdʉ.
44016001	Esʉ Pa̱a̱blʉ mʉdʉ Silʉs jya̱jttʉ ma̱ Derbe ka̱jpn esʉ Listrʉ ka̱jpn. Jap tpattʉ tu'ugʉ mʉbʉjkpʉ di'ibʉ 'yawda̱jtypy yʉ Jesús. Ja'a txʉ'aty Timotee. Yʉ'ʉ tya̱a̱k'a̱jtypy ja israelitʉ es nan 'yawda̱jtypy ja Jesús. Esʉ tyeety yʉ'ʉ grieegʉ.
44016002	Es ja ja̱'a̱y di'ibʉ 'yawda̱jttʉp ja Jesús ma̱ ja Listrʉ ka̱jpn esʉ Ikoñʉ ka̱jpn jyʉna̱'a̱ndʉ ko Timotee jyiky'aty tʉy'a̱jtʉn mʉʉt.
44016003	Pa̱a̱blʉ wyowaampy yʉ Timotee es tjamyʉʉt'ata̱'a̱ñ. Net dyajtsujkʉ waanʉ ma̱ ja yedyʉjk'a̱jtʉn kʉdiibʉ tyuk'ak'átʉdʉt yʉ israelítʉty di'ibʉ tsʉna̱a̱ydyʉp ma̱ tadʉ nax, ja'a ko nidʉgekyʉ tnija̱'a̱dyaaydyʉ ko Timotee tteety'áty ja grieegʉ ja̱'a̱y.
44016004	Tʉgekyʉ ka̱jpn ma̱ ña̱jxtʉ, jam t'awa̱'a̱nʉdʉ myʉgu'uktʉjk ja ʉxpʉjkʉn di'ibʉ tʉ dyaky ja apóstʉlʉty esʉ mʉjja̱'a̱ydyʉjkʉty di'ibʉ ijttʉp Jerusalén.
44016005	Es dʉ'ʉn yʉ mʉbʉjkpʉtʉjk myʉjwiinʉdʉ myʉbʉjkʉn es bom bom tmʉbʉjktʉ waanʉ may ja ja̱'a̱yʉty.
44016006	Esʉ Pa̱a̱blʉ mʉdʉ jyamyʉʉdʉty jyaka̱jxwa̱'xándʉ ja Diosʉ 'yayuk ma̱ ñaxwíñʉdʉ Asyʉ, per ja Espíritʉ Santʉ kyaj tkupejky. Net ña̱jxtʉ ma̱ ñaxwíñʉdʉ Frijyʉ esʉ Galasyʉ,
44016007	es jya̱jttʉ ma̱ tsyiba̱'a̱n ja Misyʉ. Esʉ Pa̱a̱blʉ twinma̱a̱y es tyʉkʉya'añ ma̱ ñaxwíñʉdʉ Bitiñʉ, per ja Jesusʉ Jya̱'a̱jʉn kyaj tkupejky.
44016008	Net ña̱jxtʉ kajaa Misyʉ ña̱a̱xóty, es jyʉna̱jktʉ ma̱ Troʉs ka̱jpn di'ibʉ mejyñbyʉ'a̱a̱y.
44016009	Es ja koots ja Pa̱a̱blʉ 'yijxma̱'ty, es t'ijxy tu'ugʉ Masedoñʉ yedyʉjk tyanʉ es myʉnu'xta'agyʉty: —Tunʉ may'a̱jtʉn, min Masedoñʉ es xypyudʉ́kʉdʉts.
44016010	Ko Pa̱a̱blʉ t'ijxyʉ tadʉ ijxma̱'tʉn, net ʉʉdsʉty ndso'oñʉts es oj nnejxyʉts Masedoñʉ, ja'a ko nnijáwʉts es ja Dios xymyʉgajxyʉts es nga̱jxwa̱'xʉdʉts ja oybyʉ ayuk jam Masedoñʉ.
44016011	Nétʉts ndʉjkʉdʉ barkoty ma̱ Troʉs, es oj nnʉjxtʉts tʉyʉ ma̱ ja Samotrasyʉ islʉ, es jakumbom nja̱jttʉts mejyñbyʉ'a̱a̱y ma̱ Neápolʉs ka̱jpn.
44016012	Japts ndso'ondʉ esʉts nnʉjxtʉ ma̱ Filipʉs, di'ibʉ ni'igʉ myʉ́jʉty jap Masedoñʉ. Ja yajkutujkpʉ kopk tni'ana'amʉ ko ja ja̱'a̱y di'ibʉ tsʉna̱a̱ydyʉp Filipʉs nandʉ'ʉn tmʉdattʉ tʉy'a̱jtʉn éxtʉmʉ ja̱'a̱yʉty di'ibʉ tsʉna̱a̱ydyʉp Romʉ. Es jap n'ijttʉts majtsk tʉgʉk xʉʉ.
44016013	Es ma̱ tu'ugʉ sa̱a̱bʉdʉ, net nnʉjxtʉts ka̱jpnbʉ'a̱jp mʉjnʉʉbʉ'a̱a̱y. Jap tu'ugʉ luga̱a̱r ma̱ yʉ ja̱'a̱y ñʉjxtʉ ka̱jxtákpʉ. Es jápʉts n'uñaaydyʉts nga̱jxwa̱'xtʉts mʉt ja toxytyʉjk di'ibʉ oj ñaymyúkʉdʉ.
44016014	Es nidu'ugʉ toxytyʉjk txʉ'aty Lidyʉ, di'ibʉ kuga̱jpn'a̱jtp Tyatirʉ. Lidyʉ tye'kypy ja oybyʉ tsu'unk wit es 'yawda̱jtypy ja Dios. Ko tmʉdoo'íty di'ibʉ Pa̱a̱blʉ kyajxypy, Dios tyukmʉbʉjkʉ.
44016015	Net ja Lidyʉ ñʉbejty mʉt nidʉgekyʉ di'ibáty tsʉna̱a̱ydyʉp ma̱ jyʉʉn tyʉjk, es óknʉmts xy'anma̱a̱ydyʉts: —Pʉn miits mjʉnándʉp kots ʉj tʉy'a̱jtʉn nmʉbeky ja Jesús, tunʉ may'a̱jtʉn es mmíndʉt ma̱dsʉ ndʉjk. —Mʉkta'aky jyʉnáñ es nwʉ'ʉmdʉts.
44016016	Es ma̱ tu'ugʉ xʉʉ nnʉjxtʉts ma̱ ja̱'a̱y kya̱jxta̱'a̱ktʉ, nétʉts oj nba̱a̱ttʉ tu'ugʉ kiixy di'ibʉ juybyʉ mʉduumbʉ. Ja'a myʉda̱jt ja mʉjku'u wyinma̱'a̱ñ es yʉ'ʉ mʉt xyʉmay. Es ko xyʉmay, net may ja meeñ tganaraty ja wyindsʉ́n.
44016017	Tya̱dʉ kiixy xypyanʉjxtʉpts mʉdʉ Pa̱a̱blʉ, yʉ'ʉ yaxkeky: —Tya̱dʉ yedyʉjkʉty myʉduundʉp ja Dios Tsa̱jpótmʉdʉ, es tka̱jxwa'xy ja nitsokʉn mʉt miidsʉty.
44016018	Es dʉ'ʉn 'yadʉtsy tadʉ kiixy kana̱k xʉʉ. Netʉ Pa̱a̱blʉ jyotmay'e'ky, es wya̱'kʉmbijty es t'anma̱a̱y ja ka'oybyʉ: —Mʉt ja Jesukristʉ xyʉʉ n'ane'emy es mbʉdsʉ́mʉt ma̱ tadʉ kiixyʉ jyot. Ta ja ka'oybyʉ myastutʉ pojʉn.
44016019	Ko ja kiixyʉ wyindsʉ́n t'ijxtʉ ko kyaj mba̱a̱t 'yokxʉma̱a̱yñʉ es kyaj mba̱a̱t 'yokganara̱jnʉ ja xʉmaabyʉ, net ja Pa̱a̱blʉ es ja Silʉs tma̱jtstʉ es dyajnʉjxtʉ ma̱ justisʉtʉjk ma̱ mʉj ma̱a̱y.
44016020	Es dyajmiindʉ ma̱ fwezʉn, es 'yanma̱a̱yʉdʉ: —Tya̱dʉ israelitʉ ja̱'a̱yʉty ni'igʉ tnibʉdʉ'ʉktʉ ja nga̱jpn'a̱jtʉm,
44016021	es ya'ʉxpʉktʉ mʉdʉ wyinma̱'a̱ñ di'ibʉ ʉdsa̱jtʉm kyaj n'axá̱jʉm es nyajtu'unʉm, ja'a ko ʉdsa̱jtʉm nromanʉja̱'a̱y'a̱jtʉm.
44016022	Net ja ja̱'a̱y mʉt ja fwézʉty jyot'ambʉjktʉ, es jyʉnandʉ esʉ wyit jyʉnákʉt ja Pa̱a̱blʉ esʉ Silʉs es twóptʉt mʉt ja pejykyepy.
44016023	Es ko twojpta̱a̱y, ta tmʉnʉjxtʉ pujxndʉgóty, es ttuk'ana'amʉdʉ ja pujxndʉjk ja̱'a̱y kywentʉ'a̱jtpʉ es mʉk t'ixy'it tkwentʉ'áttʉt.
44016024	Es ko oj t'axa̱jʉ kyutujkʉn ja pujxndʉjk ja̱'a̱y kywentʉ'a̱jtpʉ, net ja Pa̱a̱blʉ esʉ Silʉs oj yajmʉnejxy pujxndʉjk ogam es yʉ tyeky yajnima'tpejty ma̱ moriyʉ di'ibʉ tukpa̱'a̱du'uty es kʉdiibʉ kya'agʉt.
44016025	Es ko oj tsyu'pʉ, net ja Pa̱a̱blʉ mʉt ja Silʉs kya̱jxtáktʉ es t'ʉʉdʉ Diosʉ 'yalabanzʉ, es ja tsimyjya'ayʉty tmʉdoo'ijttʉ.
44016026	Net myiiñ ja mʉk ujx, es tmʉxijtʉdyaay ja potsy ʉx'a̱jp pa̱a̱t. Es net 'yawatsta̱a̱y tʉgekyʉ pujxndʉjk a̱a̱, es jyʉna̱jkta̱a̱y ja kadenʉ tʉgekyʉ ma̱ pujxndʉjk ja̱'a̱yʉ tyeky esʉ kyʉ'ʉ.
44016027	Es ja pujxndʉjk ja̱'a̱y kywentʉ'a̱jtpʉ oj jyotwijy. Es ko t'ijxy ja pujxndʉjk a̱a̱ tʉ 'yawatsta̱'a̱y, netʉ 'yespa̱a̱dʉ tju'ty es ñayya'oogánʉ. Tʉ ttijy ja tsimyjya'ay kyakta̱'a̱y.
44016028	Net ja Pa̱a̱blʉ yaxkeky: —¡Katʉ wi'ix mnaydyúñʉty! Tyápʉts ʉʉdsʉty nidʉgékyʉty.
44016029	Net ja pujxndʉjk ja̱'a̱y kywentʉ'a̱jtpʉ t'amdooy ja jʉʉn, es tyʉjkʉ pʉye'egyʉ jyantsytsyʉyiipy mʉt ja tsʉ'ʉgʉ. Net ñaygyoxtʉna̱a̱ydyákʉ ma̱ Pa̱a̱blʉ esʉ Silʉsʉ tyeky.
44016030	Net dyajpʉdsʉʉmdʉ Pa̱a̱blʉ mʉt ja Silʉs, es dyajtʉʉy: —¿Tits ndúnʉp esʉts nnitso'ogʉt?
44016031	Esʉ Pa̱a̱blʉ mʉt ja Silʉs 'yadsoodʉ: —Mmʉbʉ́kʉp ja Nindsʉn'a̱jtʉm Jesukristʉ, es mnitso'ogʉt. Es pʉ́nʉty tsʉna̱a̱ydyʉp ma̱ mjʉʉn mdʉjk, pʉn nandʉ'ʉn myʉbʉjktʉp, nitso'oktʉp.
44016032	Net ja Pa̱a̱blʉ esʉ Silʉs tka̱jxwa'xy ja Jesusʉ 'yayuk mʉt nidʉgekyʉ nʉ'ʉnʉn tsyʉʉnʉdʉ ma̱ ja pujxndʉjk ja̱'a̱y kywentʉ'a̱jtpʉ tyʉjk.
44016033	Nan ja koots ja pujxndʉjk ja̱'a̱y kywentʉ'a̱jtpʉ oj tmʉnejxy ja Pa̱a̱blʉ esʉ Silʉs ma̱ ja tyʉjk. Netyʉ ja koots ñʉbajtta̱a̱ydyʉ niduk jʉʉn niduk tʉjk.
44016034	Net twooy ja Pa̱a̱blʉ esʉ Silʉs ma̱ tyʉjk, es dyajka̱a̱ydyʉ, es ja pujxndʉjk ja̱'a̱y kywentʉ'a̱jtpʉ mʉdʉ pʉ́nʉty tsyʉna̱a̱ydyʉp ma̱ jyʉʉn tyʉjk jyotkujkʉdyaaydyʉ mʉt ko naty tmʉbʉktʉ ja Dios.
44016035	Jakumbom ja justisʉ tkejxy ja polʉsiiʉ ma̱ ja pujxndʉjk ja̱'a̱y kywentʉ'a̱jtpʉ, es tnasmátsʉt ja Pa̱a̱blʉ esʉ Silʉs.
44016036	Net ja pujxndʉjk ja̱'a̱y kywentʉ'a̱jtpʉ t'anma̱a̱y ja Pa̱a̱blʉ: —Yʉ justisʉ tʉ kyajxykyéxy es miits nnasmátsʉdʉt. Es tyam mnʉjxtʉt jotkujk.
44016037	Perʉ Pa̱a̱blʉ t'anma̱a̱ydyʉ ja polʉsiiʉty: —Ʉʉdsʉty romanʉ ja̱'a̱yʉty. Es tʉts xywyoptʉ mayjya'ayóty es kyajnʉmts xyajjustisʉpa̱a̱ttʉts, es tʉ xypyʉjta̱'a̱ktʉts pujxndʉgóty. ¿Es tii, tyámʉdsʉ net xyñasmatsʉya̱'a̱ndʉ ayu'udsyʉ? ¡Pes kyaj! Wa'an kʉ'ʉm tmiñ es xyajpʉdsʉ́mʉdʉts.
44016038	Ta ja polʉsiiʉ oj t'anʉʉmʉ ja justísʉty ko Pa̱a̱blʉ esʉ Silʉs romanʉ ja̱'a̱y yʉ'ʉjʉty. Net ja justisʉ tsyʉ'kʉdʉ es jyotmay'o'ktʉ.
44016039	Net myiindʉ ja justisʉ es tpʉjktsoodʉ ma'xʉn ma̱ ja Pa̱a̱blʉ. Es net dyajpʉdsʉʉmdʉ Pa̱a̱blʉ esʉ Silʉs, es t'anma̱a̱ydyʉ: —Tunʉ may'a̱jtʉn, tsoondʉ ja ya̱a̱jʉty.
44016040	Ko pyʉdsʉʉmdʉ pujxndʉgóty ja Pa̱a̱blʉ mʉdʉ Silʉs, net ñʉjxtʉ ma̱ Lidyʉ tyʉjk. Es jap t'ijxtʉ ja myʉgu'uktʉjk, es tjotmʉkmooydyʉ nidʉgekyʉ. Net tsyo'onnʉdʉ ja Pa̱a̱blʉ esʉ Silʉs.
44017001	Ta ña̱jxtʉ ma̱ Anfípolis ka̱jpn esʉ Apoloñʉ ka̱jpn, es net jya̱jttʉ ma̱ Tesalónikʉ ka̱jpn. Jap tu'ugʉ israelítʉdyʉ tsya̱jptʉjk.
44017002	Pa̱a̱blʉ, éxtʉm jaayʉmʉ naty ttuñ, ñejxy sa̱a̱bʉdʉ sa̱a̱bʉdʉ jap tsa̱jptʉgóty tʉgʉk sʉma̱a̱n, es tmʉmadya'aky,
44017003	dʉ'ʉn ttuk'ixy es wa̱'a̱ts t'awa̱'a̱nʉ wi'ix ja Diosʉ jyaaybyajtʉn jyʉna'añ ko koonʉm yʉ Kristʉ 'yayówʉt es jyikypyʉ́kʉt ma̱ ja o'kʉn, es jyʉnáñ: —Tya̱dʉ Jesús di'ibʉts ʉj nga̱jxwa'xypy mʉt miidsʉty, yʉ'ʉ Kristʉ di'ibʉ Dios wyin'ijx es tkejxy.
44017004	Net na̱a̱gʉty ja israelítʉty tmʉbʉjktʉ es ñaymyujkʉ mʉt ja Pa̱a̱blʉ esʉ Silʉs. Nandʉ'ʉn tmʉbʉjktʉ maygyrieegʉ ja̱'a̱yʉty di'ibʉ 'yawda̱jttʉp ja Dios, es mayʉ toxytyʉjk di'ibʉ ijttʉp windsʉ'ʉgʉ.
44017005	Pa̱a̱ty ja israelítʉty di'ibʉ kyaj tmʉbʉjktʉ tja̱'a̱dʉ naywyinnaxʉ, es ñaymyujkʉdʉ yedyʉjk di'ibʉ axʉk ja̱'a̱y es yax jyojktʉ ma̱ tʉgekyʉ ka̱jpn. Net ñʉjxtʉ ma̱ Jasonʉ tyʉjk, tyʉkʉya̱'a̱ndʉ es dyajpʉdsʉma̱'a̱ñ ja Pa̱a̱blʉ mʉt ja Silʉs, es tpʉjta̱'a̱ga̱'a̱ndʉ mayjya'ay winduuy.
44017006	Per ko kyaj tpattʉ Pa̱a̱blʉ mʉt ja Silʉs, net tpajʉdojttʉ ja Jasón es mʉt ja myʉgu'ugʉty di'ibʉ naty jap, es dyajnʉjxtʉ ma̱ justisʉ, es yax jyojktʉ: —Tya̱dʉ yedyʉjkʉty di'ibʉ yajma̱'ttaapy tʉgekyʉ naxwíñʉdʉ, tʉ ya̱a̱ jya̱'ttʉ,
44017007	esʉ Jasón tʉ dyajja̱jtta'aky ma̱ tyʉjk. Nidʉgekyʉ yʉ'ʉjʉty myʉdsip'a̱jtypy ja yajkutujkpʉ kopkʉ 'yana'amʉn, es jyʉna̱'a̱ndʉ ko ta jatu'ugʉ rey di'ibʉ xyʉ'a̱jtypy Jesús.
44017008	Ko tmʉdoodʉ tya̱a̱dʉ ja ja̱'a̱yʉty esʉ justisʉtʉjk, net jyotmay'o'ktʉ.
44017009	Net ja Jasón esʉ myʉgu'ugʉty tkumultʉya̱jktʉ, es yajnasma̱jtsʉdʉ.
44017010	Ko kyoodsʉnʉ, net di'ibʉ myʉbʉjktʉ Jesús dyajtso'ondʉ Pa̱a̱blʉ esʉ Silʉs, es ñʉjxtʉ Bereeʉ. Ko jya̱jttʉ jap, ta ñʉjxtʉ ma̱ ja israelítʉdyʉ tsya̱jptʉjk.
44017011	Tya̱dʉ israelítʉty ni'igʉ t'axá̱jʉdʉ amumdu'uk jot ja 'yʉxpʉjkʉn kʉdiinʉmʉ Tesalónikʉ, es bom bom t'ʉxta̱a̱ydyʉ ma̱ ja Diosʉ jyaaybyajtʉn pʉn tʉy'a̱jtʉn éxtʉmʉ jyʉna̱'a̱ndʉ Pa̱a̱blʉ mʉt ja Silʉs.
44017012	Es nimayʉ taadʉ tmʉbʉjktʉ, es nandʉ'ʉn tmʉbʉjktʉ di'ibʉ grieegʉ ja̱'a̱yʉty, yedyʉjk es nandʉ'ʉn toxytyʉjk di'ibʉ ijttʉp windsʉ'ʉgʉ.
44017013	Es ko tnija̱'a̱dʉ Tesalónikʉ israelítʉty ko tamʉ Pa̱a̱blʉ esʉ Silʉs tka̱jxwa'xy ja Diosʉ 'yayuk jam Bereeʉ, net ñʉjxtʉ jam es dyajnayñibʉ'kʉdʉ.
44017014	Per ja Pa̱a̱blʉ myʉgu'ugʉty tkajxtʉ ma̱ ja jikymyejyñbya̱'a̱, es ja Silʉs esʉ Timotee wyʉ'ʉmdʉ Bereeʉ.
44017015	Es di'ibʉ jyamyʉda̱jttʉ Pa̱a̱blʉ myʉnʉjxʉ extʉ ma̱ ja Atenʉs ka̱jpn. Net jyʉmbijttʉ mʉt ja Pa̱a̱blʉ 'yayuk esʉ Silʉs mʉt ja Timotee ñaybya̱a̱dʉdʉt tsojk Atenʉs.
44017016	Ko ja Pa̱a̱blʉ t'awixy ja Silʉs mʉt ja Timotee jap Atenʉs, net jyantsyjyotmay'e'ky ko t'ijxy jap ka̱jpnóty oymya̱a̱ty tapʉ agojwinnáx.
44017017	Pa̱a̱ty ttukmʉmadyaktʉ ma̱ ja tsa̱jptʉjk mʉt ja israelítʉty es mʉt di'ibʉ kyaj 'yisraelítʉty di'ibʉ Dios 'yawda̱jttʉp jap, es nandʉ'ʉn ttukmʉmadyaky bom bom di'ibʉ mʉt ñaybyaadyʉty ma̱ ma̱a̱y.
44017018	Jap tpaty ja ja̱'a̱yʉty di'ibʉ ñi'ʉxpʉjkʉp epikuureʉs esʉ wiinkpʉ di'ibʉ 'yʉxpejkypy ja estoykʉs. Net yʉ'ʉjʉty ñaymyʉga̱jxʉdʉ mʉt ja Pa̱a̱blʉ. Tap di'ibʉ jʉnán: —¿Wi'ix xy'anʉʉmʉya̱'a̱nʉmʉ tya̱dʉ yedyʉjk di'ibʉ ku'ayuk es kyaj ti tnijawʉ? Esʉ wiinkpʉ jyʉnandʉ: —Yʉ tya̱a̱dʉ ya'ʉxpʉka̱'a̱ñ es n'axá̱jʉm wiink ja̱'a̱yʉ dyios. Tya̱a̱dʉ jyʉnáñ ko Pa̱a̱blʉ tka̱jxwa'xy ja ayuk ko ja Jesús jyikypyejky es ja'agyʉjxmʉ ja̱'a̱y jyikypyʉ́ktʉt nandʉ'ʉn.
44017019	Netʉ Pa̱a̱blʉ dyajnʉjxtʉ ma̱ tu'ugʉ it txʉ'aty Areópagʉ, ma̱ ñaymyúkʉdʉ es ñaywyinma̱'a̱ñmyo'oyʉdʉ. Jap t'anma̱a̱ydyʉ Pa̱a̱blʉ: —¿Ti ʉxpʉjkʉn myajmiimpy tyamʉ jembyʉ? Ʉʉdsʉty nnijawʉyándʉpts.
44017020	Pa̱a̱dyʉts nyajtʉ́y ko xymyadya'aky yʉ wiinkpʉ. Yʉ'ʉts nnijawʉyaambyʉts ti 'yandijpy.
44017021	Pa̱a̱ty jyʉnandʉ mʉt ko nidʉgekyʉ Atenʉs ja̱'a̱y es nandʉ'ʉnʉ wiink ja̱'a̱y di'ibʉ tsʉna̱a̱y jap, yʉ'ʉ myʉdowaampy ja jembyʉ ʉxpʉjkʉn es tmadya̱'a̱ga̱'a̱ñ ja jembyʉ ayuk.
44017022	Netʉ Pa̱a̱blʉ tyʉna̱a̱ye'ky ma̱ jam ja ja̱'a̱yʉty Areópagʉ, es t'anma̱a̱y: —Miits Atenʉs ja̱'a̱yʉty, tʉts n'ixy oymya̱a̱ty ko miits xyjantsy'awdattʉ di'ibʉ mwindsʉ'kʉdʉp.
44017023	Es kots tʉ njʉdity ka̱jpnóty, tʉts n'ixy ma̱ tu'ugʉ m'artálʉty 'yity kʉxja̱'a̱y: “Ya̱a̱ n'awda̱jtʉm ja Dios di'ibʉ kyaj n'ixy'a̱jtʉm.” Pes oy. Ja di'ibʉ miits m'awda̱jttʉp, oy xykya'ix'attʉ, ja'ats miits ndukmʉga̱jxándʉp.
44017024	’Ja Dios di'ibʉ yajkoj ja tsa̱jp esʉ nax es nʉ'ʉn ya̱ naxwiiñ 'yity, yʉ'ʉ windsʉn'a̱jtp ma̱ tsa̱jp es naxwiiñ. Kyaj ja'a tsyʉʉnʉ tsa̱jptʉgóty di'ibʉ ja̱'a̱y kyojtʉp,
44017025	nan kyaj tyʉgoy'a̱jtxʉty es ja ja̱'a̱y pyudʉ́kʉdʉt, ja'a ko yʉ'ʉ nidʉgekyʉ xyajxájʉm, es xymyo'oyʉm ja njiky'a̱jtʉn'a̱jtʉm es tʉgekyʉ di'ibʉ nmʉda̱jtʉm.
44017026	’Yʉ'ʉ tʉgekyʉ tʉ dyajkojy ja naxwíñʉdʉ ja̱'a̱y mʉt je'eyʉ ti'igyʉ ne'pyñ, es tʉ dyaky ja luga̱a̱r esʉ tiempʉ ma̱ tsyʉʉnʉdʉt nidʉgekyʉ naxwíñʉdʉ ja̱'a̱y.
44017027	Es ja Dios tʉ tpʉjta'aky tʉgekyʉ es ja ja̱'a̱y 'yʉxta̱'a̱yʉdʉt es pya̱a̱dʉdʉt, mʉt ko tʉy'a̱jtʉn kyaj jagam 'yity ja Dios. Taa ja'a ma̱ ʉdsa̱jtʉm nidu'uk nidu'uk.
44017028	Ja'a ko Dioskyʉjxm njiky'a̱jtʉm, nyu'xʉm es n'ijtʉm. Extʉm nandʉ'ʉn jyʉnáñ nidu'ugʉty miidsʉ mjaabyʉty: “Ʉdsa̱jtʉm xy'u'unk'a̱jtʉm ja Dios.”
44017029	’Ko ʉdsa̱jtʉm xy'u'unk'a̱jtʉm ja Dios, kyaj njʉna̱'a̱nʉm ko Dios yʉ'ʉ éxtʉmʉ awinnaxʉ oorʉ, platʉ o tsa̱a̱, di'ibʉ ja̱'a̱y kyejpy éxtʉmʉ kyʉ'ʉm winma̱'a̱ñ.
44017030	Dios kyaj ttukkumʉdooy yʉ ja̱'a̱yʉty ko kyaj 'yawdátyʉty ma̱ naty kyajnʉm tnijáwʉdʉ. Per tyam 'yane'empy mʉt nidʉgekyʉ naxwíñʉdʉ ja̱'a̱y es dyajtʉgátstʉt ja wyinma̱'a̱ñ es t'awdátʉt ja Dios.
44017031	Pa̱a̱ty ja Dios tpʉjtáky tu'ugʉ xʉʉ ma̱ tpayo'oya'añ yʉ naxwíñʉdʉ ja̱'a̱y mʉt ja tʉy'a̱jtʉn mʉt ja'agyʉjxm ja ja̱'a̱y di'ibʉ tʉ twin'ixy; es twinma̱'a̱ñ'ijxy nidʉgekyʉ ja̱'a̱yʉty mʉt ko dyajjikypyejky tadʉ ja̱'a̱y.
44017032	Ko tmʉdoodʉ Atenʉs ja̱'a̱y ma̱ jyikypyejky ja o'kpʉty, tam ja ja̱'a̱yʉty di'ibʉ tyukxiktʉ, esʉ wiinkpʉ jyʉnandʉ: —Jaadsʉ tadʉ nmʉdoo'íttʉt ko jatʉgok mga̱jxʉt.
44017033	Net ja Pa̱a̱blʉ tsyo'oñ.
44017034	Es nija'ajʉty di'ibʉ myʉdoodʉ tmʉbʉjktʉ es tpanʉjxtʉ Pa̱a̱blʉ. Es tu'uk txʉ'aty Dyonís, di'ibʉ ijtp justisʉ jap Areópagʉ, es nandʉ'ʉn tu'ugʉ toxytyʉjk di'ibʉ xyʉ'a̱jtypy Dámarʉs, es nandʉ'ʉnʉ wiingátypyʉ ja̱'a̱yʉty myʉbʉjktʉ.
44018001	Netʉ Pa̱a̱blʉ tsyo'oñ Atenʉs es ñejxy ma̱ Korintʉ ka̱jpn.
44018002	Es jap tpaty tu'ugʉ israelitʉ di'ibʉ xyʉ'a̱jtypy Akilʉ, jap kyuga̱jpnʉty ma̱ Pontʉ ñax es na̱a̱mnʉmʉ naty tsyooñ Italyʉ mʉt ja ñʉdo'oxy Prisilʉ, es jyajty Korintʉ, ja'a ko ja yajkutujkpʉ kopk Klaudyʉ tni'ana'amʉ es nidʉgekyʉ israelítʉty tsyoondʉt Romʉ. Netʉ Pa̱a̱blʉ ñejxy tku'ixa̱'a̱ñ ja Akilʉ esʉ ñʉdo'oxy Prisilʉ,
44018003	es mʉt ko yʉ'ʉjʉty nandʉ'ʉn ya'o'oyʉdʉp yʉ wit tʉjk éxtʉmʉ Pa̱a̱blʉ dya'oyʉ, pa̱a̱dyʉ Pa̱a̱blʉ oj wye'emy mʉt yʉ'ʉjʉty, es tmʉttuunmijky.
44018004	Es sa̱a̱bʉdʉ sa̱a̱bʉdʉ Pa̱a̱blʉ ñejxy ma̱ tsa̱jptʉjk es t'anʉʉmʉ israelítʉty es di'ibʉ kyaj 'yisraelítʉty, ko Jesús yʉ'ʉ dʉ'ʉn ja Kristʉ es tmʉbʉ́ktʉt.
44018005	Tsyo'ondʉ Masedoñʉ yʉ Silʉs mʉt ja Timotee es jyajty Korintʉ. Net ja Pa̱a̱blʉ tmastuty ja wyit tʉjk tuunk es tka̱jxwa̱'xnʉ mʉt ja israelítʉty ko tʉy'a̱jtʉnʉ Jesús yʉ'ʉ dʉ'ʉn ja Kristʉ di'ibʉ yʉ'ʉjʉty 'yawijxtʉp.
44018006	Per ja israelítʉty net jyot'ambʉjktʉ es t'anma̱a̱ydyʉ wi'ixáty ja Pa̱a̱blʉ. Netʉ wyit twinxijty ja Pa̱a̱blʉ éxtʉmʉ ijxwʉ'ʉmʉn ko kyajpʉ israelítʉty tmʉbʉka̱'a̱ñ, es t'anma̱a̱y: —Miidsʉty kʉ'ʉm mmʉda̱jttʉp ja peky mʉt ko kyaj xytsyeky ja nitsokʉn. Es ʉj kyajtsʉ peky nmʉdaty. Es tyam nʉjx nga̱jxwa̱'xa̱'a̱ñʉts ma̱ ja̱'a̱y di'ibʉ kyaj 'yisraelítʉty.
44018007	Net ja Pa̱a̱blʉ tsyo'oñ ma̱ tsa̱jptʉjk es ñejxy ma̱ tyʉjkʉ Tisyʉ Justʉ di'ibʉ Dios 'yawda̱jtypy, di'ibʉ tsyʉnaapy jap tsa̱jptʉjk pʉ'a̱a̱y.
44018008	Esʉ Krispʉ yʉ'ʉ naty windsʉ́n ijtp ma̱ ja tsa̱jptʉjk, es mʉt nidʉgekyʉ di'ibʉ naty tsʉna̱a̱ydyʉp ma̱ ja jyʉʉn tyʉjk myʉbʉjktʉ ja Nindsʉn'a̱jtʉm Jesús ko tmʉdoodʉ di'ibʉ Pa̱a̱blʉ kya̱jx, es nandʉ'ʉn may ja Korintʉ ja̱'a̱y tmʉbʉjktʉ ja Jesús es ñʉbajttʉ.
44018009	Net ja Nindsʉn'a̱jtʉm Jesús t'anma̱a̱y ja Pa̱a̱blʉ koots ma̱ tu'ugʉ ijxma̱'tʉn, es jyʉnáñ: —Katʉ mdsʉ'ʉgʉ. Ka̱jxwa̱'x'adʉ'ʉts. Katʉ m'amóñ.
44018010	Ʉjts mij mʉt n'ity. Ni pʉ́n wi'ix mgatúnʉdʉt. Taa may ja ja̱'a̱y di'ibʉts ʉj xymyʉbʉkándʉp ma̱ tya̱dʉ ka̱jpn.
44018011	Net ja Pa̱a̱blʉ wye'emy Korintʉ tuk jʉmʉjt jakujm, es dya'ʉxpeky ja ja̱'a̱y mʉt ja Diosʉ 'yayuk.
44018012	Es óknʉm 'yijty gobernadoor yʉ Galyón ma̱ Akayʉ ñax. Es net ja israelítʉty ñaymyujkʉdʉ es tmʉdsiptso'ondʉ Pa̱a̱blʉ, es dyajnʉjxtʉ ma̱ justisʉtʉjk.
44018013	Es t'anma̱a̱ydyʉ gobernadoor: —Tya̱dʉ ja̱'a̱y yʉ'ʉ 'yanmaapy ja ja̱'a̱yʉty ko t'awdáttʉt ja Dios es kʉdii éxtʉm jyʉna'añ ja n'ana'amʉn'a̱jtʉm.
44018014	Pa̱a̱blʉ myʉga̱jxaambyʉ naty ja gobernadoor ko ja gobernadoor t'anma̱a̱y ja israelítʉty: —Pʉnʉ tya̱dʉ ja̱'a̱y tʉ tyuundʉgóy o pʉn mʉjʉ pyeky, tyámʉts nmʉdówʉt yajxón es ndúnʉt ja justisʉ mʉt miits israelítʉty;
44018015	per ja'a ko kyaj dyʉ'ʉnʉty, miidsʉty tyam m'ʉʉndʉ mʉt je'eyʉ ayuk es ja̱'a̱y xyʉʉjʉty es miidsʉ m'ana'amʉnʉty, pa̱a̱ty ixtʉ kʉ'ʉm miidsʉty. Ʉj, kyajts n'ity fwez mʉdʉ tadʉ winma̱'a̱ñ.
44018016	Es net dyajpʉdseemy ma̱ jap ja justisʉtʉjk.
44018017	Net nidʉgekyʉ grieegʉty tma̱jtstʉ ja Sóstʉnʉs di'ibʉ ijtp windsʉ́n ma̱ ja tsa̱jptʉjk, es twojptʉ justisʉtʉjk wyinduuy ma̱ ja gobernadoor Galyón. Per ja Galyón kyaj ttuuñʉ kwentʉ yʉ tya̱a̱dʉ.
44018018	Pa̱a̱blʉ wye'emy kana̱k xʉʉ jap Korintʉ. Es net ñayjyʉga̱jxʉ mʉt ja myʉgu'uktʉjk. Taa tyʉjkʉnʉ barkoty es ñʉjxtʉ mʉt ja Akilʉ esʉ Prisilʉ ma̱ Siryʉ ñax. Ko kyajnʉm tyʉkʉ barkoty jap Senkreeʉ, Pa̱a̱blʉ ñaygyuka'pta̱a̱yʉ es tkuydyúnʉt éxtʉm twa̱ndaky.
44018019	Es ko jyajty ma̱ Éfesʉ ka̱jpn, netʉ Pa̱a̱blʉ tnikeky ja Prisilʉ esʉ Akilʉ es ñejxy ma̱ tsa̱jptʉjk, es myadya̱'a̱ga̱'a̱ñ mʉt ja israelítʉty di'ibʉ jap naymyujkʉdʉp.
44018020	Es ja israelítʉty myʉnu'xtákʉ es waanʉ 'yakwʉ'ʉmʉt, perʉ Pa̱a̱blʉ kyaj t'a'ijxʉ.
44018021	Net ñayjyʉga̱jxʉ mʉt yʉ'ʉjʉty, es t'anma̱a̱y: —Ja'a kots n'ita̱'a̱ñ Jerusalén es nduna̱'a̱ñʉts ja xʉʉ di'ibʉ wingoomp. Per mínʉpts jatʉgok pʉn jʉna̱a̱mp ja Dios. Net tsyo'oñ Éfesʉ es ñʉjxnʉ barkoty.
44018022	Ko jyajty Sesareeʉ, ta ja Pa̱a̱blʉ pyatʉjkʉ Jerusalén es tka̱jxpe'xy ja mʉbʉjkpʉtʉjk di'ibáty naymyujkʉdʉp jam. Es net jyʉjptáky Antyokiiʉ.
44018023	Jap wye'emy jekyjyawʉ. Net tsyo'oñ jatʉgok es tku'ijxy ka̱jpnga̱jpn ma̱ Galasyʉ ñax es Frijyʉ ñax, es dyajmʉjwiinʉdʉ myʉbʉjkʉn nidʉgekyʉ pʉ́nʉty 'yaxá̱jʉdʉ Jesús éxtʉmʉ Kristʉ.
44018024	Es ma̱ tadʉ tiempʉ jyajty jap Éfesʉ tu'ugʉ israelitʉ di'ibʉ xyʉ'a̱jtypy Apolʉs. Jap kyuga̱jpnʉty Alejandriiʉ. Es jantsy oy tka̱jxwa'xy, es ñija̱'a̱p yajxón ja Diosʉ jyaaybyajtʉn.
44018025	Tʉ tjaty ja Nindsʉn'a̱jtʉm Jesusʉ 'yʉxpʉjkʉn es tsuj es wa̱'a̱ts tka̱jxwa'xy ja Jesusʉ jya'a, oy yʉ'ʉyʉ je'eyʉ tnijawʉ di'ibʉ Fwank Yajnʉbajtpʉ tyuk'ʉxpʉjk ja ja̱'a̱yʉty.
44018026	Netʉ Apolʉs mʉk a̱a̱ mʉk jot tka̱jxwa'xy ma̱ ja tsa̱jptʉjk. Es ko tmʉdoodʉ Prisilʉ esʉ Akilʉ, net yajwooy abeky es ya'ʉxpʉjknʉdʉ waanʉ oy mʉt ja Jesusʉ 'yʉxpʉjkʉn esʉ ñitsokʉn.
44018027	Ko Apolʉs ñʉjxáñ ma̱ Akayʉ ñax, ja myʉgu'uktʉjk di'ibʉ myʉbʉjktʉ jap Éfesʉ tja̱a̱ydyʉ tu'ugʉ neky mʉt di'ibʉ myʉbʉjktʉp jap Akayʉ, es t'axá̱jʉt yajxón yʉ Apolʉs. Ko Apolʉs jyajty Akayʉ, net tpudʉjkʉdʉ ja̱'a̱yʉty di'ibʉ tʉ t'axá̱jʉdʉ Jesús éxtʉmʉ Yajnitsókpʉ mʉt ja Diosʉ myay'a̱jtʉn.
44018028	Es mayjya'ayóty ja Apolʉs oj ttukkutʉkʉ israelitʉ ja̱'a̱yʉty ko tpʉjtáky yajxón ja ñiwiin ñidu'u, es ttuk'ixy ma̱ Diosʉ jyaaybyajtʉn jyʉna'añ ko Jesús yʉ'ʉ Kristʉ di'ibʉ Dios wyin'ijx es tkejxy. Es kyaj mba̱a̱t ja israelítʉty ñakyjyʉna̱'a̱ndʉ ko kyaj tʉy'a̱jtʉn.
44019001	Es ko Apolʉs 'yijty Korintʉ, netʉ Pa̱a̱blʉ tnina̱jxnʉ tun kopk. Ta jyajty Éfesʉ ma̱ tpaty na̱a̱gʉdyʉ ja̱'a̱y di'ibʉ myʉbʉjktʉp.
44019002	Esʉ Pa̱a̱blʉ dyajtʉʉy: —¿Tʉ xy'axá̱jʉdʉ miidsʉty ja Espíritʉ Santʉ ko xymyʉbʉjktʉ? Net 'yadsoodʉ: —Ni je'eyʉts tʉ ngamʉdoy ko jyaadyʉ Espíritʉ Santʉ.
44019003	Netʉ Pa̱a̱blʉ dyajtʉʉy: —¿Di'ibʉ nʉbajtʉn mʉʉt tʉ mnʉbety miidsʉty? Es 'yadsoodʉ: —Extʉm ja Fwank Yajnʉbajtpʉ oj yajnʉbéty.
44019004	Esʉ Pa̱a̱blʉ 'yanma̱a̱yʉ: —Fwank oj dyajnʉbéty ja ja̱'a̱y di'ibʉ naty tʉ jyodʉmbittʉ, es t'anʉʉmʉdʉ es tmʉbʉ́ktʉt di'ibʉ ja miimp óknʉm, ja'a 'yandijpy ja Jesús.
44019005	Es ko tmʉdoodʉ tya̱a̱dʉ, net ñʉbajtta̱a̱ydyʉ mʉt ja Nindsʉn'a̱jtʉm Jesusʉ xyʉʉ.
44019006	Es ko ja Pa̱a̱blʉ tkʉ'ʉnikooñ ja ja̱'a̱yʉty, net ja Espíritʉ Santʉ ñimiinʉdʉ, es ja ja̱'a̱yʉty tka̱jxtʉ wiingátypyʉ ayuk es tka̱jxwa̱'xtʉ ja Diosʉ 'yayuk.
44019007	Nima̱jmajtskʉn ja yedyʉjk wyínʉty.
44019008	Tʉgʉk po'o Pa̱a̱blʉ oj yo'oy ma̱ ja tsa̱jptʉjk, es ni nʉ'ʉn kyaja̱'a̱w kyatsʉ'kʉ tmʉgajxy ja ja̱'a̱y es tmʉbʉ́ktʉt wi'ix ja Diosʉ kyutujkʉn.
44019009	Per tap ja ja̱'a̱yʉty di'ibʉ kyaj tmʉbʉjktʉ di'ibʉ Pa̱a̱blʉ kyajxypy, es kya̱jxtʉ axʉʉk mʉt ko yʉ'ʉ tpanʉjxtʉ ja Jesús éxtʉm ja Kristʉ. Net ja Pa̱a̱blʉ tsyo'oñ ma̱ ja tsa̱jptʉjk es tmʉnejxy ja di'ibʉ myʉbʉjk ma̱ Tiranʉ 'yeskwelʉ, es jap mʉʉt ñaygya̱jxʉdʉ bom bom.
44019010	Dʉ'ʉn ya'ʉxpejky majtsk jʉmʉjt, pa̱a̱ty nidʉgekyʉ ja ja̱'a̱y ojts tnijáwʉdʉ ja Jesusʉ 'yayuk jam Asyʉ ña̱a̱xóty, dʉ'ʉn di'ibʉ israelítʉty es nandʉ'ʉn di'ibʉ kyaj 'yisraelítʉty.
44019011	Es ja Dios ttuuñ jantsy mʉj ja mʉj'a̱jtʉn mʉt ja Pa̱a̱blʉ.
44019012	Esʉ ja̱'a̱y ttuknimiindʉ Pa̱a̱blʉ yʉ payʉ esʉ wit, esʉ Pa̱a̱blʉ je'eyʉ yajtukpáty ja wit, es yajtukninʉjxtʉ ja puma̱'a̱y es 'yagʉdakta̱a̱ydyʉ. Es pʉ́nʉ ka'oybyʉ myʉda̱jttʉp, nandʉ'ʉn pyʉdsʉʉmda̱'a̱y.
44019013	Es jap nija'ajʉty ja israelítʉty di'ibʉ jʉdijttʉp ka̱jpnga̱jpn es dyajpʉdsʉ́mdʉ ja ka'óybyʉty di'ibʉ ja̱'a̱y myʉda̱jttʉp. Ta tjayajpʉdsʉmandʉ ja ka'óybyʉty mʉt ja xyʉʉ ja Nindsʉn'a̱jtʉm Jesús, es t'anma̱a̱ydyʉ ja ka'óybyʉty: —Ʉjts mij n'ane'empy Jesús xyʉgyʉjxm di'ibʉ Pa̱a̱blʉ kya̱jxwa'xypy, ¡pʉdsʉmdʉ!
44019014	Es dʉ'ʉn tyuundʉ nijʉxtujk tukka'ax yʉ Eseevʉ, israelitʉ teedywyindsʉ́nʉ mya̱a̱ngʉty.
44019015	Es tʉgok ko dʉ'ʉn ttunandʉ, ja ja̱'a̱y di'ibʉ ka'oybyʉ myʉda̱jtypyʉ net 'yadsoojʉ: —N'ixy'ajtypyʉts ja Jesús, es nnija̱'a̱bʉts pʉ́n ja Pa̱a̱blʉ, per miidsʉty, ¿mbʉ́nʉ dʉ'ʉn miidsʉty?
44019016	Esʉ tya̱dʉ yedyʉjk di'ibʉ myʉda̱jtypy ja ka'oybyʉ, net kyʉxpujty ja̱'a̱y ñikʉjxy es axʉʉk ttuuñ nidʉgekyʉ, yajwojpta̱a̱ydyʉ tʉgoty, es dyajkakta̱a̱ydyʉ niwa̱'a̱ts ʉxwa̱'a̱ts es tsyayujtta̱a̱ydyʉ.
44019017	Es ko tnija̱'a̱dʉ nidʉgekyʉ di'ibʉ tsʉna̱a̱ydyʉp jap Éfesʉ, israelítʉty es di'ibʉ kyaj, net tsyʉ'kʉdyaaydyʉ es twindsʉ'kʉdʉ ja Nindsʉn'a̱jtʉm Jesús.
44019018	Nandʉ'ʉn may di'ibʉ myʉbʉjktʉ myiindʉ mayjya'ayóty es tniga̱jxtʉ ja pyeky di'ibʉ tʉ ttundʉ,
44019019	es may yʉ ja̱'a̱yʉty di'ibʉ tʉ ttuñ yʉ brujʉ winma̱'a̱ñ, dyajmiindʉ ñeky es tnino'ktʉ mayjya'ay wyinduuy. Es ko twijtstʉ ja kywentʉ nʉ'ʉn ja ñekyʉ tsyoo, ja'a twijtspʉdsʉʉmdʉ justyikxymya̱jk milʉ platʉ meeñ, es tu'ukpʉ platʉ dʉ'ʉn éxtʉm tuk xʉʉ yajmʉjúy yʉ tuumbʉ.
44019020	Es dʉ'ʉn oj ñejxy ja Diosʉ 'yayuk oymya̱a̱ty es dya'ijxʉ myʉk'a̱jtʉn.
44019021	Es ko tya̱a̱dʉ ñajxy, net ja Pa̱a̱blʉ jyʉnáñ ñʉjxa̱'a̱ñ Jerusalén, es ñaxa̱'a̱ñ Masedoñʉ es Akayʉ. Nandʉ'ʉn jyʉnáñ ko tsyoonʉt Jerusalén, ta ñʉjxa̱'a̱ñ Romʉ.
44019022	Net tkejxy jap Masedoñʉ nimajtskʉ pyudʉjkʉbʉ, Timotee mʉdʉ Erastʉ, esʉ Pa̱a̱blʉ 'yakwe'emy ma̱ Asyʉ ñax.
44019023	Es ma̱ tadʉ tiempʉ ja ja̱'a̱y ni'igʉ ttuk'ya̱'a̱x ttukjoktʉ jam Éfesʉ mʉt ja'agyʉjxm pʉ́nʉty pyanʉjxtʉp ja Jesús éxtʉm ja Kristʉ.
44019024	Tamʉ naty tu'ugʉ plateerʉ di'ibʉ xyʉ'a̱jtypy Demetrʉ. Tadʉ Demetrʉ ya''agojwinna̱jxypy mʉdʉ platʉ ja tsa̱jptʉjk ma̱ t'awdattʉ Dyanʉ, es net tteeky ja tsa̱jptʉjku'unk. Ni'igʉ myeeñbya̱a̱ttʉ ja Demetrʉ es pʉ́nʉty mʉʉt tyundʉ.
44019025	Pa̱a̱dyʉ Demetrʉ dyajnaymyujkʉdʉ ja ja̱'a̱y di'ibʉ tyuunk'a̱jttʉbʉ tadʉ tuunk, es t'anma̱a̱ydyʉ: —Mʉgu'uktʉjk, miits mnija̱'a̱dʉp ko tya̱dʉ tuunk, yʉ'ʉ mʉʉt ja jiky'a̱jtʉn ñaxy yajxón.
44019026	Per miits m'ijxtʉp es mmʉdoodʉp ko tadʉ Pa̱a̱blʉ jyʉna'añ ko yʉ dios di'ibʉ yedyʉjk kyoj ya'o'oyʉdʉp, kyaj yʉ'ʉ Dyiósʉty. Es dʉ'ʉnʉ mayjya'ay ttukmʉbeky, kyaj yaayʉty Éfesʉ, nandʉ'ʉn ma̱ tʉgekyʉ Asyʉ ñaxwíñʉdʉ.
44019027	Nʉgoo tya̱a̱dʉ t'okkudsʉ'ʉgʉ'a̱jnʉ, kyaj yʉ'ʉ je'eyʉ ko nduunk'a̱jtʉm kyutʉgóyʉt, nandʉ'ʉn tsojk nʉjkx pʉ́n kyaj t'okmʉjpʉjtáknʉ yʉ nda̱a̱k'a̱jtʉm Dyanʉ tsya̱jptʉjk, nan tsojk nʉjx kyutʉgooyñʉ ja myʉj'a̱jtʉn yʉ nda̱a̱k'a̱jtʉm Dyanʉ, di'ibʉ tyam 'yawda̱jtypy ja ja̱'a̱y ya̱ Asyʉ es tʉgekyʉ naxwíñʉdʉ.
44019028	Ko tmʉdoodʉ tya̱a̱dʉ ja ja̱'a̱yʉty, net jyot'ambʉjkta̱a̱ydyʉ es yax jyojktʉ: —¡Mʉj kʉjxm yʉ Dyanʉ di'ibʉ Éfesʉ ja̱'a̱y wyindsʉ'kʉdʉp!
44019029	Es dʉ'ʉn ja ja̱'a̱yʉ wyinma̱'a̱ñ jyo'pta̱a̱ydyʉ ma̱ tʉgekyʉ ka̱jpn. Es net tma̱jtstʉ ja Pa̱a̱blʉ jyamyʉʉt di'ibʉ xyʉ'a̱jtypy Gayʉ esʉ Aristarkʉ, nimajtskʉ tadʉ yedyʉjk jap kyuga̱jpnʉty Masedoñʉ, es dyajnʉjxtʉ tpawijts tpajʉdojttʉ ma̱ ja kyumda̱ttʉjk, ma̱ ñaymyujkʉdʉ mayjya'ay.
44019030	Net ja Pa̱a̱blʉ nandʉ'ʉn jyatʉkʉyáñ jap es tjamʉga̱jxáñ ja mayjya'ay, per ja di'ibʉ myʉbʉjktʉ kyaj ñasma̱jtsʉ.
44019031	Es nandʉ'ʉn na̱a̱gʉty ja Pa̱a̱blʉ myʉtnaymyaayʉbʉ di'ibʉ kuduunk'a̱jttʉp Asyʉ, 'yanma̱a̱yʉ ko kyaj tyʉ́kʉt jap.
44019032	Es ma̱ ja mayjya'ayʉ naty jap ni'igʉ jyantsyya̱'a̱x jyantsyjyoktʉ, tam tuk peky di'ibʉ wiink jʉnándʉp, es jatuk peky nan wiink. Ni kyayajjaygyúkʉ ti dʉn kya̱jxtʉp o ti dʉn ko ñaymyúkʉdʉ.
44019033	Es nija'ajʉty di'ibʉ jap ttukmʉmadyaktʉ yajxón ja Alejandrʉ wi'ixʉ naty 'yadʉ'ʉtstʉ. Es ja israelítʉty tsyojktʉ esʉ Alejandrʉ ñiwa̱'kpʉdsʉ́mʉdʉt ma̱ ja mayjya'ayʉn. Net t'adijwa̱'xtʉ ja ja̱'a̱yʉty es dya''awatstʉ ja tu'u es tmʉnʉjxtʉ ja Alejandrʉ mayjya'ay wyindum. Es yʉ'ʉ ttuk'ijxy ja kyʉ'ʉ es 'yamóndʉt es jyaka̱jxáñ mʉt yʉ'ʉjʉty.
44019034	Per ko tnija̱'a̱dʉ ko yʉ'ʉ 'yisraelítʉty, net yax jyojktʉ nidʉgekyʉ oy majtsk oorʉn: —¡Mʉj kʉjxm yʉ Dyanʉ di'ibʉ Éfesʉ ja̱'a̱y wyindsʉ'kʉdʉp!
44019035	Net ja Éfesʉ ʉskriba̱a̱n dya''amooñ ja ja̱'a̱yʉty, es t'anma̱a̱y: —Mʉgu'uktʉjk, Éfesʉ ja̱'a̱yʉty, nidʉgekyʉ naxwíñʉdʉ ja̱'a̱y ñija̱'a̱dʉp ko tya̱dʉ Éfesʉ ka̱jpn yʉ'ʉ 'yawda̱jtypy yʉ Dyanʉ es tkwentʉ'attʉ yʉ Dyanʉ 'yawinnax di'ibʉ kʉdak tsa̱jpótm.
44019036	Es kyaj mba̱a̱t pʉ́n jyʉna'añ ko kyaj tyʉy'a̱jtʉnʉty. Pa̱a̱ty amondʉ es winmaydyʉ yajxón pʉn ti mdunándʉp.
44019037	Yʉ tadʉ yedyʉjkʉty di'ibʉ miits tʉ xyajmíndʉ, kyaj tʉ tmaatstʉ tiity jap tsa̱jptʉgóty es kyaj wi'ix jyʉna̱'a̱ndʉ axʉʉk mʉdʉ ndios'a̱jtʉm Dyanʉ.
44019038	Es pʉnʉ Demetrʉ esʉ di'ibʉ mʉʉt tyundʉ myʉda̱jtypy ja tʉy'a̱jtʉn, es pʉn ñi'ʉʉnʉyaampy, pes taa yʉ fwez es taa yʉ justisʉtʉjk. Jam mba̱a̱t t'awanʉ es tkʉyákʉt ja tyʉy'a̱jtʉn nidu'uk nidu'uk.
44019039	Es pʉn miits mmʉda̱jttʉp jatu'ugʉ ʉ'ʉnʉn, pes mʉga̱jxtʉ justisʉtʉjk ko ja̱'a̱y yajnaymyúkʉdʉ esʉ juntʉ xytyúndʉt yajxón.
44019040	Ja'a ko pʉn yʉ'ʉ gobyeernʉ tnijáwʉt di'ibʉ tyam mduundʉp, mba̱a̱t xypyekymyo'oyʉm éxtʉmʉ tsiptuumbʉ, mʉt ko kyaj mba̱a̱t nmo'oyʉm yʉ tʉy'a̱jtʉn di'ibʉ tyam mduundʉp.
44019041	Es ko tya̱a̱dʉ dʉ'ʉn jyʉnáñ, net t'anma̱a̱y ja ja̱'a̱y es ñʉjxta̱a̱yñʉt.
44020001	Es ko ñajxy ma̱ ja̱'a̱y ya̱'a̱x jyoktʉ, net ja Pa̱a̱blʉ dyajnaymyujkʉ ja di'ibʉ tʉ tmʉbeky ja Jesús, es tmooydyʉ ja ka̱jxwíjʉn. Net ñaymyastutta̱a̱yʉdʉ. Ta ñejxy Masedoñʉ,
44020002	es tku'ijxy ka̱jpnga̱jpn, es ni'igʉ tjotmʉkwinga̱jxʉdʉ ja myʉgu'uktʉjk mʉt ja 'yayuk, es óknʉm jyajty Gresyʉ.
44020003	Jap wye'emy tʉgʉk po'o. Es ko jap tsyoonáñ es ñʉjxánnʉ barkoty Siryʉ, net tmʉdooy ko ja israelítʉty tyuna̱'a̱ñʉty axʉʉk. Pa̱a̱ty ja Pa̱a̱blʉ jyʉnáñ ko jyʉmbítʉt tekykyʉ'ʉm es ñáxʉt jatʉgok Masedoñʉ.
44020004	Net jyamyʉʉt'a̱jtʉdʉ ja Sópatrʉ, mya̱a̱ngʉ Pirrʉ, di'ibʉ kuga̱jpn Bereeʉ, ja Aristarkʉ mʉt ja Segundʉ di'ibʉty kuga̱jpn Tesalónikʉ, ja Gayʉ di'ibʉ kuga̱jpn Derbe, ja Timotee, es nandʉ'ʉnʉ Tíkikʉ mʉt ja Trófimʉ di'ibʉ tso'ondʉp ma̱ Asyʉ ñax.
44020005	Tya̱dʉ mʉgu'uktʉjk tʉ ña̱jxtʉ jawyiin es tʉ xy'awíxtʉts ma̱ Troʉs ka̱jpn.
44020006	Es ʉʉdsʉty n'awijxyʉts ja paskʉ xʉʉ, es óknʉm ndso'oñʉts Filipʉs barkoty. Ja kyummʉgoxk xʉʉ nnaybyáttʉts mʉt ja nmʉgu'uktʉjkʉts jap Troʉs, es jap nwʉ'ʉmʉts jʉxtujk xʉʉ.
44020007	Es ma̱ ja domingʉ xʉʉ, net ʉʉdsʉty nnaymyujkʉdʉ mʉt ja mʉbʉjkpʉtʉjk, es ja tsa̱jkaaky yajtujkwa̱'xʉt éxtʉmʉ Nindsʉn'a̱jtʉm Jesús tnastu'unʉ. Pa̱a̱blʉ yʉ'ʉ ya'ʉxpʉjkʉdʉ tsu'p pa̱a̱t, mʉt ko tsyoona̱'a̱ñʉ naty jakumbom.
44020008	Es tapʉ naty tʉ ñaymyúkʉdʉ ma̱ tu'ugʉ kwartʉ kʉjxmbʉ, ma̱ naty mayʉ lamprʉ tyoy.
44020009	Es tu'ugʉ ʉna̱'k di'ibʉ xyʉ'a̱jtypy Eutikʉ, tamʉ naty 'yu'uñʉ ventanʉ agʉ'ʉy. Ko Pa̱a̱blʉ jantsy jeky kyajxy, ta ja Eutikʉ ja tsuu pyátʉnʉ. Ko myana̱jxy, ta kyuma̱a̱na̱jxy ma̱ tʉgʉk nikʉ'ʉyʉ tʉjk. Ko oj dyajpʉdʉ'ʉktʉ, tʉ naty 'yo'knʉ.
44020010	Net ja Pa̱a̱blʉ jyʉnajky ma̱ ja Eutikʉ es tmʉneeñ, es t'anma̱a̱y ja myʉgu'uktʉjk: —Katʉ mjotmay'ooktʉ. Jiigyʉ'ʉ.
44020011	Net ja Pa̱a̱blʉ pyejty jatʉgok es dyajwa'xy ja tsa̱jkaaky, es kyaaydyʉ. Es net tmʉga̱jxtʉ extʉ ko xyʉʉñʉ. Ta tsyo'oñ.
44020012	Ja ja̱'a̱y di'ibʉ jam dyajnʉjxtʉ ja Eutikʉ jiiky, ni'igʉ ja'a wyʉ'ʉmda̱a̱ydyʉ jotkujk.
44020013	Es ko Pa̱a̱blʉ ñʉjxa̱'a̱ñ tekykyʉ'ʉm, net jyʉnáñ ko ʉʉdsʉty nʉjxtʉpts jawyiin barkoty es nnaybya̱a̱dʉdʉts Asʉ.
44020014	Es ko nnaybyátʉdʉts mʉt ja Pa̱a̱blʉ jap Asʉ, ta yʉ'ʉ tyʉjkʉ barkoty ma̱ ʉʉdsʉty, es oj nnʉjxtʉts ma̱ Mitilene.
44020015	Es ndso'oñʉts jap jakumbom es nna̱jxtʉts Kiiʉ. Ja kyumdʉgʉk xʉʉ nja̱jttʉts ma̱ Samos. Ja kyumma̱jtaxxʉʉ nbe'xyʉts waanʉ jap Trojilyʉ. Taanʉm nja̱jttʉts Miletʉ.
44020016	Es kom ja Pa̱a̱blʉ kyaj mayʉ tiempʉ tmʉdaty Asyʉ, kyaj ñʉjxáñ Éfesʉ, ja'a ko tsejkyʉ jya̱'ta̱'a̱ñ jap Jerusalén es dyajnaxa̱'a̱ñ ja Pentʉkostés xʉʉ.
44020017	Es ko 'yijty jap Miletʉ, net tnigajxʉ ja mʉjja̱'a̱ydyʉjk di'ibʉ ijttʉp ma̱ mʉbʉjkpʉtʉjk ñaymyúkʉdʉ jam Éfesʉ.
44020018	Es ko myiindʉ, net ja Pa̱a̱blʉ t'anma̱a̱y: —Miits mnija̱'a̱dʉp wi'ixʉts ʉj nnayjyaygyépyʉty extʉ ma̱ nmiiñ jawyiin ma̱ yʉ Asyʉ ñaxwíñʉdʉ.
44020019	Tʉgekyʉ ja tiempʉ ma̱ts n'ijty mʉt miidsʉty, nmʉduuñʉts ja Nindsʉn'a̱jtʉm Jesús yuunk naxypy, es nya'axyʉts mʉdʉ winnʉʉ, es kana̱k peky di'ibʉts tsip nyajña̱jx ja'agyʉjxm kots axʉʉk xytyuundʉ ja israelitʉ ja̱'a̱yʉty.
44020020	Nga̱jxwa'xyʉts tʉgekyʉ di'ibʉ oy mʉt miidsʉty, es nya'ʉxpʉjktʉ tsa̱jptʉgóty es ma̱ mdʉjkʉty.
44020021	Es tʉts n'anʉʉmʉ ja israelítʉty es di'ibʉ kyaj 'yisraelítʉty, es jyʉmbíttʉt ma̱ Dios es tmʉbʉ́ktʉt ja Nindsʉn'a̱jtʉm Jesukristʉ.
44020022	Tyámʉts nnejxy Jerusalén, es xykyéxyʉts yʉ Espíritʉ Santʉ, ni nganijáwʉts wi'ixʉts jap njátʉt.
44020023	Je'eyʉts nnijawʉ ko ma̱jatyʉ ka̱jpn ma̱ts nnaxy, yʉ Espíritʉ Santʉ xy'anʉʉmʉts kots ndʉ́kʉt pujxndʉgóty es n'ayówʉdʉts.
44020024	Per mʉdʉ tya̱a̱dʉ kyajts ndsʉ'ʉgʉ. Esʉ njiky'a̱jtʉnʉts kyaj ti ttsooty mʉt ʉj, ko je'eyʉ nyajkʉ́xʉt yʉ nduungʉts di'ibʉts tʉ xymyo'oy yʉ Nindsʉn'a̱jtʉm Jesús es n'anʉʉmʉt ja oybyʉ ayuk ko Dios tsyejpy yʉ naxwíñʉdʉ ja̱'a̱y.
44020025	’Es tyam nnija̱'a̱bʉts tʉy'a̱jtʉn ko ni pʉ́n miidsʉty di'ibʉ tʉ nya'ʉxpékyʉts wi'ix ja Dios yajkutíky, kyajts xyñakywyin'íxtʉt.
44020026	Pa̱a̱ty tyam n'anʉʉmʉya̱'a̱ndʉ ko kyajts ʉj miits xypyeky'íxtʉt ko m'ooktʉt pekyoty,
44020027	mʉt ko tʉ n'awanʉ tʉgekyʉ yʉ Dios ja 'yayuk es kʉdiibʉ myajtʉgóyʉdʉt.
44020028	Naygywentʉ'átʉdʉ, es nandʉ'ʉn kwentʉ'attʉ ja mʉbʉjkpʉtʉjk ma̱ yʉ Espíritʉ Santʉ tʉ mbʉjta'agyʉty es xykywentʉ'áttʉt nidʉgekyʉ ja ja̱'a̱y di'ibʉ pyojpʉty tʉ tkʉbajtxʉty yʉ Nindsʉn'a̱jtʉm Jesukristʉ mʉt ja kyʉ'ʉm ne'pyñ kruuzkʉjxm.
44020029	’Es nnija̱'a̱bʉts kots nnʉjxʉt, net myínʉt wiink ja̱'a̱y di'ibʉ yajtʉgoyaampy yʉ di'ibʉ myʉbʉjktʉp ja Kristʉ, éxtʉmʉ waxka̱'uk di'ibʉ awa̱'a̱n es dyajtʉgóy yʉ borreegʉ.
44020030	Nandʉ'ʉn nija'ajʉty miidsʉty kʉ'ʉm pyʉdʉ'ʉga̱'a̱ñ, es mmo'oya̱'a̱nʉdʉ yʉ wiinkpʉ ʉxpʉjkʉn di'ibʉ kyaj tyʉy'a̱jtʉnʉty, es ttukpanʉjxa̱'a̱ñ di'ibʉ tyam myʉbejkypy ja Jesús.
44020031	Pa̱a̱ty mnaygywentʉ'átʉdʉp. Jamyatstʉ ko tʉgʉk jʉmʉjt, xʉʉñ es koots, jiibʉts ko nmo'oy yʉ ka̱jxwíjʉn nidu'uk nidu'uk miidsʉty.
44020032	’Mʉgu'uktʉjkʉty, tyam n'anʉʉmʉdʉ ko wʉ'ʉmdʉ mʉt ja Dios es kuydyundʉ ja ayuk di'ibʉ 'yawa̱'a̱nʉp wi'ixʉ Dios xytyu'unxʉm ja may'a̱jtʉn. Tadʉ ayuk tmʉdaty ja mʉk'a̱jtʉn es xyajmʉk'a̱jtʉm nidʉgekyʉ es xykyupʉjkʉm tsa̱jpótm es n'ijtʉm mʉt yʉ'ʉ di'ibáty myʉbʉjktʉp ja Jesús.
44020033	Kyajts ʉj ni na̱'a̱ tʉ ndseky ni pʉ́nʉ myeeñʉty o ja wyítʉty.
44020034	Yajxón xyñijáwʉdʉ ko tʉts nduñ mʉdʉts ngʉ'ʉmgʉ'ʉ es tʉ nba̱a̱dyʉts di'ibʉ naty ʉj xykya'ijtxʉp es di'ibʉ ka'ijtxʉp ja njamyʉʉdʉdyʉts.
44020035	Tʉts miidsʉty nya'ʉxpeky es tʉ nduk'ixtʉ ko xytyúndʉt es xypyudʉ́kʉdʉt di'ibʉ tʉgoy'a̱jtxʉp, es xyjamyátstʉt ja Nindsʉn'a̱jtʉm Jesusʉ 'yʉxpʉjkʉn ko jyʉnáñ: “Ni'igʉ njotkujk'a̱jtʉm ko wiink ja̱'a̱y nbudʉjkʉm es kyaj ko wiink ja̱'a̱y xypyudʉjkʉm.”
44020036	Ko dʉ'ʉnʉ Pa̱a̱blʉ jyʉnáñ, net ñaygyoxtʉna̱a̱ydyákʉ es kya̱jxtáky mʉt yʉ'ʉjʉty.
44020037	Nidʉgekyʉ jyʉʉydyaaydyʉ, es ñaymyʉnánʉdʉ es ttsu'xtʉ ja Pa̱a̱blʉ.
44020038	Es ta wyʉ'ʉmda̱a̱ydyʉ jotmaymyʉʉt, ja'a ko 'yanma̱a̱yʉ ko kyaj tnaky'íxtʉt. Es net oj tnaswówʉdʉ extʉ ma̱ ja barkʉ.
44021001	Es ko nmastutta̱a̱yʉts ja nmʉgu'uktʉjkʉts, ndʉjkʉts barkoty, es ja barkʉ ñejxy tʉyʉ es jya'ty ma̱ ja Kos ka̱jpn, es jakumbom nnejxyʉts Roodʉs. Nétʉts jap ndso'ondʉ esʉts nnʉjxtʉ Pátarʉ.
44021002	Jap Pátarʉ mbáttʉts tu'ugʉ barkʉ di'ibʉ nʉjxp Fenisyʉ, es ndʉjkʉdʉts es oj nnʉjxtʉts.
44021003	Na̱jxtʉts aga̱'a̱ñdsyoo ma̱ Tsyipre es oj nnʉjxtʉts extʉ Siryʉ. Esʉ kapitangʉ byarkʉ, yʉ'ʉ myʉnejxypy ja tsemy Tirʉ, pa̱a̱ty ja barkʉ oj ñejxy jap.
44021004	Jap nbáttʉts di'ibʉ myʉbʉjktʉ ja Jesús, es n'ijttʉts jʉxtujk xʉʉ mʉt yʉ'ʉjʉty, es yʉ'ʉjʉty Espíritʉ Santʉkyʉjxm t'anma̱a̱ydyʉ kʉdiibʉ Pa̱a̱blʉ ñʉjxʉt Jerusalén.
44021005	Es ko ñajxy jʉxtujk xʉʉ, net ndso'ondʉts. Es nidʉgekyʉ nmʉgu'uktʉjkʉts oj xyñaswówʉdʉts, yedyʉjk toxytyʉjkʉty es mʉt ja ʉna̱'ku'ungʉty, es ñʉjxta̱a̱ydyʉ ka̱jpnbʉ'ám jam pu'ujótm, es nnaygyoxtʉna̱a̱ydyákʉdʉts es nga̱jxtáktʉts.
44021006	Nétʉts nnayjyʉga̱jxʉdʉ es nnaymyʉnánʉdʉts es ʉʉdsʉty nnʉjxtʉts barkoty, es yʉ'ʉjʉty jyʉmbijnʉdʉ ma̱ tyʉjk.
44021007	Nyajkugʉjxʉdʉts ja nvya̱jʉ ma̱ jikymyejyñ Tirʉ es extʉ Tolemaydyʉ. Es jap nga̱jxpo'xtʉts yʉ nmʉgu'uktʉjkʉts es nwʉ'ʉmdʉts mʉt yʉ'ʉjʉty tuk xʉʉ.
44021008	Es jakumbomʉ Pa̱a̱blʉ es ʉʉdsʉty di'ibʉts mʉt yʉ'ʉ ndso'ondʉ, nja̱jttʉts ma̱ Sesareeʉ ka̱jpn. Es nnʉjxtʉts ma̱ Felipʉ di'ibʉ Jesús ja 'yayuk kya̱jxwa̱'xʉp. Tadʉ Felipʉ yʉ'ʉ tu'uk di'ibʉ ma̱ yʉ nijʉxtujkpʉ yedyʉjk win'ijxʉdʉ di'ibʉ myʉbʉjktʉp ja Jesús, es yʉ'ʉjʉty tpudʉ́kʉt ja ku'ekytyo'oxyʉty di'ibʉty ayoodʉp. Es jap nwʉ'ʉmdʉts mʉt ja Felipʉ.
44021009	Ja Felipʉ japʉ ñʉʉx nima̱jtáxk di'ibʉ kyaj tʉ pyʉktʉ es di'ibʉ ijttʉ Diosʉ kyuga̱jxpʉ.
44021010	Ko jap n'ijttʉts waanʉ jeky, net jyajty tu'ugʉ ja̱'a̱y di'ibʉ xyʉ'a̱jtypy Agaabʉ, di'ibʉ tso'omp Judeeʉ.
44021011	Ta oj xyñimíñʉts es twijtse'ky ja pyo'owʉʉnʉ Pa̱a̱blʉ, es ñaydyukkʉwʉ'ʉn ñaydyuktekywyʉ'ʉnʉ, es jyʉnáñ: —Yʉ Espíritʉ Santʉ dʉ'ʉn jyʉna'añ: “Jap Jerusalén yʉ israelítʉty dʉ'ʉn tkʉwʉʉnʉt yʉ tadʉ po'owʉʉnʉ ñiwindsʉ́n es tkʉyákʉt mʉt ja romanʉ ja̱'a̱y.”
44021012	Kots nmʉdoodʉ tya̱a̱dʉ es mʉt ja Sesareeʉ ja̱'a̱y, nétʉts nmʉnu'xtáktʉ Pa̱a̱blʉ kʉdiibʉ ñʉjxʉt Jerusalén.
44021013	Perʉ Pa̱a̱blʉ 'yadsooy: —¿Ti ko mjʉ'ʉy mya̱'a̱xtʉ? ¿Tits ko miits xyajjotmay'ooktʉ? Nayjya̱'a̱bʉts kyaj je'eyʉ nyajkʉtsúm nyajtekytsyúmʉt, extʉ nayjya̱'a̱bʉts es ngu'oogʉdʉts ja Nindsʉn'a̱jtʉm Jesús jam Jerusalén.
44021014	Kom kyajʉ Pa̱a̱blʉ wyinma̱a̱ydyʉgatsáñ, nétʉts njʉnandʉ: —Wa'an yajtúñ éxtʉmʉ Nindsʉn'a̱jtʉm Jesús ttseky.
44021015	Net nnayjyʉjp'ijxʉdʉts es oj nnʉjxtʉts Jerusalén.
44021016	Es xyjamyʉda̱jttʉts nija'ajʉty ja Sesareeʉ ja̱'a̱y di'ibʉ myʉbʉjktʉ Jesús, es xymyʉnʉjxtʉ ma̱ ja tyʉjkʉ Mnasón, tu'ugʉ yedyʉjk di'ibʉ tso'omp Tsyipre es jeky tʉ 'yijnʉ tmʉbeky ja Jesús, es yʉ'ʉts xymyo'oyándʉp ja ja̱jttákn jap Jerusalén.
44021017	Kots nja̱jttʉ Jerusalén, nétʉdsʉ nmʉgu'uktʉjkʉts xy'axá̱jʉdʉ jantsy yajxón.
44021018	Jakumbom nnʉjxtʉts mʉt ja Pa̱a̱blʉ ngu'ixtʉ yʉ Santya̱'a̱gʉ, es tamʉ naty mayʉ mʉjja̱'a̱ydyʉjk di'ibáty ja Jesús myʉbʉjktʉp.
44021019	Net ja Pa̱a̱blʉ tka̱jxpo'xta̱a̱y, es tmʉmadyakta̱a̱y ti ja Dios tʉ ttuñ Pa̱a̱blʉkyʉjxm ma̱ ja̱'a̱y di'ibʉ kyaj 'yisraelítʉty.
44021020	Ko tmʉdoodʉ tya̱dʉ ayuk, net t'awda̱jttʉ Dios es 'yanma̱a̱yʉdʉ Pa̱a̱blʉ: —Weenʉ, mʉgu'uk. Tʉ xy'ixy ko kana̱k mil yʉ israelítʉty tʉ tmʉbeky yʉ Jesús es nidʉgekyʉ yʉ'ʉjʉty tpanʉjxtʉ ja Moisesʉ 'yana'amʉn,
44021021	es tʉ jyʉna'añ ja ja̱'a̱y ko mij mya'ʉxpeky mʉt nidʉgekyʉ israelítʉty di'ibʉ tsʉna̱a̱ydyʉp ma̱ ja ja̱'a̱y di'ibʉ kyaj 'yisraelítʉty, es kyaj tpanʉjxʉt ja Moisesʉ 'yana'amʉn es kyaj yajtsúkʉt yʉ 'yu'ungʉty waanʉ ma̱ ja yedyʉjk'a̱jtʉn, es nan kyaj tpanʉjxʉt di'ibʉ jaayʉm ndu'unʉm.
44021022	¿Ti ndu'unʉm? Ñijáwʉdʉbʉ net yʉ ja̱'a̱y ko tʉ mja̱'ty.
44021023	Nik oy ko dʉ'ʉn xytyúnʉt. Tya̱a̱ nima̱jtáxkʉ yedyʉjk di'ibʉ pyadunaampy yʉ wa̱ndakʉn.
44021024	Nʉjx mʉʉt es mnayyajwa̱'a̱dsʉdʉt mʉt yʉ'ʉjʉty, es mij mgujúyʉbʉ tadʉ gastʉ tʉgekyʉ. Es ko ñáxʉdʉ tadʉ wa̱ndakʉn, net yʉ mwa̱a̱y xykyaaptʉt mʉt yʉ'ʉjʉty es net nidʉgekyʉ ja̱'a̱y tmʉwinma̱'a̱ñbya̱a̱dʉt ko kyaj tyʉy'a̱jtʉnʉty éxtʉm tʉ jyʉna'añ mʉt mij, es ko mij nandʉ'ʉn oy xypyanejxy yʉ Moisesʉ 'yana'amʉn.
44021025	Es mʉt di'ibʉ kyaj 'yisraelítʉty es tmʉbʉktʉ Jesús, tʉ nja̱'a̱yʉm wi'ix nga̱jxmujkʉm ko kyaj tjʉ'xtʉt yʉ tsu'utsy di'ibʉ tʉ yajtukwindsʉ'ʉgʉ agojwinnáx, kyaj tjʉ'xtʉt ja ne'pyñ o tsu'utsy di'ibʉ kyaj wa̱'a̱ts tʉ wyinda̱jxta̱'a̱y, es nandʉ'ʉn kyaj myʉ'indúndʉt.
44021026	Net ja Pa̱a̱blʉ tmʉnejxy ja ma̱jtáxkpʉ yedyʉjk, es jakumbom ñayyajwátsʉdʉ nidʉgekyʉ. Netʉ Pa̱a̱blʉ jyajty ma̱ ja mʉj tsa̱jptʉjk es t'awánʉt ja teetytyʉjk na̱'a̱ dyajjʉjpkʉ́xʉt ja wa̱ndakʉn es na̱'a̱ dyajmínʉt ja windsʉ'kʉn.
44021027	Ma̱ kyajnʉm kyexy ja jʉxtujk xʉʉbʉ wa̱ndakʉn, nija'ajʉty yʉ israelítʉty di'ibʉ tso'omp ma̱ Asyʉ ñax, t'ijxtʉ ja Pa̱a̱blʉ ma̱ ja mʉj tsa̱jptʉjk tʉja̱'a̱ es ma̱ yʉ'ʉyʉty ja israelitʉ ja̱'a̱yʉty mba̱a̱t tyʉ́kʉdʉ. Net ni'igʉ yax jyojktʉ ja ja̱'a̱yʉty, es tma̱jtstʉ Pa̱a̱blʉ,
44021028	es mʉk tmʉga̱jxtʉ ja ja̱'a̱yʉty: —¡Miits israelitʉ mʉgu'ugʉty, pudʉjkʉgʉts! Tya̱a̱dʉ dʉ'ʉn ja yedyʉjk di'ibʉ jʉdijtp oytyim di'ibʉ ka̱jpnʉty, es ttuk'ʉxpeky tʉgekyʉ naxwíñʉdʉ es kyaj twindsʉ'ʉgʉdʉ nmʉgunax'a̱jt nmʉguga̱jpn'a̱jtʉm, ni ja Moisesʉ 'yana'amʉn es ni yʉ nmʉj tsa̱jptʉjk'a̱jtʉm. Es nandʉ'ʉn tʉ tmʉdʉkʉ ma̱ tya̱dʉ mʉj tsa̱jptʉjk ja grieegʉ ja̱'a̱yʉty, es dʉ'ʉn kyaj tmʉj'íxyʉ tya̱dʉ wa̱'a̱ts luga̱a̱r.
44021029	Dʉ'ʉn jyʉna'añʉ tya̱dʉ israelítʉty ko tʉ t'ixy ma̱ Jerusalén ka̱jpn yʉ Pa̱a̱blʉ mʉt ja Trófimʉ di'ibʉ Éfesʉ kuga̱jpn. Pa̱a̱ty jyʉnandʉ ko Pa̱a̱blʉ tʉ tmʉdʉkʉ ma̱ mʉj tsa̱jptʉjk tʉja̱'a̱ yʉ Trófimʉ di'ibʉ grieegʉ ja̱'a̱y.
44021030	Tʉgekyʉ ka̱jpn tnijawʉyandʉ ti tuun ja̱jtʉp, es ja ja̱'a̱y myiiñ pʉye'egyʉ. Net tma̱jtstʉ Pa̱a̱blʉ es pawitsy pajʉdoty dyajpʉdsʉʉmdʉ ma̱ ja mʉj tsa̱jptʉjk, es netyʉ dya''adujkta̱a̱ydyʉ ja mʉj tsa̱jptʉjk'a̱a̱.
44021031	Tamʉ naty tim ya'oogánʉdʉ ja Pa̱a̱blʉ ko oj ya''awanʉ ja solda̱a̱dʉ windsʉngopk ko nidʉgekyʉ Jerusalén ja̱'a̱y ya̱'a̱x jyoktʉ.
44021032	Net ja solda̱a̱dʉ windsʉngopk dyajnaymyujkʉ ja syolda̱a̱dʉtʉjk es ja solda̱a̱dʉ windsʉ́nʉty, es jya̱jttʉ pʉye'egyʉ ma̱ mayjya'ayʉty. Es ko ja ja̱'a̱yʉty t'ijxtʉ ja solda̱a̱dʉ windsʉngopk mʉt ja syolda̱a̱dʉtʉjk, net ja Pa̱a̱blʉ tnasma̱jtsʉdʉ es kyaj tnakywyojptʉ.
44021033	Net ja solda̱a̱dʉ windsʉngopk tnimiiñ ja Pa̱a̱blʉ es tma̱jtsy. Ta dyajnejxy kʉwʉʉñ mʉt majtskʉ kadenʉ. Es ko waanʉ 'yijty, net dyajtʉʉy ja solda̱a̱dʉ windsʉngopk: —¿Mbʉ́n mijts, es ti tʉ xytyuñ?
44021034	Perʉ ja̱'a̱yʉty yaxkaktʉ wiingátyʉty éxtʉm kyaj mba̱a̱t yʉ solda̱a̱dʉ windsʉngopk tmʉdoogúkʉ di'ibʉ dʉn tʉy'a̱jtʉn. Es net ja Pa̱a̱blʉ yajmʉnejxy ma̱ kwartel.
44021035	Ko jyajty ma̱ ja kwartelʉ 'yeskaleerʉ, net ja solda̱a̱dʉtʉjk kyʉyʉ'kʉ es yajmʉnejxy ja Pa̱a̱blʉ,
44021036	ja'a ko pyamíñʉty ja mayjya'ay pyaya'axy pyajékyʉty: —¡Ya'ooktʉ!
44021037	Es ko Pa̱a̱blʉ dyajtʉkʉyándʉ ma̱ kwartel, net t'anma̱a̱y ja solda̱a̱dʉ windsʉngopk di'ibʉ ijtp ma̱ ja batayonk: —¿Tits mba̱a̱t nnigajxy? Es ja solda̱a̱dʉ windsʉngopk 'yadsooy: —¿Mij mja̱jtypy mga̱jxʉt grieegʉ?
44021038	¿Tii mij kyaj m'ejiptʉja̱'a̱yʉty di'ibʉ tʉʉyʉp mʉt tsyiptuuñ yʉ yajkutujkpʉ es dyajpʉdseemy ma̱ mʉj ittum taxk mil yʉ yajja̱'a̱y'o'kpʉty?
44021039	Net ja Pa̱a̱blʉ 'yadsooy: —¡Kyaj! Israelitʉ ja̱'a̱yʉts ʉj, jápʉts nguga̱jpnʉty Tarsʉ, di'ibʉ ijtp mʉj ma̱ Silisyʉ ñax, romanʉ ja̱'a̱yʉts ʉj. Tunʉ may'a̱jtʉn, meegyʉts ja tiempʉ esʉts ja ja̱'a̱y nmʉga̱jxʉt.
44021040	Es ja solda̱a̱dʉ windsʉngopk tmooy ja tiempʉ. Netʉ Pa̱a̱blʉ tyʉna̱a̱ye'ky ma̱ ja eskaleerʉ es ja kyʉ'ʉ ttuk'ijxy ja ja̱'a̱y es 'yamóndʉt. Es ko 'yamoonda̱a̱ydyʉ ja ja̱'a̱y, net oj tmʉgajxy mʉt ja ebreeʉ ayuk, es t'anma̱a̱y:
44022001	—Miits mʉjja̱'a̱ydyʉjkʉty es miits mʉgu'uktʉjkʉty, mʉdowdʉ wi'ixʉts nnayñika̱jxtu'uda̱'a̱ñʉdyʉts.
44022002	Ko tmʉdoodʉ tkajxy ja ebreeʉ ayuk, net ni'igʉ 'yamoonda̱a̱ydyʉ. Es ja Pa̱a̱blʉ 'yanma̱a̱yʉdʉ:
44022003	—Ʉj israelítʉts, japts nmaxu'unk'a̱jty Tarsʉ, Silisyʉ ña̱a̱xóty, es ya̱a̱ts nye'ky Jerusalén es Gamalyélʉts xya'ʉxpʉjk. Yajtuk'ijxʉts oy ja n'aptʉjk'a̱jtʉmʉ 'yana'amʉn es amumdu'uk jótʉts nmʉdúñ ja Dios, éxtʉm miidsʉty nidʉgekyʉ tyam xytyundʉ.
44022004	Ʉjts tʉʉyʉp nmʉdsip'a̱jtʉts yʉ di'ibʉ pyanejxypy ja Jesusʉ 'yʉxpʉjkʉn, extʉ nya'oogánʉts es nyajnejxyʉts tsimy yedyʉjk toxytyʉjk, mbʉjta̱'a̱ga̱'a̱ñʉts pujxndʉgóty.
44022005	Es ja teedywyindsʉngópk es nidʉgekyʉ di'ibʉ ana'amdʉp mʉj tsa̱jptʉgóty ñija̱'a̱dʉp ko yʉ'ʉjʉty dya̱jktʉ neky mʉt ja nmʉ'israelitʉ'a̱jtʉm di'ibʉ Damaskʉ tsʉna̱a̱ydyʉp. Nʉjxpʉdsʉ naty jam, n'ʉxta̱'a̱ya'añʉts di'ibʉ myʉbʉjktʉp ja Jesús, es nyajmina̱'a̱ñʉts ya̱ Jerusalén es ndukkumʉdowa̱'a̱ñʉts.
44022006	’Ko nja̱'tánʉts Damaskʉ, éxtʉm kijkyxyʉʉ, nétʉts n'ijxy jyajy nikʉjxmʉts tu'ugʉ mʉk ja̱jʉn di'ibʉ tsa̱jpótm tso'omp,
44022007	es ngʉda̱a̱yʉts. Nétʉts nmʉdooy tu'ugʉ ayuk ko jyʉna'añ: “Saulʉ, Saulʉ, ¿Tits ko xypyajʉdity?”
44022008	Nétʉts nyajtʉʉy: “¿Mbʉ́n mijts?, Windsʉ́n.” Es xy'anma̱a̱yʉts: “Ʉjtsʉts Jesús nazarenʉ di'ibʉ mij mbajʉdijtypy.”
44022009	Ja njamyʉʉdʉts t'ijxtʉ ja ja̱jʉn, per kyaj tjaygyujkʉdʉ ja ayuk di'ibʉts ʉj xymyʉga̱jx.
44022010	Nétʉts ʉj n'anma̱a̱y: “¿Tits ndúnʉp?, Windsʉ́n.” Nétʉts xy'anma̱a̱y ja Nindsʉn'a̱jtʉm: “Pʉdʉ'ʉk es nʉjx jap Damaskʉ es jap m'anʉʉmʉdʉt tʉgekyʉ ti mdúnʉp.”
44022011	’Es ko ja ja̱jʉn oj xyajwiindsʉts, nétʉts ja njamyʉʉdʉts xyajnejxy witsy extʉ nja̱jtyʉts Damaskʉ.
44022012	’Jap tu'ugʉ yedyʉjk di'ibʉ xyʉ'a̱jtypy Ananiiʉs. Yʉ'ʉ jyantsy'awda̱jtypy ja Dios es tkuydyúñ ja Moisesʉ 'yana'amʉn, es nidʉgekyʉ israelítʉty di'ibʉ tsʉna̱a̱ydyʉ Damaskʉ yajxón mʉʉt 'yijty yʉ'ʉ.
44022013	Es ja Ananiiʉs xyñimiiñʉts es xy'anma̱a̱yʉts: “Mʉgu'uk Saulʉ, ijxwa̱'x jatʉgok.” Es netyʉ jatʉgok oj n'ijxwa'xyʉts es net n'ijxyʉts ja Ananiiʉs.
44022014	Nétʉts xy'anma̱a̱y: “Yʉ Dios di'ibʉ n'aptʉjk'a̱jtʉm wyindsʉ'kʉdʉ jékyʉp, tʉ mwin'íxyʉty es xy'ixy'átʉt di'ibʉ yʉ'ʉ tsyejpy, es xy'íxʉt ja Di'ibʉ Jiky'a̱jtp Tʉy'a̱jtʉn Mʉʉt es xymyʉdówʉt di'ibʉ yʉ'ʉ kyajxypy.
44022015	Esʉ Dios mbʉjta̱'a̱gánʉp es xykya̱jxʉt ja 'yayuk ma̱ nidʉgekyʉ naxwíñʉdʉ ja̱'a̱y, es xytyukmʉmadya̱'a̱gʉt di'ibʉ tʉ xy'ixy es di'ibʉ tʉ xymyʉdoy.
44022016	Es tyamyʉ, katʉ m'ak'awix. Pʉdʉ'ʉk es mnʉbátʉt, es mʉnu'xta̱'a̱k ja Dios esʉ mbeky mniwa̱'a̱dsʉdʉt.”
44022017	’Kots njʉmbijty Jerusalén, tats nnejxy ma̱ mʉj tsa̱jptʉjk es nga̱jxtákyʉts. Nétʉts n'ijxma̱'ty.
44022018	N'ijxyʉts ja Nindsʉn'a̱jtʉm Jesús, es xy'anma̱a̱yʉts: “Jottʉgoy es mbʉdsʉ́mʉt ya̱ Jerusalén, mʉt ko kyaj tya̱dʉ ja̱'a̱y tmʉbʉka̱'a̱ñ kots ʉj nGrístʉty.”
44022019	’Nétʉts ʉj n'anma̱a̱y: “Windsʉ́n, yʉ'ʉjʉty ñija̱'a̱dʉp nidʉgekyʉ kots ʉj nnejxyʉts ma̱ tsa̱jptʉjk es nmʉnejxyʉts pujxndʉgóty di'ibʉ myʉbejkypy ko mij mGrístʉty, es ʉj tʉ nyajwépyʉdyʉts.
44022020	Es ko ja ja̱'a̱y dya'e'ky ja Esteebʉ, mij ja mduumbʉ di'ibʉ pyʉjták ja tʉy'a̱jtʉn mijtskyʉjxm, támʉdsʉ naty mʉt n'ity ko dya'e'ky, extʉ ngwentʉ'a̱jtʉts ja wyit.”
44022021	Es xy'anma̱a̱yʉts ja Nindsʉn'a̱jtʉm: “Nʉjx. Ʉjts mij ngaxaampy jagam ma̱ ja̱'a̱y kyaj 'yisraelítʉty.”
44022022	Tmʉdoo'ijty ja ja̱'a̱y ya̱a̱ba̱a̱t ko jyʉnáñ ko ñʉjxa̱'a̱ñ ma̱ ja̱'a̱y di'ibʉ kyaj 'yisraelítʉty. Net ja ja̱'a̱yʉty yaxkaktʉ: —¡Ya'ook tadʉ ja̱'a̱y! ¡Kyaj pyaadyʉty jyiky'átʉt!
44022023	Es ma̱a̱nʉm ja ja̱'a̱yʉty ni'igʉ ttuk'ya̱'a̱x ttukjoktʉ, tjandʉ wyítʉty es t'ʉxjʉbiptʉ, es ja naxway tjantsywyʉjʉ'ʉktʉ,
44022024	net ja solda̱a̱dʉ windsʉngopk tni'ana'amʉ es ja Pa̱a̱blʉ yajmʉnʉjxʉt ma̱ kwartel, es yajwópʉt es tniga̱jxʉt ti ko ja̱'a̱y ya'axy jyeky mʉt yʉ'ʉ.
44022025	Es ko two'ondʉʉnʉ es twopandʉ yʉ Pa̱a̱blʉ, net yʉ Pa̱a̱blʉ dyajtʉʉy ja solda̱a̱dʉ windsʉ́n di'ibʉ naty jam: —¿Mmʉda̱jtypy miidsʉ kutujkʉn es xywyópʉt tu'ugʉ romanʉ ja̱'a̱y, es kyajnʉm yajpayo'oyʉ?
44022026	Es ko tmʉdooy yʉ solda̱a̱dʉ windsʉ́n, net oj t'awanʉ ja wyindsʉ́n, ja solda̱a̱dʉ windsʉngopk, es t'anma̱a̱y: —Mnaygywentʉ'átʉdʉp mʉt di'ibʉ mdunaampy. Tya̱dʉ yedyʉjk, romanʉ ja̱'a̱y yʉ'ʉ.
44022027	Net ja solda̱a̱dʉ windsʉngopk tnimʉjwa'ky ja Pa̱a̱blʉ, es dyajtʉʉy: —¿Tʉy'a̱jtʉn ko mij mromanʉja̱'a̱yʉdyʉ? Es ja Pa̱a̱blʉ 'yadsooy: —Tʉy'a̱jtʉn.
44022028	Es ja solda̱a̱dʉ windsʉngopk 'yanma̱a̱yʉ: —Ʉjts kajaats xytsyoobátxʉ kots ʉj nromanʉja̱'a̱yʉty. Es ja Pa̱a̱blʉ 'yanma̱a̱yʉ: —Per ʉjts romanʉ ja̱'a̱yʉts na̱'a̱bʉts nmiiñ nja̱jty ya̱ naxwiiñ.
44022029	Es yʉ solda̱a̱dʉ di'ibʉ naty wopánʉp yʉ Pa̱a̱blʉ, net ñikakta̱a̱yʉdʉ, es yʉ'ʉba̱a̱t ja solda̱a̱dʉ windsʉngopk tsyʉ'kʉ ko yʉ Pa̱a̱blʉ tʉ tkʉwʉʉñ es romanʉ ja̱'a̱y yʉ'ʉ.
44022030	Es jakumbom yʉ solda̱a̱dʉ windsʉngopk tnijawʉyáñ ti ko Pa̱a̱blʉ ñi'ʉʉnʉty yʉ israelítʉty. Net tni'ana'amʉ es jyʉnákʉt ja kadenʉ di'ibʉ Pa̱a̱blʉ kyʉ'ʉwʉ'ʉn'a̱jtypy, es dyajnaymyujkʉ yʉ teedywyindsʉ́nʉty es nidʉgekyʉ di'ibʉ ana'amdʉp mʉj tsa̱jptʉgóty. Netʉ Pa̱a̱blʉ dyajpʉdsʉʉmdʉ es tpʉjtáktʉ mayjya'ay wyinduuy di'ibʉ naty tʉ ñaymyúkʉdʉ.
44023001	Pa̱a̱blʉ tni'ijxe'ky di'ibʉ ana'amdʉp mʉj tsa̱jptʉgóty, es t'anma̱a̱y: —Mʉgu'uktʉjkʉty, tʉts njiky'aty extʉ tyamba̱a̱t wi'ixʉts kyaj nbekyjyawʉ ma̱ ja Dios.
44023002	Net ja Ananiiʉs di'ibʉ ijtp teedywyindsʉngópk, t'anma̱a̱y ja ja̱'a̱y di'ibʉ tʉnaapy jap Pa̱a̱blʉ pya'a̱a̱y es t'abojtsʉ'ʉgʉt ja Pa̱a̱blʉ.
44023003	Es ja Pa̱a̱blʉ t'anma̱a̱y: —Dios yʉ'ʉ mwópʉdʉp, mnay'andijyʉty éxtʉmʉ ja̱'a̱y di'ibʉ jiky'a̱jtp tʉy'a̱jtʉn mʉʉt. ¿Ti ko ya̱a̱ m'u'uñʉ esʉts xypyayo'oyʉt éxtʉm ja Moisesʉ 'yana'amʉn jyʉna'añ, es mijts kʉ'ʉm kyaj xykyuydyúñ ja Moisesʉ 'yana'amʉn ko mjʉna̱'a̱ñ esʉts nya''abojtstsʉ'ʉgʉt?
44023004	Es ja ja̱'a̱yʉty 'yanma̱a̱yʉdʉ: —¿Tii dʉ'ʉn xywyinga̱jxpéty yʉ teedywyindsʉngópk?
44023005	Es ja Pa̱a̱blʉ t'anma̱a̱y: —Mʉgu'uktʉjk, kyajts nnija̱wʉ pʉn yʉ'ʉ teedywyindsʉngópk. Pes dʉ'ʉn ja Diosʉ jyaaybyajtʉn jyʉna'añ: “Katʉ xykya̱jxpéky di'ibʉ ana'amp mga̱jpnóty.”
44023006	Ñija̱'a̱p ja Pa̱a̱blʉ ko tamʉ saduseeʉ ja̱'a̱yʉty esʉ fariseeʉ ja̱'a̱yʉty, es t'anma̱a̱y mʉk: —Mʉgu'uktʉjkʉty, ʉj nandʉ'ʉn fariseeʉ esʉ n'aptʉjkʉts nandʉ'ʉn fariseeʉty, es tyámʉts xyajjustisʉpa̱a̱ty kots nmʉbeky es n'awíxyʉts ja jyikypyʉjkʉn di'ibʉ tʉ 'yeeky.
44023007	Es ko dʉ'ʉnʉ Pa̱a̱blʉ jyʉnáñ, net ja ja̱'a̱y ñaygyajxytsyi'kʉdʉ ak yʉ'ʉjʉty di'ibʉ naty tʉ ñaymyúkʉdʉ, ta ñaybyʉjtákʉdʉ abekyʉ fariseeʉty es abekyʉ saduseeʉty,
44023008	mʉt ko yʉ saduseeʉty jyʉna̱'a̱ndʉ ko di'ibʉ tʉ 'yeeky kyaj ñakyjyikypyeky, ko kyaj jyaadyʉ anklʉs es kyaj jyaadyʉ anmʉja̱'a̱n. Per yʉ fariseeʉty myʉbejkypy ko yʉ o'kpʉ jyikypyeky jatʉgok, ko jyaaty yʉ anklʉs es jyaaty ja anmʉja̱'a̱n.
44023009	Es di'ibʉ ana'amdʉp mʉj tsa̱jptʉgóty nidʉgekyʉ ñay'oojʉdʉ ak yʉ'ʉjʉty. Es pyʉdʉ'ktʉ nija'ajʉty ja fariseeʉty di'ibʉty tsa̱jptʉgóty ya'ʉxpʉjktʉp, es t'anma̱a̱ydyʉ: —Tya̱dʉ yedyʉjk kyaj pyeky nbátʉm. Yʉ'ʉ da tu'ugʉ anklʉs o tu'ugʉ anmʉja̱'a̱n tʉ myʉgajxyʉty.
44023010	Es ni'igʉ jyantsymyʉjwindʉ́kʉ ko ja̱'a̱y ñay'oo ñayya̱'a̱xʉdʉ ak yʉ'ʉjʉty. Ta ja solda̱a̱dʉ windsʉngopk jyotmay'e'ky ko yʉ Pa̱a̱blʉ ja̱'a̱y ya'oogʉdʉt. Net ja syolda̱a̱dʉtʉjk tkejxy es nʉjx ja Pa̱a̱blʉ dyajtsoondʉ es dyajmínʉt jatʉgok ma̱ kwartel.
44023011	Ja ux ja Nindsʉn'a̱jtʉm Jesús kyʉxe'ky ma̱ Pa̱a̱blʉ, es 'yanma̱a̱yʉ: —Pa̱a̱blʉ, jotmʉk mnaybyʉjta̱'a̱gʉdʉt. Extʉm tʉ xykyajxy ja tʉy'a̱jtʉn mʉt ʉj ja ya̱a̱ Jerusalén, nandʉ'ʉn xykya̱jxʉt ja tʉy'a̱jtʉn ʉjtskyʉjxm jap Romʉ.
44023012	Es jakumbom nija'ajʉty ja israelítʉty ñaygya̱jxʉdʉ es dya'ooga̱'a̱ñ ja Pa̱a̱blʉ, es jyʉnandʉ: —Wa'an ja Dios xytyukkumʉdo'om pʉn ka̱'a̱y úkʉm ma̱ kyajnʉm nya'o'kʉm ja Pa̱a̱blʉ.
44023013	Di'ibʉ dʉ'ʉn tyunándʉbʉ naty naxy nijustyikxy ja yedyʉjkʉty.
44023014	Net ñʉjxtʉ ma̱ ja teedywyindsʉ́nʉty es ja mʉjja̱'a̱ydyʉjkʉty, es jyʉnandʉ: —Ʉʉdsʉty tʉts nnaygya̱jxʉdʉ es Diósʉts xytyukmʉdówdʉt kots ngáyʉt pʉn kyajnʉmts nya'ooktʉ Pa̱a̱blʉ.
44023015	Tyam miidsʉty es di'ibʉ ana'amdʉp mʉj tsa̱jptʉgóty, amdowdʉ tadʉ solda̱a̱dʉ windsʉngopk es bom dyajmínʉdʉ tadʉ ja̱'a̱y ma̱ miidsʉty, es xywyin'ʉʉnʉt ko miits xyñijawʉya̱'a̱ndʉ yajxón ja pyeky. Es ʉʉdsʉty, támʉts n'awixtʉ esʉts nya'oogʉt ma̱ kyajnʉmʉ naty jya'ty.
44023016	Es ja Pa̱a̱blʉ ja tsyojma̱a̱nk myʉdoo ti tyunándʉp, net ñejxy ma̱ ja kwartel es t'awa̱'a̱nʉ ja Pa̱a̱blʉ.
44023017	Net ja Pa̱a̱blʉ tmʉgajxy tu'ugʉ solda̱a̱dʉ windsʉ́n, es t'anma̱a̱y: —Mʉnʉjxʉ tya̱dʉ mixy ma̱ ja solda̱a̱dʉ windsʉngopk, ja'a ko myadya̱'a̱ga̱'a̱ñ waanʉ mʉt yʉ'ʉ.
44023018	Es ja solda̱a̱dʉ windsʉ́n tmʉnejxy ja Pa̱a̱blʉ tsyojma̱a̱nk ma̱ solda̱a̱dʉ windsʉngopk, es t'anma̱a̱y: —Tadʉ Pa̱a̱blʉ yʉ'ʉts tʉ xy'amdoy esʉts nyajmínʉt ja ya̱a̱ tya̱dʉ mixy. Yʉ'ʉk madya̱'a̱ga̱a̱mp waanʉ mʉt mij.
44023019	Es ja solda̱a̱dʉ windsʉngopk tkʉ'ʉmʉma̱jtsʉ ja mixy, es dyajnejxy wiink tsoo, es dyajtʉʉy: —¿Tits xy'awanʉya̱a̱mp?
44023020	Net ja mixy t'anma̱a̱y: —Yʉ israelítʉty tʉ ñaygya̱jxʉdʉ es bom m'amdowa̱'a̱ñʉty es xyajnʉjxʉt ja Pa̱a̱blʉ ma̱ di'ibʉ ana'amdʉp mʉj tsa̱jptʉgóty, es 'yanda̱'a̱ga̱'a̱ndʉ es ttseky es xypyayo'oyʉt.
44023021	Kyaj mij xymyʉbʉ́kʉt, ja'a ko nijustyikxyñaxy ja jya'ayʉty di'ibʉ awijxp ayu'udsyʉ, es tʉ jyʉna̱'a̱ndʉ ko Dios tyukkumʉdówʉdʉt pʉn ka̱a̱ydyʉp es kyajnʉm dya'ooktʉ Pa̱a̱blʉ; es tyam tap t'awixtʉ na̱'a̱ xyajmíñ.
44023022	Net ja solda̱a̱dʉ windsʉngopk ñayjyʉga̱jxʉ mʉt ja mixy es kyaj pʉ́n ya''awánʉt éxtʉm tʉ yajmʉmadya'aky.
44023023	Ta ja solda̱a̱dʉ windsʉngopk tmʉgajxy majtskʉ solda̱a̱dʉ windsʉ́n, es t'anma̱a̱y: —Anʉʉmʉdʉ majtsk mʉgo'pxʉ msolda̱a̱dʉ es ñay'ʉxkúkʉdʉt, es tʉgʉ'px ma̱jk di'ibʉ kwa̱a̱ygyʉjxy, es majtsk mʉgo'pxʉ di'ibʉ mʉt ja lyanzʉ, es ñʉjxʉt Sesareeʉ tyam mʉj koots.
44023024	Es nandʉ'ʉn ñay'ʉxkúkʉdʉt yʉ Pa̱a̱blʉ es ttukpátʉt ja kwa̱a̱y, es yajkwentʉ'áttʉt kʉdiibʉ ti jyátʉdʉt es yajkʉyákʉt ma̱ ja gobernadoor Felʉs.
44023025	Es ja solda̱a̱dʉtʉjkʉty yʉ'ʉ tmʉnʉjxtʉ ja neky ma̱ jyʉna'añ:
44023026	“Ʉjts Klaudyʉ Lisyʉs, ngéxyʉts tu'ugʉ neky mʉt mij, gobernadoor Felʉs, es nga̱jxpo'xa̱'a̱ñ.
44023027	Yʉ israelítʉty tʉ tmatstʉ tadʉ yedyʉjk es dya'ooga̱'a̱ñ, per kots ʉj nnija̱'a̱jʉ ko yʉ'ʉdyʉ romanʉ ja̱'a̱y, nétʉts oj nnejxy mʉdʉts ja nsolda̱a̱dʉtʉjk es nyajtsékyʉts.
44023028	Nétʉts nyajnejxy ma̱ israelítʉty di'ibʉ ana'amdʉp mʉj tsa̱jptʉgóty, mʉt kots nnijawʉya'añ ti ko tʉ tni'ʉʉnʉdʉ.
44023029	Mʉj ja pyeky tpʉjtákʉdʉ mʉt kʉ'ʉm ja 'yana'amʉn; per kyaj tmʉdaty yʉ peky es dya'oogʉt o dya'ítʉt pujxndʉgóty.
44023030	Kots ʉj nnija̱'a̱jʉ ko yʉ israelítʉty ttukniwinmayʉ dya'ooga̱'a̱ñʉ tadʉ ja̱'a̱y, pa̱a̱ty tyámʉts ngexy ma̱ mijts; es nandʉ'ʉn tʉts n'anʉʉmʉ ja di'ibʉ ni'ʉ'ʉnʉp es nʉjx dyaky yʉ tyʉy'a̱jtʉn ma̱ mijʉn. Ja nnaybyátʉm.”
44023031	Net ja solda̱a̱dʉtʉjk dyajnʉjxtʉ ja Pa̱a̱blʉ éxtʉm tʉ ya''anʉʉmʉdʉ, es dyajnʉjxtʉ koots extʉ Antípatrʉs.
44023032	Jakumbom jyʉmbijttʉ ja solda̱a̱dʉ ye'ebyʉ ma̱ ja kwartel, es ja kwa̱a̱ygyʉjxypyʉ t'akpanʉjxtʉ ja Pa̱a̱blʉ.
44023033	Ko jyajty Sesareeʉ, ta tkʉya̱jktʉ ja Pa̱a̱blʉ es ja neky ma̱ ja gobernadoor.
44023034	Es ko t'ijxy ja neky ja gobernadoor, net dyajtʉʉy ja Pa̱a̱blʉ: —¿Madsoo m'it mluga̱ar? Es ja Pa̱a̱blʉ 'yadsooy: —Silisyʉ ja̱'a̱yʉts ʉj.
44023035	Net ja gobernadoor Felʉs 'yanma̱a̱yʉ: —Tyámʉts n'awíxʉt ko kyʉda̱'a̱gʉt ja ja̱'a̱y di'ibʉ tʉ mni'ʉʉnʉty, esʉts nmʉdówʉt wi'ix jyʉna'añ. Es ja Pa̱a̱blʉ yajpʉjtáky ma̱ ja tʉjk di'ibʉ Eroodʉs pyalasyʉ'a̱jt, es kywentʉ'átʉdʉ ja solda̱a̱dʉty.
44024001	Kyummʉgoxk xʉʉ kyʉdaky Sesareeʉ ja Ananiiʉs di'ibʉ ijtp teedywyindsʉngópk, mʉt ja mʉjja̱'a̱ydyʉjk es tu'ugʉ winga̱jxpʉ di'ibʉ xyʉ'a̱jtypy Tértulʉ. Tya̱a̱dʉ twinguwa̱'kʉ ja gobernadoor Felʉs es tjapʉjta̱'a̱gáñ ja pyeky ja Pa̱a̱blʉ.
44024002	Es ko ja gobernadoor dyajmiiñ ja Pa̱a̱blʉ, net ja Tértulʉ tni'ʉ'ʉnʉ ja Pa̱a̱blʉ, es t'anma̱a̱y ja gobernadoor Felʉs: —Nja̱'a̱ygyʉdákypyʉts ma̱ mij, windsʉ́n gobernadoor, ko mijtskyʉjxm jyaadyʉ oy'a̱jtʉn ma̱ tya̱dʉ naxwíñʉdʉ, es mij m'ane'emy yajxón mʉt ja oybyʉ mwinma̱'a̱ñ. Pa̱a̱ty kyaj ma̱ tsip mʉt ʉʉdsʉty.
44024003	Es mij tʉ xytyuñ yajxón tʉgekyʉ ma̱ tya̱dʉ israelítʉty ja ñaxwíñʉdʉ. Nja̱'a̱ygyʉdákypyʉts mijts, gobernadoor Felʉs.
44024004	Per kʉdiibʉts mij nʉgoo ja mdiempʉ nyajtʉgóyʉt, tunʉ may'a̱jtʉn es xymyʉdoo'ítʉt di'ibʉts ʉj nga̱jxaampy.
44024005	Tya̱dʉ yedyʉjk yʉ'ʉ axʉk ja̱'a̱y, es ñejxy oytyim ma̱a̱ty es dyajtsiptúñ yʉ israelítʉty; es nandʉ'ʉn yʉ'ʉ ñigopk'a̱jtypy ja ja̱'a̱yʉty di'ibʉ yajtijp nazarenʉ ja'ayʉty.
44024006	Nandʉ'ʉn tmʉdʉjkʉ wiink ja̱'a̱y ma̱ mʉj tsa̱jptʉjk. Pa̱a̱dyʉts nma̱jtstʉ es ndʉydyunándʉts éxtʉmdsʉ n'ana'amʉn jyʉna'añ.
44024007	Net ja solda̱a̱dʉ windsʉngopk Lisyʉs myiiñ es tyʉjkʉ amʉja̱a̱, es dyajnejxy ja Pa̱a̱blʉ,
44024008	es xy'anma̱a̱ydyʉts ʉʉdsʉty di'ibʉ ʉ'ʉndʉp nmíndʉt ma̱ mij. Es tyam mijts kʉ'ʉm xyñijáwʉt ja tʉy'a̱jtʉn nidʉgekyʉ ti kots nni'ʉʉnʉdʉ.
44024009	Esʉ israelitʉ ja̱'a̱yʉty di'ibʉ naty jápʉty, nandʉ'ʉn jyʉnandʉ ko tyʉy'a̱jtʉnʉty.
44024010	Net ja gobernadoor ja kyʉ'ʉ ttuk'ijxy ja Pa̱a̱blʉ es kya̱jxʉt. Ta Pa̱a̱blʉ jyʉnáñ: —Tyam ʉj jotkujkʉts nnayjyáwʉty es nnayñika̱jxtu'uda̱'a̱ñʉdyʉts ma̱ mij, mʉt ko nnija̱'a̱bʉts ko mij tyam m'ity jeky es myajkutíky ma̱ tya̱dʉ naxwíñʉdʉ.
44024011	Mijts kʉ'ʉm mba̱a̱t xypyayo'oy ko je'eyʉnʉm ma̱jmajtsk xʉʉ kots n'ojtsy Jerusalén esʉts n'awdata̱'a̱ñ ja Dios.
44024012	Es kyaj tyʉy'a̱jtʉnʉty kots xypya̱a̱ttʉ nnay'oojʉdʉts, es kyajts pʉ́n nyajnayñibʉdʉ'kʉ, ni ma̱ mʉj tsa̱jptʉjk es ni ma̱ justisʉtʉjkʉty, es ni di'ibʉ ka̱jpnʉts pʉ́n mʉʉt ngatsiptúñ.
44024013	Tya̱dʉ ja̱'a̱yʉty kyaj mba̱a̱t dyajtʉydyʉ́kʉdʉ tits xytyukni'ʉ'ʉnʉdʉp.
44024014	Di'ibʉ tʉy'a̱jtʉn, nbanejxypyʉts ja Jesús éxtʉmʉ Kristʉ, di'ibʉ yʉ'ʉ tyijtʉp anʉʉ ʉxpʉjkʉn. Nmʉdiimbyʉts ja Dios éxtʉmdsʉ n'aptʉjk tmʉduuñ. Nmʉbejkypyʉts tʉgekyʉ Moisesʉ 'yana'amʉn es tʉgekyʉ di'ibʉ Diosʉ kyuga̱jxpʉ kya̱jxtʉ.
44024015	Es ʉj nmʉbejkypyʉts éxtʉm yʉ'ʉjʉty nandʉ'ʉn ko yʉ Dios dyajjikypyʉka̱'a̱ñ tʉgekyʉ o'kpʉ di'ibʉ ijt oyjya'ay es nandʉ'ʉn di'ibʉ ijt ka'oyjya'ay.
44024016	Es pa̱a̱dyʉts dʉ'ʉñʉm nduna̱'a̱ñ di'ibʉ oy Dios winduuy es nandʉ'ʉn ja̱'a̱y winduuy.
44024017	’Es kana̱k jʉmʉjtʉts njʉdijty wiink nax wiink ka̱jpn, es njʉmbijtyʉts ma̱dsʉ nnaxʉ nga̱jpn es nyaka̱'a̱ñʉts yʉ limosnʉ es ja windsʉ'kʉn.
44024018	Es jawyiinʉts nnayyajwátsʉ. Jápʉdsʉ naty mʉj tsa̱jptʉjk ñabotsoty es mbʉjta̱'a̱ga̱'a̱ñʉts yʉ limosnʉ es ja windsʉ'kʉn, es kyaj mʉt ja mayjya'ay es ni nganayñibʉdʉ'ʉgʉdʉts ni pʉ́n mʉʉt. Es jap tsa̱jptʉgoty xypyátʉts ja israelítʉty di'ibʉ tso'omp ma̱ ñaxwiñʉdʉ Asyʉ.
44024019	Es japts xypyattʉ ja israelítʉty di'ibʉ tso'omp ma̱ ñaxwíñʉdʉ Asyʉ, ¿Ti ko kʉ'ʉm tʉ kyamindʉ ja ya̱a̱ es xyñi'ʉʉnʉdʉts ma̱ mij, pʉn tʉy'a̱jtʉn myʉda̱jttʉp ma̱ ʉ'ʉnʉn?
44024020	Mʉt ko yʉ'ʉjʉty kyaj myindʉ di'ibʉ tyam jʉnándʉp ja ya̱a̱, wa'an yʉ'ʉjʉty tʉy'a̱jtʉn tjʉna̱'a̱ndʉ pʉn ti peky tʉ xypya̱a̱ttʉts ko nwindʉna̱a̱y wyinduuyʉty di'ibʉ ana'amdʉp mʉj tsa̱jptʉgóty.
44024021	Je'eyʉ pʉn yʉ'ʉjʉty xyñi'ʉʉnʉya̱a̱mbʉts ko njʉnáñʉts mʉk jap ma̱ di'ibʉ ana'amdʉp mʉj tsa̱jptʉgóty: “Miidsʉty tyam xypyekymyooydyʉpts kots ʉj nmʉbeky ko yʉ o'kpʉty jyikypyʉka̱'a̱ndʉ.”
44024022	Ja Felʉs oy tnija̱'a̱jʉ wi'ix tmʉbʉktʉ di'ibʉ pyanʉjxtʉp ja Jesús éxtʉm ja Kristʉ, pa̱a̱ty ko tmʉdooy yʉ taadʉ, net jyʉnáñ: —Ko myínʉt ja solda̱a̱dʉ windsʉngopk Lisyʉs, n'akmʉdówʉpts mijʉ m'ʉ'ʉnʉn.
44024023	Es net ja Felʉs t'anma̱a̱y ja solda̱a̱dʉ windsʉ́n es ja Pa̱a̱blʉ 'yítʉt tsimy, per tmo'oyʉt nandʉ'ʉn yʉ awa̱'a̱ts'a̱jtʉn es dyajtʉ́kʉt yʉ myʉtnaymyaayʉbʉtʉjk es kyu'íxʉdʉt.
44024024	Es ko 'yijty kana̱k xʉʉ, ta jyajty jatʉgok ja Felʉs mʉt ja ñʉdo'oxy Drusilʉ, di'ibʉ israelitʉ ja̱'a̱y. Ta tnigajxʉ ja Pa̱a̱blʉ es myínʉt. Es tmʉdooy ko Pa̱a̱blʉ myʉga̱jxʉdʉ wi'ix ja jiky'a̱jtʉn ko Jesukristʉ yajmʉbéky.
44024025	Es ko ja Pa̱a̱blʉ 'yawa̱'a̱nʉ es ja ja̱'a̱y jyiky'átʉt tʉy'a̱jtʉn mʉʉt es ñay'aguwítsʉdʉt kʉ'ʉm, es ko ja̱'a̱y yajpayo'oydyʉt, net ja Felʉs ñay'adsʉ'kʉ es t'anma̱a̱y ja Pa̱a̱blʉ: —Winwa̱'ktútkʉts tyam. Kots ja tiempʉ nmʉdátʉt, net nnigáxʉt.
44024026	Es ja Felʉs yʉ'ʉ jyatsojk es ja Pa̱a̱blʉ myo'oyʉdʉt ja meeñ es tnasmátsʉt; pa̱a̱ty jana̱a̱mʉty tnigaxʉ.
44024027	Dʉ'ʉn tyuun jya̱jtʉ majtsk jʉmʉjt. Net ja Felʉs pyʉdsʉʉmnʉ gobernadoor, es tyʉjkʉ ja jembyʉ di'ibʉ xyʉ'a̱jtypy Porsyʉ Festʉ. Es ko ja Felʉs wyʉ'ʉmáñ oy mʉt ja israelítʉty, pa̱a̱ty dyajwe'emy ja Pa̱a̱blʉ tsimy pujxndʉgóty.
44025001	Ko ja Festʉ jyajty es oj t'axa̱jʉ ja kyutujkʉn es 'yítʉt gobernadoor, kyumdʉgʉk xʉʉ tsyo'oñ Sesareeʉ es pyatʉjkʉ Jerusalén.
44025002	Es net ñimiinʉdʉ ja teedywyindsʉ́nʉty es ja israelítʉty ja myʉjja̱'a̱ydyʉjk, es tni'ʉ'ʉmbajttʉ ja Pa̱a̱blʉ,
44025003	t'amdooy ja may'a̱jtʉn es tnigáxʉt ja Pa̱a̱blʉ es dyajmínʉt Jerusalén. Dʉ'ʉn t'amdooy ko tʉ naty ñaygya̱jxʉdʉ ja israelítʉty es dya'ooga̱'a̱ndʉ tu'a̱a̱y.
44025004	Per ja Festʉ 'yadsooy ko Pa̱a̱blʉ tap 'yity tsimy Sesareeʉ, es yʉ'ʉ kʉ'ʉm jʉjpta̱'a̱ga̱a̱mp jap.
44025005	Es jyʉnáñ: —Miits nidu'ugʉty di'ibʉ myʉda̱jttʉp ja kutujkʉn, mnʉjxtʉp Sesareeʉ kots ʉj nnʉjxʉt, es pʉnʉ tadʉ yedyʉjk jamʉ pyeky, mba̱a̱t xyñi'ʉ'ʉmbáttʉ.
44025006	Festʉ je'eyʉ jap 'yijty Jerusalén tuktujk ma̱jk xʉʉ es ta net jyʉnajky jatʉgok Sesareeʉ. Es jakumbom t'axa̱jʉ ja 'yuñaaybyajn ma̱ 'yana'ama̱'a̱ñ. Ta tnigajxʉ ja Pa̱a̱blʉ.
44025007	Ko Pa̱a̱blʉ tyʉjkʉ, net yajnadujkʉdʉ ja israelítʉty di'ibʉ tʉ tsyoondʉ Jerusalén, es tpʉjtákʉdʉ pyeky kana̱k nax, per kyaj tyʉy'a̱jtʉndʉjkʉ.
44025008	Es net ja Pa̱a̱blʉ ñayñika̱jxtútʉ: —Ʉj, ni tits tʉ ngatuundʉgóy mʉt ja israelítʉty ja 'yana'amʉn, ni mʉt ja mʉj tsya̱jptʉjk es ni mʉt ja yajkutujkpʉ kopk.
44025009	Per ja'a ko yʉ Festʉ wʉ'ʉma̱a̱mp oy mʉt ja israelítʉty, pa̱a̱ty ja Pa̱a̱blʉ t'anma̱a̱y: —¿Tii mnʉjxa̱a̱mp Jerusalén es jámʉts ndúnʉt ja tʉy'a̱jtʉn?
44025010	Net ja Pa̱a̱blʉ 'yadsooy: —Tyámʉts n'ity ma̱ yajkutujkpʉ kopkʉ kyutujkʉn, ma̱ mba̱a̱dʉts ja ndʉy'a̱jtʉn yajtúñ. Mnija̱'a̱p oy ko kyajts ʉj ti tʉ nduundʉgóy mʉt ja israelítʉty.
44025011	Es pʉn tʉy'a̱jtʉn ko tʉts ti nduundʉgóy di'ibʉts ngumʉdówʉp es xya'oogʉdʉts, wa'ants xya'ooktʉ; per pʉn kyaj ti tyʉy'a̱jtʉnʉty di'ibʉ xytyukni'ʉ'ʉnʉp, kyaj pʉ́n ja kutujkʉn tmʉdaty esʉts xykyʉyákʉt ma̱ yʉ israelítʉty. Pa̱a̱ty n'amdóyʉts esʉts xyajnʉjxʉdʉts ma̱ ja yajkutujkpʉ kopk es yʉ'ʉ kʉ'ʉm xypyayo'oyʉdʉts.
44025012	Ko naty ja Festʉ tʉ myadya'aky mʉt ja jya'ayʉty, ta t'anma̱a̱y ja Pa̱a̱blʉ: —Mʉt ko tʉ xy'amdoy es nyajnʉjxʉt ma̱ yajkutujkpʉ kopk es yʉ'ʉ jyustisʉtúnʉt, oy nyajnʉjxʉt.
44025013	Ko 'yijty majtsk tʉgʉk xʉʉ, net jyajty jap Sesareeʉ ja rey Agripʉ mʉt ja toxytyʉjk di'ibʉ xyʉ'a̱jtypy Berenise, es tka̱jxpo'xa̱'a̱ñ ja gobernadoor Festʉ.
44025014	Es kom kana̱k xʉʉ jap 'yijttʉ, ta ja Festʉ tmʉmadyaky ja rey wi'ixʉ Pa̱a̱blʉ 'yity tsimy, es t'anma̱a̱y: —Tyap tu'ugʉ yedyʉjk 'yity pujxndʉgóty di'ibʉ Felʉs tʉ dyajwe'emy.
44025015	Kots n'ijty Jerusalén, net ja teedywyindsʉ́nʉty esʉ israelítʉty ja myʉjja̱'a̱ydyʉjk tni'ʉ'ʉnʉdʉ tadʉ yedyʉjk, es xy'amdooyʉts es ʉj njʉna̱'a̱nʉdʉts ko peky tmʉdaty es wa'an dya'ooktʉ.
44025016	Es ʉj n'adsooyʉts ko yʉ romanʉ 'yana'amʉn kyaj ñigutíkyʉty es nya'o'kʉm ja ja̱'a̱y pʉn kyajnʉmʉ tyʉy'a̱jtʉn dyaky es ñaywyindánʉdʉt mʉt ja di'ibʉ ʉ'ʉmp, es ñayñika̱jxtu'udʉdʉt.
44025017	Pa̱a̱ty ko yʉ'ʉjʉty myiindʉ ja ya̱a̱, netyʉ jakumbom nnaxwe'tsy ma̱ uñaaybyajn ma̱ts n'ane'emy, es nétʉts nnigajxʉ tadʉ yedyʉjk.
44025018	Ja israelítʉty kyaj oj 'yʉʉndʉ éxtʉmts ʉj tʉ n'okwinmay.
44025019	Yʉ'ʉ je'eyʉ oj ttukni'ʉʉnʉdʉ éxtʉmʉ israelítʉty myʉbʉktʉ, es mʉʉt ja Jesús di'ibʉ o'k; per ja Pa̱a̱blʉ jyʉnáñ ko yʉ Jesús jyiky'aty.
44025020	Es kom kyajts nmʉwinma̱'a̱ñbyaaty wi'ixʉts ja tʉy'a̱jtʉn ndúnʉt, nétʉts ja Pa̱a̱blʉ nyajtʉʉy pʉn nʉjxa̱a̱mp Jerusalén es jápʉts ja tʉy'a̱jtʉn ndúnʉdʉts.
44025021	Per ja'a ko yʉ'ʉ 'yamdoo es ja yajkutujkpʉ kopk Augustʉ ttúnʉt ja tʉy'a̱jtʉn, pa̱a̱ty ʉj nya'ítyʉts tsimy extʉ kots ʉj mba̱a̱t ngexy.
44025022	Net ja Agripʉ t'anma̱a̱y yʉ Festʉ: —Ʉj nandʉ'ʉn nmʉdowaambyʉts wi'ix jyʉna'añʉ tadʉ ja̱'a̱y. Es ja Festʉ 'yadsooy: —Bom xymyʉdówʉt.
44025023	Jakumbomʉ Agripʉ es ja Berenise jya̱jttʉ es ni'igʉ dyajnigʉxʉ'ktʉ ja myʉj'a̱jtʉn, es tyʉjkʉdʉ ma̱ ja kumoñdyʉjk mʉt ja solda̱a̱dʉ windsʉngópkʉty es mʉt ja Sesareeʉ myʉjja̱'a̱ydyʉjk. Net yʉ Festʉ tnigajxʉ yʉ Pa̱a̱blʉ.
44025024	Net ja Festʉ t'anma̱a̱y yʉ Agripʉ: —Rey Agripʉ es miidsʉty nidʉgekyʉ di'ibʉ tʉ ñaymyúkʉdʉ mʉt ʉ́jʉty, tya̱a̱ ja yedyʉjk. Mayʉ israelítʉty tʉ xy'anʉʉmʉts mʉt yʉ ja̱'a̱y jap Jerusalén es ya̱a̱ nandʉ'ʉn Sesareeʉ, es dʉ'ʉn jyʉna̱'a̱ndʉ esʉts nya'oogʉt.
44025025	Per ni wi'ix tsoots ngapatʉ pyojpʉ es 'yoogʉt. Es kom yʉ'ʉ kʉ'ʉm tʉ t'amdoy es ja jyustisʉ yajtúnʉt ma̱ yʉ yajkutujkpʉ kopk Augustʉ, pa̱a̱ty tʉts njʉna̱'a̱ñ kots ngaxa̱'a̱ñ jam.
44025026	Es kyajts nnijawʉ wi'ixʉts nnijáyʉt yʉ nwindsʉ́n yajkutujkpʉ kopk mʉt yʉ'ʉ. Pa̱a̱ty tya̱a̱ts nyajmíñ ma̱ miits nidʉgekyʉ, es waanʉ ni'igʉ ma̱ mij, yajkutujkpʉ Agripʉ. Tundʉ may'a̱jtʉn, yajtʉ́wdʉ tya̱dʉ ja̱'a̱y esʉts xy'awánʉt wi'ix mba̱a̱t nja̱'a̱yʉts,
44025027	ja'a ko kyajts njawʉ tyʉy'a̱jtʉnʉty esʉts ngáxʉt ma̱ ja yajkutujkpʉ kopk pʉn kyajts n'awanʉ wi'ixʉ 'yʉ'ʉnʉn.
44026001	Net ja Agripʉ t'anma̱a̱y yʉ Pa̱a̱blʉ: —Mba̱a̱t mij xyaky ja mdʉy'a̱jtʉn. Ta ja Pa̱a̱blʉ ttuk'ixy ja kyʉ'ʉ es 'yamóndʉt, es jyʉnáñ:
44026002	—Jotkujkʉts nnayjyáwʉty esʉts nga̱jxʉt mʉt mij, rey Agripʉ, esʉts nnayñika̱jxtu'udʉdʉts nidʉgekyʉ di'ibʉ israelítʉty tʉ xytyukni'ʉʉnʉts,
44026003	es waanʉ ni'igʉ ja'agyʉjxm ko mij mnija̱'a̱p tʉgekyʉ wi'ixʉts jaayʉm tii ndundʉ, ʉʉdsʉty israelitʉ ja̱'a̱yʉty, es mjaygyujkʉp di'ibʉts nmadyakypy. Pa̱a̱ty tunʉ may'a̱jtʉn, mʉdoo'ít yajxón.
44026004	’Yʉ israelítʉty nidʉgekyʉ tnijawʉ wi'ixʉts n'ijty mʉt yʉ'ʉjʉty ma̱dsʉ nga̱jpn es nandʉ'ʉn Jerusalén, kots nmutsk'a̱jty es extʉ tyamba̱a̱t.
44026005	Es yʉ'ʉjʉty nandʉ'ʉn ñija̱'a̱dʉp, es pʉn tsyojktʉp jyʉna̱'a̱ndʉt tʉy'a̱jtʉn, kots ʉj n'ʉna̱'k'a̱jty fariseeʉ ja̱'a̱yʉty.
44026006	Es tyam xyajmíñʉts es xyñi'ʉʉnʉts kots ʉj nmʉbékyʉts ko Dios dyajjikypyʉka̱'a̱ñ yʉ o'kpʉ éxtʉm wya̱ndaky mʉt ʉʉdsʉdyʉ n'aptʉjkʉty.
44026007	Nidʉgekyʉ israelítʉty 'yawijxtʉp ko Dios tkuydyúnʉt di'ibʉ wya̱ndak, es ja'agyʉjxm t'awdattʉ Dios xʉʉñ koots. Mij rey Agripʉ, yʉ'ʉgyʉjxmʉ tadʉ israelitʉ ja̱'a̱y xyñi'ʉʉnʉdʉ kots ʉj dʉ'ʉn njʉjp'íxy.
44026008	¿Ti kyaj miits xymyʉbʉktʉ ko Dios dyajjikypyʉka̱'a̱ñ ja o'kpʉ?
44026009	’Ʉjts kʉ'ʉm nwinma̱a̱yʉts tʉʉyʉp kots ʉj nduna̱'a̱ñ mayʉ winma̱'a̱ñ es nmʉdsip'átʉdʉts di'ibʉ pyanejxypy yʉ Jesús nazarenʉ.
44026010	Es dʉ'ʉnʉts nduuñ kots n'ijty Jerusalén. Ja teedywyindsʉ́nʉty xymyooydyʉts ja kutujkʉn esʉts ʉj nbʉjta̱'a̱gʉt pujxndʉgóty ni nʉ'ʉn di'ibʉ myʉbejkypy yʉ Jesús; es ko dya'o'ktʉ, ʉj tʉdsʉ naty nnaygya̱jxʉdʉ mʉt ja teedywyindsʉ́nʉty.
44026011	Kana̱k ókʉts ʉj ndʉydyuuñ es agwanʉ tmastu'udʉt yʉ myʉbʉjkʉn. Dʉ'ʉn tʉ ndúñʉts tu'uk tu'ugʉ tsa̱jptʉjk. Njantsytyukmʉdsip'a̱jtyʉts yʉ'ʉjʉty es nbanʉjxʉts extʉ wiink ka̱jpn.
44026012	’Es kots ʉjʉ naty nnejxy ma̱ Damaskʉ, yʉ teedywyindsʉ́nʉty tʉ xymyo'oyʉts yʉ kutujkʉn esʉts nʉjx nmatsy di'ibʉ myʉbʉjktʉp ja Jesús.
44026013	Rey Agripʉ, kotsʉ naty nnejxy, net jam tu'am n'ijxyʉts kijkyxyʉʉ tu'ugʉ ja̱jʉn di'ibʉ miimp tsa̱jwínm. Jantsy mʉk jyajy es kyaj dyʉ'ʉnʉty yʉ xʉʉ jyajy. Tadʉ ja̱jʉn jyajty ma̱ts ʉj nbʉ'a̱a̱y es ma̱dsʉ nja̱ymyʉʉdʉty.
44026014	Net ʉʉdsʉty nidʉgekyʉ ngʉda̱a̱da̱a̱ydyʉts, es nmʉdooyʉts kots xymyʉgajxy mʉt ja ebreeʉ ayuk, es jyʉna'añ: “Saulʉ, Saulʉ, ¿tits ko xypyajʉdity? Kʉ'ʉm mnayyajtsayútyʉty, éxtʉmʉ yuubʉ ko tnepy yʉ kepyjyʉjptsétsy.”
44026015	Nétʉts ʉj n'anma̱a̱y: “¿Mbʉ́n mij?, Windsʉ́n.” Esʉts xy'adsooy: “Ʉjtsʉts Jesús, di'ibʉ mij mbajʉdijtypy.
44026016	Pʉdʉ'ʉk es mdánʉt. Tʉ nnimíñ es mij nmʉga̱jxa̱'a̱ñ es ngajxa̱'a̱ñ esʉ ja̱'a̱y xy'awánʉt di'ibʉ tyam tʉ xy'ixy es di'ibʉ m'íxʉp óknʉm.
44026017	Es ʉjts mij nyajtso'ogʉp ma̱ israelítʉty es nandʉ'ʉn ma̱ kyaj 'yisraelítʉty. Es tyam ngexy es mnʉjxʉt
44026018	ma̱ ja'ajʉty es xya'ijxwa̱'xʉt ja ja̱'a̱yʉty es kyaj ñakyyo'oydyʉt ma̱ ja koots it, wa'an dyo'oydyʉ ma̱ ja xʉʉñ it, kʉdiibʉ 'yok'ijnʉdʉt Satanás kyʉjoty, Dios kyʉ'ʉjóty 'yíttʉt; esʉ dʉ'ʉnʉts xymyʉbʉ́ktʉt es yajtuknima'kxtʉt ja pyeky es yajmo'oydyʉt ja kuma̱'a̱ñ mʉt pʉ́nʉty ijttʉp ja Diosʉ jya'ayʉty.” Dʉ'ʉnʉts xy'anma̱a̱y ja Nindsʉn'a̱jtʉm Jesús.
44026019	’Pa̱a̱ty, rey Agripʉ, nmʉmʉdooyʉts di'ibʉts ja Jesús xytyuk'ijx tsa̱jwínm es di'ibʉts xy'anma̱a̱y.
44026020	Jayʉjpts nga̱jxwa'xy ja oybyʉ ayuk ma̱ ja̱'a̱yʉty di'ibáty jap Damaskʉ, ta net di'ibáty Jerusalén es ma̱ tʉgekyʉ Judeeʉ ñax, es nandʉ'ʉn ma̱ di'ibʉ kyaj 'yisraelítʉty; es n'anma̱a̱yʉts nidʉgekyʉ es dyajtʉgátstʉt yʉ wyinma̱'a̱ñʉty es jyʉmbíttʉt ma̱ Dios es ttúnʉt éxtʉm ja Dios jyʉna'añ.
44026021	Pa̱a̱dyʉts xymya̱jtstʉ ja israelítʉty mʉj tsa̱jptʉjk ñabotsoty esʉts xyjaya'oogándʉ.
44026022	Perʉ Dios xypyudʉjkʉts es tyamba̱a̱dʉts nga̱jxwa'xy ja 'yayuk mʉt nidʉgekyʉ ja̱'a̱yʉty ko yʉ Jesús yʉ'ʉ dʉ'ʉn ja Kristʉ. Es je'eyʉ njʉna̱'a̱ñʉts di'ibʉ nandʉ'ʉnʉ Moisés es ja Diosʉ kyuga̱jxpʉ kyʉxja̱a̱ydyʉ.
44026023	Yʉ'ʉjʉty jyʉnandʉ ko koonʉm yʉ Kristʉ 'yayówʉt es taanʉm 'yoogʉt; es ko 'yoogʉt, yʉ'ʉ tim jayʉjp jikypyʉ́kʉp jatʉgok es dyákʉt ja nitsokʉn mʉt di'ibʉ israelítʉty es di'ibʉ kyaj 'yisraelítʉty.
44026024	Es ko dʉ'ʉn jyʉnáñ yʉ Pa̱a̱blʉ, net ja Festʉ yaxkeky: —¡Tʉ mlokʉ, Pa̱a̱blʉ! Mʉt mayʉ m'ʉxpʉjkʉn tʉ mjʉmbity lokʉ.
44026025	Per ja Pa̱a̱blʉ 'yadsooy: —Kyajts nlokʉ, gobernadoor Festʉ. Tʉgekyʉ di'ibʉts ngajxypy, tʉy'a̱jtʉn yʉ'ʉ.
44026026	Esʉ tya̱dʉ rey Agripʉ myʉda̱jtypy ja tʉy'a̱jtʉn di'ibʉts ngajxypy, pa̱a̱dyʉts nniga̱jxta̱'a̱y yajxón ma̱ yʉ'ʉn, mʉt ko kyaj tya̱a̱dʉ tyuun jya̱jtʉ ayu'udsyʉ.
44026027	Mij, rey Agripʉ, ¿tii mmʉbʉjk éxtʉm jyʉnáñ yʉ Diosʉ kyuga̱jxpʉty? Nnija̱'a̱bʉts ko mmʉbejkypy.
44026028	Net ja Agripʉ jyʉnáñ: —Mʉt waanʉbʉ mij yʉ m'ayuk xytsyeky es nbanʉjxʉdʉts yʉ Jesukristʉ, dʉ'ʉn, ¿kʉdii?
44026029	Net ja Pa̱a̱blʉ jyʉnáñ: —Pes mʉt jawaanʉbʉ o mʉt jamaybyʉ, Dios tsyejpy ko mij, rey Agripʉ, es nidʉgekyʉ ja̱'a̱yʉty di'ibʉts yam xymyʉdoo'ijttʉp, nandʉ'ʉnxyʉp mij nʉjx m'ittʉ éxtʉm ʉj, je'eyʉ ko kyaj mʉdʉ kadenʉ.
44026030	Net ja rey Agripʉ pyʉde'ky, es nandʉ'ʉnʉ Festʉ esʉ Berenise, es nidʉgekyʉ di'ibʉ naty jap uñaaydyʉp,
44026031	es ñʉjxtʉ wiink tsoo, es ñayjyʉnánʉdʉ: —Tya̱dʉ ja̱'a̱y ni ti tʉ tkatúñ di'ibʉ pátʉp tku'oogʉt o 'yítʉt pujxndʉgóty.
44026032	Net ja Agripʉ t'anma̱a̱y ja Festʉ: —Tʉʉxyʉp yajnasmátsʉ tya̱dʉ ja̱'a̱y kooxyʉp kʉ'ʉm tʉ tka''amdoy esʉ yajkutujkpʉ kopk pyayo'oyʉdʉt.
44027001	Ko twinma̱a̱ydyʉ xyajnʉjxa̱'a̱ndʉts jap Italyʉ, net ja Festʉ tkʉyajky ja Pa̱a̱blʉ esʉ wiingátypyʉ tsimyjya'ay ma̱ ja solda̱a̱dʉ windsʉ́n Julyʉ, di'ibʉ jap ijtp ma̱ byatayongʉ Augustʉ.
44027002	Nétʉts ndʉjkʉdʉ ma̱ tu'ugʉ barkʉ di'ibʉ naty tsoona̱a̱mp Adramityʉ es ñʉjxa̱'a̱ñ Asyʉ. Yʉ Aristárkʉts mʉʉt nnʉjxtʉ, yʉ'ʉ jap kyuga̱jpnʉty Tesalónikʉ, Masedoñʉ ñaxwíñʉdʉ.
44027003	Jakumbom nja̱jttʉts Sidón. Es jap yʉ solda̱a̱dʉ windsʉ́n Julyʉ tmʉda̱jty yʉ oyjyot es tnasma̱jtsʉ Pa̱a̱blʉ es nʉjx tku'ixy yʉ myʉtnaymyaayʉbʉty.
44027004	Kots ndso'ondʉ Sidón, nʉjxtʉts aga̱'a̱ñdsyoo ma̱ Tsyipre, mʉt ko mʉk jyantsypyojy es kyaj mba̱a̱t tʉyʉ nnejxyʉts.
44027005	Es nnʉjxtʉts a̱jkxnáx tsoo Silisyʉ pyʉ'a̱a̱y esʉ Panfilyʉ, es nja̱jttʉts Miirʉ, Lisyʉ ñaxwíñʉdʉ.
44027006	Jap yʉ solda̱a̱dʉ windsʉ́n tpaty jatu'ugʉ barkʉ di'ibʉ tso'omp Alejandriiʉ es ñʉjxa̱'a̱ñ Italyʉ. Nétʉts xyajtʉjkʉ es nnʉjxtʉts.
44027007	Es kana̱k xʉʉjʉts ndu'uyo'oydyʉ odya'agyʉ, es jantsy nimʉja̱a̱ nja̱jttʉts wyinduuyʉ Gniidʉ. Es nandʉ'ʉnʉ naty jyantsypyojy. Nétʉts nna̱jxtʉ wyinduuyʉ Salmón es n'awdijttʉts ma̱ Kretʉ,
44027008	es nnʉjxtʉts nimʉja̱a̱ mejyñbyʉ'a̱a̱y extʉ nja̱jttʉts ma̱ tu'ugʉ it di'ibʉ xyʉ'a̱jtypy Oybyʉ Jyikymyejyñ'a̱a̱, Laseeʉ ka̱jpn wingón.
44027009	Es dyajtʉgooydyʉ tiempʉ kana̱k xʉʉ es kudsʉ'ʉgʉ kots n'aknʉjxtʉt mʉt ko wyingoonʉ ja xux po'o. Net ja Pa̱a̱blʉ dyajky ja ka̱jxwíjʉn,
44027010	es t'anma̱a̱y: —Mʉgu'ugʉty, ni'igʉ 'yaxʉʉgʉty yʉ tiempʉ. Pʉn n'aknʉjxʉm, n'ayo'ombátʉmʉ net es nyajtʉgo'oyʉmʉ net ja barkʉ esʉ tsemy, es extʉ njiky'a̱jtʉn'a̱jtʉm.
44027011	Per yʉ solda̱a̱dʉ windsʉ́n yʉ'ʉ pyanʉjx éxtʉmʉ wyinma̱'a̱ñ yʉ barkʉ ñiwindsʉ́n es yʉ barkʉ ñigapitank, kyaj ja Pa̱a̱blʉ kya̱jxwíjʉn tmʉdoojʉ.
44027012	Es kom nik oy jatu'ugʉ ka̱jpn di'ibʉ xyʉ'a̱jtypy Fenise ma̱ ja islʉ, es jap tu'ugʉ jikymyejyñ'a̱a̱ madsoo xʉʉ pyʉdsemy, ja'agyʉjxm may twinma̱a̱ydyʉ waanʉ oy ko ñʉjxtʉt jap, es jap dyajnáxʉt ja xux po'o.
44027013	Ko tyʉga̱jtsy ja poj es myiiñ naje'eyʉ yʉ jʉmboj, net ñay'anma̱a̱yʉdʉ: —Oy njo'omʉm. Ta ñʉjxtʉ ma̱ myʉwingón ja Kretʉ myejyñbya̱'a̱.
44027014	Per ko waanʉ 'yijty, net tyʉga̱jtsy ja poj es myiiñ jantsy mʉk tuboj,
44027015	es dyajnejxy ja barkʉ wiink tsoo. Es kom mʉk pyojy, kyajts mba̱a̱t nnʉjxtʉ éxtʉmts nnʉjxa̱'a̱ndʉ. Nétʉts nmatstuttʉ ja barkʉ es ja poj myʉnʉjxʉdʉt madsoo myʉnʉjxa̱'a̱ñʉty.
44027016	Nétʉts nna̱jxtʉ pyʉ'a̱a̱y ma̱ tu'ugʉ mutsk islʉ di'ibʉ xyʉ'a̱jtypy Kaudʉ, ma̱ waanʉ poj myooñ. Es jantsy nimʉja̱a̱ nyajtʉjkʉts ma̱ barkʉ ja barku'unk di'ibʉdsʉ naty tʉ nwoondʉ.
44027017	Kots nyajtʉjkʉdʉ ja barku'unk, nétʉts nwo'onda̱'tstʉ ja mʉj barkʉ mʉt kana̱a̱gʉ tejxyñ kʉdiibʉ jyaanwa̱'xʉt. Es ndsʉ'kʉdʉts ko ñejxy ja barkʉ pu'ujótm ma̱ txʉ'aty Sirte. Es net nyajjʉna̱jktʉts ja barkʉ wit es yʉ poj yajnejxyʉty dʉ'ʉñʉ.
44027018	Jakumbom kyajpʉ mʉk poj myooñ. Net ja barkʉ tsyemy ñʉgujʉbijptsondáky.
44027019	Es ja myʉdʉgʉk xʉʉ ʉʉdsʉty nyajpʉdsʉʉmdʉ di'ibʉ mʉdʉ barkʉ tyu'uyo'oy.
44027020	Kana̱k xʉʉ kyajpʉ xʉʉ 'yok'ya'ijxnʉ, es ni mʉdsa̱'a̱, ja'a ko ja poj es ja tuu mʉk jyantsywyepy. Nja̱'a̱ydyʉgooydyaayñʉts tʉgekyʉ wi'ixʉts nnitso'ogʉt.
44027021	Es ko jeky 'yijnʉ, kyajts n'okka̱a̱yñʉdʉ, net ja Pa̱a̱blʉ jyʉnáñ: —Mʉgu'ugʉty, tʉʉxyʉp xymyʉdoogúkʉdʉ es kʉdiibʉxyʉp tʉ ndso'onʉm Kretʉ es kyajxyʉp dʉ'ʉn n'ayo'om.
44027022	Per tyam katʉ mjotmay'ooktʉ, ni pʉ́n kya'oogʉt, oy tya̱dʉ barkʉ wyindʉgóyʉt.
44027023	Pes tsu'uy tu'ugʉ Diosʉ 'yanklʉs n'ijxyʉts,
44027024	es xy'anma̱a̱yʉts: “Katʉ mdsʉ'ʉgʉ Pa̱a̱blʉ, mja̱'tʉp ma̱ ja yajkutujkpʉ kopk. Nandʉ'ʉnʉ Diosʉ may'a̱jtʉn mdu'unxʉ es nidʉgekyʉ di'ibáty mij mmʉʉdʉty barkoty, kʉdiibʉ pʉ́n 'yoogʉt.”
44027025	Pa̱a̱ty mʉgu'ugʉty, jotkujk'áttʉ. Ʉj nmʉbejkypyʉts éxtʉm ja Dios jyʉna'añ.
44027026	Per yʉ jikymyejyñ yʉ'ʉ net xyajnʉjxʉm ma̱ tu'ugʉ islʉ.
44027027	Es ko 'yijty majtsk sʉma̱a̱n ma̱ts ndu'uyo'oydyʉ, net koots jápʉdsʉ naty Adriyátikʉ Jikymyejyñóty es ja mʉk poj xyajnejxyʉts ana̱jñ aga̱'a̱ñ. Es tsu'pʉn yʉ marineerʉty wyinma̱a̱ydyʉ ko tpa̱a̱da̱'a̱ndʉ nax.
44027028	Net tkijxtʉ nʉ'ʉnʉn kyʉ́kʉty ja jikymyejyñ, es t'ijxtʉ ko je'eyʉ i'px ma̱jmókx tu'uk metrʉ. Es waanʉ n'aknʉjxtʉts, net tkijxkojkpʉ jatʉgok. Je'eyʉ i'px jʉxtujk metrʉ.
44027029	Es tsyʉ'kʉdʉ ko nʉjx kyotʉ ma̱ jamʉ tsa̱a̱ nʉjoty. Net dyajjʉna̱jktʉ taxkʉ pujxn ajo'kn ʉxkʉ'p tsoo es t'awixtʉ jotmaymyʉʉt wi'ix xyʉʉñʉt.
44027030	Es ja marineerʉty twinma̱a̱ydyʉ, net dyajjʉna̱jktʉ ja barku'unk es kya'aga̱'a̱ndʉ. Nʉgoobʉ jyʉnandʉ ko dyajjʉnaka̱'a̱ndʉ pujxn ajo'kn ma̱ barkʉ kopk.
44027031	Es ja Pa̱a̱blʉ t'awa̱'a̱nʉdʉ ja solda̱a̱dʉ windsʉ́n es yʉ syolda̱a̱dʉtʉjk, es t'anma̱a̱y: —Pʉnʉ tya̱a̱dʉ kyaj wyʉ'ʉmdʉ barkoty, kyaj ndsókʉm.
44027032	Net ja solda̱a̱dʉtʉjk ttsujktujktʉ ja barku'ungʉ tyejxyñ es dyajkuna̱jxtʉ mejyñóty.
44027033	Es kajamóñʉmʉ Pa̱a̱blʉ t'anma̱a̱ydyʉ nidʉgekyʉ: —Tyam majtsk sʉma̱a̱n miidsʉty kyaj mma̱'a̱dʉ es kyaj mgaydyʉ.
44027034	Tyam nmʉnu'xtáktʉp es mgáydyʉt oynʉ'ʉnʉn es xymyʉdátʉt ja mʉja̱a̱ es m'akjiky'áttʉt. Ni tu'uk pʉ́n kya'ooga̱'a̱ñ.
44027035	Es ko dʉ'ʉn ja Pa̱a̱blʉ jyʉnáñ, ta tkone'ky tu'ugʉ tsa̱jkaaky, es tja̱'a̱ygyʉdáky ja Dios ma̱ 'yittʉ nidʉgekyʉ. Net dyajwa'xy ja tsa̱jkaaky es kyaay.
44027036	Net nidʉgekyʉ jyotkujkʉdyaaydyʉ es kyaaydyʉ nandʉ'ʉn.
44027037	Ja'a naty ʉʉdsʉty nidʉgekyʉ majtsk mʉgo'px jatʉgʉ'px ma̱jmókx tu'uk.
44027038	Es ko kyaaydyaaydyʉ, net tkujʉbijpna̱jxta̱a̱ydyʉ yʉ triigʉ mejyñóty es ja barkʉ waanʉ tyo'tykyʉt.
44027039	Ko xyʉʉñʉ yʉ marineerʉty kyaj t'ixy'attʉ ja nax, per t'ijxtʉ tu'ugʉ pu'u jot es jyʉnandʉ pʉn mba̱a̱t ñejxy ja barkʉ jam.
44027040	Es tmʉdsujkʉdyaaydyʉ ja tejxyñ di'ibʉ wyiint'a̱jtypy ja pujxn ajo'kn, es wyʉ'ʉmda̱a̱y jap mejyñóty. Es dyaj'yuungʉdʉ ja kepy di'ibʉ ja barkʉ tu'umooyʉp. Net tpʉjtákʉ jatʉgok ja barkʉ wyit es ja poj pyudʉ́kʉdʉt ñʉjxʉt ma̱ pu'u ñipety.
44027041	Ja barkʉ oj ñejxy. Esʉ net ja barkʉ kyopk tya̱'tspejky pu'ujótm es kyaj mba̱a̱t ñakyyi'xy, es ja jikymyejyñ myʉjwojppéty jam barkʉ ʉx'am es tsya̱'pxtso'oñ ja barkʉ.
44027042	Net ja solda̱a̱dʉtʉjk tjaya'oogándʉ nidʉgekyʉ tsimyjya'ay kʉdiibʉ kya'agʉt nʉgʉyaapy.
44027043	Per ja solda̱a̱dʉ windsʉ́n yʉ'ʉ yajtso'ogaampy ja Pa̱a̱blʉ es kyaj dyajky yʉ kutujkʉn es ja syolda̱a̱dʉtʉjk dya'oogʉt ja ja̱'a̱y. Net dyajkutijky di'ibʉ jyajtypy ñʉʉwoonʉt es ñʉjxʉt jawyiin es tpa̱a̱dʉt ja nax.
44027044	Di'ibʉ kyaj tjattʉ ñʉʉwoonʉt, ta tma̱jtstʉ ta̱a̱blʉ pedazʉ di'ibʉ ja barkʉ tʉ tyuktʉjʉdya'ay, es dʉ'ʉn pyʉdsʉʉmda̱a̱ydyʉ nidʉgekyʉ jikymyejyñóty, es jya̱jttʉ ma̱ nax.
44028001	Ko nbʉdsʉʉmda̱a̱ydyʉts nidʉgekyʉ ma̱ jikymyejyñʉn, nétʉts nnija̱'a̱dʉ ko ja islʉ txʉ'aty Maltʉ.
44028002	Es ja ja̱'a̱yʉty di'ibʉ jap kuga̱jpnʉty jantsy oyjya'ayʉty, oj dyajmʉ́jʉdʉ jʉʉn, ja'a ko xyuxy es tyu'uyʉ naty, es xywyooda̱a̱ydyʉts nidʉgekyʉ es njokxpʉ́kʉdʉts.
44028003	Net ja Pa̱a̱blʉ dyajmiiñ yʉ ja̱'a̱xyʉ tʉ'ʉtspʉ es tpʉjtáky ma̱ jʉʉnʉn. Es tu'ugʉ awa̱'a̱ndsa̱'a̱ñ pyʉdseemy ma̱ ja ja̱'a̱xyʉn, ja jʉʉnʉ naty kyugekypy, ta tkʉmʉdsu'tsʉ ja Pa̱a̱blʉ, es jamyʉ oj wyʉ'ʉmʉ kyʉ'ʉgʉjxm.
44028004	Es ko t'ijxtʉ ja ja̱'a̱yʉty di'ibʉ jam kuga̱jpn ko Pa̱a̱blʉ tʉ tsyu'udsyʉty yʉ tsa̱'a̱ñ es tam tyʉʉyñʉ kyʉ'ʉgʉjxy, net ñay'anma̱a̱yʉ ak yʉ'ʉjʉty: —Pa̱a̱ty dʉ'ʉn tʉ jyatyʉ tya̱dʉ yedyʉjk ko tʉy'a̱jtʉn axʉk ja̱'a̱y yʉ'ʉ. Oy tʉ jyatse'eky jikymyejyñóty, perʉ Dios kyaj tʉ pyʉjta'agyʉty es jyiky'átʉt.
44028005	Perʉ Pa̱a̱blʉ je'eyʉ twinxijty ja tsa̱'a̱ñ jʉʉnóty es kyaj ti jya̱jtʉ.
44028006	Ja ja̱'a̱yʉty nidʉgekyʉ t'awixtʉ na̱'a̱ ja Pa̱a̱blʉ kyʉ'ʉ kyixe'eky o pojʉn 'yoogʉt. Es ko jeky 'yijty es kyaj ti jyátyʉty ja Pa̱a̱blʉ, net dyajtʉga̱jtstʉ wyinma̱'a̱ñ es jyʉnandʉ ko Pa̱a̱blʉ yʉ'ʉ tu'ugʉ dios.
44028007	Es wingón ma̱ ja it, tam tu'ugʉ yuudáknʉ ja̱'a̱y di'ibʉ xyʉ'a̱jtypy Publyʉ, es ana'amp ma̱ tadʉ islʉ. Yʉ'ʉts xymyooy yʉ ja̱jttákn es xyajka̱a̱ydyʉts jantsy oy tʉgʉk xʉʉ.
44028008	Es ja Publyʉ tyeety tap kyo'knʉ mʉt ja ne'pyñbya̱'a̱m esʉ jʉʉn. Net ja Pa̱a̱blʉ oj tku'ixy ja puma̱'a̱y, es kya̱jxtáky es ja kyʉ'ʉ tpʉjtáky ma̱ ja puma̱'a̱y. Es net 'yagʉdaky.
44028009	Net dyajmiinda̱a̱ydyʉ yʉ pyuma̱'a̱y di'ibʉ jap tsʉna̱a̱ydyʉp ma̱ islʉ, es 'yagʉdakta̱a̱ydyʉ nidʉgekyʉ.
44028010	Es xyjantsywyindsʉ'kʉdʉts, es ok kots ndʉjkʉ ma̱ jatu'ugʉ barkʉ, xymyooydyaayʉts tʉgekyʉ di'ibʉts nnidu'uyo'oyʉp.
44028011	Es ko n'ijttʉts tʉgʉk po'o jap Maltʉ, taats ndʉjkʉ ma̱ tu'ugʉ Alejandriiʉ byarkʉ di'ibʉ jap yajna̱jx yʉ xuxpo'o es tmʉdaty kʉxtsetsy di'ibʉ yʉ'ʉ dyios'a̱jttʉp, di'ibʉ tyukxʉ'a̱jtypy dios xeeñ, Kástor esʉ Póluks.
44028012	Nétʉts ʉʉdsʉty nja̱jttʉ Sirakusʉ. Es jápʉts nwʉ'ʉmʉdʉ tʉgʉk xʉʉ.
44028013	Jápʉts ndso'ondʉ es ndu'uyo'oyʉts ma̱ tʉgekyʉ mejyñbya̱'a̱ extʉ nja̱jtyʉts Rejyʉ. Es jakumbom ndso'ondʉts, es kom jʉmbojp, myʉmajtsk xʉʉ nja̱jttʉts Puteoli.
44028014	Es jápʉts nbattʉ nija'adyʉ nmʉgu'uktʉjkʉts di'ibʉts xyajwʉ'ʉmdʉ tuk sʉma̱a̱n, es óknʉmts nja̱'ttʉ Romʉ.
44028015	Ko ja nmʉgu'uktʉjkʉts jap Romʉ tʉ tmʉdowdʉ ko ʉʉdsʉty nnʉjxtʉ, net tsyo'ondʉ es xyjʉjp'yo'oya̱'a̱ndʉts tu'a̱a̱y. Jamts nnaybyátʉdʉ ma̱ txʉ'aty Apyʉ Ma̱a̱y. Es óknʉmts nnaybyátʉdʉ mʉt ja wiinkpʉ nmʉgu'uktʉjkʉty ma̱ txʉ'aty Tʉgʉʉgʉ Ja̱jttákn. Ko Pa̱a̱blʉ t'ijxy, net jyotkujkʉ es tja̱'a̱ygyʉdáky ja Dios.
44028016	Kots nja̱'ttʉ Romʉ, net ja Pa̱a̱blʉ yajmooy yʉ kutujkʉn es abeky tsyʉʉnʉt mʉt tu'ugʉ solda̱a̱dʉ di'ibʉ kwentʉ'átʉdʉp.
44028017	Es ko 'yijty tʉgʉk xʉʉ, Pa̱a̱blʉ tnigajxʉ ja israelítʉdyʉ myʉjja̱'a̱ydyʉjk di'ibʉ ijttʉp Romʉ. Es ko ñaymyujkʉdʉ, net t'anma̱a̱y: —Mʉgu'uktʉjkʉty, ni ti tsípʉts ngatúñ mʉt ja nmʉ'israelítʉty es ni ja'a di'ibʉ jaayʉm tyuundʉp ja n'aptʉjkʉdyʉts. Per ja nja̱'a̱y'a̱jtʉm di'ibʉ Jerusalén xymya̱jtstʉts es xykyʉyajkyʉts ma̱ romanʉ ja̱'a̱y.
44028018	Es ko xyajtʉʉda̱a̱yʉts yʉ'ʉjʉty, net jyʉnandʉ ko kyajtsʉ nbeky wi'ixʉts n'oogʉt. Es nétʉts xyjanasmatsʉyándʉts.
44028019	Perʉ nja̱'a̱y'a̱jtʉm kyaj ttsojktʉ esʉts nyajnasmátsʉt. Pa̱a̱dyʉts ʉj n'amdooy esʉts nmínʉt ya̱ Romʉ es yʉ yajkutujkpʉ kopk ttúnʉt yʉ njustísʉts, óyʉts ni tits wi'ix ngatukni'ʉʉnʉ ngʉ'ʉm ja̱'a̱y'a̱jtʉm.
44028020	Pa̱a̱ty tʉ nyaxʉdya'aydyʉ es nnay'ijx nnaybyátʉm es nmʉga̱jxʉt. Kadenʉ kʉ'ʉxótsyʉts ʉj n'ity ja'agyʉjxm di'ibʉ njʉjp'ijxʉm, ʉdsa̱jtʉm israelitʉ ja̱'a̱yʉty.
44028021	Net jyʉnandʉ ja israelítʉdyʉ mʉjja̱'a̱ydyʉjk: —Ʉʉdsʉty kyajnʉmts n'axa̱jʉ ni tu'ugʉ neky mijtskyʉjxm di'ibʉ tso'omp Judeeʉ, es ni pʉ́n nmʉgu'uk'a̱jtʉm israelítʉty di'ibʉ ja̱jtp kyaj jyʉna'añ ko axʉʉk mij tʉ mduñ.
44028022	Ʉʉdsʉty nmʉdowaambyʉts di'ibʉ mij mwinmaapy es di'ibʉ mij mga̱jxaampy, ja'a ko nnija̱'a̱bʉts ko oytyim ma̱a̱ty ja ja̱'a̱y jyʉna̱'a̱ndʉ ko kyaj 'yóyʉty nmʉbʉjkʉm ko Jesús yʉ'ʉ Kyrístʉty.
44028023	Net tpʉjtáktʉ tu'ugʉ xʉʉ es jya̱jttʉ may ja ja̱'a̱y ma̱ yʉ Pa̱a̱blʉ. Es jépyʉp tsyondaky es extʉ kyudsu'ujʉ Pa̱a̱blʉ tnigajxy ja Diosʉ kyutujkʉn, es dʉ'ʉn ttuk'ijxtʉ ja ja̱'a̱y pʉn wi'ix jyʉnandʉ yʉ Moisés es ja Dios kyuga̱jxpʉty es ja ja̱'a̱y ttukmʉbʉ́ktʉt ko yʉ Jesús yʉ'ʉ dʉ'ʉn ja Kristʉ.
44028024	Es nija'ajʉty tkupʉjktʉ éxtʉm ja Pa̱a̱blʉ jyʉnáñ, per yʉ wiinkpʉ kyaj tmʉbʉjktʉ.
44028025	Es ko kyaj ti'igyʉ tʉ ñaygya̱jxʉdʉ, net tsyo'onnʉdʉ oga̱'a̱n, tʉ ja Pa̱a̱blʉ jyʉna'añ: —Oy tʉ jyʉna'añ yʉ Espíritʉ Santʉ mʉt ja n'aptʉjk'a̱jtʉm éxtʉm ya''anʉʉmʉ yʉ Diosʉ kyuga̱jxpʉ Isaiiʉ:
44028026	Nʉjx anʉʉmʉ tadʉ ja̱'a̱y: Oy miidsʉty xyjamʉdowdʉ, ni na̱'a̱ xykyajaygyúkʉdʉt; oy xyja'ijxpʉdʉ, ni na̱'a̱ xykyamʉwinma̱'a̱ñbya̱a̱ttʉt.
44028027	Mʉt ko tadʉ ja̱'a̱yʉdyʉ jyot tʉ jyʉmbittʉ juun, kyaj myʉdowdʉ es tʉ ja wyiin dyajpi'itstʉ, dʉ'ʉn tka'íxtʉt mʉt ja wyiin es tkamʉdówʉt mʉt ja tyatsk, es kyaj tjaygyúkʉdʉt mʉt ja jyot, es kyajts ʉj xyñimíndʉt esʉts nyajnitso'ogʉt.
44028028	Esʉ Pa̱a̱blʉ 'yakjʉnáñ: —Jaygyúkʉdʉ miidsʉty ko tyam Dios t'awanʉya'añʉ tya̱dʉ nitsokʉn mʉt di'ibʉ kyaj 'yisraelítʉty, es yʉ'ʉjʉty myʉdowándʉp.
44028029	Ko Pa̱a̱blʉ dʉ'ʉn jyʉnáñ, net ja israelítʉty ñaygya̱jxʉdʉ ak yʉ'ʉjʉty es ñʉjxtʉ.
44028030	Es ja Pa̱a̱blʉ 'yijty majtsk jʉmʉjt ka'pxy ma̱ tyʉjk ajuydyiky es t'axa̱jʉ nidʉgekyʉ di'ibʉ nimiinʉp,
44028031	es tka̱jxwa'xy wi'ix ja Diosʉ kyutujkʉn. Es ttuk'ʉxpʉktʉ nandʉ'ʉn mʉt yʉ'ʉgyʉjxm ja Nindsʉn'a̱jtʉm Jesukristʉ. Ni pʉ́n kya''adsípyʉty.
45001001	Ʉj Pa̱a̱blʉ, Jesukristʉ myʉduumbʉ. Diósʉts xywyin'ijx es xypyʉjtákyʉts éxtʉmʉ 'yapóstʉlʉ esʉts nga̱jxwa̱'xʉt yʉ oybyʉ 'yayuk.
45001002	Tya̱dʉ oybyʉ ayuk Dios wya̱ndak dyakáñ extʉ jékyʉp mʉt ja kyuga̱jxpʉty, es yʉ'ʉjʉty kyʉxja̱a̱ydyʉ ma̱ ja Diosʉ jyaaybyajtʉn.
45001003	Yʉ'ʉ dʉ'ʉn ja ayuk ma̱ yajmadya'aky ja Nindsʉn'a̱jtʉm Jesukristʉ, ja Diosʉ 'yU'unk di'ibʉ jya'ay'a̱jtʉngyʉjxm ijty ja rey Davit tyʉʉmp 'ya̱a̱ts,
45001004	es nandʉ'ʉn ñigʉxe'eky ko Diosʉ 'yU'unk ko Espíritʉ Santʉkyʉjxm es mʉdʉ Diosʉ myʉk'a̱jtʉn jyikypyejky ma̱ 'ye'ky.
45001005	Yʉ Jesukristʉ myay'a̱jtʉngyʉjxm tʉ xypyʉjta'agyʉts éxtʉmʉ 'yapóstʉlʉty, esʉts nga̱jxwa̱'xʉt ja 'yayuk ma̱ tʉgekyʉ naxwíñʉdʉ, es ndukmʉmʉdówʉdʉts es ndukmʉbʉ́ktʉdʉts.
45001006	Es nandʉ'ʉn jam ma̱ yʉ'ʉjʉty Dios tʉ mwin'íxʉdʉ es mja̱'a̱y'átʉdʉt ja Jesukristʉ.
45001007	Nduknigajxtʉptsʉ tya̱dʉ neky miidsʉty nidʉgekyʉ di'ibáty ijttʉp Romʉ, di'ibátyʉ Dios tsojkʉdʉp es tʉ wyin'íxʉdʉ es dyajnʉjxtʉt tu'ugʉ jiky'a̱jtʉn wa̱'a̱tspʉ. Wa'anʉ nDios Teety'a̱jtʉm esʉ Nindsʉn'a̱jtʉm Jesukristʉ mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
45001008	Tim jawyiin, mʉt yʉ'ʉgyʉjxmʉ Jesukristʉ, nja̱'a̱ygyʉdákypyʉts ja Dios mʉt nidʉgékyʉty miidsʉty mʉt ko yajmadya'aky'áty ja mmʉbʉjkʉnʉty oytyim ma̱a̱ty ma̱ tʉgekyʉ naxwíñʉdʉ.
45001009	Ja Dios di'ibʉts nmʉdiimpy amumdu'uk jot es nga̱jxwa'xyʉts ja oybyʉ ayuk di'ibʉ ñimadyakypy ja 'yU'unk, yʉ'ʉ dʉ'ʉn ñija̱'a̱p wi'ixʉts dʉ'ʉñʉm njamyatstʉ miidsʉty ma̱ts ti n'amdoy nbʉjktsóy kots nga̱jxta'aky.
45001010	Ja'ats n'amdeepy nbʉjktseebyʉts ja Dios es xyajmada̱'a̱gʉt, pʉnʉ dʉ'ʉn yajkutíky, esʉts nʉjx miits ngu'ixtʉ,
45001011	mʉt ko nwin'ixándʉp es ʉjtskyʉjxmʉ Espíritʉ Santʉ myadakʉn mmo'oyʉdʉt, es dʉ'ʉn myajmʉjwiinxʉdʉ ja mmʉbʉjkʉn.
45001012	Ja'ats ʉj n'andijpy es ndsejpyʉts kodsʉ naty n'ity mʉt miidsʉty, nnayya'ijt nnayyajxo'onʉm nigijxy mʉdʉ tya̱dʉ mʉbʉjkʉn di'ibʉ nmʉda̱jtʉm.
45001013	Mʉgu'ugítʉty, ndsejpyʉts es xyñijáwʉdʉt ko kana̱k ok tʉ njaninʉjxa̱'a̱ndʉ. Tʉ njantsyjyaku'ixa̱'a̱ndʉ es ʉjtskyʉjxm oy mwʉ'ʉmdʉt mʉdʉ Dios, dʉ'ʉn éxtʉm tʉ ndúñʉts ma̱ yʉ wiinkpʉ naxwíñʉdʉ.
45001014	Pes xypyátpʉts nga̱jxwa̱'xʉdʉts ja Diosʉ 'yayuk, dʉ'ʉn ma̱ yʉ di'ibʉ grieegʉty es nandʉ'ʉn di'ibʉ kyaj gyrieegʉty, ma̱ di'ibʉ ʉwijy ka̱jxwijyʉty es éxtʉm nandʉ'ʉn di'ibʉ kyaj 'yʉwijy kya̱jxwijyʉty.
45001015	Pa̱a̱dyʉts njantsytsyeky es nga̱jxwa̱'xa̱'a̱ñʉts ja oybyʉ ayuk ma̱ miits m'ittʉ jap Romʉ.
45001016	Pes kyajts ʉj nduktsoydyúñ ja oybyʉ ayuk, mʉt ko yʉ'ʉ dʉ'ʉn ja myʉk'a̱jtʉnʉ Dios es ñitso'oktʉt nidʉgékyʉty di'ibʉ myʉbʉjktʉp, tim jawyiin mʉt ja di'ibʉ israelítʉty, per nandʉ'ʉn mʉt ja di'ibʉ kyaj 'yisraelítʉty.
45001017	Ja'a ko mʉt yʉ oybyʉ ayuk n'ixy'a̱jtʉm ko ja̱'a̱y je'eyʉ oy wyʉ'ʉmdʉ mʉt ja Dios ko myʉbʉ́kʉdʉ, éxtʉm ja Diosʉ jyaaybyajtʉn jyʉna'añ: “Di'ibʉ myʉbʉjkʉngyʉjxm oy wʉ'ʉmp mʉt ja Dios, yʉ'ʉ dʉ'ʉn jiky'átʉp.”
45001018	Nnija̱'a̱m ko Dios tkexy extʉ tsa̱jpótmʉ myʉj tʉydyu'unʉn mʉt nidʉgekyʉ axʉk ja̱'a̱yʉty, ja'a ko mʉt ja 'yaxʉk'a̱jtʉn t'ʉxtijtʉ ja tʉy'a̱jtʉn.
45001019	Ñija̱'a̱dʉp yajxón di'ibʉ mba̱a̱t yajnijáwʉ wi'ixʉ dʉ'ʉn ja Dios, mʉt ko Diosʉ dʉ'ʉn tʉ tyuknijáwʉdʉ yʉ'ʉjʉty.
45001020	Na̱'a̱bʉ Dios dyajkojy ja naxwíñʉdʉ es extʉ tyamba̱a̱t, tʉgekyʉ tya̱a̱dʉ mba̱a̱t xytyukjaygyujkʉm wi'ix yʉ'ʉ ja Dyios'a̱jtʉn, es ko Dios mba̱a̱t ttuñ oytyiity winʉ xʉʉ winʉ tiempʉ. Pa̱a̱ty ni pʉ́n tkanime'xy oy jyajʉna̱'a̱ndʉ ko kyaj tnijáwʉdʉ.
45001021	Pes oy tja'ixy'a̱jtpʉdʉ dʉ'ʉn ja Dios, kyaj tʉ twindsʉ'ʉgʉdʉ éxtʉm ja Dios es ni je'eyʉ tʉ tkaja̱'a̱ygyʉda̱'a̱ktʉ ja Dios, nik ni'igʉ tʉ dyajjʉjptʉgóydyʉ. Ja'ayʉ wyinma̱'a̱ñ'a̱jttʉp di'ibʉ kyaj ti ttsooty esʉ jyot wyinma̱'a̱ñ tpʉjta'aky jantsy juun. Pa̱a̱ty tʉ wye'emy kubi'its ku'ook.
45001022	Oy jyanayñiga̱jxʉdʉ ko kyuwijy'átyʉty, per nʉgoo jyantsylyokʉ'attʉ.
45001023	Ja'a ko tʉ dyajtʉgátstʉ ja myʉj'a̱jtʉnʉ Dios di'ibʉ kyaj tyʉgoy, mʉt ja 'yawinnax ja ja̱'a̱yʉty di'ibʉ o'ktʉp, es extʉ ya''agojwinna̱jxtʉp ja joon jʉyujkʉty, tsa̱'a̱ñʉty esʉ añimal di'ibʉ taxkʉ kyʉ'ʉ tyeky.
45001024	Pa̱a̱dyʉ Dios tʉ tna'ixy mʉt ja axʉʉkpʉ winma̱'a̱ñ di'ibʉ yʉ'ʉjʉty myʉda̱jttʉp, es dʉ'ʉn tʉ ttundʉ di'ibʉ tsoydyu'un mʉʉt nidu'uk nidu'uk.
45001025	Mʉt ko kyaj tʉ tmʉbʉktʉ ja tʉy'a̱jtʉn, ja'ayʉ ja andakʉn, es tʉ twindsʉ'ʉgʉdʉ es t'awdattʉ di'ibʉ Dios yajkoj es kyaj t'awdattʉ kʉ'ʉmʉ Dios di'ibʉ may'a̱jt windsʉ'kʉp winʉ xʉʉ winʉ tiempʉ. Wa'an dʉ'ʉnʉty.
45001026	Pa̱a̱dyʉ Dios tyukmʉ'íxʉty yʉ wyinma̱'a̱ñ ja tsoydyu'un mʉʉtpʉ. Pes extʉ yʉ toxytyʉjkʉty tʉgatsy 'yadʉ'ʉtstʉ es kʉdiinʉm éxtʉm jyapa̱a̱dyʉty.
45001027	Es nandʉ'ʉnʉ dʉ'ʉnʉ yedyʉjkʉty kyaj ttundʉ mʉt ja toxytyʉjk, yʉ'ʉyʉ wyinma̱'a̱ñ'a̱jttʉp 'yadʉ'ʉdsa̱'a̱ndʉ kʉjkkaknáxy. Yʉ yedyʉjkʉty ttundʉ tsoydyu'un mʉʉtpʉ ak yʉ'ʉjʉty, pa̱a̱ty dyajnáxtʉ ja ayo'on esʉ tʉydyu'unʉn ma̱ ja kyʉ'ʉm nini'x, éxtʉm ñitʉ́kʉdʉ.
45001028	Es éxtʉm yʉ'ʉjʉty kyaj twindsʉ'ʉgʉya̱'a̱ndʉ Dios, pes ja Dios tʉ 'yʉxtíjʉnʉ mʉt ja axʉʉkpʉ winma̱'a̱ñʉty, es dʉ'ʉn ttúndʉt di'ibʉ kyaj jyapa̱a̱dyʉty ttúndʉt.
45001029	Yʉ'ʉyʉ jyot'a̱jt wyinma̱'a̱ñ'a̱jttʉp tʉgekyʉ axʉk winma̱'a̱ñ, mʉ'induunk, adsojk, axʉkja̱'a̱y'a̱jtʉn, naywyinnaxʉja̱'a̱k, yajja̱'a̱y'o'ktʉp, tsip ja̱'a̱yʉty, win'ʉ'ʉndʉp, ak jʉmbit ti t'ixtʉ, pi'tska̱jxtʉp,
45001030	ñiga̱jx ñimadyáktʉp axʉʉk ja myʉgu'ugʉty, myʉdsip'a̱jttʉp ja Dios, axʉk ka̱jxtʉp, mʉj pátʉdʉp, mʉj ñaydyíjʉdʉ, myʉwinma̱'a̱ñbyat'adʉ́tstʉp axʉʉk, kyajʉ tya̱a̱k tyeety tmʉmʉdowdʉ,
45001031	kyaj ti tjaygyukʉya̱'a̱ndʉ, kyaj tkuydyundʉ 'yayuk, kyaj tmʉdattʉ tsojkʉn, ni ti pa''ayo'on tkamʉdaty.
45001032	Yʉ'ʉjʉty ñija̱'a̱dʉp yajxón wi'ix ja Dios tʉ dyajnigutúkʉ. Ñija̱'a̱dʉp ko di'ibáty tyuundʉbʉ tya̱a̱dʉ dʉ'ʉmbʉ, yʉ'ʉ nitʉjkʉp ja o'kʉn; per dʉ'ʉñʉm t'aktundʉ, es extʉ tyukxondáktʉp ko wiinkpʉty nandʉ'ʉn ttundʉ.
45002001	Pa̱a̱ty mij di'ibʉ wiinkpʉ mbeky'ijxypy, kyaj mij xymyʉdaty ja nayñima'xʉ oy mdimpʉn'a̱jtpʉ, ja'a ko wiinkpʉ xypyeky'ixy, kʉ'ʉm mij mnaydyuknika̱jxpétyʉty, mʉt ko yʉ'ʉ mdimtiimpy di'ibʉ yʉ'ʉ nandʉ'ʉn tyiimpy.
45002002	Yajxón nnija̱'a̱m ko Dios tyukkumʉdowaampy nidʉgekyʉ pojpʉ tuumbʉ es ko Dios pyayo'oyaampy nidʉgekyʉ tuknáxʉty dʉ'ʉn éxtʉm tyʉy'a̱jtʉnʉty.
45002003	Es mij ko xypyayo'oy ja wiinkpʉty es nandʉ'ʉn m'adʉ'ʉtsy éxtʉm yʉ'ʉn, ¿ti mjʉna̱a̱mp xytyijy ko mnitso'ogʉt ko ja Dios dyaka̱'a̱ñ ja tʉydyu'unʉnʉ?
45002004	¿O kyaj xymyʉjpʉjta'aky ja tsyojkʉn es ja mya'xtujkʉn ja Dios, ni xykyapekyʉ kwentʉ ko ja'a dʉ'ʉn jyatiimpy esxyʉp mjodʉmbityʉ?
45002005	Nʉgoo mjantsykyujuunʉty es kyaj xyajtʉgátsy ja mjot mwinma̱'a̱ñ, es pa̱a̱ty mdukmujkʉnʉ ja tʉydyu'unʉn kʉ'ʉm es xykyumʉdówʉt ko Dios tpayo'oyʉt ja naxwíñʉdʉ ja̱'a̱yʉty tʉy'a̱jtʉn mʉʉt.
45002006	Tʉy'a̱jtʉn ko Dios myo'oyaampy nidu'uk nidu'uk éxtʉm pya̱a̱dʉdʉ.
45002007	Myo'oyaampy ja jyiky'a̱jtʉn winʉ xʉʉ winʉ tiempʉ ja di'ibʉ mʉdʉ ma'xtujkʉn tyuundʉp ja oybyʉ es pyanʉjxtʉp ja oy'a̱jtʉn es ja windsʉ'kʉn es di'ibʉ yajtukjiky'átʉp winʉ xʉʉ winʉ tiempʉ;
45002008	per mʉt ja 'yakʉ tyʉydyunaampy ja nʉgoo kʉxkoobʉty es di'ibʉ kyaj tkuydyuna̱'a̱ñ ja tʉy'a̱jtʉn, di'ibʉ ja'ayʉ pyanejxypy ja axʉk'a̱jtʉn.
45002009	Mina̱a̱mp ja ayo'on es ja mʉk xaj ok xajʉn mʉt nidʉgekyʉ taadʉty di'ibʉ tyuundʉp ja axʉʉkpʉ, tim jawyiin mʉt ja di'ibʉ israelítʉty, per nandʉ'ʉn mʉt ja di'ibʉ kyaj 'yisraelítʉty.
45002010	Per ni'igʉ Dios myo'oyaampy ja mʉj'a̱jtʉn, windsʉ'kʉn es agujk'a̱jt jotkujk'a̱jtʉn nidʉgekyʉ di'ibáty tyuundʉp ja oybyʉ, tim jawyiin mʉt ja di'ibʉ israelítʉty, per nandʉ'ʉn mʉt ja di'ibʉ kyaj 'yisraelítʉty.
45002011	Mʉt ko ja Dios kyaj tu'ugʉ ja̱'a̱y ttseky es jatu'uk kyaj.
45002012	Pes di'ibáty kyaj 'yisraelítʉty, kyaj tmʉdattʉ tadʉ Moisesʉ 'yana'amʉn. Pa̱a̱ty ko pyekytyundʉ, yajtukkumʉdówdʉp, per kyaj éxtʉmxyʉp tnijáwʉdʉ wi'ix ja Dios t'ane'emy. Per ja israelítʉty myʉda̱jttʉbʉ tadʉ ana'amʉn. Pa̱a̱ty ko tkamʉmʉdowdʉ ja ana'amʉn es pyojpʉtúndʉ, yajtukkumʉdówdʉp éxtʉm ja ana'amʉn jyʉna'añ.
45002013	Ja ja̱'a̱y di'ibʉ jyamʉdoo'ijtypy ja Diosʉ 'yana'amʉn es kyaj tkuydyundʉ, kyaj yʉ'ʉjʉty oy wyʉ'ʉmdʉ mʉt ja Dios, yʉ'ʉyʉ dʉ'ʉn oy wʉ'ʉmdʉp mʉt ja Dios di'ibʉ kyuydyuundʉp éxtʉm ja 'yana'amʉn jyʉna'añ.
45002014	Pes dʉ'ʉn, ko yʉ di'ibʉ kyaj 'yisraelítʉty ttundʉ éxtʉm ja ana'amʉn jyʉna'añ, oy yʉ'ʉjʉty tkamʉda̱jtpʉdʉ ja Moisesʉ 'yana'amʉn,
45002015	ya'ijxʉdʉp ko Dios tʉ pyʉjtákxʉdʉ 'yana'amʉn ma̱ yʉ wyinma̱'a̱ñ, esʉ jyot wyinma̱'a̱ñ nandʉ'ʉn dyajkʉxe'egyʉ tya̱dʉ ana'amʉn, mʉt ko yʉ wyinma̱'a̱ñʉty yajnidʉ'xʉp ko peky yʉ'ʉ di'ibʉ tyuundʉp es ya'oybyʉdsʉʉmʉp ko ttundʉ ja oybyʉ.
45002016	Dʉ'ʉn tyuna̱'a̱ñ jyata̱'a̱ñʉty ja xʉʉ ko Dios Jesukristʉkyʉjxm tpayo'oya'añ ja ja̱'a̱yʉ ayu'udsyʉbʉ jyot wyinma̱'a̱ñ, éxtʉm jyʉna'añ ja oybyʉ ayuk di'ibʉts nga̱jxwa'xypy.
45002017	Per mij mjʉna̱a̱mp ko m'israelítʉty, es xytyukmada'aky ja Moisesʉ 'yana'amʉn, es xytyukmʉj xytyukpa̱a̱dʉ ko mij mja'a'átyʉty ja Dios.
45002018	Mnija̱'a̱p ja Diosʉ tsyojkʉn es xywyin'íxʉt ja oybyʉ, mʉt ko ja Dios 'yana'amʉnʉ dʉ'ʉn tʉ mdukni'íxʉty.
45002019	Mnayjya̱'a̱p ko tʉy'a̱jtʉn xyñijawʉ wi'ixʉ wiints xyñʉ'ʉmo'oy xytyu'umo'oyʉt es wi'ix xykyuja̱j xykyudʉ'xʉt ja di'ibʉ jʉdijtp kubi'its ku'ook,
45002020	es wi'ix xy'ʉwij xykya̱jxwíjʉt ja di'ibʉ kyaj tjaygyúkʉdʉ, es wi'ix xya'ʉxpʉ́kʉt ja ʉna̱'ku'unk mʉt ko xymyʉdaty ja tʉy'a̱jtʉn es ja wijy'a̱jtʉn ma̱ Diosʉ 'yana'amʉn.
45002021	Pes éxtʉm mij mya'ʉxpejkypy ja wiinkpʉty, ¿ti ko mganayya'ʉxpékyʉty mij kʉ'ʉm? Mij mjʉna̱a̱mp ko kyaj nma'tsʉm, ¿es mma'tsp mij?
45002022	Dʉ'ʉn mjʉna̱'a̱ñ ko kyaj nyajtʉgo'oyʉm ja pʉjk úkʉnʉ wyindsʉ'kʉn, ¿es myajtʉgeepy mij? Mij m'ʉxtijpy ja agojwinnáx, ¿es tii, mme'tsypy ja oorʉ es ja platʉ di'ibʉ ijtp agojwinnáx tsya̱jptʉgótyʉ?
45002023	Mdukmʉj mdukpátʉp ko xymyʉdaty ja Diosʉ 'yana'amʉn, per kyaj xykyuydyúñ, es dʉ'ʉn kyaj xywyindsʉ'ʉgʉ Dios.
45002024	Pes ja Diosʉ jyaaybyajtʉn dʉ'ʉn jyʉna'añ: “Di'ibʉ kyaj 'yisraelítʉty myʉdʉgooydyʉp ja Dios mʉt miitskyʉjxmʉty israelítʉty.”
45002025	Tʉy'a̱jtʉnʉ'ʉ ko myajtsíky waanʉ ma̱ ja myedyʉjk'a̱jtʉn, mdu'unxʉp oynʉ'ʉnʉn pʉn mguydyiimpy ja Moisesʉ 'yana'amʉn. Per pʉn kyaj xykyuydyúñ, dʉ'ʉn éxtʉmxyʉp mgadim'yajtsujkpʉ waanʉ.
45002026	Es pʉn di'ibʉ kyaj 'yisraelítʉty es kyaj tsyíkyʉty waanʉ, es pʉn kyuydyiimpy ja Diosʉ 'yana'amʉn, dʉ'ʉn ja Dios pyʉjta'agyʉty éxtʉmxyʉp tʉ yajtsíky.
45002027	Di'ibʉ pyadiimpy ja Diosʉ 'yana'amʉn oyʉ naty kyatsíkyʉty waanʉ ma̱ yʉ yedyʉjk'a̱jtʉn, ja'a nʉjx dyajnigʉxe'eky ko pekymyʉʉt mij ja'agyʉjxm ko kyaj xykyuydyúñ ja ana'amʉn oy xyjamʉda̱jtpʉ kʉxja̱'a̱y es mjatsiky'a̱jtpʉ waanʉ.
45002028	Kyaj nikʉjxy ja ja̱'a̱y 'yisraelitʉ'attʉ ko yajtsíky waanʉ ma̱ yʉ yedyʉjk'a̱jtʉn esʉ ijxwʉ'ʉmʉn wyʉ'ʉmʉt ma̱ nini'x,
45002029	ja'agyʉjxm ja ja̱'a̱y tʉy'a̱jtʉn 'yisraelitʉ'attʉ pʉn wi'ix ja 'ya̱a̱ jyótʉty, pʉ́nʉ ijxwʉ'ʉmʉn myʉda̱jttʉp di'ibʉ ja Espíritʉ Santʉ pʉjtákxʉdʉp, kyaj tyimja'agyʉjxmʉty wi'ix ja ana'amʉn jyʉna'añ. Pʉn pʉ́n myʉda̱jtypy ja ijxwʉ'ʉmʉn 'ya̱a̱jóty jyodoty, yʉ'ʉ dʉ'ʉn ja Dios myʉjja̱'a̱p, kyaj yʉ'ʉdyʉ ja̱'a̱yʉty.
45003001	Pes, ¿ti mʉj'a̱jtʉn myʉda̱jtypy ko n'israelitʉ'a̱jtʉm? ¿Myʉda̱jtypy ja Dios waanʉ ni'igʉbʉ kunu'xʉn mʉt yʉ'ʉjʉty? ¿Tii myʉda̱jtypy ja mʉj'a̱jtʉn ko nyajtsujkʉm waanʉ?
45003002	Ja'a. Oytyim wi'ix tsooty. Pes ja jawyiimbʉ, Dios tyukmʉ'awda̱jtʉ mʉt ja israelitʉ ja̱'a̱yʉty es myooydyʉ ja Diosʉ kyʉ'ʉm ayuk.
45003003	Tʉy'a̱jtʉn ko nimay yʉ'ʉjʉty kyaj tkuydyuundʉ. ¿Tii mba̱a̱t njʉna̱'a̱nʉm ko mʉt yʉ'ʉ ja Dios kyaj tnakykyuydyuna̱'a̱ñ di'ibʉ kya̱jx?
45003004	¡Ni wi'ix tsoo dʉ'ʉn ngawinma̱'a̱ñbyátʉm! Oy nidʉgekyʉ ja ja̱'a̱yʉty jya''andákpʉdʉ, Dios ni na̱'a̱ dʉ'ʉn tkatúñ. Extʉm jyʉna'añ ja Diosʉ jyaaybyajtʉn: Ñija̱'a̱dʉp ja ja̱'a̱yʉty ko 'yawa̱'kʉp di'ibʉ mgajxypy, kyaj pʉ́n jyʉna̱'a̱nʉt ko kyaj xypyayo'oy tʉy'a̱jtʉn mʉʉt.
45003005	Per pʉn yʉ n'axʉk'a̱jtʉn'a̱jtʉm nya'ijxʉm ko Dios tyiimpy ja tʉy'a̱jtʉn, ¿wi'ix njʉna̱'a̱nʉm? ¿Tii mba̱a̱t njʉna̱'a̱nʉm ko kyaj Dios ttuñ di'ibʉ kyaj pyaadyʉty ko xytyukkumʉdo'omʉ? (Dʉ'ʉnʉts ngajxy éxtʉm na̱a̱gʉty kya̱jxtʉ.)
45003006	Ni wi'ix tsoo mba̱a̱t dʉ'ʉn ngajʉna̱'a̱nʉm. Ja'a ko pʉn ja Dios kyaj ttuñ éxtʉm pyaadyʉty, ¿wi'ix mba̱a̱t ttukkumʉdoy ja naxwíñʉdʉ ja̱'a̱yʉty?
45003007	Pʉn ʉjtsʉ dʉ'ʉn andakp es ñigʉxʉ'ʉgʉt ko Dios tyiimpy kyajxypy ja tʉy'a̱jtʉn esʉ dʉ'ʉnʉ ja̱'a̱y ni'igʉ oy ja Dios t'awdáttʉt, ¿wi'ix mba̱a̱dʉ Dios xytyʉydyúñʉts éxtʉmʉ pojpʉ ja̱'a̱yʉn?
45003008	¿Ti ko ngajʉna̱'a̱nʉm?: “N'oktu'unʉm ja axʉʉkpʉ es dʉ'ʉn pyʉdsʉ́mʉt oy.” Tam na̱a̱gʉdyʉ ja̱'a̱y xyñiwa̱a̱mbétyʉts nanatʉkʉ kots nduk'ʉxpekyʉ tya̱a̱dʉ. ¡Wa'an ja Dios ttʉydyúñʉty éxtʉm ñitʉ́kʉty!
45003009	Pes, ¿ti mba̱a̱t njʉna̱'a̱nʉm ko n'israelitʉ'a̱jtʉm? ¿Mba̱a̱t n'oybyʉdsʉ'ʉmʉm mʉt ja Dios kʉdiinʉm ja di'ibʉ kyaj 'yisraelítʉty? ¡Ni wi'ix tsoo! Pes tʉ nduk'ixtʉ ko di'ibáty israelítʉty es di'ibáty kyaj 'yisraelítʉty, nimajtsk pékyʉty xymyʉmadákʉm ja pojpʉ.
45003010	Tya̱a̱dʉ dʉ'ʉn di'ibʉ myadyakypy ja Diosʉ jyaaybyajtʉn ko jyʉna'añ: Kyaj jaa ni tu'ugʉ ja̱'a̱y di'ibʉ jiky'a̱jtp tʉy'a̱jtʉn mʉʉt,
45003011	kyaj jaa di'ibʉ wyinma̱'a̱ñ'ajtypy ja Dios es tkuydyuna̱'a̱ñ di'ibʉ tsyejpy ja Dios.
45003012	Nidʉgekyʉ ja̱'a̱yʉty jyʉdittʉ wiink nʉ'ʉ wiink tu'u es tʉ ñayyajtʉgóyʉdʉ. Kyaj jaa pʉ́n di'ibʉ tyiimpy ja oybyʉ, ni je'eyʉ tu'uk.
45003013	Ma̱ yo'kjútʉty pyʉdsemy ja axʉk ayuk, éxtʉm pyʉdsemy ja xu'kʉnʉ axʉʉkpʉ ma̱ yʉ o'kpʉ di'ibʉ tʉ mya̱'tnʉ ko nya''awátsʉm ma̱ 'yity, mʉdʉ ya'anʉty 'yanda̱'a̱ktʉ. Yʉ 'yayuk dʉ'ʉn éxtʉm ja awa̱'a̱ndsa̱'a̱ñʉ xyʉwat.
45003014	Yʉ 'ya̱a̱ ujts mʉt ja ko'oygyajxy tsa̱a̱tsykyʉbétypyʉ.
45003015	Kyaj tpekyjyáwʉdʉ ko yajja̱'a̱y'ooktʉ;
45003016	es oytyim ma̱a̱ty ñʉjxtʉ, yajka̱'a̱dʉp ja ayo'on esʉ tʉgo'oyʉn mʉt ja wiinkpʉty,
45003017	es je'eyʉ t'ʉxta̱'a̱ydyʉ ja tsip.
45003018	Kyaj Dios ttsʉ'ʉgʉdʉ.
45003019	Mʉgu'ugítʉty, tʉgekyʉ di'ibʉ wʉ'ʉmp ja̱a̱ybyéty ma̱ ja Diosʉ jyaaybyajtʉn, myadyakypy pʉ́nʉty ijttʉp ana'amʉn patkʉ'ʉy, es dʉ'ʉn amoñʉ 'yíttʉt nidʉgekyʉ ja̱'a̱y ko Dios pyayo'oyʉdʉt ja'agyʉjxm ko tijaty ttuun tka̱jxtʉ.
45003020	Pa̱a̱ty ni pʉ́n kyawe'emy oy mʉt ja Dios mʉt ko tjakuydyuna̱'a̱ñ ja 'yana'amʉn. Pes ja Diosʉ 'yana'amʉn ja'a tyiimpy es xyajnidʉ'xʉm ko ʉdsa̱jtʉm sitʉy pojpʉja̱'a̱y'a̱jtʉm.
45003021	Per tyamʉ Dios tʉ xytyuk'ijxʉm wi'ix oy nwʉ'ʉmʉm mʉt ja Dios kyaj ana'amʉngyʉjxm. Ñika̱jxpejtypy yʉ'ʉ ja Moisesʉ 'yana'amʉn es ja Diosʉ kyuga̱jxpʉty,
45003022	mʉt ko oy wyʉ'ʉmdʉ mʉt ja Dios nidʉgekyʉ di'ibáty myʉbʉjktʉp ja Jesukristʉ éxtʉmʉ Yajnitsókpʉ. Kyaj win'ixy wingexy tkupeky. Oy yʉ'ʉjʉty ja israelítʉty o kyaj yʉ'ʉjʉty,
45003023	ti'igyʉ yʉ'ʉ, mʉt ko nidʉgekyʉ tʉ pyekytyundʉ es dʉ'ʉn tʉ tmʉjagamga'aktʉ ja Dios.
45003024	Perʉ Dios, ma̱ yʉ myʉj may'a̱jtʉn di'ibʉ ja̱'a̱y tu'unxʉp, ñaya̱jk ja Jesukristʉ éxtʉmʉ windsʉ'kʉn es oy nwʉ'ʉmʉm mʉt ja Dios.
45003025	Pes ja Dios ya̱jk ja Jesukristʉ es ttam dyókʉt ja ñe'pyñ ma̱ ja kruuzʉn es dʉ'ʉn tkʉbat tkumʉdówʉt nidʉgekyʉ ja naxwíñʉdʉ ja̱'a̱yʉdyʉ pyojpʉ. Es ko n'axá̱jʉm ja Jesukristʉ éxtʉmʉ Yajnitsókpʉ, Dios jyo'odsʉp ja nbojpʉ'a̱jtʉm. Yʉ Jesukristʉ wyindsʉ'kʉn ya'ijxʉp ko Dios ttuñ mʉt ja tʉy'a̱jtʉn ko oy nwʉ'ʉmʉm ja'a mʉʉt. Ma'xtujkʉn mʉʉt xytyuknina̱jxʉm ja pojpʉ di'ibʉ naty tʉ ndu'unʉm.
45003026	Dios yajnide'xypy es tyiimpy mʉt ja tʉy'a̱jtʉn ko oy wye'emy mʉt ja ja̱'a̱y di'ibʉ myʉbʉjktʉp ja Jesús.
45003027	Pʉn dʉ'ʉn, ¿ma̱ net ja ja̱'a̱yʉdyʉ myʉj pyáttʉnʉ? ¡Ni ma̱! ¿Tigyʉjxm? Ja'agyʉjxm ko ja̱'a̱y wyʉ'ʉmdʉ oy mʉt ja Dios ko tmʉbʉktʉ ja Jesukristʉ, es kyaj ja'agyʉjxm ko tkuydyundʉ ja ana'amʉn.
45003028	Dʉ'ʉn yajnijáwʉ ko mʉbʉjkʉngyʉjxm ja ja̱'a̱y oy wyʉ'ʉmdʉ mʉt ja Dios es kyaj jya'agyʉjxmʉty wi'ix ja ana'amʉn jyʉna'añ.
45003029	¿Ti israelitʉ ja̱'a̱yʉdyʉ je'eyʉ ja Dios ja̱'a̱y'a̱jtʉp? ¿Ti kyaj nandʉ'ʉn ja Dios tja̱'a̱y'áty pʉ́nʉty kyaj 'yisraelítʉty? Nandʉ'ʉn di'ibʉ kyaj 'yisraelítʉty.
45003030	Pes ta ti'igyʉ je'eyʉ Dios, es yʉ'ʉ myʉtwe'empy oy mʉt yʉ israelítʉty di'ibáty myʉbʉjktʉp ja Jesukristʉ, es nandʉ'ʉn oy wye'emy mʉt ja di'ibáty kyaj 'yisraelítʉty di'ibáty nandʉ'ʉn myʉbʉjktʉp ja Jesukristʉ.
45003031	Pʉnʉ dʉ'ʉn, ¿njo'tsʉm ja ana'amʉn ko n'axá̱jʉm ja Jesukristʉ? ¡Ni wi'ix tsoo! Ni'igʉ dʉ'ʉn n'aktimnika̱jxpajtʉm ko oy ja ana'amʉn.
45004001	¿Wi'ixʉ dʉ'ʉn ko yʉ n'apteety'a̱jtʉm Abra̱a̱n oj wye'emy oy mʉt ja Dios?
45004002	Pʉn oy wye'emy mʉt yʉ'ʉgyʉjxm yʉ oybyʉ tyu'unʉn, pes myʉda̱jtypy wi'ix tsoo myʉj pya̱a̱dʉt. Per tim tʉy'a̱jtʉn ko kyaj tmʉdaty ti mʉʉt myʉj pya̱a̱dʉt Dios wyindum.
45004003	Pes ja Diosʉ jyaaybyajtʉn jyʉna'añ: “Abra̱a̱n myʉbʉjk ja Dios, es pa̱a̱ty oj oy wye'emy mʉt ja Dios.”
45004004	Nnija̱'a̱m ko yʉ tuumbʉ pátʉp ja myʉju'uñ di'ibʉ tʉ tnidúñ, kyaj dʉ'ʉn yajmo'oy éxtʉmʉ may'a̱jtʉn.
45004005	Ni'igʉ, ja ja̱'a̱y di'ibʉ ja Dios myʉbʉjktʉp, ja Dios di'ibʉ kyaj tpekypyʉjta'aky ja pekyjya'ayʉty, Dios oy wye'emy mʉt tadʉ ja̱'a̱yʉty ja'agyʉjxm ko myʉbʉ́kʉdʉ.
45004006	Tya̱a̱dʉ dʉ'ʉn di'ibʉ Davit jʉnán ko jotkujk ja ja̱'a̱y pʉ́n oy wʉ'ʉmp mʉdʉ Dios myʉbʉjkʉngyʉjxm es kyaj jya'agyʉjxmʉty di'ibʉ ja ja̱'a̱y tyiimpy.
45004007	Dʉ'ʉnʉ Davit jyʉnáñ: Jotkujk di'ibátyʉ Dios tʉ mya'xʉty ja pyojpʉ, di'ibáty yajnina̱jxp ja pyeky,
45004008	jotkujk di'ibáty ja Dios kyaj pyʉjta'agyʉty éxtʉmʉ pojpʉ ja̱'a̱yʉn.
45004009	¿Tii yʉ tya̱dʉ jotkujk'a̱jtʉn yʉ'ʉyʉ yajmo'oya̱a̱mp ja di'ibáty tʉ yajtsúktʉ waanʉ ma̱ yʉ yedyʉjk'a̱jtʉn, o nandʉ'ʉn yajmo'oyándʉp di'ibáty kyaj tsyíkyʉty? Pes nan yajmo'oyándʉp di'ibáty myʉbʉjktʉp ja Dios oy kyatsiky'a̱jtpʉdʉ. Mʉt ko tʉ n'okmadyákʉmbʉ éxtʉm ja Diosʉ jyaaybyajtʉn jyʉna'añ ko mʉt ko Abra̱a̱n tmʉbejky ja Dios, pa̱a̱ty oj oy wye'emy mʉt ja Dios.
45004010	¿Per na̱'a̱ dʉ'ʉnʉ Abra̱a̱n oj wye'emy oy mʉt ja Dios? ¿Tii ma̱ naty tʉ yajtsíkyʉ, o ma̱ naty kyajnʉmʉ? Kyaj 'yókʉty, jaa ma̱ naty kyajnʉm yajtsíky.
45004011	Pes jawyiinʉ Abra̱a̱n tmʉbejky ko Dios tkuydyuna̱'a̱ñ di'ibʉ naty tʉ twa̱nda'aky, pa̱a̱dyʉ Abra̱a̱n oy wye'emy mʉt ja Dios. Es extʉ óknʉmʉ dʉ'ʉn ja Dios t'anma̱a̱y ja Abra̱a̱n es yajtsúkʉt waanʉ éxtʉmʉ ijxwʉ'ʉmʉn ko Abra̱a̱nʉ naty oy oj wye'emy mʉt ja Dios. Pa̱a̱ty mba̱a̱t njʉna̱'a̱nʉm ko yʉ Abra̱a̱n yʉ'ʉ dʉ'ʉnʉ 'yaptʉjkʉty nidʉgekyʉ di'ibáty myʉbʉjktʉp ja Dios oyʉ naty kyayajtsujkpʉ.
45004012	Esʉ Abra̱a̱n nandʉ'ʉn 'yaptʉjk'átʉdʉ nidʉgekyʉ israelítʉty di'ibátyʉ naty tʉ yajtsúktʉ waanʉ es nandʉ'ʉn myʉbʉjktʉp ja Dios éxtʉmʉ Abra̱a̱n tmʉbejky ma̱ naty kyayajtsíkyñʉm.
45004013	Pes ja Dios tyukwa̱ndak ja Abra̱a̱n es ja tyʉʉmp 'ya̱a̱dsʉty ja naxwíñʉdʉ di'ibʉ yajmo'oyándʉp éxtʉmʉ kyuma̱'a̱ñʉty. Pes dʉ'ʉnʉ tya̱a̱dʉ yajwa̱ndáky kyaj jya'ajʉty mʉt ko Abra̱a̱nʉ naty tʉ tkuydyúñ ja ana'amʉn, ja'a dʉ'ʉn mʉt ko tmʉbejky ja Dios. Pa̱a̱ty oj wye'emy oy mʉt ja Dios.
45004014	Pes pʉn ja Dios tʉ naty twa̱nda'aky ja kyunu'xʉn yʉ'ʉyʉ mʉt di'ibáty kyuydyuundʉp ja 'yana'amʉn, pes ja Diosʉ wya̱ndakʉn ni tiixyʉp tkatsooty, mʉt ko ni pʉ́n mba̱a̱t tkakuydyúñ, es nanʉgoobʉ nmʉbʉjkʉmxyʉp.
45004015	Pes ja di'ibáty kyaj tkuydyundʉ ja ana'amʉn, pátʉp ja tyʉydyu'unʉnʉ Dios; es ma̱ kyaj jyaaty ja ana'amʉn, kyaj mba̱a̱t yajpekymyo'oydyʉ ja'agyʉjxm ko tkakuydyundʉ.
45004016	Es dʉ'ʉn xytyuk'ijxʉm ko nmʉda̱jtʉm ja wa̱ndakʉn di'ibʉ Dios myooy ja Abra̱a̱n ja'agyʉjxm ko nmʉbʉjkʉm ja Dios éxtʉmʉ Abra̱a̱n tmʉbejky. Dios xykyunu'xʉm namay'a̱jtʉn, kyaj yʉ'ʉyʉty je'eyʉ di'ibʉ yajmooydyʉ ja ana'amʉn. Pa̱a̱ty mba̱a̱t njʉna̱'a̱nʉm ko Abra̱a̱n yʉ'ʉ dʉ'ʉn aptʉjk ma̱ nidʉgekyʉ di'ibáty myʉbʉjktʉp ja Dios.
45004017	Tya̱a̱dʉ dʉ'ʉn di'ibʉ myadyakypy ja Diosʉ jyaaybyajtʉn: “Ʉjtsʉts mij tʉ nbʉjta'aky éxtʉmʉ u'unkteety ma̱ may ja naxwíñʉdʉ.” Esʉ tya̱dʉ wa̱ndakʉn tsobatp mʉt ko Dios kʉ'ʉm pyʉjták, ja Dios di'ibʉ yajjikypyejkypy ja o'kpʉty es tkojy di'ibʉ kyajnʉm 'yity.
45004018	Es oy kyʉxe'ky ko kyaj mbya̱a̱dʉty, Abra̱a̱n myʉbʉjk ja Dios es dʉ'ʉn 'yaptʉjk'átʉdʉ mayñaxwíñʉdʉ. Dʉ'ʉn éxtʉm ja Diosʉ naty tʉ 'yanʉ'ʉmxʉty: “Yʉ mdʉʉmp m'a̱a̱dsʉty jyantsymyáyʉt.”
45004019	Abra̱a̱n myʉbʉjk ko Diosʉ naty tkuydyuna̱'a̱ñ yʉ wya̱ndakʉn oy ja Abra̱a̱nʉ naty tmʉda̱jnʉ mʉgo'px jʉmʉjtʉn es jya̱'a̱jʉnʉp ko kyaj 'yok'u'unkpátnʉt, mʉt ko mʉjja̱'a̱yñʉ ni'igʉ mʉt ja ñʉdo'oxy Saarʉ.
45004020	Abra̱a̱n kyaj oj tmʉ'amajtsk tmʉjotmajtskʉ di'ibʉ Dios wya̱ndak, waanʉ ni'igʉ t'aktimmʉbejky es oj ja Dios tmʉjjáwʉ.
45004021	Pesʉ Abra̱a̱n tim tʉy'a̱jtʉnʉ naty tmʉdaty ko mʉt ja myʉk'a̱jtʉnʉ Dios kyuydyunaambyʉ naty di'ibʉ wya̱ndak.
45004022	Pa̱a̱dyʉ Dios oj oy wye'emy mʉt ja Abra̱a̱n ja'agyʉjxm ko tmʉbejky.
45004023	Ko ja Diosʉ jyaaybyajtʉn jyʉna'añ: “Abra̱a̱n myʉbʉjk ja Dios, es pa̱a̱ty oj oy wye'emy mʉt ja Dios”, tya̱a̱dʉ kyaj oj yajkʉxja̱'a̱y mʉt yʉ'ʉyʉ Abra̱a̱n;
45004024	yajkʉxja̱a̱y nandʉ'ʉn mʉt ʉdsa̱jtʉmgyʉjxm di'ibʉ nmʉbʉjkʉm ja Dios di'ibʉ yajjikypyʉjk ja Nindsʉn'a̱jtʉm Jesukristʉ ko 'ye'ky. Pa̱a̱ty nandʉ'ʉn ʉdsa̱jtʉm nwʉ'ʉmʉm oy mʉt ja Dios.
45004025	Jesús yajkʉya̱jk es 'yoogʉt mʉt ʉdsa̱jtʉmʉ nbojpʉ'a̱jtʉm, es óknʉm jyikypyejky es dʉ'ʉn oy nwʉ'ʉmʉm mʉt ja Dios.
45005001	Es mʉt ko oy nwʉ'ʉmʉm mʉt ja Dios ja'agyʉjxm ko nmʉbʉjkʉm, agujk jotkujk n'ijtʉm mʉt ja Dios Jesukristʉkyʉjxm.
45005002	Es mʉdʉ tya̱dʉ myay'a̱jtʉnʉ Jesukristʉ oy xyajpʉdsʉ'ʉmʉm mʉt ja Dios mʉt ko n'axá̱jʉm éxtʉmʉ Yajnitsókpʉ, nxondákʉm tyam mʉt ko Jesukristʉ xymyʉtnʉjxa̱'a̱nʉm es n'ijtʉm Dios wyindum.
45005003	Es kyaj yʉ'ʉjʉty je'eyʉ ndukxondákʉm, nandʉ'ʉn ndukxondákʉm ko n'ayo'om njottʉgo'oyʉm, mʉt ko nnija̱'a̱m ko nmʉmadákʉm ja ayo'on, yʉ'ʉ xymyo'oyʉm ja ma'xtujkʉn;
45005004	es ko nmʉmadákʉm ja ayo'on mʉt ja ma'xtujkʉn, nwʉ'ʉmʉm oy mʉt ja Dios; es ko nwʉ'ʉm oy mʉt ja Dios, jotkujk n'awijx njʉjp'ijxʉm ja xʉʉ ko Kristʉ myínʉt;
45005005	es ko jotkujk n'awijx njʉjp'ijxʉm ko Kristʉ myínʉt, nnija̱'a̱m ko kyajʉ Dios xywyin'ʉ'ʉnʉm, ja'a ko Espíritʉ Santʉkyʉjxm ja tsyojkʉn tpʉjtáky ma̱ njot'a̱jt nwinma̱'a̱ñ'a̱jtʉm.
45005006	Pes ma̱ naty tʉ nnitʉgo'oyʉnʉ mʉt ja pojpʉ es ni wi'ix tsoo mba̱a̱t nganayyajnitsókʉm ʉdsa̱jtʉm kʉ'ʉmʉty, net ja Jesukristʉ 'ye'ky mʉt ja'agyʉjxmʉ pojpʉ ja̱'a̱yʉty ko myiiñ jyajty ja tiempʉ di'ibʉ Dios tʉ tpʉjta'aky.
45005007	Dʉ'ʉn ja̱jtp ko tu'ugʉ ja̱'a̱y tku'eeky jatu'ugʉ ja̱'a̱y di'ibʉ jiky'a̱jtp tʉy'a̱jtʉn mʉʉt. Wa'anʉ da es jantsy apenʉ yajpa̱a̱dʉt pʉn tku'oogʉt tu'ugʉ oyjya'aybyʉ.
45005008	Perʉ Dios xytyuk'ijxʉm ko ni'igʉ xytsyojkʉm, mʉt ko Jesukristʉ oj xykyu'o'kʉm ma̱a̱nʉmʉ naty nbojpʉja̱'a̱y'a̱jtʉm.
45005009	Es mʉt ko Jesús tteemy dyejky ja ñe'pyñ ma̱ ja kruuz esʉ dʉ'ʉn oy tʉ nwʉ'ʉmʉm mʉt ja Dios, waanʉ ni'igʉ xyajnitso'oga̱'a̱nʉm ma̱ ja tʉydyu'unʉn di'ibʉ Dios myo'oyaampy ja pojpʉ ja̱'a̱yʉty.
45005010	Ja'a ko ma̱a̱nʉmʉ naty nnaymyʉdsip'a̱jtʉm mʉdʉ Dios, Dios xypyʉjtákʉm agujk jotkujk mʉt yʉ'ʉ kʉ'ʉm mʉt ko 'ye'ky ja 'yU'unk Jesukristʉ, waanʉ ni'igʉ tyam xyajnitso'oga̱'a̱nʉm mʉt ko Jesús jyiky'aty es tyam n'ijtʉm agujk jotkujk mʉt yʉ'ʉ.
45005011	Per kyaj yʉ'ʉyʉdyʉ tya̱a̱dʉ je'eyʉ, nandʉ'ʉn n'ijtʉm xi'iky xoñ mʉt ko Dios xypyʉjtákʉm éxtʉmʉ myʉtnaymyaayʉbʉ mʉt ja'agyʉjxm di'ibʉ ja Nindsʉn'a̱jtʉm Jesukristʉ tʉ ttuñ mʉt ʉdsa̱jtʉmgyʉjxm.
45005012	Dʉ'ʉn éxtʉm tu'uk je'eyʉ ja ja̱'a̱y kyaj tmʉmʉdooy ja Dios es mʉdʉ tya̱a̱dʉ pojpʉkyʉjxm tsyondaky ja o'kʉn, pa̱a̱ty nidʉgekyʉ ja ja̱'a̱yʉty 'yooktʉ, mʉt ko nidʉgekyʉ pyojpʉtuundʉ.
45005013	Mʉt ko kyajnʉm ja Moisés t'axa̱jʉ ja Diosʉ 'yana'amʉn, taa natyʉ pojpʉty ya̱ naxwiiñ. Per kyajʉ ja̱'a̱y tkakuydyundʉ ja ana'amʉn ma̱ ana'amʉn kya'ity.
45005014	Per oy jyadʉ'ʉnʉty, o'ktʉ ja ja̱'a̱y ko Adán jyiky'ajty extʉ ko ja Moisés t'axa̱jʉ ja ana'amʉn, oy tkakuydyuundʉ tu'ugʉ ana'amʉn éxtʉm ja ana'amʉn di'ibʉ yajmooy ja Adán, di'ibʉ yajtukmʉ'ijxkijxyʉ ja di'ibʉ mina̱a̱mp.
45005015	Per kyaj tyi'igyʉty, mʉt ko ja may'a̱jtʉn di'ibʉ Diosʉ ja̱'a̱y tyuunʉp, kyaj dyʉ'ʉnʉty éxtʉm ja peky di'ibʉ ja Adán tyuun, per ni'igʉ myʉ́jʉty ja may'a̱jtʉn di'ibʉ Dios tyuun Jesukristʉkyʉjxm esʉ dʉ'ʉn mayjya'ay ttuk'óyʉdʉt.
45005016	Jatuk peky wi'ix ko kyaj tyi'igyʉty ja may'a̱jtʉn di'ibʉ Dios tyiimpy mʉdʉ ja̱'a̱yʉty es ja peky di'ibʉ Adán tyuun. Mʉt ko tu'ugʉ ja̱'a̱y pyekykya'ay, nidʉgekyʉ ja̱'a̱y wyʉ'ʉmdʉ pekyoty; es ko mayjya'ay ni'igʉ pyekytyuundʉ, net jatu'ugʉ yedyʉjk myiiñ di'ibʉ mʉt ja'agyʉjxmʉ ja̱'a̱y oy wyʉ'ʉmdʉ mʉt ja Dios.
45005017	Nidʉgekyʉ ja̱'a̱y 'yooktʉ mʉt ko tu'ugʉ yedyʉjk pyekytyuuñ, per ni'igʉ mʉj ja may'a̱jtʉn di'ibʉ Dios tyiimpy mʉdʉ ja̱'a̱yʉty, namay'a̱jtʉngyʉjxm wyʉ'ʉmdʉ oy mʉt ja Dios es tmʉdattʉ ja jiky'a̱jtʉnʉ winʉ xʉʉ winʉ tiempʉ mʉt yʉ'ʉyʉ tu'ugʉ ja̱'a̱y, Jesukristʉ.
45005018	Pes éxtʉmʉ Dios tpekymyooy nidʉgekyʉ ja̱'a̱y ja'agyʉjxm ko tu'ugʉ yedyʉjk pyekytyuuñ, nandʉ'ʉn ko jatu'ugʉ yedyʉjk tʉy'a̱jtʉn ttuuñ, dʉ'ʉn mba̱a̱t ja ja̱'a̱y oy wyʉ'ʉmdʉ mʉt ja Dios es tmʉdáttʉt ja jiky'a̱jtʉnʉ winʉ xʉʉ winʉ tiempʉ.
45005019	Mʉt ko éxtʉmʉ mayjya'ay pyekytyundʉ ja'agyʉjxm ko tu'ugʉ ja̱'a̱y ja Dios tkakajxykyupejky, nandʉ'ʉnʉ mayjya'ay wyʉ'ʉmdʉ oy mʉt ja Dios ja'agyʉjxm ko jatu'ugʉ yedyʉjk ja Dios tkajxykyupejky.
45005020	Ko Dios tmooy ja Moisés ja ana'amʉn, ni'igʉ ja̱'a̱y ttunandʉ ja pojpʉ. Es ko oj myʉj myayʉ ja pojpʉ, ni'igʉ oj myʉj myayʉ ja may'a̱jtʉn di'ibʉ Dios tyiimpy mʉt ja ja̱'a̱yʉty.
45005021	Es dʉ'ʉn éxtʉm pojpʉkyʉjxmʉ ja̱'a̱y 'yooktʉ, nandʉ'ʉn myʉjtak'adʉ'ʉtsy ja Diosʉ myay'a̱jtʉn ko ja̱'a̱y oy wye'emy mʉt ja Dios es yajmo'oydyʉt ja jiky'a̱jtʉn winʉ xʉʉ winʉ tiempʉ Nindsʉn'a̱jtʉm Jesukristʉkyʉjxm.
45006001	Pes, ¿ti net ndu'unʉm? ¿Tii n'akpojpʉtu'unʉm es dʉ'ʉn ja Dios xytyu'unxʉm waanʉ ni'igʉ ja may'a̱jtʉnʉ?
45006002	¡Ni wi'ix tsoo! Dʉ'ʉn n'ijtʉm éxtʉmʉ o'kpʉ ma̱ ja peky. Pes, ¿wi'ix mba̱a̱t yʉ o'kpʉ pyojpʉtúñ?
45006003	¿Ti kyaj xyñijáwʉdʉ miidsʉty ko ndi'igyʉm mʉt ja Jesukristʉ ko nnʉbajtʉm, nandʉ'ʉn ndi'igyʉm ja'a mʉʉt ko 'ye'ky?
45006004	Ko nnʉbajtʉm, dʉ'ʉn n'ijtʉm éxtʉm ti'igyʉ n'o'kʉm mʉdʉ Kristʉ es ti'igyʉ mʉt nnaxtʉjkʉm, es dʉ'ʉn éxtʉmʉ Kristʉ jyikypyejky Dios Teety myʉj'a̱jtʉngyʉjxm, nandʉ'ʉn njiky'ata̱'a̱nʉm wa̱'a̱ts, kyaj n'okjiky'a̱jtʉnʉt axʉʉk éxtʉm ijtyʉn.
45006005	Mʉt ko pʉn tʉ n'o'kʉm ti'igyʉ mʉt yʉ'ʉ, ti'igyʉ mʉt yʉ'ʉ njikypyʉjkʉm.
45006006	Es ko n'ijtʉm éxtʉm n'o'kʉm ti'igyʉ mʉt ja Jesukristʉ ma̱ ja kruuz, ja'agyʉjxmʉ dʉ'ʉn n'ijtʉm es nganakypyekytyu'unʉm, kyaj ja pojpʉ nnakymyʉdu'unʉm éxtʉm ja ja̱'a̱yʉ wyindsʉ́n tmʉdúñ.
45006007	Ja'a ko ma̱ pʉ́n 'yeeky, ta tnike'eky ja pojpʉ.
45006008	Es mʉt ko tʉ n'o'kʉm ti'igyʉ mʉt ja Jesukristʉ, n'okmʉbʉjkʉm ko nandʉ'ʉn njiky'a̱jtʉm mʉt yʉ'ʉ ti'igyʉ.
45006009	Nnija̱'a̱m ko Jesukristʉ tʉ jyikypyeky, ni na̱'a̱ kyanaky'ooga̱'a̱ñ, kyaj ja o'kʉn ja mʉk'a̱jtʉn t'okmʉda̱jnʉ es myʉmada̱'a̱gʉdʉt.
45006010	Pesʉ Jesukristʉ 'ye'ky je'eyʉ tʉgekyʉ winʉ xʉʉ winʉ tiempʉ es tkʉbejty tkumʉdooy tʉgekyʉ ja naxwíñʉdʉ ja̱'a̱yʉdyʉ pyojpʉty, es tyam jyiky'aty ja Dios 'yoy'a̱jtʉngyʉjxm.
45006011	Nandʉ'ʉn nayjyáwʉdʉ miits éxtʉmʉ o'kpʉty ma̱ ja pojpʉ, es dʉ'ʉn éxtʉm tʉ mjikypyʉktʉ ti'igyʉ mʉt ja Jesukristʉ es xymyʉdúndʉt ja Dios.
45006012	Katʉ miits mnayyákʉdʉ es ja pojpʉ m'awindumbʉ́kʉdʉt es mdukmʉnʉjxʉdʉt ja jiky'a̱jtʉnʉ axʉʉkpʉ.
45006013	Katʉ xyajtúndʉ yʉ mnini'x mgʉba̱jkʉty éxtʉmʉ tyuumbajn ja ka'oybyʉ es dʉ'ʉn mduktúnʉdʉt ja pojpʉ. Nik oy naygyʉyákʉdʉ amumdu'uk jot ma̱ Dios éxtʉmʉ di'ibáty tʉ jyikypyʉktʉ, es yajtúndʉ mnini'x mgʉba̱jkʉty éxtʉmʉ ja Diosʉ tyuumbajn, es dʉ'ʉn mduktúnʉdʉt di'ibʉ yʉ'ʉ tsyejpy.
45006014	Mʉt ko ja pojpʉ kyaj xywyindsʉn'áttʉt miidsʉty, mʉt ko miidsʉty kyajpʉ ana'amʉn mya'ítʉdʉ, yʉ'ʉ sitʉy ja Diosʉ myay'a̱jtʉn.
45006015	Pes mʉt ko tyam n'ijtʉm mʉdʉ Diosʉ myay'a̱jtʉn es kyajpʉ ana'amʉn xyñakyya'ijtʉm, ¿ti net n'aktu'unʉm? ¿Tii n'akpojpʉtu'unʉm? ¡Ni wi'ix tsoo!
45006016	Pes jaygyúkʉdʉ miidsʉty. N'okpʉjtákʉm éxtʉm tu'ugʉ ijxpajtʉn. Ko pʉ́n ñayyákʉdʉt tmʉdúnʉt jatu'ugʉ ja̱'a̱y, pes tuumbʉ'a̱jtʉbʉ tadʉ ja̱'a̱y. Nandʉ'ʉnʉ dʉ'ʉn miidsʉty, pʉn mbanʉjxtʉp ja pojpʉ éxtʉm ja ka'oybyʉ ttseky, pes yʉ'ʉ mduumbʉ'a̱jtʉdʉp ja ka'oybyʉ. Per pʉn mduundʉp miidsʉty di'ibʉ ja Dios tsyejpy, mDiosmʉduundʉp miidsʉty. Pʉn mmʉduundʉp ja ka'oybyʉ, mbátʉdʉp ja o'kʉn. Per pʉn mmʉduundʉp ja Dios, mjiky'áttʉp tʉy'a̱jtʉn mʉʉt.
45006017	Per yajja̱'a̱ygyʉdákp ja Dios, mʉt ko oy miidsʉty tʉʉyʉp mduumbʉ'átʉdʉ ja ka'oybyʉ es xytyuundʉ ja peky, tyam tʉ xy'axá̱jʉdʉ ja ʉxpʉjkʉn di'ibʉ myajmooydyʉ es mguydyuundʉp mʉt winʉ mjot éxtʉm ja Diosʉ myʉduumbʉty.
45006018	Mba̱a̱t njʉna̱'a̱nʉm ko ma̱ miidsʉty oj myajpekymya'xtʉ, net oj mnaybyʉjta̱'a̱gʉdʉ Diosʉ myʉduumbʉty es dʉ'ʉn mjiky'áttʉt tʉy'a̱jtʉn mʉʉt.
45006019	Ka̱jxpʉdsʉ dʉ'ʉn wa̱'a̱ts esʉts oytyim pʉ́nʉty xyjaygyúkʉdʉts. Tʉʉyʉp miits mnaygyʉya̱jkʉdʉ ma̱ ja axʉk'a̱jtʉn es ja pojpʉ éxtʉmʉ ka'oybyʉ myʉduumbʉ, es mjiky'a̱jttʉ axʉʉk; per tyam nayyákʉdʉ amumdu'uk jot ma̱ Dios éxtʉmʉ myʉduumbʉty, es mjiky'áttʉt tʉy'a̱jtʉn mʉʉt, dʉ'ʉn éxtʉmʉ Dios ttseky.
45006020	Ko miidsʉty ijty mduumbʉ'átʉdʉ ka'oybyʉ es mduktúnʉdʉ ja axʉʉkpʉ, ni xykyatuundʉ kwentʉ di'ibʉ naty oy.
45006021	Pes, ¿ti mbʉjk mbattʉ ma̱ tadʉ jiky'a̱jtʉnʉ axʉʉkpʉ?, ko extʉ mdsoydyuundʉp ko xyjamyatstʉ. Pesʉ tya̱a̱dʉ dʉ'ʉmbʉ jiky'a̱jtʉn yajmiimpy ja o'kʉn.
45006022	Per tʉ miits myajpekymya'xtʉ es tʉ myajpʉjta̱'a̱ktʉ Dios mʉduumbʉty. Es mʉt ko tʉ mnayyákʉdʉ amumdu'uk jot es mjiky'áttʉt éxtʉm ja Dios ttseky, yʉ'ʉ mmo'oyʉdʉp ja jiky'a̱jtʉnʉ winʉ xʉʉ winʉ tiempʉ.
45006023	Pes yʉ pojpʉ sitʉy yajkypy ja mʉju'uñ, esʉ tadʉ mʉju'uñ yʉ'ʉ dʉ'ʉn ja o'kʉn; per Dios nadʉ'ʉñʉ dyaky ja jiky'a̱jtʉnʉ winʉ xʉʉ winʉ tiempʉ mʉt ja'agyʉjxm Nindsʉn'a̱jtʉm Jesukristʉ.
45007001	Mʉgu'ugítʉty, miidsʉty yajxón xyñijáwʉdʉ ja Diosʉ 'yana'amʉn. Mnija̱'a̱dʉp ko ja ana'amʉn je'eyʉ dyajkutíky ma̱ ja̱'a̱yʉn ma̱a̱nʉm jyiky'aty ja ja̱'a̱y.
45007002	N'okpʉjtákʉm, dʉ'ʉn ja ana'amʉn jyʉna'añ ko tu'ugʉ kasa̱a̱dʉ toxytyʉjk ti'igyʉ 'yity mʉdʉ ña'ay ma̱a̱nʉm ja ña'ay 'yakjiky'aty; per pʉn o'kp ja ña'ay, wʉ'ʉmp awa̱'a̱tstúm ja toxytyʉjk es tpʉ́kʉt ja wiinkpʉ yedyʉjk.
45007003	Pa̱a̱ty, pʉnʉ tya̱dʉ toxytyʉjk nayya̱jkʉp mʉt jatu'ugʉ wiinkpʉ yedyʉjk ma̱a̱nʉm 'yakjiky'aty ja ña'ay, yajtʉgeepy ja pʉjk úkʉnʉ wyindsʉ'kʉn; per pʉn o'kp ja ña'ay, kyaj dyajtʉgóy ja pʉjk úkʉnʉ wyindsʉ'kʉn ko wiinkpʉ yedyʉjk tpeky.
45007004	Nandʉ'ʉn miits mʉgu'ugítʉty, dʉ'ʉn miits m'ittʉ éxtʉmxyʉp m'ooktʉ ma̱ ja ana'amʉn es mdi'igyʉdʉt mʉt jatu'ukpʉ, ja'a njʉna̱'a̱nʉm mʉdʉ Kristʉ di'ibʉ jikypyʉjk ko 'yok'e'ky. Dʉ'ʉn ttuuñ es njiky'a̱jtʉm dʉ'ʉn éxtʉmʉ Dios ttseky.
45007005	Mʉt ko ma̱a̱nʉmʉ naty ndu'unʉm di'ibʉ nnini'x'a̱jt nguba̱jk'a̱jtʉm tsyejpy, net ja ana'amʉn oj xyjot'yujxʉm ko pojpʉ yʉ'ʉ di'ibʉ naty ndu'unʉm, es ana'amʉngyʉjxm ja pojpʉ je'eyʉ ni'igʉ oj xy'aktuktuna̱'a̱nʉm ja axʉʉkpʉ es xytyuknimi'inʉm ja o'kʉn mʉt ko dʉ'ʉn n'adʉ́tsʉm.
45007006	Per tyam, mʉt ko tʉ n'o'kʉm mʉt ja Jesukristʉ es tʉ n'awa̱'a̱tspʉdsʉ'ʉmʉnʉ ma̱ tadʉ ana'amʉn, kyaj nnakymyʉdu'unʉm ja Dios mʉt yʉ'ʉyʉ ko nguydyuna̱'a̱nʉm ja ana'amʉn jaybyety, nmʉdu'unʉm ja Dios mʉt ja njot'a̱jt nwinma̱'a̱ñ'a̱jtʉm éxtʉm ja Espíritʉ Santʉ xytyukni'ijxʉm.
45007007	Pes, ¿mba̱a̱t njʉna̱'a̱nʉm ko ja ana'amʉn yʉ'ʉjʉty ja pojpʉ? ¡Ni wi'ix tsoo! Tadʉ ana'amʉndsʉ dʉ'ʉn tʉ xytyuknijawʉ ti dʉn pojpʉ'a̱jtp. Kooxyʉbʉ tadʉ ana'amʉn tʉ kyajʉna̱'a̱ñ: “Katʉ xy'adseky di'ibʉ wiinkpʉ jya'a'a̱jtypy”, kyajxyʉpts ʉj tʉ nnijawʉ ko dʉ'ʉn pyojpʉty ko ndsojkʉm di'ibʉ wiinkpʉty myʉda̱jttʉp.
45007008	Per kots tʉ nnijawʉ ja ana'amʉn, ja pojpʉts tʉ xymyo'oy tʉgekyʉ oytyim di'ibʉ axʉk winma̱'a̱ñʉty. Pes ko ja ana'amʉn kya'ity, kyaj ja pojpʉ ti mʉk'a̱jtʉn tmʉdaty.
45007009	Ijt tu'ugʉ tiempʉ ma̱ts njiky'ajty ni nganija̱'a̱jʉts ja ana'amʉn. Per kots oj nnijawʉ ja ana'amʉn, net ja peky xytyuk'adsejkyʉts ja axʉk'a̱jtʉn esʉts xya̱jwe'emy éxtʉmxyʉpts n'eeky.
45007010	Ja ana'amʉn di'ibʉ Dios yajwʉ'ʉm es ʉj nnijáwʉt wi'ixʉts njiky'átʉt winʉ xʉʉ winʉ tiempʉ, mʉt ja'agyʉjxm ja ana'amʉn ʉj nyajpʉjta'agyʉts esʉts nba̱a̱dʉt ja tyʉydyu'unʉnʉ Dios.
45007011	Mʉt ja'agyʉjxm ja ana'amʉn ja pojpʉ tpaty wi'ixʉts xywyin'ʉʉnʉt esʉts ʉj xyajwe'emy éxtʉmxyʉpts eeky n'ity.
45007012	Tya̱a̱dʉ dʉ'ʉn xytyuk'ijxʉm ko tya̱dʉ ana'amʉn tyʉy'a̱jtʉnʉty, wya̱'a̱dsʉty es 'yóyʉty.
45007013	¿Per tii, kyaj dʉ'ʉn jyaty ko di'ibʉ dʉ'ʉn oy tʉ tyʉgatsy axʉʉk es tʉts xya'eeky? ¡Ni wi'ix tsoo! Ja pojpʉ dʉ'ʉn di'ibʉts tʉ xya'eeky, es mʉt yʉ ana'amʉn xytyuknija̱'a̱jʉts ti dʉn ja pojpʉ, mʉt ko ma̱ yʉ ana'amʉn yajnijáwʉ ko jyantsy'axʉʉgʉdyʉ tadʉ pojpʉ.
45007014	Nnija̱'a̱m ko tadʉ ana'amʉn yʉ'ʉ ya̱jk ja Dios, per pekyjya'ayʉts ʉj, dʉ'ʉnʉts ʉj n'ity pekyoty éxtʉm tu'ugʉ ja̱'a̱y di'ibʉ niteeky 'yity.
45007015	Kyajts nnijawʉ pʉn tits xyja̱jtp; kyajts nduñ di'ibʉts ndsejpy, ni'igʉts nduñ di'ibʉts kyaj njatuna̱'a̱ñ.
45007016	Per pʉn ndiimbyʉts ja di'ibʉts kyaj njatuna̱'a̱ñ, n'ʉxkajpyʉts ko yʉ tadʉ ana'amʉn 'yóyʉty.
45007017	Es dʉ'ʉn kyaj nnaky'ʉjtsʉty di'ibʉ kyaj tmʉmʉdoy ja Diosʉ 'yana'amʉn, ja'a dʉ'ʉn ja pojpʉ di'ibʉ dʉn ijtp ma̱ ʉjʉn.
45007018	Nnija̱'a̱bʉts yajxón ko ma̱ ʉjʉn, pojpʉ ja̱'a̱y, kyaj ni ti di'ibʉ oy, ja'a ko njatunaambyʉts di'ibʉ dʉn oy, per kyajts nmʉmada'aky.
45007019	Ma̱a̱xyʉp jyapa̱a̱dyʉty ndúnʉdʉts ja oybyʉ éxtʉmts njadsekyʉn, ni'igʉts n'aktúñ ja axʉʉkpʉ di'ibʉts kyaja'ijty njatuna̱'a̱ñ.
45007020	Pa̱a̱ty kyajʉ dʉn 'yʉjtsʉty di'ibʉ dʉn tyiimpy ja axʉʉkpʉ, yʉ pojpʉ dʉn di'ibʉ ijtp ma̱ ʉjʉn, yʉ'ʉ dʉn tyiimpy ja axʉʉkpʉ.
45007021	Di'ibʉts xyja̱jtp, ko njatuna̱'a̱ñʉts di'ibʉ oy, per jam ja pojpʉ ma̱ts ʉj.
45007022	Yʉ njot nwinma̱'a̱ñʉts kyupejkypy amumdu'uk jot ko 'yóyʉty ko ja Diosʉ 'yana'amʉn jyʉna'añ di'ibʉts ndúnʉp,
45007023	per taa ma̱ts ʉj n'ity tu'uk di'ibʉts xymyʉdsip'a̱jtp. Yʉ pojpʉ yʉ'ʉts xytyuknimiimp ja axʉk winma̱'a̱ñ, esʉ tya̱a̱dʉ tsyiptundʉ di'ibʉts ʉj nnija̱'a̱p di'ibʉ oy, es dʉ'ʉnʉts xymyʉdaty éxtʉmʉ tsimyjya'ayʉn, es xytyukmʉdúñʉts agwanʉ ja pojpʉ.
45007024	¡Pʉroobʉ ʉj mʉt yʉ'ʉgyʉjxm tʉgekyʉ tya̱a̱dʉ! ¿Pʉ́nts xyajnitso'ogʉp ma̱ tya̱dʉ nini'x di'ibʉ tʉ yajtuknika̱jxpéty ja o'kʉnʉ?
45007025	Yajja̱'a̱ygyʉdákp ja Dios ko jyaaty ja nitsokʉn mʉt yʉ'ʉgyʉjxmʉ Nindsʉn'a̱jtʉm Jesukristʉ. Pes dʉ'ʉnʉts ʉj n'ity: Nwinma̱'a̱ñgyʉjxmts ʉj njatseky es ʉj ndúnʉt di'ibʉ Dios 'yoyjya̱'a̱p, per ja pojpʉ di'ibʉ ijtp ma̱ts ʉjʉ nnini'x, ja'ats ʉj xyajpekytyuump.
45008001	Pes dʉ'ʉn di'ibáty ja'a'a̱jtʉdʉp ja Jesukristʉ, kyaj 'yawijxʉty ni ti tʉydyu'unʉn,
45008002	mʉt ko ja Espíritʉ Santʉ di'ibʉ yajkypy ja jiky'a̱jtʉn ja'agyʉjxm ko ti'igyʉ n'ijtʉm mʉdʉ Jesukristʉ, tʉ xyajnitsókʉm es kyaj nnaky'ijtʉm ma̱ ja pojpʉ es ja o'kʉn.
45008003	Tʉ ja Dios ttuñ di'ibʉ ja ana'amʉn kyaj mba̱a̱t oj ttuñ, ja'a ko naty ja myʉk'a̱jtʉn kyujʉnákʉty ko ja ja̱'a̱y ttundʉ di'ibʉ ñini'x kyʉba̱jk tsyojktʉp. Pa̱a̱ty ja Diosʉ 'yU'unk tkejxy es ya'ijxy éxtʉmʉ pekyjya'ay es twindsʉ'kʉn'átʉt ja ja̱'a̱y pyojpʉkyʉjxm, es dʉ'ʉn dyajtʉgooy ja pojpʉ myʉk'a̱jtʉn di'ibʉ naty ma̱ ʉdsa̱jtʉm.
45008004	Es mʉt ko dʉ'ʉn ttuuñ, oj tkuydyúñ mʉt ʉdsa̱jtʉmgyʉjxm tʉgekyʉ di'ibʉ ja ana'amʉn xytyuk'ana'amʉm, es tyam njiky'a̱jtʉm éxtʉm ja Espíritʉ Santʉ xytyukni'ijxʉm, kyaj nnakyjyiky'a̱jtʉm éxtʉm ttseky ja nnini'x'a̱jtʉm ngʉba̱jk'a̱jtʉm.
45008005	Pes di'ibáty nayya̱jkʉdʉp mʉt ja di'ibʉ ñini'x kyʉba̱jk tsyejpy, yʉ'ʉ je'eyʉ wyinma̱a̱ydyʉp di'ibʉ ñini'x kyʉba̱jk tsyejpy; per di'ibʉ nayya̱jkʉdʉp ma̱ Espíritʉ Santʉ, yʉ'ʉ je'eyʉ wyinma̱a̱ydyʉp di'ibʉ Espíritʉ Santʉ tsyejpy.
45008006	Di'ibáty nayya̱jkʉdʉp mʉt ja di'ibʉ ñini'x kyʉba̱jk tsyejpy, tya̱dʉ ja̱'a̱yʉty pátʉdʉp ja o'kʉn. Per di'ibáty nayya̱jkʉdʉp ma̱ yʉ Espíritʉ Santʉ, tya̱dʉ ja̱'a̱yʉty pátʉdʉp ja jotkujk'a̱jtʉn es ja jiky'a̱jtʉn winʉ xʉʉ winʉ tiempʉ.
45008007	Di'ibʉ nayya̱jkʉdʉp ma̱ yʉ di'ibʉ ñini'x kyʉba̱jk tsyejpy, myʉdsip'a̱jttʉp ja Dios, mʉt ko ni tkatsoktʉ es ni mba̱a̱t tkapadundʉ ja Diosʉ 'yana'amʉn.
45008008	Pa̱a̱ty di'ibʉ jiky'a̱jttʉp éxtʉm ttsoktʉ ja ñini'x kyʉba̱jkʉty, ni na̱'a̱ mba̱a̱t kyatukjotkʉda̱'a̱gʉdʉ Dios.
45008009	Per kom ja Espíritʉ Santʉ ijtp ma̱ miidsʉty, kyaj mnakyjyiky'attʉ éxtʉm ja mnini'x mgʉba̱jkʉ tsyojkʉn, je'eyʉ dʉ'ʉn m'akjiky'attʉ ti'igyʉ mʉt ja Diosʉ Jya̱'a̱jʉn. Pes di'ibáty kyaj tmʉdattʉ ja Jesukristʉ Jya̱'a̱jʉn, kyaj yʉ'ʉ jya'a'átʉdʉ Jesukristʉ.
45008010	Pʉn m'ijttʉp ti'igyʉ mʉt ja Kristʉ, oy 'yoogʉt ja mnini'xʉty pekykyʉjxm, jiky'a̱jttʉp ja mja̱'a̱jʉnʉty ja'agyʉjxm ko oy mwʉ'ʉmdʉ mʉt ja Dios.
45008011	Es kom ma̱ miidsʉty ijtp ja Diosʉ Jya̱'a̱jʉn di'ibʉ yajjikypyʉjk ja Jesukristʉ ma̱ 'ye'ky, nandʉ'ʉn ja Dios yajjikypyʉ́kʉp yʉ mnini'xʉty.
45008012	Pes mʉgu'ugítʉty, tam di'ibʉ tsojkʉp es ndu'unʉm, per kyaj jya'ajʉty es njiky'a̱jtʉm éxtʉm ja nini'x kʉba̱jk ja tsyojkʉn.
45008013	Mʉt ko pʉn mjiky'a̱jttʉp éxtʉm ttseky ja nini'x kʉba̱jkʉn, m'ooktʉp pekymyʉʉt; per pʉn ja'agyʉjxm ja Espíritʉ Santʉ myajtʉgooydyʉp ja mnini'x mgʉba̱jkʉ tsyojkʉn, net ja Dios mmo'oyʉdʉt ja jiky'a̱jtʉnʉ winʉ xʉʉ winʉ tiempʉ.
45008014	Mʉt ko nidʉgekyʉ di'ibʉ nayya̱jkʉdʉp es ñʉ'ʉmo'oy tyu'umo'oyʉdʉt ja Diosʉ Jya̱'a̱jʉn, tya̱a̱dʉdyʉ dʉ'ʉn di'ibʉ Dios 'yaxá̱jʉp éxtʉmʉ 'yu'ungʉn.
45008015	Pesʉ tya̱dʉ Espíritʉ Santʉ di'ibʉ n'axá̱jʉm, kyaj xyajtsʉ'k xyajja̱'a̱m éxtʉmʉ tuumbʉ di'ibʉ kyaj tkuydyúñ, yʉ'ʉ dʉ'ʉn xytyuktsojkʉm ja Dios éxtʉmʉ 'yu'ungʉn. Es ja'agyʉjxmʉ Espíritʉ Santʉ n'anma̱'a̱yʉm: “Tatitu'unk.”
45008016	Ja Espíritʉ Santʉ tyi'igyʉ ma̱ yʉ n'anmʉja̱'a̱n'a̱jtʉm, es xytyuknija̱'a̱m ko xy'u'unk'a̱jtʉm ja Dios.
45008017	Es ko ʉdsa̱jtʉm yʉ'ʉ xy'u'unk'a̱jtʉm, nandʉ'ʉn mʉdʉ Kristʉ xypya̱a̱da̱'a̱nʉm ja kuma̱'a̱ñ; mʉt ko pʉn nbu'ayo'om ja Kristʉ, nandʉ'ʉn xypyátʉm es n'ijtʉm ma̱ myʉj'a̱jtʉn.
45008018	Pa̱a̱ty kyajts ngwentʉpʉjta'aky ja ayo'on di'ibʉ tyam nyajkʉjx nyajna̱jxʉm. Pes kyaj mba̱a̱t ndukmʉ'ijxkijxyʉm tadʉ mʉj'a̱jtʉn di'ibʉ nba̱a̱da̱'a̱nʉm ok.
45008019	Pes tʉgekyʉ di'ibʉ Dios yajkoj 'yawijx jyʉjp'ijxtʉp es t'ixa̱'a̱ndʉ ja xʉʉ tiempʉ ko Dios dyajnigʉxʉ'ʉgʉt di'ibáty 'yu'unk'a̱jttʉp.
45008020	Ja'a ko ma̱ ja Adán pyekytyuuñ, tʉgekyʉ di'ibʉ ya̱ naxwiiñ ijtp 'yayoy nandʉ'ʉn mʉt ja'agyʉjxmʉ pyojpʉ; kyaj 'yayoy mʉt ko yʉ'ʉ kʉ'ʉm ttsejky, Diosʉ dʉ'ʉn pyʉjták. Per kyaj wyʉ'ʉmʉt dʉ'ʉñʉm, mʉt ko tʉgekyʉ di'ibʉ Dios pyʉjták 'yawijxtʉp
45008021	ko kyaj 'yokkutʉgoyánnʉdʉ es pátʉp ja mʉj'a̱jtʉn, ja awa̱'a̱tstuuy'a̱jtʉn es ja kunu'xʉn di'ibʉ pya̱a̱ttʉp ja Diosʉ 'yu'ungʉty.
45008022	Nnija̱'a̱m ko extʉ tyam tʉgekyʉ di'ibʉ Dios pyʉjták moon tujkp éxtʉm tu'ugʉ toxytyʉjk dyajnáxy ja pʉjk ado'onʉn ko tpa̱a̱da̱'a̱ñ ja maxu'ungu'unk.
45008023	Es kyaj yʉ'ʉjʉty je'eyʉ 'yayowdʉ mʉt ja pʉjk ado'onʉn, nandʉ'ʉn ʉdsa̱jtʉm di'ibʉ nmʉda̱jtʉm ja Espíritʉ Santʉ di'ibʉ Dios tʉ xymyo'oydsyondákʉm éxtʉmʉ tʉʉmp di'ibʉ jawyiin tʉʉmp'a̱jtp, es njʉjp'ijxʉm ko Dios xymyo'oyʉm tʉgekyʉ di'ibʉ xypyátʉm mʉt ko xy'u'unk'a̱jtʉm, ja'a yʉ'ʉ ko nmʉda̱jtʉm ja jembyʉ nini'x.
45008024	Pa̱a̱ty ʉʉdsʉty ja nitso'ok'a̱jtʉn tʉ nbátʉm ko dʉ'ʉn njʉjp'ijxʉm. Ko ja̱'a̱y tʉ t'ijxnʉ di'ibʉ naty tʉ tjʉjp'íxy, kyaj ja'a 'yok'yajtijnʉ ko tjʉjp'íxy. Pes kooxyʉp ja̱'a̱y tʉ t'axá̱jʉdʉ, kyajxyʉp tnakyjyʉp'ixy.
45008025	Per ma̱ kyajnʉm ti nmʉda̱jtʉm, pes n'ok'awijxʉm mʉdʉ ma'xtujkʉn.
45008026	Nandʉ'ʉn ja̱jtpʉ dʉ'ʉn, ja Espíritʉ Santʉ xypyudʉjkʉm ma̱ n'ijtʉm ya''ayow ya''ama̱'a̱t, mʉt ko kyaj nnija̱'a̱m wi'ix nga̱jxtákʉm éxtʉm pyaadyʉty, per ja Espíritʉ Santʉ xyñinu'xtákʉm mʉt ʉdsa̱jtʉm, mʉt ko yʉ'ʉ myʉdeepy ko ngʉjx ndujkʉm di'ibʉ kyaj mba̱a̱t nga̱jxpʉdsʉ'ʉmʉm.
45008027	Es komʉ Dios ñija̱'a̱dyaapy tʉgekyʉ ja ja̱'a̱y jyot wyinma̱'a̱ñʉty, ñija̱'a̱p yajxón di'ibʉ ja Espíritʉ Santʉ 'yamdowaampy, mʉt ko yʉ'ʉ 'yamdeepy ja Diosʉ jya'ayʉty éxtʉm ja Dios ttseky.
45008028	Nnija̱'a̱m ko Dios yʉ'ʉ tyuknibʉjtákʉp tʉgekyʉ es ttuk'oy'áttʉt di'ibáty tsojkʉdʉp, di'ibáty yʉ'ʉ tʉ twoy, éxtʉm tʉ ttuknibʉjta̱a̱gʉ.
45008029	Mʉt ko Dios tnija̱'a̱jʉ ja jya'ay tim ʉx'a̱jp, es yʉ'ʉjʉty twin'ijxy es 'yítʉt éxtʉmʉ 'yU'unk Jesukristʉ, es dʉ'ʉnʉ Jesukristʉ kya'axkopk'átʉt ma̱ mayʉ myʉga'axʉty.
45008030	Es pʉ́nʉdyʉ Dios tyuknibʉjtákʉ ʉx'a̱jp es t'u'unk'áttʉt, ja'a twooy; es pʉ́nʉty wyoo, ja'a oy mʉʉt wye'emy; es pʉ́nʉty oy mʉʉt wye'emy, ja'a pyʉjták es tmʉdáttʉt ja mʉj'a̱jtʉn.
45008031	Es mʉt ko tʉ nnija̱'a̱m tʉgekyʉ tya̱a̱dʉ, ¿ti dʉn mba̱a̱t n'aktimka̱jxʉm? Mʉt ko Dios xypyudʉjkʉm ʉdsa̱jtʉm, ¿pʉ́n xymyʉdsip'a̱jtʉm?
45008032	Mʉt ko Dios kyaj oj tkuyu'utsy ja kyʉ'ʉm U'unk, ni'igʉ oj tkʉyaky es 'yoogʉt ʉdsa̱jtʉmgyʉjxm, ¿wi'ix tsoo net xykyamo'oyʉm tʉgekyʉ mʉdʉ 'yU'unk?
45008033	¿Pʉ́n mba̱a̱t tpekymyo'oy di'ibʉ Dios tʉ twin'ixy?, mʉt ko Dios kʉ'ʉm oy dyajwe'emy mʉt yʉ'ʉ.
45008034	¿Pʉ́n mba̱a̱t jyʉna'añ: “Pekyjya'ayʉ tya̱a̱dʉty?” Jesukristʉ ku'o'kʉdʉ, es kyaj je'eyʉ kyu'o'kʉdʉ, nandʉ'ʉn jyikypyejky jatʉgok es tam 'yity aga̱'a̱ñdsyoo ma̱ Dios es xyñinu'xtákʉm.
45008035	¿Pʉ́n mba̱a̱t xypyʉjkʉm ja Kristʉ tsyojkʉn? ¿Tii mba̱a̱t xypyʉjkʉm ja ayo'on, o ja jotmay, o mʉt ko nyajpajʉdijtʉm, o ja yuu, o mʉt ko kyajpʉ nwit'a̱jtʉm, o mʉt ko xya'ooga̱'a̱nʉm mʉt ja espa̱a̱dʉ?
45008036	Pes éxtʉm jyʉna'añ ja Diosʉ jyaaybyajtʉn: Mʉt mijtskyʉjxm ʉʉdsʉty n'ittʉ o'kʉn jʉjp'ám; dʉ'ʉnʉts ʉʉdsʉty n'ittʉ éxtʉm ja borreegʉ di'ibʉ yajmʉnʉjxtʉp ma̱ ja o'kʉn.
45008037	Ni di'ibʉdsʉ taadʉ xykyatukmastu'udʉt ja Kristʉ. Pes yʉ'ʉ dʉ'ʉn di'ibʉts xytyukmʉmadakp tʉgekyʉ tya̱a̱dʉ, mʉt ko yʉ'ʉ xytsyojkʉm.
45008038	Pa̱a̱dyʉts nmʉdaty ja tʉy'a̱jtʉn ko ni ja o'kʉn es ni ja jiky'a̱jtʉn, ni ja ánklʉsʉty, ni ja ka'óybyʉty, ni ja tyambʉ, ni ja di'ibʉ miimp kʉdákpnʉm,
45008039	ni di'ibʉ tsa̱jwínm, ni di'ibʉ ayoodaknóty es ni di'ibʉ Dios yajkoj, kyaj ni ti mba̱a̱t xykyatukmastútʉm ja tsyojkʉn ja Dios di'ibʉ myʉda̱jtypy mʉt ʉdsa̱jtʉm ma̱ yʉ Nindsʉn'a̱jtʉm Jesukristʉ.
45009001	Extʉmʉ myʉduumbʉ Kristʉ, ngajxyʉdsʉ tʉy'a̱jtʉn es kyajts n'anda'aky. Ja Espíritʉ Santʉ ana'amp ma̱dsʉ nwinma̱'a̱ñʉn es tʉy'a̱jtʉnʉts njʉna̱'a̱ñ.
45009002	Ndimmʉda̱jttiibyʉts ja amay jotmay.
45009003	Oyxyʉpts njatseky es ka̱jxpéky ndim'ítʉt es kyajts n'ok'ijnʉt ti'igyʉ mʉdʉ Kristʉ pʉn o'oyʉpxyʉp es ttuk'oy'áttʉt ja nmʉgu'uk'a̱jtʉm, ja israelitʉ ja̱'a̱yʉty,
45009004	ja Israelʉ tyʉʉmp 'ya̱a̱ts dʉ'ʉn éxtʉm ʉj. Dios kyupʉjkʉdʉ éxtʉmʉ 'yu'ungʉty es tyuk'ijxʉdʉ ja myʉj'a̱jtʉn es ttuuñ ja kajxy'átypyʉ mʉt yʉ'ʉ, es tmooydyʉ ja 'yana'amʉn esʉ wya̱ndakʉn es wi'ix twindsʉ'ʉgʉdʉt ja Dios.
45009005	Nan yʉ'ʉdyʉ dʉ'ʉn ja tyʉʉmp 'ya̱a̱ts ja Abra̱a̱n, Isa̱a̱ esʉ Jakoob, es nandʉ'ʉn jya'ay'a̱jtʉngyʉjxm 'yijty tadʉ tyʉʉmp 'ya̱a̱ts ja Kristʉ, oy ja'ijty jyaDiósʉty di'ibʉ ana'amp ma̱ di'ibʉ jaa'a̱jtp tʉgekyʉ. ¡Wa'an dya''awdaty ma̱ tʉgekyʉ it naxwíñʉdʉ winʉ xʉʉ winʉ tiempʉ! Wa'an dʉ'ʉnʉty.
45009006	¡Per kyaj mba̱a̱t njʉna̱'a̱nʉm ko Dios tʉ dyajtʉgátsy ja wya̱ndakʉn! Ja'a ko kyaj nidʉgekyʉ yʉ israelítʉty oj wyin'íxʉdʉ Dios éxtʉmʉ jya'ayʉn.
45009007	Es nan ni yʉ'ʉ Dios tkaja̱'a̱y'áty nidʉgekyʉ ja Abra̱a̱nʉ tyʉʉmp 'ya̱a̱dsʉty, mʉt ko Dios t'anma̱a̱y ja Abra̱a̱n: “Yʉ'ʉyʉ dʉ'ʉnʉ tyʉʉmp 'ya̱a̱ts ja Isa̱a̱ yajkwentʉpʉjta̱'a̱gʉp éxtʉm mja'ajʉn.”
45009008	Tya̱a̱dʉ xytyuknija̱'a̱m ko kyaj ja ja̱'a̱y Dios 'yu'unk'átyʉty pʉnʉ wi'ix pʉ́n ja tyʉʉmp 'ya̱a̱ts ttukmíñ ttukja̱jtʉ, ja'a ja ja̱'a̱y Dios u'unk'a̱jttʉp di'ibʉ miin ja̱jttʉ ma̱ ja Dios tkuydyúñ ja wya̱ndakʉn,
45009009	mʉt ko dʉ'ʉn wya̱ndaky: “Jʉmbítʉpts ma̱ ja tiempʉ tpa̱a̱dʉt esʉ Saarʉ tʉ naty dyajmín dyajja̱'ty tu'ugʉ u'ungu'unk.”
45009010	Es kyaj yʉ'ʉyʉty, nandʉ'ʉn ja Rebekʉ 'yu'unk majtskpʉ, ti'igyʉ tteety'a̱jttʉ ja Isa̱a̱, ʉdsa̱jtʉm n'apteety'a̱jtʉm.
45009011	Oyʉ dʉ'ʉn, kyajnʉm natyʉ tya̱dʉ majtskpʉ u'unk myiñ jya'ty es ni tkatúñʉmʉ naty tii, ni yʉ oybyʉ es ni yʉ axʉʉkpʉ, ja'a ko tyúñʉty di'ibʉ Dios tsyojk ko twin'ijxy di'ibʉ yʉ'ʉ kyupejkypy éxtʉmʉ jya'ayʉn,
45009012	kyaj ja'agyʉjxm ko tu'uk tu'uk tii ttuñ tkatúñ, es ja Rebekʉ ya''anma̱a̱y: “Yʉ mga'axkópk yʉ'ʉ tuumbʉ'átʉdʉp ja mutskpʉ.”
45009013	Dʉ'ʉn éxtʉm ja Diosʉ jyaaybyajtʉn jyʉna'añ: “Ndsejpyʉts ja Jakoob, perʉ Esa̱'uu kyaj.”
45009014	¿Tii mʉdʉ tya̱a̱dʉ mba̱a̱t njʉna̱'a̱nʉm ko kyajʉ Dios ttuñ ja tʉy'a̱jtʉn? ¡Ni wi'ix tsoo!
45009015	Mʉt ko Dios t'anma̱a̱y ja Moisés: “Ʉj nmʉdátʉpts ja pa''ayo'on mʉt ja di'ibʉts ʉj nba''ayowaampy, es nmʉdátʉpts ja ma'xtujkʉn mʉt ja di'ibʉts ʉj nmʉma'xtukaampy.”
45009016	Es dʉ'ʉn kyʉxe'eky ko di'ibʉ Dios tyiimpy, dʉ'ʉn ttuñ mʉt ko yʉ'ʉ kʉ'ʉm pya''ayowaampy, kyaj mʉt ko ja ja̱'a̱yʉty dʉ'ʉn ttsoktʉ es ni mʉt ko ti oynʉ'ʉnʉn tʉ ttundʉ.
45009017	Mʉt ko ja Diosʉ jyaaybyajtʉn jyʉna'añ ko Dios t'anma̱a̱y ja Ejiptʉ ryey: “Pa̱a̱ty tʉ nbʉjta'aky éxtʉmʉ rey es nya'íxʉdʉts ma̱ mijʉn ja nmʉk'a̱jtʉnʉts es dʉ'ʉn ya'íxʉt ja nmʉj'a̱jtʉnʉts ma̱ nidʉgekyʉ naxwíñʉdʉ ja̱'a̱yʉty.”
45009018	Tya̱a̱dʉ xytyuknija̱'a̱m ko Dios ya'ijxʉp ja pya''ayo'on ma̱ di'ibʉ yʉ'ʉ tsyejpy, es nandʉ'ʉn dyajkujuunda'aky di'ibʉ yʉ'ʉ yajkujuunda̱'a̱gaampy.
45009019	Jaa da pʉ́nʉts xy'anʉʉmʉp: “Pʉn dʉ'ʉnʉ dʉ'ʉn, ¿wi'ix mba̱a̱t ja Dios xypyekymyo'oyʉm oynʉ'ʉnʉn pʉn kyaj mba̱a̱t pʉ́n tjʉjpkuwa̱'a̱gʉ di'ibʉ Dios tsyejpy?”
45009020	Esʉts ʉj n'adsoy: ¿Es mbʉ́nʉ dʉn mij ko dʉ'ʉn xyñi'ow xyñiya̱a̱xʉ Dios? ¿Tii wa'anʉ tu'ts t'anʉʉmʉ di'ibʉ yajkójʉp: “Ti kots mij dʉ'ʉn tʉ xypyotsy?”
45009021	Pes ja tu'ts pojtspʉ yajkejpy ja tyexy tyazʉ éxtʉm yʉ'ʉ kʉ'ʉm ttseky. Yʉ'ʉ pátʉp dyajtúnʉt kujkwa'xy ja mo'onts es tpótsʉt tu'ugʉ jantsy oybyʉ di'ibʉ myʉ'uñaapy ja pʉjy, es jakujkwa'xy mba̱a̱t dya'oyʉ tu'uk di'ibʉ oywyi'ix yajtúñ. Pes ja mo'onts jya'a'a̱jtypy yʉ'ʉ.
45009022	Nandʉ'ʉn ja̱jtpʉ dʉ'ʉn, ja Dios pátʉp ttúnʉt di'ibʉ yʉ'ʉ tsyejpy. Yakaampy tu'ugʉ ijxpajtʉn wi'ix ja tʉydyu'unʉn dyaky es dya'ixa̱'a̱ñʉty ja 'yajkʉn es myʉmadak mʉt ja mya'xtujkʉnʉ tadʉ ja̱'a̱yʉty di'ibʉ yʉ'ʉ tyuknibʉjtákʉ es ñʉjxtʉt ayoodaknóty.
45009023	Nandʉ'ʉn pátʉp es dya'íxʉdʉt yʉ myʉj'a̱jtʉn mʉt ja ja̱'a̱yʉty di'ibʉ yʉ'ʉ myʉda̱jtypy mʉt ja pa''ayo'on, mʉt ko jawyíñʉbʉ naty yʉ'ʉ tʉ ttuknibʉjta̱a̱gʉ es n'ijtʉm ma̱ myʉj'a̱jtʉn,
45009024	ʉdsa̱jtʉm, di'ibátyʉ Dios wyoo es tpa''ayooy, kyaj jye'eyʉty ja israelítʉty, per nandʉ'ʉn di'ibʉty kyaj 'yisraelítʉty.
45009025	Extʉm jyʉna'añ ma̱ ja Diosʉ kyuga̱jxpʉ Oseeʉs tkʉxja̱a̱y: Di'ibátyʉdsʉ naty kyaj nja̱'a̱y'átyʉts, yʉ'ʉts nja̱'a̱y'áttʉp, es di'ibátyʉdsʉ naty kyaj ndseky, njʉna̱'a̱nʉpts ko yʉ'ʉts ndsojktʉp.
45009026	Es nan jam jyʉnáñ: “Kyajts miits nja̱'a̱y'áttʉ, nan jamyʉ n'axá̱jʉdʉt miidsʉty éxtʉmts ja n'u'ungʉn”, dʉ'ʉn jyʉna'añ ja Dios di'ibʉ jiky'a̱jtp.
45009027	Es mʉt ja israelítʉty, ja Diosʉ kyuga̱jxpʉ Isaiiʉ jyʉnáñ: “Oy ja israelitʉ ja̱'a̱yʉty jyamay'a̱jtpʉdʉ ja tyʉʉmp 'ya̱a̱dsʉty éxtʉm ja pu'u jikymyejyñbyʉ'a̱a̱y, je'eyʉ waanʉ yʉ'ʉjʉty ñitso'oktʉt.
45009028	Mʉt ko yʉ Nindsʉn'a̱jtʉm Dios tsojk es kexy ka'pxy tkuydyuunda̱'a̱ya'añ yʉ 'yayuk ma̱ tʉgekyʉ ja naxwíñʉdʉ.”
45009029	Es éxtʉm nandʉ'ʉn ja Isaiiʉ jyʉnáñ jawyíñʉp: Kooxyʉbʉ Dios di'ibʉ tʉgekyʉ mʉk'a̱jtʉn myʉda̱jtypy, oj xykyatukmʉnikákʉm waandi'knʉ ja̱'a̱y, tʉʉxyʉp ndimkutʉgo'oyʉm tʉgekyʉ, éxtʉm jyajty ja Sodomʉ ka̱jpn esʉ Gomorrʉ ka̱jpn.
45009030	¿Ti xytyukjaygyujkʉm tʉgekyʉ tya̱a̱dʉ? Pes xytyukjaygyujkʉm ko yʉ di'ibʉ kyaj 'yisraelítʉty myʉbʉjkʉngyʉjxm oy wyʉ'ʉmdʉ mʉt ja Dios oy tka'ʉxta̱a̱ydyʉ es dʉ'ʉn 'yíttʉt mʉt ja Dios,
45009031	es ja israelítʉty sitʉy jyatunandʉ éxtʉm ja Dios t'ane'emy es dʉ'ʉnxyʉp oy wyʉ'ʉmdʉ mʉt ja Dios, per yʉ'ʉjʉty kyaj ttuk'oybyʉdsʉʉmdʉ.
45009032	¿Es ti ko tkatuk'oybyʉdsʉʉmdʉ? Ja'a ko jyamada̱'a̱gándʉ es ja Dios yajnitso'ogʉdʉt mʉt ja di'ibʉ yʉ'ʉjʉty kʉ'ʉm tyuundʉp es kyaj mʉt ja'agyʉjxm ko ja̱'a̱y t'axá̱jʉdʉ Jesús éxtʉmʉ Yajnitsókpʉ, mba̱a̱t njʉna̱'a̱nʉm ko yʉ'ʉ tyukkunajpʉdʉ.
45009033	Dʉ'ʉn jyajty mʉdʉ israelítʉty éxtʉm jyʉna'añ ja Dios ma̱ ja jyaaybyajtʉn: Nbʉjta̱'a̱gʉpts ma̱ Syon ka̱jpn, tu'uk di'ibʉ éxtʉmʉ tsa̱a̱ yajtukkunápʉp es kyʉdáwdʉt ja ja̱'a̱yʉty; es di'ibáty myʉbejkypy yʉ'ʉ, ni na̱'a̱ tkamʉdáttʉt ja tsoydyu'un.
45010001	Mʉgu'ugítʉty, di'ibʉts sitʉy njantsytsyejpy amumdu'uk jot es n'amdoy nbʉjktsóyʉts ja Dios, ja'a dʉ'ʉn es ja israelítʉty ñitso'oktʉt.
45010002	Kʉ'ʉmts ʉj n'awanʉ ko yʉ'ʉ sitʉ́yʉty 'yawdatándʉp ja Dios, per kyaj tjaygyúkʉdʉ ti Dios tsyejpy.
45010003	Pes kyaj tjaygyúkʉdʉ wi'ixʉ ja̱'a̱y oy wyʉ'ʉmdʉ mʉt ja Dios, ja'a tyunándʉp es tpayo'oya̱'a̱ndʉ kyʉ'ʉm winma̱'a̱ñgyʉjxm wi'ix oy wyʉ'ʉmdʉt mʉt ja Dios, kyaj tkupʉktʉ wi'ix ja Dios jyʉna'añ es oy wyʉ'ʉmdʉt ja'a mʉʉt.
45010004	Jaba̱a̱t ja Moisesʉ 'yana'amʉn tyuuñ ko myiiñ ja Kristʉ, es dʉ'ʉn nidʉgekyʉ oy wyʉ'ʉmdʉt mʉt ja Dios ko Kristʉ tmʉbʉktʉ.
45010005	Moisés ñiga̱jx wi'ixʉ ja̱'a̱y oy wyʉ'ʉmdʉ mʉt ja Dios ana'amʉngyʉjxm ko jyʉnáñ: “Di'ibʉ kyuydyiimpy tʉgekyʉ tʉgekyʉ di'ibʉ tadʉ ana'amʉn ñi'ana'amʉp, tadʉ ja̱'a̱y 'yaxá̱jʉp ja jiky'a̱jtʉn winʉ xʉʉ winʉ tiempʉ.”
45010006	Per ko ja̱'a̱y wyʉ'ʉmdʉ oy mʉt ja Dios mʉbʉjkʉngyʉjxm, dʉ'ʉn jyʉnáñ: “Katʉ mjʉna̱'a̱ñ mjodoty mwinma̱'a̱ñóty: ¿Pʉ́nʉ da patʉ́kʉp tsa̱jpótm?” (Ja'a dʉ'ʉn es dyajjʉnákʉt ja Kristʉ.)
45010007	Ni mgajʉna̱'a̱nʉt: “¿Pʉ́nʉ da kʉda̱'a̱gʉp ayoodaknóty?” (Ja'a dʉ'ʉn es ja Kristʉ dyajjikypyʉ́kʉt.)
45010008	Pes dʉ'ʉn ja Diosʉ jyaaybyajtʉn jyʉna'añ: “Wingʉ'ʉy agʉ'ʉy es a̱a̱jóty jodoty ja ayuk xymyʉdattʉ.” Yʉ'ʉ ja ayuk di'ibʉts ʉj nga̱jxwa'xypy.
45010009	Pʉn mʉt ja m'a̱a̱ mjʉna̱'a̱ñ: “Ngupejkypyʉts mij, Jesús, éxtʉmdsʉ nWindsʉ́n”, es pʉn mmʉbejkypy mʉt ja mjot mwinma̱'a̱ñ ko Dios yajjikypyʉjk ja Jesús ko 'ye'ky, net mnitso'ogʉt.
45010010	Mʉt ko mʉdʉ njot'a̱jt nwinma̱'a̱ñ'a̱jtʉm nmʉbʉjkʉm ja Dios es net nwʉ'ʉmʉm oy mʉt ja Dios, es mʉt ja n'a̱a̱'a̱jtʉm njʉna̱'a̱nʉm ko Jesukristʉ Nindsʉn'a̱jtʉm, es yʉ'ʉ dʉ'ʉn xytyukpátʉm ja nitsokʉn.
45010011	Pes ja Diosʉ jyaaybyajtʉn jyʉna'añ: “Pʉ́n myʉbejkypy yʉ'ʉ, ni na̱'a̱ kyatsoydyu'unga̱'a̱dʉt.”
45010012	Tya̱a̱dʉ xytyuknija̱'a̱m ko Dios kyaj t'ijxkijxyʉ di'ibʉ israelitʉ o di'ibʉ kyaj 'yisraelítʉty, mʉt ko yʉ'ʉ kʉ'ʉm ja Jesús Nindsʉn'a̱jtʉn'a̱jtp ma̱ tʉgekyʉ, es yʉ'ʉ kyuni'xypy mʉj wiin kajaa nidʉgékyʉty di'ibʉ mʉnu'xtákʉdʉp.
45010013	Mʉt ko ja Diosʉ jyaaybyajtʉn jyʉna'añ: “Nidʉgekyʉ di'ibʉ mʉnu'xtákʉdʉp éxtʉmʉ Nindsʉn'a̱jtʉm, nitso'oktʉp.”
45010014	¿Per wi'ix mba̱a̱t t'awdaty éxtʉmʉ Nindsʉn'a̱jtʉm tu'uk ma̱a̱nʉm kyaj tmʉbeky? ¿Es wi'ix mba̱a̱t tmʉbeky pʉn kyaj tmʉdoy yajmadya'aky? ¿Es wi'ix mba̱a̱t tmʉdowdʉ yʉ'ʉjʉ 'yayuk pʉn kyaj ni pʉ́n kyatukmʉmadya̱'a̱gʉdʉ?
45010015	¿Es wi'ix mba̱a̱t yajtukmʉmadya'aky ja Diosʉ 'yayuk pʉn kyaj pʉ́n tyuknigéxyʉty? Dʉ'ʉn éxtʉmʉ Diosʉ jyaaybyajtʉn tmadya'aky ja di'ibʉ kya̱jxwa̱'xtʉp ja Diosʉ 'yayuk ma̱ jyʉna'añ: “¡Jyantsytsyújʉty ko jya̱'ttʉ di'ibʉ xytyuknimi'inʉm ja oybyʉ ayuk!”
45010016	Per kyaj nidʉgékyʉty ja israelitʉ ja̱'a̱yʉty tmʉbʉktʉ yʉ ayuk, dʉ'ʉn éxtʉm jyʉnáñ ja Diosʉ kyuga̱jxpʉ Isaiiʉ: “Windsʉ́n, ¿pʉ́n tʉ tmʉbeky ja di'ibʉts ʉʉdsʉty nga̱jxwa'xypy?”
45010017	Pa̱a̱ty, myʉbʉjktʉp ja ja̱'a̱y ja Dios ko t'amʉdoonáxtʉ ja ayuk, es di'ibʉ 'yamʉdoona̱jxtʉp, Kristʉ yʉ'ʉ ñimadyakypy.
45010018	¿Per tii, kyaj tʉ tmʉdowdʉ ja israelítʉty ja Diosʉ 'yayukʉ? ¡Ti ko kʉdii! Ja Diosʉ jyaaybyajtʉn jyʉna'añ: Ja ayuk tʉ yajka̱jxwa'xy es tʉ yajnijáwʉ ma̱ tʉgekyʉ naxwíñʉdʉ, es ja 'yayuk tʉ jya'ty extʉ ma̱ naxwíñʉdʉ kyugʉxʉ.
45010019	¿Per tii, kyaj ja israelítʉty tʉ tjaygyúkʉdʉ ja Diosʉ 'yayuk? ¡Ti ko kʉdii! Pes jawyiinʉ Moisés jyʉnáñ ko Dios 'yawa̱'a̱nʉ: Nyajnaywyinnaxʉjáwʉdʉpts miidsʉty mʉt di'ibʉts may'a̱jtʉngyʉjxm ndúnʉp ma̱ di'ibʉ kyajts nja̱'a̱yʉty, ʉjtsʉts miits nyajjot'ambʉ́ktʉp mʉt ja'agyʉjxm ja ja̱'a̱yʉty di'ibʉ kyaj tjaygyukʉya̱'a̱ndʉ.
45010020	Es nandʉ'ʉn Diosʉ kyuga̱jxpʉ Isaiiʉ jotmʉk'a̱jtʉn mʉt jyʉnáñ ko Dios y'awa̱'a̱nʉ: Di'ibʉts kyaj xy'ʉxta̱a̱ydyʉ, ojts xypya̱a̱ttʉ; tʉts nnaydyuk'íxyʉty ja di'ibátyʉ naty kyajts xyajnidʉ́wʉdʉ.
45010021	Isaiiʉ t'anma̱a̱ydyʉ nandʉ'ʉn ko Dios tmadyaky ja israelitʉ ja̱'a̱yʉty ma̱ jyʉnáñ: “Tuk xʉʉdʉgóy tʉ n'awíxyʉts es tʉ nja''axa̱jʉya̱'a̱ndʉ majtsk adu'umgʉ'ʉty es xyñimínʉdʉts di'ibʉ kyajts xymyʉmʉdowdʉ es kujuunʉty.”
45011001	Tyam nyajtʉ́y: ¿Ti tʉʉ Dios ttim'ʉxtijta̱'a̱y ja israelitʉ ja̱'a̱yʉty? ¡Ni wi'ix tsoo! Pes ʉj kʉ'ʉm israelitʉ ja̱'a̱yʉts, tyʉʉmp 'ya̱a̱ts ja Abra̱a̱n esʉ Benjamink.
45011002	Kyaj ja Dios t'ʉxtij ja jya'ay di'ibʉ extʉ jékyʉp ñijawʉ éxtʉmʉ jya'ayʉty. ¿Tii kyaj miits xyñijáwʉdʉ éxtʉm jyʉna'añ ja Diosʉ jyaaybyajtʉn ma̱ yajmadya'aky éxtʉm ja Diosʉ kyuga̱jxpʉ Eliiʉs tmʉ''ʉ'ʉñ ja Dios mʉt yʉ'ʉgyʉjxmʉ israelítʉty? Dʉ'ʉn jyʉnáñ:
45011003	“Windsʉ́n, tʉ dya'ooktʉ ja mguga̱jxpʉty es tʉ dyajkutʉgóydyʉ yʉ m'artal; ʉjts naydyi'igyʉ tʉ nwe'emy, es extʉ ʉj nandʉ'ʉnʉts xya'ooga̱'a̱ndʉ.”
45011004	¿Per wi'ix ja Dios 'yadsoojʉmbijtʉ? Dʉ'ʉn jyʉnáñ: “Jʉxtujk mílnʉm ja ja̱'a̱yʉty xy'akwʉ'ʉmxʉdʉts di'ibʉ kyajnʉm twingoxtánʉdʉ ja Baalʉ 'yagojwinnáx.”
45011005	Nandʉ'ʉn ja̱jtpʉ dʉ'ʉn 'yakwe'emy tyam waanʉ ja ja̱'a̱y di'ibʉ mʉt ja Diosʉ myay'a̱jtʉngyʉjxm yajwin'ijxy.
45011006	Es pʉn Dios may'a̱jtʉngyʉjxm wyin'ijxʉdʉ, kyaj mba̱a̱t njʉna̱'a̱nʉm ko yʉ'ʉ jya'ay'átʉdʉ Dios mʉt ko kʉ'ʉm ti ttundʉ. Mʉt ko di'ibʉ yajpátp ja'agyʉjxm ko ti ndu'unʉm, kyaj yʉ'ʉ yajtijy ko may'a̱jtʉngyʉjxm yajpa̱a̱ty.
45011007	¿Wi'ixʉ dʉ'ʉn? Kyaj ja israelitʉ ja̱'a̱y oj tpa̱a̱ttʉ di'ibʉ jya'ʉxta̱a̱ydyʉp, per pyattʉ ja ja̱'a̱y di'ibáty ja Dios wyin'ijxʉdʉ. Es pʉnaty Dios kyaj wyin'ijxyʉ, ju'unda̱a̱ydyʉ jyot wyinma̱'a̱ñʉty.
45011008	Yʉ'ʉ dʉ'ʉn di'ibʉ ja Diosʉ jyaaybyajtʉn myadyakypy ma̱ 'yity kʉxja̱'a̱y: “Dios myooyʉ juun jyot wyinma̱'a̱ñʉty es yʉ wyiin kʉdiibʉ 'yíxtʉt esʉ tyatsk kʉdiibʉ myʉdówdʉt. Es dʉ'ʉñʉmʉ dʉ'ʉn tyamba̱a̱t.”
45011009	Es ja rey Davit 'yamdoo pyʉjktsoo ja Dios dʉ'ʉn: Wa'an ja myʉj xʉʉ jyʉmbitʉ éxtʉmʉ trampʉ esʉ tʉ'ʉyʉn, éxtʉmʉ tsa̱a̱ di'ibʉ tyukkunápʉdʉp esʉ dʉ'ʉn yajtʉydyúndʉt.
45011010	Wa'anʉ wyiin twindsu'u twingoodsʉ kʉdiibʉ 'yíxtʉt; wa'an dʉ'ʉñʉm 'yity ja jyʉba̱jk uutsy.
45011011	Pes nyajtʉ́wdʉ: ¿Tii kunajpʉdʉ kʉda̱a̱dʉ ja israelítʉty es kyutʉgooydyʉ tʉgekyʉ tʉgekyʉ? ¡Ni wi'ix tsoo! Mʉt ko yʉ'ʉjʉty pyojpʉtuundʉ, ta ja nitsokʉn tʉ myiñ ma̱ di'ibʉ kyaj 'yisraelítʉty, es dʉ'ʉn ñaydyukwinnaxʉjáwʉdʉt di'ibʉ israelitʉ, es ttsóktʉt nandʉ'ʉn di'ibʉ Dios tʉ tmo'oydyʉ di'ibʉ 'yaxa̱jʉ Jesukristʉ.
45011012	Mʉt ko pyekytyuundʉ ja israelítʉty es pa̱a̱dyʉ dʉ'ʉn dyajtʉgooydyʉ ja kyunu'xʉnʉty, Dios tʉ tkuni'xy kana̱k nipat ja di'ibʉ kyaj 'yisraelítʉty. Pes waanʉ kajaa yajkunu'xtʉt nidʉgekyʉ naxwíñʉdʉ ja̱'a̱yʉty ko Dios tkunu'xta̱'a̱yʉt nandʉ'ʉn ja israelítʉty.
45011013	Nmʉga̱jxtʉpts miits di'ibáty kyaj m'israelitʉ'attʉ. Tʉy'a̱jtʉnʉ'ʉ ko Diósʉts xykyajx esʉts miits xy'apóstʉlʉ'áttʉt. Pa̱a̱dyʉts nnaygyʉyákyʉty amumdu'uk esʉts nguydyúnʉt tya̱dʉ tu'unʉn.
45011014	Es dʉ'ʉnʉts nduñ esʉdsʉ nja̱'a̱y xytyuk'adsóktʉt ja nitsokʉn di'ibʉ miits mmʉda̱jttʉp, es dʉ'ʉn nandʉ'ʉn na̱a̱gʉty ja israelítʉty 'yaxá̱jʉdʉp ja Jesús.
45011015	Ko yʉ'ʉjʉty kyaj tkupʉjktʉ ja nitsokʉn di'ibʉ Dios jamo'oyánʉ, net ja Dios 'yʉxtijʉ es jyʉnáñ mmo'oya̱'a̱nʉdʉ ja nitsokʉn miits di'ibʉ kyaj 'yisraelitʉ'attʉ. Es ko yʉ'ʉjʉty ñayyajtʉgátsʉdʉt, dʉ'ʉn 'yítʉt éxtʉmxyʉp tʉ jyikypyʉktʉ ma̱ tʉ 'yooktʉ.
45011016	Ko ja Dios yajtukmay'áty ja jawyiimbʉ tsa̱jkaaky di'ibʉ miimp ma̱ ja jembyʉ pʉjta'aky, nandʉ'ʉn yajtukmay'áty tʉgekyʉ tya̱dʉ pʉjta'aky. Es pʉn ja Dios yajtukmay'áty ja kepy'a̱a̱ts, nandʉ'ʉn yajtukmay'áty ja 'yaay xye'entsy.
45011017	Mba̱a̱t njʉna̱'a̱nʉm ko ja israelítʉty dʉ'ʉn éxtʉm ja 'yaay xye'entsy tu'ugʉ oliivʉs kepy di'ibʉ kuyu'uy kuda̱jy. Na̱a̱gʉdyʉ tya̱dʉ kepxye'entsy tʉ yajkupoottʉ. Pes miidsʉty di'ibʉ kyaj 'yisraelitʉ'attʉ, di'ibʉ dʉ'ʉn éxtʉm ja kepxye'entsy aamyóty ujtsótypyʉ, tʉ mya''agojmúktʉ mʉt ja oliivʉs kepy di'ibʉ ijtp kuyu'uy kuda̱jy, es dʉ'ʉn miidsʉty tʉ xy'axá̱jʉdʉ mjiky'a̱jtʉn mʉt yʉ'ʉgyʉjxmʉ tadʉ oliivʉs kepyʉ kuyu'uy kuda̱jpyʉ.
45011018	Pa̱a̱ty katʉ mnayjyáwʉty waanʉ oy es kʉdiinʉm ja oliivʉs kepyʉ 'yaay xye'entsy kʉ'ʉm. Pʉn mnayjyawʉyánʉp waanʉ oy, jamyats ko mij kyaj xymyo'oy ja jiky'a̱jtʉnʉ tadʉ kepy'a̱a̱ts. Nik yʉ'ʉ dʉ'ʉn ja kepy'a̱a̱ts mij myajjiky'a̱jtʉp.
45011019	Wa'anʉ da mjʉna̱'a̱ñ: “Ja'agyʉjxm tpo'ttʉ ja oliivʉs kepxye'entsy esʉts xytyukjʉjpkojʉya̱'a̱ndʉ ʉj.”
45011020	Tʉy'a̱jtʉnʉ'ʉ ko ja oliivʉs kepxye'entsy oj yajpooty na̱a̱gʉty mʉt ko kyaj naty tmʉbʉktʉ Dios, es dʉ'ʉn yʉ'ʉjʉty éxtʉm tʉ tyʉ'ʉdsyʉn. Es nandʉ'ʉn tʉy'a̱jtʉnʉ'ʉ ko miits myajtukjʉjpkójʉdʉ mʉt ko xymyʉbʉktʉ Dios. Es katʉ mmʉj mba̱a̱dʉ mʉt yʉ'ʉgyʉjxm. Nik ni'igʉ naybyʉjta̱'a̱gʉdʉ yuunk naxypy.
45011021	Ja'a ko Dios kyaj oj tme'xy ja israelítʉty ma̱ kyaj tmʉdowdʉ, oy yʉ'ʉjʉty dʉ'ʉn éxtʉm ja oliivʉs kepxye'entsy kʉ'ʉm, ¿tii mjʉna̱a̱mp xytyijy ko myajma'xtʉt miidsʉty di'ibʉ dʉ'ʉn éxtʉmʉ xye'endsyʉ oliivʉs kepy aamyóty?
45011022	Jaygyúkʉdʉ ko ja oliivʉs kepy mʉt ja kyʉ'ʉmxe'entsy esʉ xye'endsyʉ oliivʉs kepy aamyóty ujtsótypyʉ, dʉ'ʉn yʉ'ʉ éxtʉm tu'ugʉ ijxpajtʉn di'ibʉ xytyuk'ijxʉm ja tsyojkʉnʉ Dios es nandʉ'ʉn yʉ tyʉydyu'unʉn. Pes ja tʉydyu'unʉn tmooy ja israelítʉty ko tpo'ty éxtʉm ja xye'endsyʉ tʉ'ʉtspʉ, es ma̱ miidsʉty dya'íxyʉty ja tsyojkʉn. Per pʉn kyaj mnayya'ítyʉty mʉdʉ Diosʉ myay'a̱jtʉn, nandʉ'ʉn miidsʉty nʉjx m'ittʉ éxtʉmʉ kepxye'entsy di'ibʉ yajkupo'ttʉ.
45011023	Es ja israelítʉty, pʉn yajjʉmbijttʉp ja jyot wyinma̱'a̱ñ es ñaybyʉjta̱'a̱gʉdʉt Dios kyʉ'ʉjóty, yʉ'ʉdyʉ dʉ'ʉn yajpʉjta̱'a̱ktʉp jatʉgok ma̱ naty 'yity, mʉt ko Dios mba̱a̱t jam pyʉjta'agyʉty jatʉgok.
45011024	Ja ja̱'a̱y di'ibʉ kyuyiipy kyudajpy ja oliivʉs kepy, kyaj ttukjʉjpkójʉ mʉt ja xye'endsyʉ oliivʉs kepy di'ibʉ miimp aamyóty pejyóty. Per ja Diosʉ dʉ'ʉn ttuuñ mʉt miidsʉty di'ibʉ kyaj 'yisraelitʉ'attʉ, éxtʉm ja kepxye'entsy di'ibʉ kyuyiipy kyudajpy ja oliivʉs kepy. Ko Dios tʉ mbʉjkta̱'a̱gʉdʉ mʉt ja'a, kyaj tsyípʉty es tpʉjkta̱'a̱gʉt jatʉgok ja israelitʉ ja̱'a̱yʉty mʉt ja'a, di'ibʉ ijttʉp éxtʉm ja oliivʉs kepy kyʉ'ʉmxe'endsyʉty.
45011025	Mʉgu'ugítʉty, Diósʉts tʉ xytyuknijawʉ di'ibʉ ijty kyayajnijáwʉ, es kʉdiibʉ miits mnayjyáwʉdʉt mʉj kuwijy. Tuk peky ja israelítʉty wʉ'ʉmdʉp kujuun extʉ 'yamukʉdya'aydyʉt es kya̱'pxʉt ja di'ibʉ kyaj 'yisraelítʉty di'ibáty 'yaxa̱jʉyándʉp ja Jesús.
45011026	Ko dʉ'ʉn tyun jyátʉdʉt, net nidʉgekyʉ ja israelitʉ ja̱'a̱yʉty ñitso'oktʉt, éxtʉm ja Dios jyʉna'añ ma̱ ja jyaaybyajtʉn: Ma̱ Syon pyʉdsʉ́mʉt ja Yajnitsókpʉ di'ibʉ yajpojpʉniwa̱'a̱dsʉp ja 'yu'unk 'yʉna̱'kʉdyʉ Jakoob.
45011027	Esʉ tya̱a̱dʉ dʉ'ʉn ja kajxy'átypyʉ di'ibʉts ndunaampy mʉt yʉ'ʉjʉty kots nyajjʉga'agánʉdʉ ja pyojpʉty.
45011028	Mʉt ko ja israelítʉty 'yʉxtijtʉp ja oybyʉ ayuk ma̱ yajmadya'aky ja Jesukristʉ, Dios pʉjtákʉp éxtʉmʉ myʉdsipʉn es xytyuk'oy'áttʉt miidsʉty di'ibʉ kyaj 'yisraelítʉty. Perʉ Dios wyin'ijx ja israelítʉty es tja̱'a̱y'ata̱'a̱ñ es tpʉjta'aky éxtʉmʉ myʉtnaymyaayʉbʉ ja'agyʉjxm ko t'aptʉjk'áttʉ ja Abra̱a̱n, Isa̱a̱ esʉ Jakoob.
45011029	Di'ibʉ Dios yajkypy, kyaj dyajjʉge'eky; es ko twin'ixy, nan kyaj tnakypyʉjkʉ.
45011030	Miidsʉty di'ibʉ kyaj 'yisraelítʉty, kyaj xymyʉmʉdoodʉ ja Dios, per mʉt ko tyam ja israelítʉty t'ʉxtijtʉ ja Dios, mba''ayoojʉdʉp miidsʉty.
45011031	Es dʉ'ʉn éxtʉm yʉ'ʉ t'ʉxtijtʉ ja Dios es miidsʉty tʉ xy'axá̱jʉdʉ, nandʉ'ʉn dʉ'ʉn tʉ jyaty esʉ Dios tpa''ayówdʉt ja israelítʉty, dʉ'ʉn éxtʉm miits mba''ayówʉdʉ.
45011032	Pes Dios ni'amukʉ ja ja̱'a̱y tpekymyo'oydya'ay mʉt ko kyaj myʉmʉdóyʉty, es dʉ'ʉn ni'amukʉ ja ja̱'a̱yʉty yajpa''ayówdʉt.
45011033	¡Ja Diosʉ 'yoy'a̱jtʉn, wyijy'a̱jtʉn esʉ jyaygyujkʉn kyaj tmʉdaty ja kyugʉjxʉn, wyinna̱jxnʉp éxtʉm mba̱a̱t njajaygyujkʉm! ¿Pʉ́n mba̱a̱t tmʉwinma̱'a̱ñbyaaty di'ibʉ Dios tʉ ttuknibʉjta̱a̱gʉ o di'ibʉ tyunaampy?
45011034	Extʉm jyʉna'añ ja Diosʉ jyaaybyajtʉn: “¿Pʉ́n tʉ tjaygyukʉ ja Nindsʉn'a̱jtʉm ja wyinma̱'a̱ñ?, ¿pʉ́n tʉ myo'oyʉty ja ka̱jxwíjʉn?
45011035	¿Pʉ́n oynʉ'ʉnʉn jawyiin tʉ tmo'oy ja Dios es dʉ'ʉn óknʉm mba̱a̱t myʉgʉbétyʉty?”
45011036	Ja'a ko Dios tʉgekyʉ dyajkojta̱a̱y, es tsyojkʉngyʉjxm es myʉj'a̱jtʉngyʉjxm tʉgekyʉ 'yity. ¡Mʉj'a̱jtʉn mʉʉt ja Dios winʉ xʉʉ winʉ tiempʉ! Wa'an dʉ'ʉnʉty.
45012001	Pa̱a̱ty mʉgu'ugítʉty, n'amdoo nbʉjktsoodʉpts miidsʉty mʉt yʉ'ʉgyʉjxm ja Diosʉ pya''ayo'on, nayyákʉdʉ miidsʉty ma̱ yʉ'ʉn éxtʉmʉ jiikypyʉ windsʉ'kʉn, wa̱'a̱ts es di'ibʉ Dios 'yoyjya̱'a̱p. Tya̱a̱dʉ dʉ'ʉn sitʉy mʉʉt ya''awdaty ja Dios éxtʉm mbya̱a̱dʉty.
45012002	Es katʉ miits xymyʉdattʉ ja winma̱'a̱ñ éxtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, nik ni'igʉ nayyákʉdʉ es ja Dios dyajtʉgátsʉt ja mjot mwinma̱'a̱ñʉty es dʉ'ʉn xyjaygyúkʉdʉt di'ibʉ Dios tsyejpy, di'ibʉ 'yoyjya̱'a̱p, di'ibʉ oy es di'ibʉ wa̱'a̱ts.
45012003	Mʉt ja'agyʉjxm kots ja Dios tʉ xytyu'unxʉ ja may'a̱jtʉn, pa̱a̱dyʉts miits n'anʉʉmʉdʉ es katʉ mnayjyáwʉdʉ waanʉ mʉj kʉjxm es kʉdiinʉm éxtʉm mba̱a̱dʉdʉ. Nik oy nayjyáwʉdʉ kʉ'ʉm éxtʉm pyaadyʉty ja mʉbʉjkʉn di'ibʉ Dios tʉ mmo'oyʉdʉ.
45012004	Tu'ugʉ nini'x kʉba̱jk myʉda̱jtypy yʉ'ʉ 'yagʉxk 'yaxe'entsy. Tamʉ kyʉ'ʉ, tamʉ tyeky, nan tam wiingátypyʉ, es nidu'uk nidu'uk myʉda̱jtypy ja kyʉ'ʉmduunk.
45012005	Nandʉ'ʉnʉ dʉ'ʉn mʉt ʉdsa̱jtʉm, oy njanimay'a̱jtʉm, tu'uk je'eyʉ nini'x n'ijtʉm mʉt ja Kristʉ, es nidu'uk nidu'uk ti'igyʉ 'yity mʉt yʉ wiinkpʉty nidʉgekyʉ éxtʉm kana̱k peky ja nnini'x'a̱jtʉm.
45012006	Es ja Dios mʉt ja tsyojkʉn tʉ xymyo'oyʉm nidu'uk nidu'ugʉ madakʉn. Pʉn ja Dios tʉ mmo'oyʉ ja madakʉn es xykya̱jxʉt ja 'yayuk, madya̱'a̱k ja ayuk éxtʉm ja mʉbʉjkʉn di'ibʉ mmʉda̱jtypy.
45012007	Pʉn ja Dios tʉ mmo'oyʉty ja madakʉn es xypyudʉ́kʉt ja wiinkpʉty, kuydyún yajxón. Pʉn ja Dios tʉ mmo'oyʉty ja madakʉn esʉ wiinkpʉty xya'ʉxpʉ́kʉt, ya'ʉxpʉktʉ yajxón.
45012008	Pʉn ja Dios tʉ mmo'oyʉty ja madakʉn es xyjotmʉkwinga̱jxʉt ja wiinkpʉty, jotmʉkwinga̱jxʉ. Di'ibʉ yajwa'xypy di'ibʉ myʉda̱jty jyaygyejpy mʉt ja di'ibʉ tʉgoy'a̱jtxʉp, tun yajxón. Es di'ibʉ pátʉp yajkutúkʉt, wa'an dyajkutíky es tyúnʉt xonda'aky'a̱a̱ xonda'akyjyót. Es di'ibʉ pyudʉjkʉp pʉ́nʉty ayoodʉp, wa'an tpudʉ́kʉdʉ mʉt ja oyjyotkyʉjxm es mʉt ja tsojkʉn.
45012009	Naydsyókʉdʉ amumdu'uk jot. Ʉxtijtʉ ja axʉʉkpʉ es padundʉ ja oybyʉ.
45012010	Mnaydsyókʉdʉp nixim niyam éxtʉm tukka'axpʉn. Windsʉ'ʉgʉdʉ wiingátypyʉ ni'igʉ es kyaj mij kʉ'ʉm.
45012011	Yajmʉjwiinʉdʉ ja oybyʉ tuunk. Katʉ mnuux'áttʉ. Mʉdundʉ Dios amumdu'uk jot.
45012012	Jiky'attʉ xonda'aky'a̱a̱ xonda'akyjyót mʉt ko xyjamyatstʉ di'ibʉ Dios tʉ mwa̱ndákxʉty. Kupʉk yajnáxtʉ mʉdʉ ma'xtujkʉn ja m'ayo'on mjotmáyʉty es kyaj xymyastu'uttʉt ja mga̱jxtákʉn.
45012013	Yajwa̱'xtʉ miidsʉty di'ibʉ mmʉda̱jttʉp mʉt ja mmʉmʉbʉjkpʉty di'ibáty tʉgoy'a̱jtxʉdʉp. Axá̱jʉdʉ yajxón pʉ́nʉty miin ja̱jttʉp ma̱ mdʉjk.
45012014	Amdow pʉjktsówdʉ Dios es tkunu'xʉt ja di'ibʉ mduunʉdʉp axʉʉk miidsʉty. Dʉ'ʉn sitʉy xy'amdow xypyʉjktsówʉt es yajkunu'xtʉt, kyaj xykya̱jxpóktʉt.
45012015	Xonda̱'a̱ktʉ mʉt ja di'ibʉ xondáktʉp. Pujʉy puya̱a̱xʉ di'ibʉ jʉʉy yáxtʉp.
45012016	Jiky'attʉ yuunk naxypy nixim niyam. Katʉ mmʉj mba̱a̱dʉdʉ, nik ni'igʉ mjiky'áttʉt tuda'aky yuunk naxypy. Katʉ mnayjyáwʉdʉ miits ko mguwijy'áttʉ.
45012017	Pʉn ja pʉ́n mdúñʉty axʉʉk, katʉ xytyuunʉmbíty axʉʉk. Yʉ'ʉyʉ mdúnʉp di'ibʉ dʉn tʉgekyʉ pyʉjtáktʉp oy.
45012018	Ʉxta̱'a̱ydyʉ wi'ix miits mjiky'áttʉt ti'igyʉ mʉt nidʉgekyʉ ja̱'a̱yʉty.
45012019	Mʉgu'ugítʉty, ni na̱'a̱ miidsʉty axʉʉk xykyatuunʉmbíttʉt ko axʉʉk myajtúndʉt, ni'igʉ oy wa'an ja Dios ttukkumʉdoy ja ja̱'a̱y; mʉt ko Dios jʉna̱a̱mp ma̱ ja jyaaybyajtʉn: “Ʉjtsʉts ndukkumʉdowaampy; ʉjtsʉts nmo'oyʉp éxtʉm pyaadyʉty.”
45012020	Nandʉ'ʉn xytyuk'ana'amʉm: “Pʉn yʉ mmʉdsip yu'o'kʉp, yajkáy. Pʉn tʉ́tsʉp, yajnʉ'uuk. Pʉn mdiimbyʉ tya̱a̱dʉ, yʉ mmʉdsip myʉdátʉp ja tsoydyu'un mʉt ko axʉʉk tʉ mdúñʉty.”
45012021	Katʉ mnaydyukmʉmada'agyʉty ja axʉk'a̱jtʉn, nik ni'igʉ mʉmada̱'a̱ktʉ ja axʉk'a̱jtʉn mʉt ko xytyúndʉt ja oy'a̱jtʉn.
45013001	Tsojkʉp es miidsʉty nidʉgekyʉ xymyʉmʉdówdʉt ja justisʉtʉjkʉty es pʉ́nʉty yajkutujktʉp, mʉt ko tʉgekyʉ kutujkʉn myiñ ma̱ Diosʉn, es ja Diosʉ dʉ'ʉn di'ibʉ tʉ tpʉjta'aky nidʉgekyʉ justísʉty.
45013002	Pa̱a̱ty di'ibáty kyamʉj'ijxypy ja justísʉty, yʉ'ʉ dʉ'ʉn kyamʉj'ijxypy di'ibʉ Dios tʉ tni'ana'amʉ es dʉ'ʉn tkupʉ́kʉt ja Diosʉ tyʉydyu'unʉn.
45013003	Mʉt ko ja justisʉtʉjkʉty kyaj jyaa'áty esʉ ja̱'a̱y t'ajaw t'adsʉ'ʉgʉdʉt di'ibʉ ti oy tyuundʉp, ja'a dʉ'ʉn di'ibʉ axʉʉk adʉ́tstʉp. ¿Mjiky'ata̱a̱mp es ni xykyatsʉ'ʉgʉdʉ justisʉtʉjkʉ? Tun di'ibʉ dʉn oy, es extʉ yʉ justisʉtʉjkʉty mya'ítʉdʉp kumay,
45013004	mʉt ko ja justisʉtʉjkʉty Diosʉ dʉ'ʉn tʉ pyʉjta̱'a̱gʉdʉ es xy'ijx'ijt xykywentʉ'a̱jtʉm. Per pʉn m'adʉtsp axʉʉk, mdsʉ'ʉgʉp mjáwʉp, mʉt ko kyaj nanʉgoobʉ ttsʉʉmʉdíty ja 'yespa̱a̱dʉ, Diosʉ dʉ'ʉn tʉ pyʉjta'agyʉty es ttukkumʉdówʉt éxtʉm ñitʉ́kʉty ja di'ibʉ axʉʉk adʉ́tstʉp.
45013005	Pa̱a̱ty koonʉm xymyʉmʉdówdʉt ja justisʉtʉjkʉty, kyaj jye'eyʉty mʉt ko xytsyʉ'ʉgʉdʉ ko axʉʉk mdúnʉdʉt, ja'a dʉ'ʉn mʉt ko dʉ'ʉn xytyuñ mʉt ko xyñijawʉ ko dʉ'ʉn ja Dios dyajnigutúkʉ.
45013006	Es pa̱a̱dyʉ dʉ'ʉn xyaktʉ ja mgugʉbety di'ibʉ pyʉjtáktʉp ja justisʉtʉjkʉty, mʉt ko tyundʉ ma̱ Dios tʉ pyʉjta̱'a̱gʉdʉ.
45013007	Pes miits mgʉbáttʉp di'ibʉ mbátʉdʉp. Mgʉbáttʉp ma̱ ja yajkugʉbajtpʉ, es ja mgugʉbety di'ibʉ mya̱jktʉp ma̱ justísʉty; may'at windsʉ'ʉgʉdʉ yajxón di'ibʉ mbátʉdʉp xymyay'at xywyindsʉ'ʉgʉdʉt.
45013008	Katʉ pʉ́n xymyʉni'xy'áttʉ, je'eyʉ ja tsojkʉn di'ibʉ mnaydyukninu'xʉdʉp nidu'uk nidu'uk. Mʉt ko di'ibʉ tsyejpy ja myʉgu'uk, tya̱a̱dʉ tʉ tkuydyuunda̱'a̱y ja Diosʉ 'yana'amʉn.
45013009	Ja Diosʉ 'yana'amʉn jyʉna'añ: “Katʉ xyajtʉgóy ja pʉjk úkʉnʉ wyindsʉ'kʉn, katʉ myajja̱'a̱y'eeky, katʉ mmeetsy, katʉ m'adseky.” Tʉgekyʉ tya̱dʉ ana'amʉn mba̱a̱t ya''awijtsmíky ma̱ tya̱dʉ ayúkʉty: “Mdsókʉp ja mmʉdʉjkpa̱'a̱jʉty éxtʉm mij kʉ'ʉm mnaydsyékyʉty.”
45013010	Di'ibʉ tsyejpy ja myʉdʉjkpa̱'a̱, ni na̱'a̱ kya''adʉ'ʉtsʉt axʉʉk. Es dʉ'ʉn mʉt ja tsojkʉn yajkuydyuundaapy tʉgekyʉ tʉgekyʉ ja Diosʉ 'yana'amʉn.
45013011	Es dʉ'ʉn miits mjiky'áttʉt, nijáwʉdʉ wi'ixʉ dʉ'ʉn ja tiempʉ 'yíxyʉty ma̱ njiky'a̱jtʉm. Kyaj n'ok'ijtʉm éxtʉm pʉ́nʉty ma̱a̱dʉp, wijy n'ijtʉm, mʉt ko waanʉ ni'igʉ xymyʉwingo'onʉm ja nnitso'ok'a̱jtʉn'a̱jtʉm kʉdiinʉm ma̱ tim jawyiin oj n'axá̱jʉm ja Jesukristʉ.
45013012	Ja koots'át tʉʉ dʉn tim na̱jxnʉp es tʉ dʉn tim xʉʉñʉp, pa̱a̱ty n'ok'ʉxtíjʉm ja di'ibʉ dʉn kubi'its ku'ook, es n'oknay'ʉxkujkʉm éxtʉmʉ solda̱a̱dʉ ñay'ʉxkúkʉty ko ñʉjxa̱'a̱ñ tsiptuumbʉ.
45013013	Njiky'a̱jtʉm tuda'aky, éxtʉm ko n'ijtʉm xʉʉñʉ ijxnide'xy ma̱ tʉgekyʉ. Kyaj nguga̱'a̱y ngu'úkʉm, kyaj nmʉ'indu'unʉm es kyaj ndu'unʉm di'ibáty axʉʉk. Kyaj nnaydsyip'ijxʉm es kyaj pʉ́n ti ngatukmʉ'ijxʉm.
45013014	Nik ni'igʉ nnayyajtʉga̱jtsʉm éxtʉmxyʉpʉ Jesukristʉ nwit'a̱jt nnijam'a̱jtʉm, es katʉ miits xymyʉdu'udʉ́kʉdʉ es xytyúndʉt ja axʉʉkpʉ di'ibʉ ja mnini'x mgʉba̱jk tsyejpy.
45014001	Axá̱jʉdʉ miits éxtʉmʉ mmʉga'axʉty ja di'ibʉ tʉ t'axá̱jʉdʉ ja Nindsʉn'a̱jtʉm Jesukristʉ, oy ja myʉbʉjkʉnʉty yʉ'ʉjʉty kyamʉjwiinʉty. Katʉ xymyʉdsipka̱jxtʉ.
45014002	Na̱a̱gʉdyʉ ja̱'a̱y jyʉna̱'a̱ndʉ ko mba̱a̱t tje'xy oytyim tiity, esʉ wiinkpʉty di'ibʉ kyaj myʉjwiinʉty ja myʉbʉjkʉn, jyʉ'xtʉp yʉ'ʉyʉ a̱a̱y ujts.
45014003	Di'ibʉ jye'xypy oytyim tiity, tsojkʉp es kyaj t'ʉxtíjʉt di'ibʉ kyaj dʉ'ʉn nandʉ'ʉn ttuñ; es ja di'ibʉ je'eyʉ jye'xypy ja a̱a̱y ujts, tsojkʉp es kyaj tni'ow tniya̱a̱xʉt di'ibʉ jye'xypy oytyiity, mʉt ko Dios tʉ 'yaxá̱jʉty nimajtsk.
45014004	¿Mbʉ́nʉ dʉn mij es xyñi'ow xyñiya̱a̱xʉt di'ibʉ myʉdiimpy ja wiinkpʉ? Es pʉn wʉ'ʉmp oy o axʉʉk, kyaj mij mba̱a̱dyʉty es xy'anʉʉmʉt. Yʉ'ʉ pátʉp ja wyindsʉ́n, ja'a njʉna̱'a̱nʉm ja Dios. Es wʉ'ʉmʉp yajxón, mʉt ko yʉ Nindsʉn'a̱jtʉm mba̱a̱t yajwe'emyʉty yajxón.
45014005	Ta na̱a̱gʉdyʉ ja̱'a̱y di'ibʉ 'yijxtʉp tu'ugʉ xʉʉ ama̱a̱y kʉdiinʉm di'ibáty tʉ ñaxy ma̱ ja sʉma̱a̱nʉn, es ta yʉ wiinkpʉty di'ibʉ jʉnándʉp ko tʉgekyʉ yʉ xʉʉ ti'igyʉ 'yama̱a̱yʉty. Wa'an nidu'uk nidu'ugʉ ja̱'a̱yʉty ttuknibʉjta̱a̱gʉ éxtʉm ja Dios tʉ wyinma̱'a̱ñmyo'oyʉdʉ.
45014006	Di'ibʉ 'yama̱a̱y'ajtypy na̱a̱gʉ xʉʉ, dʉ'ʉn ttuñ mʉt ko dʉ'ʉnʉ dʉn ttijy ja Dios t'oyjyawʉ. Ja'a di'ibʉ jye'xypy oytyiity, ja'a dʉ'ʉn ttuñ es twindsʉ'ʉgʉt ja Nindsʉn'a̱jtʉm, es tja̱'a̱ygyʉda'aky ja Dios; es ja'a di'ibʉ kyaj tje'xy oytyiity, nandʉ'ʉn ttuñ es twindsʉ'ʉgʉt ja Nindsʉn'a̱jtʉm, es tja̱'a̱ygyʉda'aky ja Dios.
45014007	Kyaj n'oy'a̱jtʉngyʉjxm njiky'a̱jtʉm es kyaj n'oy'a̱jtʉngyʉjxm n'o'kʉm.
45014008	Pʉn njiky'a̱jtʉm, Nindsʉn'a̱jtʉm 'yoy'a̱jtʉngyʉjxm njiky'a̱jtʉm; es pʉ́n n'o'kʉm, Nindsʉn'a̱jtʉm 'yoy'a̱jtʉngyʉjxm n'o'kʉm. Ma̱ njiky'a̱jtʉm es nandʉ'ʉn ma̱ naty tʉ n'o'kʉm, xyja'a'a̱jtʉm ja Nindsʉn'a̱jtʉm.
45014009	Pa̱a̱dyʉ Kristʉ 'ye'ky es jyikypyejky es dʉ'ʉn yajWindsʉn'átʉt, dʉ'ʉn di'ibʉ tʉ 'yooktʉ es nandʉ'ʉn di'ibʉ jiky'a̱jttʉp.
45014010	Pes mij di'ibʉ kyaj ttsu'utsy ja tsu'utsy, ¿ti ko xyñi'ow xyñiya̱a̱xʉ mmʉmʉbʉjkpʉ di'ibʉ tsyu'tsypy ja tsu'utsy? Es mij di'ibʉ tsyu'tsypy ja tsu'utsy, ¿ti ko xy'ʉxtijy ja mmʉmʉbʉjkpʉ di'ibʉ kyaj ttsu'utsy ja tsu'utsy? Nidʉgekyʉ ʉdsa̱jtʉm nwinguwa̱'a̱gʉya̱'a̱nʉm ja Dios, es yʉ'ʉ xypyayo'oyʉm.
45014011	Mʉt ko yʉ Diosʉ jyaaybyajtʉn jyʉna'añ: Dʉ'ʉn ja Nindsʉn'a̱jtʉm jyʉna'añ: Dʉ'ʉn éxtʉmʉ tʉy'a̱jtʉn kots njiky'aty, nidʉgekyʉ ja̱'a̱yʉty xywyingoxtánʉdʉts, nidʉgékyʉts xy'awdáttʉdʉts, dʉ'ʉn jyʉnáñ ja Dios.
45014012	Dʉ'ʉn ʉdsa̱jtʉm nidu'uk nidu'uk nya̱jkʉm ja tʉy'a̱jtʉn ma̱ Dios éxtʉm tʉ njiky'a̱jtʉm es tʉ n'adʉ́tsʉm.
45014013	Pa̱a̱ty kyaj n'oknayñi'o'o n'oknayñiyáxʉnʉm nixim niyam. Nik ni'igʉ xytyúndʉt kʉdiibʉ pyekykya̱'a̱dʉt ja mmʉgu'ugʉty o di'ibʉ kyaj tsyiptákxʉdʉt ma̱ ja myʉbʉjkʉn.
45014014	Mʉt ko ti'igyʉts n'ity mʉt ja Nindsʉn'a̱jtʉm Jesukristʉ, nmʉda̱jtypyʉts ja tʉy'a̱jtʉn ko kyaj ti je'xy di'ibʉ kyaj wya̱'a̱dsʉty. Per ja ja̱'a̱y di'ibʉ nayjyʉnánʉp ko taa yʉ je'xy di'ibʉ kyaj wya̱'a̱dsʉty, mʉt ja'a kyaj wya̱'a̱dsʉty.
45014015	Es pʉn mij kyaj xytyuñʉ kwentʉ éxtʉmʉ mmʉgu'uk ñayjyáwʉty ma̱ ja myʉbʉjkʉn, es mʉt ja di'ibʉ mje'xypy xyajma̱'a̱ty yʉ myʉbʉjkʉn, kyajpʉ dʉ'ʉn xytyuñ mʉt ja tsojkʉn. Pa̱a̱ty katʉ xytyuñ es xyje'xy di'ibʉ yajpekytyúnʉp ja mmʉgu'uk di'ibʉ Kristʉ kyu'o'kʉ.
45014016	Katʉ xytyuñ di'ibʉ ja̱'a̱y mba̱a̱t mʉʉt tka̱jxʉdíty tmadya̱a̱gʉdíty ja mjiky'a̱jtʉn éxtʉmʉ axʉʉkpʉn.
45014017	Mʉt ko pʉn ja Dios tʉ xypyʉjtákʉm éxtʉmʉ 'yu'ungʉn, kyaj jya'ajʉty mʉt di'ibʉ njʉ'xʉm o n'úkʉm, ja'a dʉ'ʉn mʉt ko njiky'a̱jtʉm éxtʉmʉ Dios ttseky, es mʉt ja ti'igyʉ'át esʉ xondakʉn di'ibʉ Espíritʉ Santʉ xymyo'oyʉm.
45014018	Di'ibʉ myʉdiimbyʉ dʉ'ʉn ja Kristʉ, 'yoyjyáwʉp ja Dios es oybyʉdsʉ́mʉp ma̱ yʉ ja̱'a̱yʉty.
45014019	Dʉ'ʉn n'aktu'unʉm di'ibʉ xytyuknimi'inʉm ja agujk'a̱jt jotkujk'a̱jtʉn, di'ibʉ xypyudʉjkʉm es nyajmʉjwiin nyajkajaajʉm ja nmʉbʉjkʉn'a̱jtʉm nixim niyam.
45014020	Katʉ xyajtʉgóy ja Diosʉ tyuunk mʉt ja'agyʉjxm di'ibʉ mje'xy mbejkypy. Tʉy'a̱jtʉnʉ'ʉ ko tʉgekyʉ yʉ je'xy peky, wa̱'a̱dsʉ'ʉ es oy, per axʉʉgʉ'ʉ ko njʉ'xʉm pʉn nnija̱'a̱m ko mʉdʉ tya̱a̱dʉ yajpekykya'apy ja wiinkpʉty.
45014021	Nik oy ko ngadimjʉ'xʉm ja tsu'utsy es ngadim'úkʉm ja vinʉ, o ndu'unʉm oytyim di'ibʉty di'ibʉ mba̱a̱t mʉʉt nyajpekykya̱'a̱m ja nmʉmʉbʉjkpʉ'a̱jtʉm.
45014022	Pʉn mjʉna̱a̱mp ko tʉgekyʉ je'xy peky 'yóyʉty es ko mba̱a̱t xyje'xy tʉgekyʉ, dʉ'ʉñʉmʉ dʉ'ʉn m'ítʉt Dios windum. Jotkujk ja ja̱'a̱y di'ibʉ kyaj ttuñ di'ibʉ pyekyjya̱'a̱p.
45014023	Per ja di'ibʉ ti jye'xypy es twinmay ko peky di'ibʉ tyiimpy, tya̱dʉ ja̱'a̱y pekytyuump ko tje'xy ja'agyʉjxm ko kyaj mʉbʉjkʉngyʉjxm tʉ ttuñ.
45015001	Kom ʉdsa̱jtʉm pʉ́nʉty nmʉda̱jtʉm mʉj wiin kajaa ja nmʉbʉjkʉn'a̱jtʉm, n'okmʉdʉna̱'a̱yʉm mʉt ja ma'xtujkʉn ja di'ibʉ dʉn kyaj tmʉdaty mʉj wiin kajaa ja myʉbʉjkʉn, es kyaj njiky'a̱jtʉm éxtʉmʉ dʉn je'eyʉ ja ndsojkʉn'a̱jtʉm jya'ty.
45015002	Nidu'uk nidu'uk xypyátʉm es nyajjotkʉdákʉm ja nmʉmʉbʉjkpʉ'a̱jtʉm es dʉ'ʉn nyajmʉjwiin nyajkajaajʉm ja myʉbʉjkʉn.
45015003	Mʉt ko kyaj ja Kristʉ kʉ'ʉm ñaydyukjotkʉdakʉ, dʉ'ʉn jya̱jtʉ éxtʉm jyʉna'añ ja Diosʉ jyaaybyajtʉn: “Ja di'ibʉ myajwinga̱jxpajt, ʉjtsʉts tʉ xytyukka̱'a̱y.”
45015004	Mʉt ko tʉgekyʉ di'ibʉ wʉ'ʉmp ma̱ ja Diosʉ jyaaybyajtʉn, yajkʉxja̱a̱y es nnaydyukni'ijxʉm es nmʉda̱jtʉm ja ma'xtujkʉn es jotkujk n'awijx njʉjp'ijxʉm di'ibʉ mina̱a̱mp.
45015005	Wa'an ja Dios di'ibʉ xymyo'oyʉm ja jotkʉjk'a̱jtʉn esʉ ma'xtujkʉn, mmo'oyʉdʉ miits ja ti'igyʉ'a̱jtʉn es nidʉgekyʉ xypyadúndʉt ja 'yijxpajtʉnʉ Jesukristʉ,
45015006	es dʉ'ʉn ti'igyʉ xy'awdáttʉt ja Dios, ja Nindsʉn'a̱jtʉm Jesukristʉ Tyeety.
45015007	Nay'axá̱jʉdʉ nidu'uk nidu'uk éxtʉm nandʉ'ʉn oj m'axá̱jʉdʉ ja Kristʉ miidsʉty, es dʉ'ʉnʉ Dios 'yítʉt awdaty.
45015008	Mʉt ko n'awánʉdʉ ko yʉ Kristʉ myiiñ es tpudʉ́kʉt ja israelítʉty es tkuydyúnʉt di'ibʉ Dios jékyʉp tyukmʉwa̱ndak ja 'yaptʉjkʉty, es dʉ'ʉn ya'ixannʉ ko tyiimpy ja Dios éxtʉm wya̱ndaky.
45015009	Nandʉ'ʉn myiiñ ma̱ ja di'ibʉ kyaj 'yisraelítʉty es tja̱'a̱ygyʉda̱'a̱ktʉt ja Dios mʉt ko yʉ'ʉjʉty tʉ pya''ayówʉdʉ. Tya̱a̱dʉ dʉ'ʉn di'ibʉ myadyakypy ja Diosʉ jyaaybyajtʉn: Pa̱a̱ty n'awdataampy ma̱ yʉ di'ibʉ kyaj 'yisraelítʉty, es nguy'ʉ́wʉpts ja mmʉj'a̱jtʉn.
45015010	Es jatuk peky ja Diosʉ jyaaybyajn jyʉna'añ: Xonda̱'a̱ktʉ miidsʉty di'ibʉ kyaj 'yisraelítʉty ti'igyʉ mʉdʉ Diosʉ jya'ayʉty, ja israelítʉty.
45015011	Nandʉ'ʉn jyʉna'añ jatuk peky: Awdattʉ Nindsʉn'a̱jtʉm nidʉgekyʉ miidsʉty di'ibʉ kyaj 'yisraelítʉty. Wa'an nidʉgékyʉty ja naxwíñʉdʉ ja̱'a̱yʉty t'awdattʉ Dios.
45015012	Nandʉ'ʉn ja Diosʉ kyuga̱jxpʉ Isaiiʉ jyʉna'añ ma̱ jatuk peky: Mina̱a̱mp tu'ugʉ tyʉʉmp 'ya̱a̱ts ja Jesee, es yʉ'ʉ yajkutuka̱a̱mp ma̱jatyʉ naxwíñʉdʉ, es yʉ'ʉjʉty 'yawix jyʉjp'íxtʉp es ñayyákʉdʉt ma̱ yʉ Jesee tyʉʉmp 'ya̱a̱ts.
45015013	Wa'an ja Dios di'ibʉ xymyo'oyʉm ja awijxʉn, myajxonda̱'a̱gʉdʉ miidsʉty es mmo'oyʉdʉ ti'igyʉ'át ma̱ yʉ mmʉbʉjkʉn mʉt yʉ'ʉgyʉjxmʉ myʉk'a̱jtʉn ja Espíritʉ Santʉ, es myʉjwiin kyajaat ja mmʉbʉjkʉn.
45015014	Mʉgu'ugítʉty, nmʉbejkypyʉts tʉy'a̱jtʉn ko miits ni'igʉ xymyʉdattʉ ja tsojkʉn es ja nija̱'a̱jʉn, es nandʉ'ʉn mja̱jttʉp wi'ix xykya̱jxwijtʉt nixim niyam.
45015015	Per tʉ nnijáyʉdʉ mʉk a̱a̱ mʉk jot ma̱ tuk pekyʉ tya̱dʉ neky, ja'a ndukjamyajtstʉp di'ibʉ na̱a̱k mja̱jttʉp es kyaj xyjatyʉgóydyʉt. Dʉ'ʉnʉts tʉ nduñ mʉt kots myay'a̱jtʉngyʉjxmʉ Dios tʉ xykyexy
45015016	esʉts nmʉdúnʉt ja Jesukristʉ es ttuk'oy'áttʉt di'ibʉ kyaj 'yisraelítʉty. Ja'a ʉjts ndukmʉdiimpy ja Jesukristʉ esʉts ʉj nga̱jpxwa̱'xʉt ja oybyʉ ayuk di'ibʉ tso'on ma̱ Diosʉn. Dʉ'ʉnʉts nduñ es 'yíttʉt pʉ́nʉty kyaj 'yisraelítʉty éxtʉm ja windsʉ'kʉn di'ibʉ Dios 'yoyjya̱'a̱p, pʉ́nʉty Espíritʉ Santʉkyʉjxm tʉ wya̱'a̱tsjáttʉ.
45015017	Mʉt ko ti'igyʉts n'ity mʉdʉ Jesukristʉ, xondákpʉts es ʉj ja Dios nmʉdúñʉts.
45015018	Nmadya̱'a̱gʉpts yʉ'ʉyʉ di'ibʉ Kristʉ kʉ'ʉm tʉ ttuñ mʉt ʉj, esʉts nduk'axá̱jʉdʉt di'ibʉ kyaj 'yisraelítʉty ja Kristʉ, es tmʉmʉdówdʉt. Pes ja Kristʉ dʉ'ʉn tʉ ttuñ mʉt ʉjtskyʉjxmʉdsʉ n'ayuk es di'ibʉts ndiimpy,
45015019	es mʉt yʉ'ʉgyʉjxmʉ ijxwʉ'ʉmʉn esʉ mʉj'a̱jtʉn di'ibʉts ja Espíritʉ Santʉ xymyooyʉts ja mʉk'a̱jtʉn esʉts ndúnʉt, es dʉ'ʉnʉts tʉ nga̱jxwa'xy tʉgekyʉ tʉgekyʉ ja oybyʉ ayuk extʉ Jerusalén es extʉ Iliryʉ ña̱a̱xóty.
45015020	Dʉ'ʉñʉmts ʉj ndseky es nga̱jxwa̱'xʉt ja oybyʉ ayuk ma̱jaty kyajnʉm yajnigajxy ja Kristʉ, es dʉ'ʉn, mba̱a̱t njʉna̱'a̱nʉm, kyajts ja potsy nyajpéty ma̱ ja wiinkpʉ tʉ tpojtse'eky ja 'yʉjx.
45015021	Nguydyunaambyʉts éxtʉm jyʉna'añ ja Diosʉ jyaaybyajtʉn: 'Yíxtʉbʉ taadʉty di'ibʉ ja ja̱'a̱y kyaj oj yajnimadya'aky, jyaygyúkʉdʉbʉ taadʉty di'ibʉ kyaj tmʉdoo'ijttʉ.
45015022	Pa̱a̱tykyʉjxmʉts miidsʉty kyaj nninʉjxtʉ, óyʉts ʉj kana̱k ok miidsʉty tʉ njaninʉjxa̱'a̱ndʉ.
45015023	Per tyam, tʉts nya''aba̱a̱dʉ ja nduungʉts ja ya̱a̱, es mʉt ko jʉmʉjt jʉmʉjt tʉ njaninʉjxa̱'a̱ndʉ miidsʉty,
45015024	tyam sitʉy nnʉjxa̱a̱mbʉts. Nʉjxa̱a̱mbʉts Españʉ es nnaxa̱'a̱ñʉts jawyiin Romʉ es ngu'íxtʉt. Es kodsʉ naty tʉ n'okxonda'aky waanʉ mʉt miidsʉty, mba̱a̱dʉts xypyudʉ́kʉdʉ esʉts ʉj n'aknʉjxʉt ma̱ts tʉ nnidsoonnʉ.
45015025	Per ma̱a̱nʉm ngaku'ixtʉ, nʉjxa̱a̱mbʉts jawyiin Jerusalén es nyajnʉjxa̱'a̱ñʉts tu'ugʉ naybyudʉkʉ ma̱ yʉ nmʉgu'uk'a̱jtʉm jap.
45015026	Mʉt ko yʉ nmʉgu'uk'a̱jtʉm jam Masedoñʉ es ya̱a̱ Akayʉ ttuknibʉjta̱a̱gʉdʉ es dyajmuka̱'a̱ndʉ meeñ es ttuknigaxa̱'a̱ndʉ ja nmʉgu'uk'a̱jtʉm di'ibʉ tʉgoy'a̱jtxʉdʉp jap Jerusalén.
45015027	Yʉ'ʉ kʉ'ʉm tyuknibʉjtákʉdʉ ttuna̱'a̱ndʉ mʉt ja kyʉ'ʉmdsojkʉn, es pátʉp es dʉ'ʉn ttúndʉt, mʉt ko ja israelitʉ ja̱'a̱ygyʉjxmʉty ja Dios kyunu'xʉdʉ, es pa̱a̱ty oyʉ dʉ'ʉn ko yʉ'ʉjʉty dyajwa̱'xtʉ di'ibʉ myʉda̱jt jyaygyajptʉp mʉt ja nmʉgu'uk'a̱jtʉm jam Jerusalén.
45015028	Es kodsʉ naty tʉ ngʉyakyʉ tadʉ meeñ es tʉ nguydyúñʉdsʉ natyʉ tya̱a̱dʉ di'ibʉts tʉ nyajtuknipéky, taats ndsoona̱'a̱ñ jam Jerusalén es nnʉjxnʉdʉts Españʉ, es ngu'íxtʉt miidsʉty kots ʉj jam nnáxʉt.
45015029	Es nmʉda̱jtypyʉts ja tʉy'a̱jtʉn ko ma̱ nʉjx ngu'ixtʉ, nʉjxʉpts mʉt tʉgekyʉ ja Kristʉ kyunu'xʉn.
45015030	Mʉgu'ugítʉty, es tyam n'amdoo nbʉjktsoodʉp miidsʉty ma̱ yʉ Nindsʉn'a̱jtʉm Jesukristʉ es mʉt ja Espíritʉ Santʉ tsyojkʉn di'ibʉ xymyo'oyʉm,
45015031	es xyñiga̱jxta̱a̱gʉdʉts esʉdsʉ Dios xykyuwa̱'a̱nʉt ma̱ yʉ israelítʉty jam Judeeʉ di'ibʉ kyaj tmʉdundʉ ja Kristʉ. N'amdeebyʉts ja Dios nandʉ'ʉn esʉ nmʉgu'uk'a̱jtʉm jap Jerusalén t'axá̱jʉdʉt mʉt ja ja̱'a̱ygyʉdákʉn ja naybyudʉkʉ di'ibʉts ndukninʉjxtʉpts.
45015032	Es dʉ'ʉnʉts xonda'aky'a̱a̱ xonda'akyjyót nʉjx ngu'íxtʉt miidsʉty, pʉn jʉna̱a̱mp ja Dios, esʉts nxonda̱'a̱gʉt kots nbo'xʉt mʉt miidsʉty.
45015033	Wa'an ja Dios di'ibʉ xymyo'oyʉm ja agujk'a̱jt jotkujk'a̱jtʉn, t'ity mʉt nidʉgekyʉ miidsʉty. Wa'an dʉ'ʉnʉty.
45016001	Nduknipʉjktʉp yʉ nmʉmʉbʉjkpʉ'a̱jtʉm Febe. Yʉ'ʉ oy Dios mʉduump ma̱ ja mʉbʉjkpʉtʉjk ñaymyúkʉdʉ Senkreeʉ.
45016002	Tunʉ may'a̱jtʉn, axa̱jʉ yajxón mʉt ja xyʉʉgyʉjxmʉ Nindsʉn'a̱jtʉm, éxtʉm ñitʉ́kʉty ja Diosʉ jya'ayʉty. Pudʉ́kʉdʉ mʉt ti tʉgoy'a̱jtxʉp, mʉt ko yʉ'ʉ tʉ tpudʉ́kʉdʉ mayjya'ay, nandʉ'ʉnʉts ʉj tʉ xypyudʉkʉ.
45016003	Tunʉ may'a̱jtʉn mayDios xy'anʉʉmʉdʉ Prisilʉ esʉ Akilʉ, yʉ nmʉmʉduumbʉdyʉts ma̱ yʉ Jesukristʉ ñʉ'ʉ tyu'u.
45016004	Yʉ'ʉjʉty pyʉjtáktʉ ayo'on jʉjp'ámʉ jiky'a̱jtʉn nʉgoo kots ʉj xyajtse'eky. Nja̱'a̱ygyʉdákypyʉts yʉ'ʉ, es kyaj 'yʉjtsʉty je'eyʉ, nandʉ'ʉn nidʉgekyʉ ja nmʉmʉbʉjkpʉ'a̱jtʉm di'ibʉ kyaj 'yisraelítʉty.
45016005	Nduknigéxyʉdsʉ Dioskajxy nandʉ'ʉn nidʉgekyʉ nmʉgu'uk'a̱jtʉm di'ibʉ naymyujkʉdʉp es t'awdattʉ Dios ma̱ yʉ tyʉjkʉ Priskʉ esʉ Akilʉ. MayDios xy'anʉʉmʉdʉ nmʉtnaymyaayʉbʉts Epenetʉ di'ibʉts njantsytsyejpy, di'ibʉ jawyiin jap Asyʉ 'yaxa̱jʉ Jesukristʉ.
45016006	MayDios xy'anʉʉmʉdʉt yʉ Mariiʉ, di'ibʉ jantsy tuun mʉt miitskyʉjxmʉty.
45016007	MayDios xy'anʉʉmʉdʉ Andrónikʉ esʉ Juniiʉs, di'ibʉts mʉʉt ndsimdsyʉna̱a̱y, yʉ'ʉjʉty 'yaxá̱jʉdʉ Kristʉ tim jawyiin ma̱a̱nʉmtsʉ naty ʉj kyajnʉm n'axa̱jʉ; es yʉ'ʉjʉty yajmay'áty yajwindsʉ'ʉgʉ ma̱ yʉ apóstʉlʉty.
45016008	MayDios xy'anʉʉmʉdʉ Amplyatʉs, di'ibʉts ʉj njantsytsyejpy ma̱ yʉ Nindsʉn'a̱jtʉm.
45016009	MayDios xy'anʉʉmʉdʉ Urbanʉ, di'ibʉts mʉʉt nmʉdúñ ja Kristʉ. Nandʉ'ʉn mayDios xy'anʉʉmʉdʉ Estakyʉ di'ibʉts njantsytsyejpy.
45016010	MayDios xy'anʉʉmʉdʉ Apelʉs, di'ibʉ tʉ tmʉmada'aky ja ayo'on ma̱ tʉ tmʉdúñ ja Kristʉ. Nandʉ'ʉn mayDios xy'anʉʉmʉdʉt yʉ nmʉgu'uk'a̱jtʉm di'ibáty tsyʉna̱a̱ydyʉp ma̱ Aristoobʉlʉ jyʉʉn tyʉjk.
45016011	MayDios xy'anʉʉmʉdʉts ja nmʉguga̱jpn Erodyón, es nandʉ'ʉn ja di'ibʉ tsyʉna̱a̱ydyʉp ma̱ ja Narsisʉ jyʉʉn tyʉjk.
45016012	MayDios xy'anʉʉmʉdʉt yʉ Trifenʉ esʉ Trifosʉ, yʉ toxytyʉjkʉty myʉduundʉp ja Nindsʉn'a̱jtʉm. Es nandʉ'ʉn mayDios xy'anʉʉmʉdʉ nmʉgu'uk'a̱jtʉm Pérsidʉ, di'ibʉ jantsytyuun ma̱ yʉ Nindsʉn'a̱jtʉm.
45016013	MayDios xy'anʉʉmʉdʉ Rufʉ, di'ibʉ tʉ dya'íxyʉty yajxón ko tmʉdúñ ja Nindsʉn'a̱jtʉm. MayDios xy'anʉʉmʉdʉt yʉ Rufʉ tya̱a̱gu'unk, di'ibʉts tʉ xymyʉdaty éxtʉmʉ 'yu'ungʉn.
45016014	MayDios xy'anʉʉmʉdʉt ja Asínkritʉ, Flegontʉ, Ermʉs, Patroobʉs, Ermes esʉ nmʉgu'uk'a̱jtʉm di'ibʉ jam mʉʉt 'yittʉ.
45016015	MayDios xy'anʉʉmʉdʉ Filólʉgʉ, Julyʉ, Nereeʉ esʉ myʉga'ax toxytyʉjk, Olimpyʉ es nidʉgekyʉ ja Diosʉ jya'ayʉty di'ibʉ ijttʉp mʉt yʉ'ʉjʉty.
45016016	MayDios mnay'anʉ'ʉmxʉdʉt nixim niyam es mnaymyʉnánʉdʉt tsojkʉn mʉʉt. Nidʉgekyʉ yʉ nmʉgu'uk'a̱jtʉm di'ibʉ yam ma̱ ja mʉbʉjkpʉtʉjk yo'oymyúktʉ, mduknigáxʉdʉ Dioskajxy.
45016017	Mʉgu'ugítʉty, n'amdoo nbʉjktsoodʉp es mnaygywentʉ'átʉdʉt miidsʉty ma̱ tadʉ ja̱'a̱yʉty di'ibʉ je'eyʉ t'ʉxkukʉ yajnaywya̱'xʉ es tpʉjta̱'a̱ktʉ ja tsip, mʉt ko ya'ʉxpʉktʉ wiingʉ ʉxpʉjkʉn ma̱ yʉ di'ibʉ miits tʉ xy'axá̱jʉdʉ. Mastu'uttʉ yʉ'ʉjʉty,
45016018	mʉt ko tya̱a̱dʉ dʉ'ʉmbʉ ja̱'a̱y kyaj tmʉdundʉ Nindsʉn'a̱jtʉm Jesukristʉ, yʉ'ʉyʉ pyaduundʉp ja kyʉ'ʉm winma̱'a̱ñ es jeky kya̱jx myadya̱'a̱ktʉ es dʉ'ʉn kʉxʉ'kp ko 'yóyʉty, dʉ'ʉn twinwepy twinja̱a̱xy es twin'ʉʉñ di'ibʉ kyaj ñaygywentʉ'átyʉty.
45016019	Nidʉgekyʉ tʉ tmʉdowdʉ ko miits mguydyuundʉp ja Kristʉ 'yʉxpʉjkʉn, es xondákpʉts ko dʉ'ʉn xytyundʉ. Ndsejpyʉts es miits mwijy'áttʉt es xytyúndʉt ja oybyʉ es xy'ʉxtijtʉt di'ibʉ kyaj 'yóyʉty.
45016020	Dios di'ibʉ xymyo'oyʉm ja agujk'a̱jt jotkujk'a̱jtʉn, tsojk tta'annakʉya'añ yʉ Satanás mdekypyatkʉ'pʉty. Wa'anʉ Nindsʉn'a̱jtʉm Jesukristʉ mgunu'xʉdʉ miidsʉty.
45016021	Mduknigáxʉdʉ Dioskajxy ja Timotee, di'ibʉts mʉt nduñ, es nandʉ'ʉn yʉ nja̱'a̱yʉts, ja Lusyʉ, Jasón esʉ Sosípater.
45016022	Ʉjtsʉts Tersyʉ, di'ibʉ tya̱dʉ neky yam jyaapy di'ibʉ Pa̱a̱blʉ ñaska̱jxʉp, nduknigaxtʉ Dioskajxy ma̱ yʉ Nindsʉn'a̱jtʉm.
45016023	MayDiósʉk dʉ'ʉn jyʉna'añ ja Gayʉ. Yʉ'ʉts yam xyajja̱jttákp es dyaky ja tyʉjk ma̱ ñaymyúkʉdʉ ja mʉbʉjkpʉtʉjk. Nandʉ'ʉn mduknigáxʉdʉ Dioskajxy ja Erastʉ di'ibʉ Korintʉ tesoreerʉ'a̱jtp, esʉ nmʉgu'uk'a̱jtʉm Kwartʉs.
45016024	Wa'anʉ Nindsʉn'a̱jtʉm Jesukristʉ mgunu'xʉdʉ.
45016025	Es tyam, ittʉ mʉdʉ Dios di'ibʉ mba̱a̱t waanʉ ni'igʉ myajmʉkta̱'a̱gʉdʉ mʉt yʉ'ʉgyʉjxm ja oybyʉ ayuk di'ibʉ Jesukristʉ yajmiin es di'ibʉts nga̱jxwa'xypy. Tya̱dʉ oybyʉ ayuk ya'ijxʉp di'ibʉ Dios tʉ ttuknibʉjta̱a̱gʉ, di'ibʉ ijty kyayajnijáwʉ ma̱a̱nʉmʉ naty kyakojy ja naxwíñʉdʉ,
45016026	es tyam tʉ yajnijáwʉ ma̱ tniga̱jxtʉ ja Diosʉ kyuga̱jxpʉty ma̱ Diosʉ jyaaybyajtʉn, dʉ'ʉn éxtʉmʉ Dios di'ibʉ winʉ xʉʉ winʉ tiempʉ ijtp, t'ane'emy es yajka̱jxwa̱'xʉt ma̱ tʉgekyʉ naxwíñʉdʉ es dʉ'ʉn yʉ'ʉjʉty tmʉbʉ́ktʉt es tkuydyúndʉt.
45016027	Ja Dios di'ibʉ je'eyʉ Dios'a̱jtp es tim wyijy'a̱jtʉn mʉʉt, wa'an ja'a Jesukristʉkyʉjxm tmʉdátʉt ja mʉj'a̱jtʉn winʉ xʉʉ winʉ tiempʉ. Wa'an dʉ'ʉnʉty.
46001001	Ʉj Pa̱a̱blʉ. Diósʉts tʉ xypyʉjta'aky esʉts xy'apostʉlʉ'átʉt ja Jesukristʉ. Ʉj mʉt ja nmʉgu'uk'a̱jtʉm Sóstʉnʉs
46001002	nduknigajxtʉdsʉ tya̱dʉ neky ja Diosʉ jya'ayʉty di'ibáty naymyujkʉdʉp jam Korintʉ, di'ibáty ijtp ti'igyʉ mʉt ja Jesukristʉ. Dios tʉ tyukniwówʉty es dyajnʉjxʉt tu'ugʉ jiky'a̱jtʉnʉ wa̱'a̱tspʉ, ti'igyʉ mʉt nidʉgekyʉ di'ibʉ oytyim ma̱a̱ty wyindsʉ'kʉdʉp ja Nindsʉn'a̱jtʉm Jesukristʉ, di'ibʉ dʉ'ʉn Wyindsʉn'a̱jttʉp yʉ'ʉjʉty es nandʉ'ʉn ʉdsa̱jtʉm.
46001003	Wa'anʉ nDios Teety'a̱jtʉm esʉ Nindsʉn'a̱jtʉm Jesukristʉ mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
46001004	Dʉ'ʉñʉmts nja̱'a̱ygyʉda'aky ja Dios mʉt miitskyʉjxmʉty, ja'a ko ja Dios tʉ mgunu'xʉdʉ mʉt yʉ'ʉgyʉjxmʉ Jesukristʉ.
46001005	Es ja'a ko m'ity ti'igyʉ mʉt ja Jesukristʉ, Dios tʉ mmo'oyʉty tʉgekyʉ oytyim di'ibʉty ja oy'a̱jtʉn ma̱ m'anmʉja̱'a̱n, dʉ'ʉn ma̱ tʉgekyʉ m'ʉw mga̱jxtʉ es dʉ'ʉn ma̱ oytyiity xyjattʉ,
46001006	es mʉdʉ tya̱a̱dʉ ya'ixy ko di'ibʉts nga̱jxwa̱'x ma̱ miidsʉty Jesukristʉkyʉjxm, ja'a dʉ'ʉn ja tʉy'a̱jtʉn.
46001007	Pes ni di'ibʉ Espíritʉ Santʉ myadakʉn mgatʉgoy'a̱jtxʉty es mjiky'átʉt éxtʉm ja Dios ttseky ma̱a̱nʉm xy'ak'awíxyñʉm ma̱ myina̱'a̱ñ yʉ Nindsʉn'a̱jtʉm Jesukristʉ.
46001008	Yʉ'ʉ myajmʉk'át mya'oy'átʉdʉp es mbudʉ́kʉdʉp kʉdiibʉ miits xymyʉdáttʉt ni ti pojpʉ ko myínʉt jatʉgok.
46001009	Dios kyuydyiimbyʉm di'ibʉ wya̱ndakypy, es yʉ'ʉ dʉ'ʉn di'ibʉ mdukniwoodʉp es mjiky'áttʉt ti'igyʉ mʉt ja 'yU'unk Jesukristʉ, yʉ Nindsʉn'a̱jtʉm.
46001010	Mʉgu'ugítʉty, n'amdeepy nbʉjktseebyʉts miidsʉty Nindsʉn'a̱jtʉm Jesukristʉkyʉjxm, es mnayyajti'igyʉdʉt es kyaj mnaybyʉjkwa̱'xʉdʉt. Jiky'attʉ mʉt ti'igyʉ jot winma̱'a̱ñ.
46001011	Njʉna̱'a̱ñʉdsʉ tya̱a̱dʉ, mʉgu'ugítʉty, mʉt ko ja di'ibʉ tsʉna̱a̱ydyʉp ma̱ ja Klo'ee jyʉʉn tyʉjk tʉ xytyuknijáwʉts ko ak miits mnaydyij mnayyókʉdʉ.
46001012	Mʉdʉ tya̱a̱dʉ, ja'ats n'andijpy ko nidu'uk nidu'uk miidsʉty ak wiink jyʉna̱'a̱ndʉ. Tu'uk jyʉna'añ: “Ʉj, Pa̱a̱blʉts xy'ʉxpʉjkpʉ'a̱jtp” es jatu'uk jyʉna'añ: “Ʉj yʉ'ʉ Apolʉs” es ja wiinkpʉty jyʉna̱'a̱ndʉ: “Ʉj yʉ'ʉ Peedrʉ” es jatuk peky jyʉna̱'a̱ndʉ: “Ʉj yʉ'ʉ Jesukrístʉts xy'ʉxpʉjkpʉ'a̱jtp.”
46001013	¿Per tii, tʉʉ ja Jesukristʉ ñaywya'xyʉty kana̱k pekyʉ?, o ʉj Pa̱a̱blʉ, ¿kruuzpajtʉts mʉt miitskyʉjxmʉty, o mnʉbajttʉ miits ʉj nxʉʉgyʉjxmʉ?
46001014	Nja̱'a̱ygyʉdákypyʉts ja Dios kots kyaj nyajnʉbejty nidu'uk miidsʉty, tim yʉ'ʉyʉ Krispʉ esʉ Gayʉ.
46001015	Es dʉ'ʉn ni tu'uk pʉ́n mba̱a̱t kyajʉna̱'a̱ñ ko ñʉbejty mʉdʉdsʉ nxʉʉgyʉjxm.
46001016	Aa, per nandʉ'ʉndsʉga nyajnʉbejty ja di'ibʉ tsʉna̱a̱ydyʉp ma̱ ja Estéfʉnʉsʉ jyʉʉn tyʉjk, es kyajts nnakyjyamyetsy ja wiinkpʉ jatu'uk pʉ́n tʉts nyajnʉbéty.
46001017	Pesʉ Jesukristʉ kyajts xykyejxy esʉts nyajnʉbátʉt ja ja̱'a̱yʉty, xykyajxʉts esʉts nga̱jxwa̱'xʉt ja oybyʉ ayuk, es kyaj mʉt ja ayuk di'ibʉ ja ja̱'a̱yʉty kʉ'ʉm wya̱'ptʉp mʉt ja wyinma̱'a̱ñʉty. Dʉ'ʉnʉts nduñ es kʉdiibʉ tyʉgóyʉt ja mʉk'a̱jtʉn di'ibʉ yajmʉda̱jtp ko Kristʉ 'ye'ky kruuzkʉjxy.
46001018	Ja Jesukristʉ 'yo'kʉn kruuzkʉjxy nanʉgoobʉ jyawʉ kyʉxe'eky mʉt ja di'ibáty nʉjxtʉp ma̱ ja ayoodákn, perʉ di'ibáty ʉdsa̱jtʉm nnitsókʉm es njo'omʉm tsa̱jpótm, ja'a tya̱a̱dʉ ja Diosʉ myʉk'a̱jtʉn.
46001019	Es dʉ'ʉn jyʉna'añ ja Dios ma̱ ja jyaaybyajtʉn: Nyajkutʉgóyʉpts ja kuwinma̱'a̱ñbyʉ wyijy'a̱jtʉn, es nyajjʉgákʉpts ja jyaygyujkʉn di'ibʉ jaygyujkʉp.
46001020	Pʉnʉ dʉ'ʉn, ¿ma̱ net ja kuwijyjya'ay, o ja ya'ʉxpʉjkpʉty, o ja di'ibʉ kyajxy myadyakypy di'ibʉ yajpátp naxwiiñ? Pes ja naxwíñʉdʉ wijy'a̱jtʉnʉty, tʉ Dios dyajkʉxe'eky ko lokʉ yʉ'ʉ.
46001021	Dios ñija̱'a̱p di'ibʉ tyiimpy, es ña'ijxypy es kʉdiibʉ ja naxwíñʉdʉ ja̱'a̱yʉty 'yixy'átʉdʉt mʉt yʉ'ʉgyʉjxm ja wyinma̱'a̱ñʉty, ja'ayʉ dʉ'ʉn yajnitso'ogaampy ja di'ibʉ jotmooyʉp mʉt yʉ'ʉgyʉjxm di'ibʉ yajka̱jxwa̱'xp, oyʉ tya̱dʉ ayuk kyʉxe'eky lokʉ winma̱'a̱ñʉn.
46001022	Pesʉ israelítʉty 'yixándʉp ja ijxwʉ'ʉmʉn di'ibʉ myʉda̱jtypy ja mʉj'a̱jtʉn, esʉ grieegʉty 'yʉxta̱a̱ydyʉp ja wijy'a̱jtʉn,
46001023	perʉ ʉdsa̱jtʉm nga̱jxwa̱'xʉm ja Kristʉ ko kyruuzpejty. Yʉ israelítʉty kyo'oyjya̱'a̱dʉbʉ tya̱dʉ ka̱jxwa̱'xʉn, es di'ibʉ kyaj 'yisraelítʉty pyʉjtáktʉp éxtʉmʉ lokʉ winma̱'a̱ñ,
46001024	per di'ibʉ Dios tʉ twoy, oy yʉ'ʉdyʉ israelítʉty o grieegʉty, Kristʉ dʉ'ʉn ja Diosʉ myʉk'a̱jtʉn esʉ wyijy'a̱jtʉn.
46001025	Pes ja di'ibʉ ja̱'a̱yʉty jya̱'a̱dʉp éxtʉm ja Diosʉ lyokʉ winma̱'a̱ñ, kuwinma̱'a̱ñʉ'ʉ kʉdiinʉm ja kuwinma̱'a̱ñbyʉ di'ibʉ ya̱ naxwiiñ; es di'ibʉ jya̱'a̱dʉp kyaj tmʉdaty ja Diosʉ myʉk'a̱jtʉn, yʉ'ʉ dʉ'ʉn waanʉ mʉk kʉdiinʉm ja naxwíñʉdʉ ja̱'a̱yʉdyʉ myʉja̱a̱.
46001026	Jamyatstʉ mʉgu'ugítʉty, ko Dios tʉ mwówʉdʉ es mja̱'a̱y'ata̱'a̱nʉdʉ, oy mganimay'a̱jtpʉdʉ miidsʉty di'ibʉ dʉ'ʉn kuwinma̱'a̱ñ, es oy mganimay'a̱jtpʉdʉ di'ibʉ myʉda̱jtypy ja kutujkʉn, es oy mganimay'a̱jtpʉdʉ di'ibʉ jotkujk ja̱'a̱yʉty.
46001027	Perʉ Dios tʉ twin'ixy ja ja̱'a̱yʉty di'ibʉ naxwíñʉdʉ ja̱'a̱yʉty pyʉjtáktʉp éxtʉmʉ kulókʉty, es dʉ'ʉn Dios dyajtsoydyu'unga̱'a̱y ja di'ibʉ naxwíñʉdʉ ja̱'a̱y pyʉjtáktʉp éxtʉmʉ kuwijpyʉn. Ja Dios tʉ twin'ixy ja ja̱'a̱yʉty di'ibʉ ja naxwíñʉdʉ ja̱'a̱yʉty pyʉjtáktʉp éxtʉmʉ di'ibʉ kyaj tmʉdaty ni ti mʉja̱a̱, es dʉ'ʉn ja Dios dyajtsoydyu'unga̱'a̱y ja di'ibʉ ja naxwíñʉdʉ ja̱'a̱yʉty pyʉjtáktʉp éxtʉmʉ di'ibʉ myʉda̱jtypy ja mʉja̱a̱.
46001028	Dios tʉ twin'ixy ja ja̱'a̱yʉty di'ibʉ ja naxwíñʉdʉ ja̱'a̱yʉty 'yʉxtijtʉp éxtʉm di'ibʉ kyaj ti ttsooty, es dyajkutʉgóyʉt ja di'ibáty ja naxwíñʉdʉ ja̱'a̱yʉty pyʉjtáktʉp éxtʉmʉ mʉj kʉjxmbʉn,
46001029	es dʉ'ʉn kyaj pʉ́n mba̱a̱t ñayjyáwʉdʉt mʉj kʉjxm Dios windum.
46001030	Perʉ Dios tʉ myajti'igyʉdʉ miidsʉty mʉt ja Jesukristʉ es mʉt yʉ'ʉgyʉjxmʉ Jesukristʉ nnija̱'a̱m ti Dios tsyejpy, oy nwʉ'ʉmʉm mʉt ja Dios, wa̱'a̱ts n'ijtʉm es nnitsókʉm.
46001031	Pes dʉ'ʉn éxtʉm jyʉna'añ ja Diosʉ jyaaybyajtʉn: “Pʉn ja pʉ́n ti ttukxonda'aky, wa'an ttukxonda'aky di'ibʉ Dios tʉ ttuñ.”
46002001	Mʉgu'ugítʉty, kots ʉj nmiiñ ma̱ miidsʉty es ndukmʉmadyaktʉ ja Diosʉ 'yʉxpʉjkʉn, kyajts nyajtuuñ ja mʉj kʉjxmbʉ ayuk es ni yʉ wyinma̱'a̱ñ di'ibʉ tsip nimʉja̱a̱.
46002002	Pes kots n'ijty ma̱ miidsʉty, kyajts nwinma̱'a̱ñ'atáñ jatu'ugʉ wiinkpʉ, yʉ'ʉyʉ Jesukristʉ esʉ 'yo'kʉn kruuzkʉjxmbʉ.
46002003	Ya''ayow ya''ama̱'a̱dʉts njam'a̱jty ma̱ miidsʉty, ni nmʉja̱a̱ts es extʉ tsʉyiibyʉts mʉt ja tsʉ'kʉn,
46002004	es ko ndukmʉmadyaktʉ ja Diosʉ 'yʉxpʉjkʉn, kyaj ndukmʉdijʉyandʉ ja kuwijyjya'aybyʉ 'yayuk, ni'igʉ oj ndukmʉdíjʉdʉ mʉt yʉ'ʉgyʉjxm ja Espíritʉ Santʉ es ja Diosʉ myʉk'a̱jtʉn.
46002005	Pa̱a̱ty ja mmʉbʉjkʉn kyʉxuty ma̱ yʉ Diosʉ myʉk'a̱jtʉn es kyaj ma̱ yʉ ja̱'a̱yʉdyʉ kyuwijy'a̱jtʉn.
46002006	Di'ibʉ tʉ kyutʉ́kʉty oy oy tʉgekyʉ ja Diosʉ 'yʉxpʉjkʉn, mʉt yʉ'ʉts sitʉy nya'ʉxpʉ́kʉdʉts mʉt ja kuwijy'a̱jtʉn, es kyaj mʉt ja naxwíñʉdʉ ja̱'a̱yʉdyʉ wyijy'a̱jtʉn nya'ʉxpʉ́kʉdʉts, es ni mʉt ja wyijy'a̱jtʉn di'ibʉ yajtuundʉp di'ibʉ yajkutujktʉp naxwiiñ. Pesʉ tya̱dʉ yajkutujkpʉdyʉ wyijy'a̱jtʉn, kugʉ́xʉp yʉ'ʉ.
46002007	Ja wijy'a̱jtʉn di'ibʉts ʉj tuk'ʉxpʉjkp, yʉ'ʉ dʉ'ʉn ja wijy'a̱jtʉn di'ibʉ yu'uts ijtp es di'ibʉ Diosʉ naty tʉ ttuknibʉjta̱a̱gʉ nmʉj'a̱jtʉn'a̱jtʉmgyʉjxm.
46002008	Ja yajkutujkpʉty ma̱ yʉ naxwíñʉdʉ kyaj tjaygyujkʉdʉ; ja'a kooxyʉp yʉ'ʉjʉty tjaygyujkʉdʉ, kyajxyʉp dyajkruuzpajttʉ ja Nindsʉn'a̱jtʉm Jesukristʉ.
46002009	Per tim dʉ'ʉn jyajty éxtʉm jyʉna'añ ja Diosʉ jyaaybyajtʉn: Dios tʉ t'ʉxkukʉ mʉdʉ di'ibáty tsojkʉdʉp, di'ibʉ ni pʉ́nʉm tka'ixy es tkamʉdoy es ni kyaja̱'ty wyinma̱'a̱ñóty.
46002010	Tya̱a̱dʉ dʉ'ʉn tʉgekyʉ di'ibʉ Dios tʉ xytyuknija̱'a̱m mʉt yʉ'ʉgyʉjxm ja Espíritʉ Santʉ, ja'a ko yʉ Espíritʉ Santʉ tyuk'ijxʉp tʉgekyʉ, es extʉ ja kʉkpʉ nimʉja̱a̱bʉ wyinma̱'a̱ñ ja Dios.
46002011	Ma̱ ak ja̱'a̱yʉty, ¿pʉ́n mba̱a̱t tnijawʉ wi'ix ja jyot wyinma̱'a̱ñ tu'ugʉ ja̱'a̱y? Yʉ'ʉyʉ dʉ'ʉn ja 'yanmʉja̱'a̱n kʉ'ʉm, ¿kʉdii? Nandʉ'ʉn ja̱jtpʉ dʉ'ʉn ko yʉ Diosʉ Jya̱'a̱jʉn, yʉ'ʉyʉ dʉ'ʉn ñija̱'a̱p wi'ixʉ dʉ'ʉn ja Dios.
46002012	Es ʉdsa̱jtʉm kyaj tʉ n'axá̱jʉm ja winma̱'a̱ñ di'ibʉ ya̱ naxwiiñ, yʉ'ʉyʉ sitʉy ja winma̱'a̱ñ di'ibʉ yajkypy ja Espíritʉ Santʉ di'ibʉ tso'omp ma̱ Dios, es dʉ'ʉn njaygyujkʉm tʉgekyʉ di'ibʉ Dios xyñamo'oyʉm.
46002013	Pes dʉ'ʉnʉts ʉʉdsʉty nmadya'aky mʉt ja ayuk di'ibʉ ja Espíritʉ Santʉ xytyuk'ʉxpʉjktʉ, es kyaj yʉ'ʉjʉty di'ibʉ miimp ma̱ ngʉ'ʉm winma̱'a̱ñ; ja'ats ja̱'a̱y nduk'ijxp ja tʉy'a̱jtʉn di'ibʉ ja Espíritʉ Santʉ yajkypy es tjaygyúkʉdʉ pʉ́nʉty tu'umooyʉdʉp ja Espíritʉ Santʉ.
46002014	Mʉt ko ja ja̱'a̱yʉty di'ibʉ kyaj tmʉdattʉ ja Espíritʉ Santʉ, kyaj mba̱a̱t t'axá̱jʉdʉ di'ibʉ ja Espíritʉ Santʉ yajkypy. Pesʉ tya̱dʉ ja̱'a̱yʉty kyaj tjaygyúkʉdʉ di'ibʉ Dios myeepy es jʉnándʉp: “Lokʉ winma̱'a̱ñ yʉ'ʉ.” Yʉ'ʉyʉ dʉn je'eyʉ di'ibʉ myʉda̱jttʉp ja Espíritʉ Santʉ mba̱a̱t tnijawʉ di'ibʉ Diosʉ ja̱'a̱y myeepy.
46002015	Di'ibʉ myʉda̱jttʉp ja Espíritʉ Santʉ, mba̱a̱t yʉ'ʉjʉty tpayo'oy tʉgekyʉ, es ni pʉ́n wiinkpʉ mba̱a̱t kyaj pyayo'oyʉty.
46002016	Ja'a ko ja Diosʉ jyaaybyajtʉn jyʉna'añ: “¿Pʉ́n tʉ t'okwinma̱'a̱ñ'ijxpʉ ja Nindsʉn'a̱jtʉm? ¿Pʉ́n mba̱a̱t dya'ʉxpeky ja Nindsʉn'a̱jtʉm Dios?” Per ʉdsa̱jtʉm sitʉy nmʉda̱jtʉm ja Jesukristʉ wyinma̱'a̱ñ.
46003001	Mʉgu'ugítʉty, kots ijty ma̱ miidsʉty nya'ʉxpʉktʉ, kyaj oj mba̱a̱t nya'ʉxpeky éxtʉm ja ja̱'a̱yʉty di'ibʉ nʉ'ʉjʉjwijts tu'ujʉjwijtsʉp ja Espíritʉ Santʉ, ja'a oj nya'ʉxpeky éxtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp o éxtʉm pʉ́nʉty jemy tʉ t'axá̱jʉdʉ Jesukristʉ.
46003002	Pes éxtʉm mba̱a̱t njʉna̱'a̱nʉm, extʉ koonʉm nmooy ja letsyʉ ma̱ jyapa̱a̱dyʉty nmo'oyʉt ja kudʉ'ʉtspʉ je'xy, mʉt ko nan kyajnʉm mba̱a̱t xyje'xy ja kudʉ'ʉtspʉ je'xy, es extʉ tyamba̱a̱t kyajnʉm mmada̱'a̱ktʉ es xyjʉ'xtʉt ja kudʉ'ʉtspʉ je'xy,
46003003	mʉt ko dʉ'ʉñʉm m'akjiky'attʉ éxtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp. Jam di'ibʉ miits mnaydyukmʉdsip'a̱jtʉdʉp nixim niyam es mdsiptún mdsipka̱jxtʉ nixim niyam, es dʉ'ʉn xya'íxʉdʉ ko ja'ayʉm mbanʉjxtʉp ja wyinma̱'a̱ñ di'ibʉ kyaj myiñ ma̱ yʉ Nindsʉn'a̱jtʉm Jesukristʉ.
46003004	Ja'a ko miits nidu'ugʉty mjʉna̱'a̱ndʉ: “Ʉj Pa̱a̱blʉts xy'ʉxpʉjkpʉ'a̱jtp” esʉ wiinkpʉ jyʉna̱'a̱ndʉ: “Ʉj Apólʉsʉts xy'ʉxpʉjkpʉ'a̱jtp”, es dʉ'ʉn mnaygyójʉdʉ éxtʉm ja ja̱'a̱yʉty di'ibʉ kyaj tpadundʉ ja Jesukristʉ.
46003005	Pes anmaagyʉts, ¿pʉ́nʉ dʉ'ʉn Apolʉs?, es ¿pʉ́nʉ dʉ'ʉn ʉj, Pa̱a̱blʉ? Ʉʉdsʉty je'eyʉ Diosʉ myʉduumbʉ di'ibʉ oj mduk'ʉxpʉ́kʉdʉ es xymyʉbʉ́ktʉt ja Dios, es nidu'uk nidu'uk ʉʉdsʉty ndundʉ ja tuunk di'ibʉ Nindsʉn'a̱jtʉm oj xymyo'oydyʉts.
46003006	Mba̱a̱t njʉna̱'a̱nʉm ko ʉjts nnip ja tʉʉmt, Apolʉs tya̱'x, perʉ Diosʉ dʉ'ʉn di'ibʉ yajmujx ja tʉʉmt es yaj'ya'k yajpajt.
46003007	Di'ibʉ nip es di'ibʉ ta̱'xp, ni ti yʉ'ʉjʉty, Diosʉ dʉ'ʉn tʉgekyʉ, mʉt ko yʉ'ʉ yaj'yeempy yajpejtypy ja di'ibʉ yajníp o yajta̱'xp.
46003008	Di'ibʉ nip es di'ibʉ ta̱'xp, yʉ'ʉjʉty je'eyʉ tyuumbʉ'átʉdʉ Dios, esʉ Dios mʉjúyʉdʉp nidu'uk nidu'uk éxtʉm tkuydyundʉ ja tyuunk.
46003009	Ʉʉdsʉty nmʉduundʉp ja Dios, es miidsʉty dʉ'ʉn éxtʉmʉ Diosʉ ñax es nandʉ'ʉn éxtʉmʉ Diosʉ tyʉjk.
46003010	May'a̱jtʉngyʉjxm ja Diósʉts tʉ xypyʉjta'aky éxtʉmʉ pojtspʉ esʉts nbojtsʉ'ʉgʉt ja potsy ʉjx, esʉ tyam wiinkpʉ pojtspʉ yajkʉjxmʉp ja potsy. Per nidu'uk nidu'uk ya'íxʉp wi'ix pyotsy,
46003011	mʉt ko Dios tʉ tpʉjta'aky ja Jesukristʉ éxtʉm yʉ'ʉyʉ pyotsy'ʉjx'áty, es kyaj mba̱a̱t pʉ́n tpʉjta'aky jatu'ugʉ wiinkpʉ.
46003012	Pʉn jaa pʉ́n ttukjʉpʉ oorʉ, platʉ, tsujjátypyʉ tsa̱a̱, kepy, mʉʉy o wa̱a̱xk a̱a̱y ma̱ tya̱dʉ tuunk tʉ tsyo'onda'aky,
46003013	ya'íxʉp ja tuunk ko ja̱'a̱y yajpayo'oydyʉt, ja'a ko yajno'kmátsʉp mʉt ja jʉʉn.
46003014	Pʉ́nʉdyʉ naty oy tʉ pyotstʉ es ja potsy kyaj ja jʉʉn yajtóyʉt, Dios kumáyʉdʉp;
46003015	per di'ibʉ tʉ pyotstʉ es myʉmada'agyʉty ja jʉʉn, yajtʉgóyʉp ja tyuunk tʉgekyʉ, oy yʉ'ʉ kʉ'ʉm jyanitsókpʉt éxtʉm na̱a̱k ñitse'eky ma̱ ja jʉnya'ank.
46003016	¿Kyaj xyñijáwʉdʉ ko miidsʉdyʉ dʉ'ʉnʉ Diosʉ tyʉjk es ko yʉ Diosʉ Jya̱'a̱jʉn 'yity ti'igyʉ miidsʉty?
46003017	Pʉn ja pʉ́n dyajkutʉgóyʉ tadʉ Diosʉ tyʉjk, Dios yajkutʉgóyʉbʉ tadʉ ja̱'a̱y, mʉt ko tadʉ Diosʉ tyʉjk, wa̱'a̱dsʉ'ʉ. Es tadʉ tyʉjk, miidsʉdyʉ dʉ'ʉn kʉ'ʉm.
46003018	Exkʉm pʉ́n ñaywyin'ʉʉñʉty. Pʉn ja pʉ́n ñayjyáwʉty kuwijy éxtʉm ja naxwíñʉdʉ ja̱'a̱yʉty ja wyinma̱'a̱ñ, nayyajjʉmbítʉdʉ éxtʉm tu'uk di'ibʉ kyaj ti tjaty, es dʉ'ʉn jya̱'tʉt éxtʉm tu'ugʉ kuwinma̱'a̱ñbyʉn.
46003019	Pesʉ tya̱dʉ naxwíñʉdʉ ja̱'a̱yʉdyʉ wyijy'a̱jtʉn, yʉ'ʉ dʉn tu'ugʉ lokʉ winma̱'a̱ñ tpʉjta'aky ja Dios. Ja Diosʉ jyaaybyajtʉn jyʉna'añ: “Dios ya''anʉguga̱'a̱p ja kuwijypyʉty mʉt ja kyʉ'ʉm wijy'a̱jtʉn.”
46003020	Nandʉ'ʉn jyʉna'añ jatuk peky: “Yʉ Nindsʉn'a̱jtʉm ñija̱'a̱p ko yʉ kuwijyjya'ayʉdyʉ wyinma̱'a̱ñʉty ni ti tkatsooty.”
46003021	Pa̱a̱ty ni pʉ́n kyanayjyáwʉty mʉj kʉjxm mʉt ko tpanʉjxa̱'a̱nʉt tu'ugʉ ja̱'a̱y. Pes tʉgekyʉ oytyim tiity, miits mja'a'a̱jttʉp,
46003022	extʉ ʉj, Pa̱a̱blʉ, yʉ Apolʉs, yʉ Peedrʉ, ja naxwíñʉdʉ, ja jiky'a̱jtʉn, ja o'kʉn, ja tyambʉ, ja óknʉmbʉ. Miidsʉty tʉgekyʉ mja'a'a̱jttʉp,
46003023	es miits mja'a'átʉdʉ Jesukristʉ, esʉ Jesukristʉ jya'a'átyʉty ja Dios.
46004001	Miits mbátʉdʉp es xypyʉjta̱'a̱ktʉdʉts éxtʉmʉ Jesukristʉ pyudʉjkʉbʉ, es ko yʉ'ʉts tʉ xytyuknipʉ́ktʉts esʉts nya'ʉxpʉ́kʉt ja di'ibʉ Dios tʉ ttuknibʉjta̱a̱gʉ.
46004002	Di'ibʉ yajtsojkp ma̱ di'ibʉ tʉ tii yajtuknipéky, yʉ'ʉ es tkuydyúnʉt yajxón éxtʉmʉ wyindsʉ́n tʉ tyuknipékyʉty.
46004003	Es mʉt ʉj, kyajts nmʉjpʉjta'aky óyʉts miits xypyayo'oydyʉt ja ndu'unʉnʉts, o wiinkpʉ ja̱'a̱yʉdyʉts nandʉ'ʉn xypyayo'oydyʉdʉts. Ʉj kyajts kʉ'ʉm nnaybyayo'oyʉty.
46004004	Oyʉts nganayjyáwʉty pekymyʉʉt, tya̱a̱dʉ kyaj mʉʉt ya'ixy kots ʉj kyajts nbekyjya'ayʉty; yʉ Nindsʉn'a̱jtʉm yʉ'ʉ dʉ'ʉn xypyaye'ebyʉts.
46004005	Pa̱a̱ty nga̱jxwijtʉ kʉdiibʉ pʉ́n xypyayo'oyʉt ja tyu'unʉnʉty ma̱a̱nʉm kyamíññʉm ja Nindsʉn'a̱jtʉm. Es ko yʉ'ʉ myínʉt, yʉ'ʉ ya'íxʉdʉp di'ibʉ tyam ijtp ayu'udsyʉ, extʉ ya'íxʉdʉp wi'ix ja ja̱'a̱yʉty nidu'uk nidu'ugʉ jyot wyinma̱'a̱ñ, esʉ Dios 'yanʉʉmʉdʉt ko oyʉ dʉ'ʉn tʉ ttundʉ.
46004006	Mʉgu'ugítʉty, ndukmʉmadya̱'a̱ktʉ tya̱a̱dʉ es xytyuk'oy'áttʉt miidsʉty. Nbʉjtákʉm éxtʉmʉ ijxpajtʉn ja Apolʉs es ʉj. Di'ibʉts nmadyakypy, ja'a mʉt yʉ'ʉgyʉjxmʉ n'ijxpajtʉnʉts miits xy'ijxnagúkʉdʉt kʉdiibʉ xywyinwa̱'knáxtʉt di'ibʉ ijtp kʉxja̱'a̱y, es kʉdiibʉ pʉ́n ñayjyáwʉdʉt mʉj kʉjxm es t'ʉxtíjʉt jatu'uk.
46004007	¿Tii dʉn mʉʉt mmʉj mgʉjxmʉ kʉdiinʉm ja mmʉgu'ugʉty? ¿Tii dʉn mmʉda̱jttʉp di'ibʉ kyaj tʉ xy'axa̱jʉ? Es pʉn tʉ xy'axa̱jʉ, ¿ti ko mnaybyʉjta'agyʉty mʉj kʉjxm, éxtʉm kʉ'ʉm tʉ xygyanaraty?
46004008	Tʉ mmʉkja̱'a̱ydyáknʉdʉ miidsʉty es mmʉda̱jttʉp tʉgekyʉ di'ibʉ mdsojktʉp. Mnayjya̱'a̱dʉp éxtʉmʉ reyʉn, es kyaj ti m'oktʉgoy'a̱jtxʉndʉ mʉt ʉʉdsʉty. ¡Kooxyʉbʉ da m'okréyʉty esʉts ʉʉdsʉty nandʉ'ʉnxyʉp nrey'attʉ mʉt miidsʉty!
46004009	Per mʉt ʉʉdsʉty, apóstʉlʉty, dʉ'ʉn ʉʉdsʉty éxtʉmdsʉ Dios tʉ xypyʉjta̱'a̱ktʉ ʉx'am. Dʉ'ʉn ʉʉdsʉty éxtʉm ja ja̱'a̱y di'ibʉ tʉ yajtuknika̱jxpéty es 'yoogʉt. Dʉ'ʉn ʉʉdsʉty éxtʉm ya'ixypyʉdsʉʉmbʉn ko nidʉgekyʉ ja̱'a̱yʉty xy'íxʉdʉts es nandʉ'ʉnʉ ánklʉsʉty.
46004010	Lokʉ ʉʉdsʉty ja̱'a̱y xytyijtʉ, mʉt kotsʉ Kristʉ nmʉdundʉ; ¡miidsʉty dʉ'ʉnʉty Kristʉkyʉjxm m'ittʉ kuwinma̱'a̱ñbyʉty! Ʉʉdsʉdyʉ dʉ'ʉn ya''ayow ya''ama̱'a̱tpʉ, es miits mnaybyʉjta̱'a̱gʉdʉ oy mʉk. Ja ja̱'a̱yʉty xytyuknʉgoo xytyukkʉxkoobʉts ʉʉdsʉty, es miits myajwindsʉ'ʉgʉdʉ.
46004011	Extʉ tyamba̱a̱t tʉts n'ayowdʉ mʉdʉ yuu esʉ nʉdʉʉdsʉ, nipatsy ʉxpatsy ʉʉdsʉty es axʉʉgʉdsʉ ja̱'a̱yʉty xytyundʉ. Kyajts nmʉdaty ja ndʉjkʉty.
46004012	Anu'xʉdʉts ma̱ts ndundʉ mʉdʉdsʉ ngʉ'ʉ. Xykya̱jxpóktʉts ja ja̱'a̱yʉty, per ngunu'xtʉpts yʉ'ʉjʉty. Xypyajʉdijttʉpts, per nyajkʉjx nyajna̱jxtʉpts.
46004013	Xyñi'o'o xyñiyáxʉdʉpts, per n'adsoojʉmbijttʉpts yajxón. Extʉ tyamba̱a̱t dʉ'ʉnʉts xypyʉjta̱'a̱ktʉ éxtʉmʉ naxwíñʉdʉ pyosta̱'a̱k es éxtʉm di'ibʉ ja̱'a̱yʉty pyawa̱'kʉ'ktʉp.
46004014	Kyaj nnijáyʉdʉ dʉ'ʉn mʉt ko nyajtsoydyu'unga̱'a̱ja̱'a̱ndʉ, ja'a dʉ'ʉn n'ʉwijpy nga̱jxwijpy éxtʉmdsʉ n'u'unk n'ʉna̱'kʉn.
46004015	Oyxyʉp miits xymyʉda̱jtpʉdʉ ma̱jk milʉ ja̱'a̱yʉty di'ibʉ mmooyʉdʉp ja Kristʉ 'yʉxpʉjkʉn, ʉjtsʉ dʉ'ʉn di'ibʉ mduk'axá̱jʉdʉ Jesukristʉ ko miits n'awa̱'a̱nʉdʉ ja oybyʉ ayuk. N'okpʉjtákʉm ko ʉjtsʉ dʉ'ʉn éxtʉmʉ mdeedyʉn ma̱ yʉ mjiky'a̱jtʉn mʉt ja Jesukristʉ.
46004016	Mʉt yʉ'ʉgyʉjxmts miits nmʉnu'xta̱'a̱ktʉ es xypyadúndʉt di'ibʉts ʉj tʉ nnastunʉ.
46004017	Mʉdʉ tya̱a̱dʉkyʉjxm nduknigaxtʉ Timotee, di'ibʉts njantsytsyejpy es njáwʉts éxtʉmdsʉ n'u'unk ma̱ Jesukristʉ. Oy tmʉdúñ ja Nindsʉn'a̱jtʉm. Yʉ'ʉ mdukjamyátsʉdʉp éxtʉmts ʉj njiky'aty éxtʉmʉ Jesukristʉ myʉbʉjkpʉ, dʉ'ʉn éxtʉm nduk'ʉxpejky ma̱ oytyim ma̱a̱ty ja mʉbʉjkpʉtʉjk ñaymyúkʉdʉ.
46004018	Nija'ajʉty miidsʉty di'ibʉ mʉj pátʉdʉp, jʉnándʉp xytyijy ko kyajts mij nninʉjxa̱'a̱ñ.
46004019	Per tim tsojk nʉjx ngu'ixa̱'a̱ndʉ pʉn jʉna̱a̱mp ja Nindsʉn'a̱jtʉm, nétʉts ndukni'íxʉdʉ taadʉ di'ibʉ mʉj pátʉdʉp, ja di'ibʉ dʉn mba̱a̱t ttuñ o je'eyʉ dʉ'ʉn kyu'ayuk'aty'attʉ.
46004020	Ja'a ko ja Diosʉ kyutujkʉn, kyaj jyaayʉty ma̱ ja kajxy ayuk, ja'a dʉ'ʉn ma̱ ja mʉk'a̱jtʉn.
46004021	Pes, ¿di'ibʉ dʉn mdsojktʉp, kots mij nʉjx ndukkumʉdowdʉ kots nnʉjxʉt, o ko nʉjx ngu'ixtʉ mʉt ja tsojkʉn es ja oyjyot?
46005001	Tyam, dʉ'ʉn ja̱'a̱y jyʉna̱'a̱ndʉ ko jamʉ ja̱'a̱y di'ibʉ myʉ'induump ma̱ miidsʉty, jam nidu'uk di'ibʉ myʉttsʉnaapy ja kyuda̱a̱k. Tya̱a̱dʉ dʉ'ʉmbʉ dʉ'ʉn jantsy mʉj peky, es ni je'eyʉ kyayajpa̱a̱ty tadʉ dʉ'ʉmbʉ ma̱ yʉ di'ibʉ kyaj t'awdattʉ Dios.
46005002	Ma̱ miidsʉty mmʉj mba̱a̱dʉdʉ, ma̱ jyapa̱a̱dyʉty mmay mda̱jtʉt. Yʉ dʉ'ʉmbʉ ja̱'a̱y di'ibʉ dʉ'ʉn adʉtsp, koonʉm tsyékyʉty es xy'ʉxwojppʉdsʉ́mdʉt ma̱ miidsʉty.
46005003	Oyʉts jagam n'ity mʉt miidsʉty, jámʉts njot nja̱'a̱jʉn ma̱ miidsʉty, es tʉts nbayo'oy yʉ tadʉ ja̱'a̱y di'ibʉ tʉ ttuñ ja mʉj peky. Dʉ'ʉnʉts tʉ nduñ éxtʉmxyʉpts ʉj njámʉty ma̱ miidsʉty.
46005004	Pes naymyúkʉdʉ mʉdʉ Nindsʉn'a̱jtʉm Jesukristʉ kyutujkʉn, njam'átʉpts njot nja̱'a̱jʉn ma̱ miidsʉty, es nandʉ'ʉn jyam'á̱tʉt ja Nindsʉn'a̱jtʉm Jesukristʉ ja myʉk'a̱jtʉn,
46005005	es tukkʉdʉ́kʉdʉ tadʉ ja̱'a̱y ja mʉjku'ugópk Satanás es tyʉydyu'unxʉdʉt ja ñini'x. Tundʉ miidsʉ tya̱a̱dʉ es dʉ'ʉn jyodʉmbíttʉt esʉ 'yanmʉja̱'a̱n ñitso'ogʉt ko myínʉt ja Nindsʉn'a̱jtʉm Jesukristʉ.
46005006	Miidsʉty, katʉ xytyukmʉj xytyukpa̱a̱dʉdʉ mʉdʉ tya̱a̱dʉ di'ibʉ mduundʉp. Mnija̱'a̱dʉp wi'ix jyʉna'añ tu'ugʉ ayuk: “Mʉt waanʉbʉ levaduurʉ pyʉde'eky tʉgekyʉ tʉgekyʉ ja tsa̱jkakyjyʉ́tsy.”
46005007	Yajka'aktʉ tʉgekyʉ di'ibʉ myajma̱'tʉdʉp, di'ibʉ ijtp éxtʉmʉ levaduurʉ di'ibʉ tʉ ña̱jxnʉ, dʉ'ʉn m'íttʉt éxtʉm ja jembyʉ tsa̱jkaaky di'ibʉ kyaj ti levaduurʉ tmʉdaty, éxtʉm tyam m'ittʉ, ja'a ko Kristʉ 'ye'ky ʉdsa̱jtʉmgyʉjxm. Yʉ'ʉ dʉ'ʉn ʉdsa̱jtʉm nbaskʉ borreegʉ'a̱jtʉm.
46005008	N'oktu'unʉm ja paskʉ xʉʉ mʉt ja tsa̱jkaaky di'ibʉ kyaj tmʉdaty ja levaduurʉ. Ja'a njʉna̱'a̱nʉm kyaj ti peky, ja'ayʉ mʉt ja tʉy'a̱jtʉn es ja wa̱'a̱ts'a̱jtʉn.
46005009	Tʉ nduknijáyʉdʉ ko katʉ mnaymyáyʉdʉ mʉt ja di'ibáty mʉ'induundʉp.
46005010	Kyajts njajʉna̱'a̱náñ es xymyastu'uttʉt tʉgekyʉ di'ibáty kyaj jya'a'átyʉty ja Dios, éxtʉm di'ibáty mʉ'induundʉp, o di'ibʉ adsojktʉp, o di'ibʉ toon ma'tstʉp, o di'ibʉ 'yawda̱jttʉp di'ibʉ kyaj Dyiósʉty. Kooxyʉbʉ dʉ'ʉn, mdimpʉdsʉʉmdʉpxyʉp ya̱ naxwiiñ.
46005011	Di'ibʉts n'andijpy ma̱ ja neky di'ibʉts ngajx, pʉn jam tu'ugʉ ja̱'a̱y ñayñigajxyʉty ko yʉ'ʉ tpadúñ ja Jesukristʉ es dʉ'ʉñʉm myʉ'indúñ, o 'yadseky, o t'awdaty di'ibʉ kyaj Dyiósʉty, o 'yabi'tsʉty, o 'yami'ikyjya'ayʉty, o mya'tspʉty, esʉ dʉ'ʉmbʉ ja̱'a̱yʉty kyaj mʉʉt mda'anmúk mwa̱'kmúkʉt. Pes dʉ'ʉmbʉ ja̱'a̱y ni je'eyʉ mʉʉt mgaka̱a̱ymyúktʉt.
46005012	Per ʉj kyajts xypyaaty nbayo'oyʉdʉts ja di'ibʉ kyaj tmʉdúñ ja Jesukristʉ. Miits mbátʉdʉp xypyayo'oyʉt di'ibáty mʉʉt mnaymyúkʉdʉ.
46005013	Dios pyayo'oyʉbʉ taadʉty di'ibʉ kyaj tmʉdundʉ Jesukristʉ. Pa̱a̱ty ʉxwojppʉdsʉ́mdʉ tadʉ pekytyuumbʉ ma̱ miidsʉty.
46006001	Ko nidu'ugʉty miits xymyʉdáttʉt tu'ugʉ ʉ'ʉnʉn mʉt tu'ugʉ mmʉmʉbʉjkpʉ, ¿wi'ix ko mnejxy ʉ'ʉmbʉ ma̱ yʉ fwez di'ibʉ kyaj Dyiosmʉduumbʉty, ma̱ jyapa̱a̱dyʉty xymyʉ'ʉʉnʉdʉ ma̱ Diosʉ jya'ayʉty?
46006002	¿Tii kyaj xyñijáwʉdʉ ko Diosʉ myʉduumbʉty 'yana'amándʉp nidʉgekyʉ ja naxwíñʉdʉ ja̱'a̱y? Es pʉn miidsʉty mba̱a̱dánʉp xy'ana'amʉt ja naxwíñʉdʉ ja̱'a̱yʉty, ¿wi'ix ko kyaj mba̱a̱t xya'oyʉ tadʉ ʉ'ʉnʉn di'ibʉ tim yi'in tim waanʉ?
46006003	¿Tii kyaj xyñijáwʉdʉ ko ʉdsa̱jtʉm n'ana'ama̱'a̱nʉm extʉ ánklʉsʉty? Es ko dʉ'ʉn, ¡nʉ'ʉn ngapayo'oyʉm di'ibʉ xypyátʉm ma̱ tya̱dʉ jiky'a̱jtʉn!
46006004	Pʉn ti tsip mmʉda̱jttʉp ma̱ tya̱dʉ jiky'a̱jtʉn, ¿ti ko xykyawin'ixtʉ di'ibʉ kyaj myʉ́jʉty ja kyutujkʉn ma̱ miidsʉty, es yʉ'ʉ mbayo'oyʉdʉp?
46006005	Njʉna̱'a̱ñʉts dʉ'ʉn es mdsoydyúndʉt miidsʉty. ¿Tii ni tu'uk jam ma̱ miidsʉty di'ibʉ mba̱a̱t dyajxeemy ja tsip akʉ ma̱ Dios mʉduumbʉty, es mga̱jxwíjʉdʉt?
46006006	Es miits mnayñi'ʉ'ʉnʉdʉp nixim niyam, ¡es jaba̱a̱t ja̱'a̱y wyinduuy di'ibʉ kyaj Dyiosmʉduumbʉty!
46006007	Oytyim wi'ix tsooty mdʉgooyñʉdʉp ak miits ko kyʉxe'eky ja tsip ma̱ miidsʉty. Nik waanʉ oy ko xymyʉdánʉdʉt ko mdúnʉdʉt axʉʉk o mdimmaadsʉdʉt.
46006008	Pes miidsʉty axʉʉk xytyundʉ es xymyaatstʉ, ja'aba̱a̱t ja mmʉgu'uktʉjkʉty.
46006009	¿Tii kyaj xyñijáwʉdʉ miidsʉty ko di'ibʉ dʉ'ʉn adʉ́tstʉp kyaj t'íxtʉt ni na̱'a̱ ja Diosʉ kyutujkʉn? Katʉ mnaywyin'ʉʉnʉdʉ. Pes ni na̱'a̱ tka'íxtʉt ja Diosʉ kyutujkʉn di'ibáty mʉ'induundʉp, di'ibáty yajtʉgeepy ja pʉjk úkʉnʉ wyindsʉ'kʉn, ni yʉ di'ibʉ 'yawda̱jttʉp di'ibʉ kyaj Dyiósʉty, ni yʉ di'ibʉ pekytyuundʉp tsoydyu'un mʉʉt ak yedyʉjk, ni yʉ di'ibʉ dʉ'ʉn pyekytyundʉ ak toxytyʉjk,
46006010	ni yʉ ma'tspʉty, ni yʉ di'ibʉ adsojktʉp, ni yʉ ami'ikyjya'ayʉty, ni yʉ pi'tska̱jxpʉty, ni yʉ di'ibʉ ja̱'a̱y wyin'ʉ'ʉndʉp es tpʉjkʉdʉ myeeñ.
46006011	Dʉ'ʉn ijty nidu'ugʉty miidsʉty; per tʉ myajwa̱'a̱dsyʉty, tʉ oy mwʉ'ʉmdʉ mʉt ja Dios mʉt ja'agyʉjxm ja Nindsʉn'a̱jtʉm Jesukristʉ es mʉt ja'agyʉjxm ja nDios'a̱jtʉmʉ Jya̱'a̱jʉn.
46006012	Nidu'ugʉty miits mjʉna̱'a̱ndʉ: “Ʉj éxtʉmʉ Jesukristʉ myʉduumbʉ, awa̱'a̱tstuuyʉts n'ity esʉts ndúnʉt di'ibʉts ndsejpy.” Ʉj n'adsóyʉts miidsʉty: Oyʉts awa̱'a̱tstuuy ʉj n'ity es ndúnʉt tʉgekyʉ di'ibʉts ndsejpy, kyaj tʉgekyʉ 'yóyʉty esʉts ʉj ndúnʉt. Oyʉts tʉgekyʉ mba̱a̱t njatuumbʉ, kyajts nnayyákʉdʉt esʉts xy'ana'amʉt oytyi winma̱'a̱ñʉty.
46006013	Wiingátypyʉ mjʉna̱'a̱ndʉ: “Yʉ je'xy nigojʉ es jodoty ñʉjxʉt, esʉ jot nigojʉ es t'axá̱jʉt ja je'xy.” Per ʉjts mij n'anma̱a̱ydyʉp ko Dios yajminaampy ja tiempʉ ma̱ kyaj nnakyyajtuna̱'a̱nʉm ja jot es ni ja je'xy. Per ni wi'ix tsoo mba̱a̱t mgajʉna̱'a̱ndʉ ko yʉ nnini'x'a̱jtʉm tʉ yajpʉjta'aky es nmʉ'indu'unʉm, pes ja nnini'x'a̱jtʉm yʉ'ʉ dʉ'ʉn Nindsʉn'a̱jtʉm 'yoy'a̱jtʉngyʉjxm, esʉ Nindsʉn'a̱jtʉm yʉ'ʉ dʉ'ʉn nnini'x'a̱jtʉm 'yoy'a̱jtʉngyʉjxm.
46006014	Es éxtʉm ja Dios dyajjikypyejky ja Nindsʉn'a̱jtʉm Jesukristʉ, xyajjikypyʉka̱'a̱nʉm ʉdsa̱jtʉm nandʉ'ʉn mʉt ja myʉk'a̱jtʉn.
46006015	Miits mnija̱'a̱dʉp ko ma̱ n'axá̱jʉm ja Jesukristʉ, yʉ nnini'x'a̱jtʉm dʉ'ʉn wye'emy nidu'uk nidu'uk éxtʉm tuk pekyjyaty ja Jesukristʉ ñini'x. ¿Tii nbʉjkʉpts tuk peky ja Jesukristʉ ñini'x es nyajnaybya̱a̱dʉdʉts mʉt tu'ugʉ kujeñdyo'oxy es dʉ'ʉn wyʉ'ʉmʉt ti'igyʉ mʉt yʉ'ʉ? ¡Ni wi'ix tsoo!
46006016	¿O tii, kyaj xyñijáwʉdʉ ko di'ibʉ naybyuwa̱'kʉp mʉt tu'ugʉ kujeñdyo'oxy, nimajtsk ti'igyʉ 'yittʉ? Pes ja Diosʉ jyaaybyajtʉn jyʉna'añ: “Ko tu'ugʉ yedyʉjk ñaybyuwa̱'a̱gʉty mʉt tu'ugʉ toxytyʉjk, dʉ'ʉn wyʉ'ʉmdʉ nimajtsk éxtʉm tu'uk je'eyʉ nini'x.”
46006017	Per ko n'axá̱jʉm ja Nindsʉn'a̱jtʉm, ti'igyʉ 'yity ja njot nja̱'a̱jʉn'a̱jtʉm mʉt yʉ'ʉ.
46006018	Kuga'aktʉ ja mʉ'induunk. Oytyim di'ibʉ wiinkpʉty ja peky di'ibʉ ja̱'a̱y tyiimpy, kyaj dyajnibaxʉtʉ́kʉ ja ñini'x. Per ja di'ibʉ mʉ'induump, myʉdʉgeepy ja kyʉ'ʉm nini'x.
46006019	¿Tii kyaj xyñijáwʉdʉ ko yʉ mnini'x yʉ'ʉ tsyʉna̱a̱ydyáknʉ Espíritʉ Santʉ, di'ibʉ Dios mmooyʉdʉ, es ko ja Espíritʉ Santʉ 'yity ma̱ miidsʉty? Pa̱a̱tykyʉjxm miits kyaj mnayñiwindsʉn'átʉdʉ kʉ'ʉm, Diosʉ dʉ'ʉn nWindsʉn'a̱jtʉm,
46006020	mʉt ko yʉ'ʉ kyʉbajt ja di'ibʉ ʉdsa̱jtʉm oj xyjapátʉm. Dʉ'ʉn mba̱a̱t njʉna̱'a̱nʉm ko oj xyju'uyʉm es dʉ'ʉn xyja'ay'a̱jtʉm. Pa̱a̱ty ʉdsa̱jtʉm nyajtu'unʉm ja nnini'x'a̱jtʉm éxtʉmʉ Dios ttseky.
46007001	Tyam n'adsoojʉmbítyʉts di'ibʉts miits xyajtʉʉdʉp. Tʉy'a̱jtʉnʉ'ʉ ko oy es kyaj ja̱'a̱y pyʉktʉ.
46007002	Per kom ta nimay di'ibʉ mʉ'induundʉp, pa̱a̱ty nidu'uk nidu'ugʉ yedyʉjkʉty myʉdátʉp ja kyʉ'ʉm nʉdo'oxy, es nandʉ'ʉn nidu'uk nidu'ugʉ toxytyʉjkʉty myʉdátʉp ja kyʉ'ʉm ña'ay.
46007003	Yʉ kasa̱a̱dʉ yedyʉjk kyuydyúnʉp di'ibʉ pátʉp ttúnʉt mʉdʉ ñʉdo'oxy es nandʉ'ʉn ja kasa̱a̱dʉ toxytyʉjk kyuydyúnʉp di'ibʉ pátʉp ttúnʉt mʉdʉ ña'ay.
46007004	Yʉ kasa̱a̱dʉ toxytyʉjk kyaj yʉ'ʉ je'eyʉ natyu'uk tja'a'áty ja kyʉ'ʉm nini'x, mʉʉt ja ña'ay tja'a'áttʉ. Es nandʉ'ʉnʉ dʉ'ʉn ja kasa̱a̱dʉ yedyʉjk kyaj yʉ'ʉ je'eyʉ natyu'uk tja'a'áty ja kyʉ'ʉm nini'x, mʉʉt ja ñʉdo'oxy tja'a'áttʉ.
46007005	Katʉ mnayjyʉjpkuga̱jxʉdʉ nixim niyam, ni ja yedyʉjk es ni ja toxytyʉjk. Pʉn mnay'ʉʉ mnaygya̱jxʉdʉp es mnaymyastu'uda̱'a̱nʉdʉ tuk tiempʉ es mga̱jxta̱'a̱ktʉt es ok mnaybyuwa̱'a̱gʉdʉt jatʉgok, mba̱a̱t dʉ'ʉn xytyundʉ ko tʉ xy'aga̱jxtúktʉ pʉn na̱a̱k xʉʉ mnaymyastu'uda̱'a̱nʉdʉ. Per ko tpa̱a̱dʉt ja tiempʉ, net jatʉgok mnaybyuwa̱'a̱gʉdʉt, kʉdiibʉ ja mʉjku'ugópk Satanás myajpekytyúnʉdʉt mʉt ja wiinkpʉ ko m'awa'xy'íttʉ.
46007006	Dios kyajts xytyuknipejky es n'anʉʉmʉdʉ tya̱a̱dʉ, je'eyʉdsʉ dʉ'ʉn njʉna̱'a̱ñ éxtʉm tu'ugʉ nga̱jxwíjʉnʉts.
46007007	Ʉj jajʉna̱a̱mbʉts es dʉ'ʉnxyʉp nidʉgekyʉ mjiky'attʉ naydyu'uk éxtʉm ʉj. Per wi'ixʉm ja Dios mmo'oyʉdʉ nidu'uk nidu'uk ja madakʉn, dʉ'ʉn mjiky'áttʉt naydyu'uk o kasa̱a̱dʉ.
46007008	Ʉj n'anʉʉmʉdʉ miidsʉty naydyu'uk ʉna̱'kʉty, kixyʉdo'oxyʉty esʉ ku'ekytyo'oxyʉty, oy ja'ijty ko kyaj mbʉktʉ, éxtʉm ʉjʉn.
46007009	Per pʉn kyaj mmada̱'a̱ga̱'a̱ndʉ m'íttʉt naydyi'igyʉty, waanʉ oy es mdimpʉ́ktʉt, kʉdiibʉ mnayyajtóyʉdʉt mʉdʉ tsojkʉn.
46007010	Per ja di'ibáty tʉ pyʉktʉ, nduk'ana'amdʉpts es kyaj ñaymyastu'udʉdʉt. Tya̱dʉ ana'amʉn tʉy'a̱jtʉnʉ'ʉ. Kyajts ʉj n'ana'amʉnʉty, ja Nindsʉn'a̱jtʉm dʉ'ʉn ja 'yana'amʉn.
46007011	Es pʉn ja pʉ́n tmastu'uty ja ña'ay, naydyi'igyʉ dʉ'ʉn 'yítʉty, o nik oy ttimnijodʉmbítʉt ja ña'ay. Nandʉ'ʉnʉ yedyʉjkʉty kyaj tmastu'udʉt ja ñʉdo'oxy.
46007012	Yʉ wiinkpʉty n'anmaabyʉts mʉdʉdsʉ ngʉ'ʉm winma̱'a̱ñ. Ko pʉn jaa yʉ nmʉmʉbʉjkpʉ'a̱jtʉm tnʉdo'oxy'áty tu'uk di'ibʉ kyaj nmʉmʉbʉjkpʉ'a̱jtʉm es 'ya'ijxʉp tsyʉʉnʉt mʉdʉ ña'ay, yʉ nmʉmʉbʉjkpʉ'a̱jtʉm kyaj tmastu'udʉt ja ñʉdo'oxy.
46007013	Es pʉn yʉ nmʉmʉbʉjkpʉ toxytyʉjk myʉda̱jtypy tu'ugʉ ña'ay di'ibʉ kyaj nmʉmʉbʉjkpʉ'a̱jtʉm, pʉn 'ya'ijxʉp tsyʉʉnʉt mʉdʉ ñʉdo'oxy, kyaj tmastu'udʉt ja ña'ay.
46007014	Mʉt ko ja kasa̱a̱dʉ yedyʉjk di'ibʉ kyaj Dios tmʉdúñ es 'yakjiky'aty mʉdʉ ñʉdo'oxy di'ibʉ Diosmʉduump, 'yaxá̱jʉp ja Diosʉ kyunu'xʉn mʉt yʉ'ʉgyʉjxm ja ñʉdo'oxy. Es ja kasa̱a̱dʉ toxytyʉjk di'ibʉ kyaj Dios tmʉdúñ es 'yakjiky'aty mʉdʉ ña'ay di'ibʉ myʉdiimpy ja Dios, 'yaxá̱jʉp ja Diosʉ kyunu'xʉn mʉt yʉ'ʉgyʉjxm ja ña'ay. Pa̱a̱ty ja 'yu'unk 'yʉna̱'kʉty kyaj dyʉ'ʉnʉty éxtʉmʉ di'ibʉ kyaj Dios tmʉdúñ. Ni'igʉ t'axa̱jʉ ja Diosʉ kyunu'xʉn mʉt yʉ'ʉgyʉjxm ja tya̱a̱k o tyeety di'ibʉ Diosmʉduump.
46007015	Pʉn ja di'ibʉ kyaj tmʉdúñ ja Jesukristʉ tmastu'uda̱'a̱ñ ja ñʉdo'oxy o ña'ay mʉt ko tmʉdúñ ja Jesukristʉ, na'ix wa'an tnejxy. Pʉn dʉ'ʉn ttseky, ja kasa̱a̱dʉ yedyʉjk o ja toxytyʉjk di'ibʉ myʉdiimpy ja Jesukristʉ, kyaj jyatyimnigutíkyʉty es kyaj ñaywya̱'xʉdʉt, ja'a ko mʉt ko kyanaywya̱'xʉdʉt, ta nʉjx dyajtʉ́kʉdʉ tsipkajxy. Es ja Dios tʉ mdukniwówʉdʉ es mjiky'áttʉt agujk jotkujk.
46007016	Mʉt ko mij toxytyʉjk, Jesukristʉ myʉbʉjkpʉ, kyaj xyñijawʉ pʉn mijtskyʉjxm ja mña'ay di'ibʉ kyaj yʉ'ʉdyʉ Jesukristʉ myʉbʉjkpʉ tmʉbʉ́kʉt ja Jesukristʉ es ñitso'ogʉt. Es mij yedyʉjk, myʉbʉjkpʉ Jesukristʉ, kyaj xyñijawʉ pʉn mijtskyʉjxm ja mnʉdo'oxy di'ibʉ kyaj yʉ'ʉdyʉ Jesukristʉ myʉbʉjkpʉ tmʉbʉ́kʉt ja Jesukristʉ es ñitso'ogʉt.
46007017	Oytyim wi'ix tsooty, nidu'uk nidu'uk mjiky'áttʉp dʉ'ʉn éxtʉm ja Dios myajmada̱'a̱gʉdʉ, es dʉ'ʉn éxtʉmʉ naty m'ittʉ ko ja Dios mwoojʉdʉ. Dʉ'ʉnʉts nyajnigutúkʉ ma̱jaty ja mʉbʉjkpʉtʉjk ñaymyúkʉdʉ.
46007018	Pʉn ja Dios wyeepy nidu'uk di'ibʉ tʉ yajtsíky waanʉ, wa'anʉ tya̱a̱dʉ twe'emy dʉ'ʉñʉ. Es pʉn wyeepy tu'uk di'ibʉ kyaj tsyíkyʉty waanʉ, wa'an kyaj dyajtsíky.
46007019	Oy tʉ yajtsíky o kyayajtsujkpʉ, ni ti tkatsooty. Di'ibʉ sitʉy nigutiky es nguydyu'unʉm, ja'a es ndu'unʉm éxtʉm ja Dios dyajnigutúkʉ.
46007020	Nidu'uk nidu'ugʉ ja̱'a̱yʉty wyʉ'ʉmʉt éxtʉmʉ naty ko ja Dios wyoojʉ.
46007021	Pʉn juyʉ naty m'ity ko Dios mwoojʉ, katʉ ti xyjawʉ mʉt yʉ'ʉ. Per pʉn mmo'oyánʉdʉp ja m'awa̱'a̱tstum'a̱jtʉn, axá̱jʉdʉ.
46007022	Pes di'ibʉ naty juy ijtp ko Dios wyoojʉ es tmʉbʉ́kʉt ja Nindsʉn'a̱jtʉm, tyam awa̱'a̱tstúm ma̱ Nindsʉn'a̱jtʉm; es nandʉ'ʉn ja̱jtpʉ dʉ'ʉn ja ja̱'a̱y di'ibʉ naty ijtp awa̱'a̱tstúm ko Dios wyoojʉ, tyam 'yity juybyʉn ma̱ yʉ Jesukristʉ.
46007023	Dios tʉ mjúyʉdʉ tsoba̱a̱ty. Katʉ mnayyákʉdʉ éxtʉm juybyʉn ma̱ yʉ ja̱'a̱yʉty.
46007024	Pes dʉ'ʉn, mʉgu'ugítʉty, wa'an dʉ'ʉñʉm nidu'uk nidu'uk t'ity éxtʉm ko ja Dios wyoojʉ.
46007025	Tyam n'adsoojʉmbítyʉts di'ibʉts xyajtʉʉdʉp pʉn mba̱a̱t pyʉktʉ m'u'ungʉ kixyʉdo'oxyʉtypyʉ, o kyaj. Yʉ Nindsʉn'a̱jtʉm Jesukristʉ kyaj oj xytyukmʉnikaagʉts ni ti ka̱jxwíjʉn mʉdʉ tya̱a̱dʉ dʉ'ʉmbʉ; per nwinma̱'a̱ñmyooydyʉpts ʉj, éxtʉm tu'uk di'ibʉ mba̱a̱t xymyʉbʉktʉ ja'agyʉjxm ko Nindsʉn'a̱jtʉm tʉts xypya''ayoy.
46007026	Mʉt ko tyam nyajna̱jxʉnʉ nimʉja̱a̱ ja tiempʉ, pa̱a̱ty ʉjtsʉmʉ ngʉ'ʉm winma̱'a̱ñ nik oy ko ja ja̱'a̱yʉty 'yak'ittʉ dʉ'ʉñʉ.
46007027	Pʉn jamʉ mnʉdo'oxy, kyaj xymyastu'udʉt; es pʉn kyaj pʉ́n, kyaj xy'ʉxta̱'a̱yʉt.
46007028	Es pʉn mbʉjktʉp, kyaj yʉ'ʉ pyojpʉty. Per di'ibáty pʉjktʉp, tyimmʉdatándʉp ja 'yamay jyotmáyʉty ma̱ tya̱dʉ jiky'a̱jtʉn, es ʉj kyajtsʉ tya̱a̱dʉ njatseky.
46007029	Mʉgu'ugítʉty, di'ibʉts nja''andijpy, yʉ'ʉ tya̱a̱dʉ ko waanʉ je'eyʉ n'akmʉda̱jtʉm ja tiempʉ. Aya̱ bom ja di'ibáty kasa̱a̱dʉty dʉ'ʉn 'yakjiky'áttʉt éxtʉmxyʉp tʉ kyadimpʉktʉ.
46007030	Di'ibʉ ijttʉp jotmaymyʉʉt, dʉ'ʉn 'y'ítʉt éxtʉm kyadimmay kyadimta̱jtʉ. Di'ibáty ijt xoondʉp, naybyʉjta̱'a̱gʉdʉp éxtʉm kyadimxonda̱'a̱ktʉ. Es di'ibáty ti tʉ tjuydyʉ, jiky'áttʉp éxtʉm tkadimja'ajʉty di'ibʉ naty tʉ tjuy.
46007031	Di'ibʉ ya̱ naxwiiñ mduk'ijt mdukxoondʉp, myajtúndʉp ja̱'a̱jʉn mʉʉt, ni xykyadimtukmʉj xykyadimtukpa̱a̱dʉt, mʉt ko na̱jx kʉjxp di'ibʉ ijtp naxwiiñ.
46007032	Ndsejpyʉts es miits kyaj ti mnaydyukmay mnaydyuktá̱jʉdʉt. Yʉ naydyu'uk ʉna̱'ktʉjk yʉ'ʉ 'ya̱a̱'a̱jty jyot'a̱jtypy wi'ix mba̱a̱t tmʉjjáwʉ Nindsʉn'a̱jtʉm.
46007033	Per ko pyʉjknʉdʉ, yʉ'ʉ myaay wyijtsypy di'ibʉ ya̱ naxwiiñ es wi'ix mba̱a̱t dyajxonda'aky ja ñʉdo'oxy.
46007034	Nan tʉgatsyʉ'ʉ yʉ kasa̱a̱dʉ toxytyʉjk mʉdʉ di'ibʉ kyaj kyasa̱a̱dʉty. Ja di'ibʉ kyaj kyasa̱a̱dʉty wyinma̱'a̱ñ'ajtypy di'ibʉ jya'a'a̱jtypy ja Nindsʉn'a̱jtʉm es dʉ'ʉn 'yítʉt wa̱'a̱ts ma̱ Dios, dʉ'ʉn ja ñini'x es dʉ'ʉn ja 'yanmʉja̱'a̱n. Per ja kasa̱a̱dʉ toxytyʉjk myaay wyijtsypy ja di'ibʉ ijtp naxwiiñ es wi'ix dyajxonda̱'a̱gʉt ja ña'ay.
46007035	Tya̱a̱dʉ n'anʉʉmʉdʉ ja'a es xytyuk'oy'áttʉt es kyaj mʉt kots nyajkubéky ko pʉ́n pyeky. Ndukmʉdsojktʉp tu'ugʉ oybyʉ jiky'a̱jtʉn di'ibʉ mʉʉt mnaygyʉyákʉdʉt amumdu'uk ma̱ yʉ Nindsʉn'a̱jtʉm.
46007036	Es pʉn jaa na̱a̱k jyʉna'añ ja u'unkteety ko waanʉ oy esʉ ñʉʉx pyʉ́kʉt, ja'a ko yʉ jyʉmʉjt wimbajt'adʉ́tsp, es pʉn 'yijxypy ko ja 'yu'unk kyaj t'a'ixʉ 'yítʉt naydyu'uk, dʉ'ʉnʉ dʉn mba̱a̱t ttuñ éxtʉm 'yoybyʉdsʉ'ʉmxʉdʉt. Mba̱a̱t dyajpéky. Taadʉ kyajpʉ pyojpʉty.
46007037	Es pʉn yʉ u'unkteety kyaj dyajpʉka̱'a̱ñ ja ñʉʉx, mʉt ko t'ixy ko myʉdánʉp 'yítʉt naydyi'igyʉ, es pʉnʉ tadʉ u'unkteety jʉna̱a̱mp es 'yítʉt kixyʉdo'oxy ma̱ yʉ tyeedyʉ tyʉjk, pes oyʉ dʉ'ʉn ttuñ.
46007038	Pes dʉ'ʉn yʉ jawyiimbʉ u'unkteety oyʉ dʉ'ʉn ttuñ ko yʉ 'yu'unk dyaky es pyʉ́kʉt, per ja myʉmajtskpʉ u'unkteety waanʉ oy ttuñ ko kyaj dyaky ja 'yu'unk es pyʉ́kʉt.
46007039	Nigutiky es tu'ugʉ kasa̱a̱dʉ toxytyʉjk 'yítʉt yʉ'ʉyʉ mʉt ja ña'ay ma̱a̱nʉm 'yakjiky'aty; per ko ja yedyʉjk 'yo'knʉt, niwa̱'a̱ts kuwa̱'a̱ts wye'emy tadʉ ku'ekytyo'oxy es pyʉ́kʉt mʉt di'ibʉ yʉ'ʉ tsyejpy, yʉ'ʉyʉ di'ibʉ sitʉy nandʉ'ʉn myʉbejkypy ja Jesukristʉ.
46007040	Per ʉj njajʉna̱'a̱ñʉts ko waanʉ oy es kyaj jatʉgok pyʉ́kʉt, es ʉj jʉna̱a̱mbʉts ko nmʉda̱jtypyʉts ja Diosʉ Jya̱'a̱jʉn kodsʉ dʉ'ʉn njʉna̱'a̱ñ.
46008001	Tyamdsʉ net n'adsoojʉmbíty ja di'ibʉts xyajtʉʉdʉp yʉ'ʉgyʉjxm ja je'xy di'ibʉ tʉ yajtukwindsʉ'ʉgʉ agojwinnáx. Nnija̱'a̱m ko nidʉgekyʉ nmʉda̱jtʉm ja jaygyujkʉn. Yʉ jaygyujkʉn yʉ'ʉ dʉ'ʉn yajmʉj yajpátʉp ja ja̱'a̱yʉty, per ja tsojkʉn yʉ'ʉ dʉ'ʉn yajmʉjwiin yajkajaajʉp ja ja̱'a̱yʉ myʉbʉjkʉn.
46008002	Pʉn ja pʉ́n ñaymyʉjkuya'axyʉty ko yʉ'ʉ tnijawʉ oynʉ'ʉnʉn, kyaj tnijawʉ éxtʉm dʉn pyaadyʉty tnijáwʉt.
46008003	Per di'ibʉ tsyejpy ja Dios, ixy'a̱jtʉp ja Dios.
46008004	N'okmadyákʉm ja je'xy di'ibʉ tʉ yajtukwindsʉ'ʉgʉ agojwinnáx. Tʉy'a̱jtʉnʉ'ʉ ko ni tu'ugʉ agojwinnáx kyaj ti ttsooty, es tʉy'a̱jtʉnʉ'ʉ ko ti'igyʉ je'eyʉ Dios, kyajpʉ wiinkpʉ.
46008005	Oy nija'ajʉty jyʉna̱'a̱ndʉ ko ta nimayʉ dios esʉ windsʉ́nʉty tsa̱jpótm es naxwiiñ,
46008006	ʉdsa̱jtʉm nnija̱'a̱m ko ta ti'igyʉ Dios di'ibʉ nmʉdu'unʉm es ma̱ tʉgekyʉ tsyondaky di'ibʉ jaa'a̱jtp; es nan nnija̱'a̱m ko ta ti'igyʉ Windsʉ́n, yʉ Nindsʉn'a̱jtʉm Jesukristʉ di'ibʉ mʉt tʉgekyʉ oj yajkojy es di'ibʉ xyajjiky'a̱jtʉm.
46008007	Per kyaj nidʉgekyʉ tnijáwʉdʉ tya̱dʉ dʉ'ʉmbʉ winma̱'a̱ñ. Na̱a̱gʉty dʉ'ʉñʉm t'awda̱jttʉ agojwinnáx, kʉ'ʉm tjáwʉdʉ ko pyojpʉty pʉn jyʉ'xtʉp ja je'xy di'ibʉ tʉ ñejxy windsʉ'kʉn ma̱ agojwinnáx.
46008008	Tʉy'a̱jtʉn ko di'ibʉ njʉ'xʉm, kyaj yʉ'ʉgyʉjxmʉty xy'axá̱jʉm ja Dios; pes kyaj nduk'oybyʉdsʉ'ʉmʉm pʉn njʉ'xʉm es ni ngaja̱jtʉm axʉʉk pʉn kyaj njʉ'xʉm.
46008009	Naygywentʉ'átʉdʉ ko ti xytyundʉ. Oy miidsʉty ti xytyúndʉt es kyaj xypyekyjyáwʉdʉ, kyajʉ dʉ'ʉn xytyúndʉt pʉn ja'agyʉjxm xyajpekykya̱'a̱dʉ ja mmʉgu'uk.
46008010	Ja'a ko pʉn tu'ugʉ mmʉgu'uk myʉbejkypy ko kyaj 'yóyʉty ko ja̱'a̱y tjʉ'xtʉ ja tsu'utsy di'ibʉ tʉ yajtukwindsʉ'ʉgʉdʉ agojwinnáxʉty, es m'ijxʉp ko mgay m'iiky ma̱ agojwinnáxʉty yajwindsʉ'ʉgʉdʉ, ¿kyajʉ da xyonda̱'a̱gʉt es tjʉ'xtʉt ja tsu'utsy di'ibʉ tʉ yajtukwindsʉ'ʉgʉdʉ agojwinnáxʉty?
46008011	Es dʉ'ʉn mʉt ja'agyʉjxm di'ibʉ mij mnija̱'a̱p xyajtʉgóy ja mmʉgu'uk, es mʉt yʉ'ʉgyʉjxm nandʉ'ʉn 'ye'ky ja Jesukristʉ.
46008012	Es ko dʉ'ʉn xyajpojpʉtúnʉt ja mmʉgu'uk di'ibʉ jya̱'a̱p ko kyaj 'yóyʉty ko ja̱'a̱y tjʉ'xtʉ tadʉ tsu'utsy, extʉ mbojpʉtuump nandʉ'ʉn mij ma̱ yʉ Jesukristʉ.
46008013	Pa̱a̱dyʉts ʉj njʉna̱'a̱ñ ko ni na̱'a̱ts nganakyjyʉ'xʉt jatʉgokʉ tsu'utsy pʉn mʉt yʉ'ʉgyʉjxm nyajtʉgóyʉts ʉj ja nmʉgu'uk'a̱jtʉm.
46009001	¿Tii kyajts ʉj xytyijy mba̱a̱t nduñ di'ibʉts ndsejpyʉ? ¿Tii kyajts ʉj n'apóstʉlʉty? ¿Tii kyajts ʉj tʉ n'ixy ja Nindsʉn'a̱jtʉm Jesukristʉ? ¿Tii kyaj miits xy'axá̱jʉdʉ Jesukristʉ mʉt ko n'awa̱'a̱nʉdʉ ko yʉ'ʉ xyajnitsókʉmʉ?
46009002	Wa'anʉ da wiinkpʉ xykya'ʉxkáptʉts kots ʉj n'apóstʉlʉty; per tʉy'a̱jtʉn kots miidsʉ dʉ'ʉn xy'ʉxkaptʉ, ja'a ko xymyʉbʉktʉ Nindsʉn'a̱jtʉm ja'agyʉjxm ko n'awa̱'a̱nʉdʉ jya'a es ja'agyʉjxm tyʉy'a̱jtʉndʉ́kʉ kots ʉj n'apóstʉlʉty.
46009003	Dʉ'ʉnʉts n'adsoojʉmbíty di'ibátyʉts xyñi'o'o xyñiyáxʉdʉp.
46009004	Ko ʉj nandʉ'ʉn xypyátpʉts es n'axá̱jʉt di'ibʉts xymyooydyʉp esʉts ngay n'uugʉdʉts,
46009005	es nan mba̱a̱dʉts nnʉdo'oxy'áty tu'uk di'ibʉ Diosmʉduump, dʉ'ʉn éxtʉm ttundʉ ja wiinkpʉ apóstʉlʉty es ja Nindsʉn'a̱jtʉm Jesusʉ myʉga'axʉty esʉ Peedrʉ.
46009006	¿O mjʉnándʉp miidsʉty xytyijy ko ʉj esʉ Bernabee, je'eyʉts nimajtskʉty kyaj mba̱a̱t nmastu'uttʉ ja ngʉ'ʉmduunk esʉts nga̱jxwa̱'xtʉt ja Diosʉ 'yayuk?
46009007	¿Tii, di'ibʉ solda̱a̱dʉ'a̱jtp kʉ'ʉm ñayñigástʉdyʉ? ¿Es tii, di'ibʉ kyuyiipy kyudajpy ja uuvʉ kam kyaj mba̱a̱t tje'xyʉ? ¿Es tii, di'ibʉ borreegʉkwentʉ'a̱jtp kyaj mba̱a̱t t'iiky ja letsyʉ di'ibʉ mya'tsypyʉ?
46009008	Es éxkʉm mjʉna̱a̱mbʉdʉ ko ʉj njʉna̱'a̱ñʉdsʉ dʉ'ʉn mʉdʉdsʉ ngʉ'ʉm winma̱'a̱ñ, per nandʉ'ʉn tmadya'aky ja Moisesʉ 'yana'amʉn.
46009009	Pes dʉ'ʉn jyʉna'añ: “Katʉ xy'ajiitsy ja noviiʉ ma̱ twindeeñ ja triigʉ.” Tʉy'a̱jtʉnʉ'ʉ ko Dios kyaj dʉ'ʉn jyʉna'añ mʉt ko tpa''ayoy ja yuubʉ,
46009010	ʉdsa̱jtʉmgyʉjxmʉty dʉ'ʉn jyʉnáñ; mʉt ko ʉdsa̱jtʉm n'oy'a̱jtʉngyʉjxm Moisesʉ 'yana'amʉn jyʉna'añ es ja yaj'yuubʉ es nandʉ'ʉn ja triigʉ winda'ambʉ tyundʉ es t'ajot'attʉ es t'axá̱jʉdʉt di'ibʉ pátʉp ma̱ ja pʉjta'aky pyʉde'eky.
46009011	Nandʉ'ʉn ja̱jtpʉ dʉ'ʉn, ja'a ko ʉʉdsʉty, tʉts miits nadʉ'ʉñʉ nduk'ʉxpʉktʉ ja Diosʉ 'yayuk, xyjapátpʉts oynʉ'ʉnʉn n'axá̱jʉdʉts miidsʉ mbudʉjkʉn.
46009012	Pes pʉnʉ wiinkpʉty 'yawijxtʉp es miits xypyudʉ́kʉdʉt, ʉʉdsʉty waanʉ ni'igʉts xyjapa̱a̱ttʉ. Tʉy'a̱jtʉnʉ'ʉ ko kyajts nyajtuundʉ di'ibʉts xyjapáttʉp. Nik ni'igʉts tʉ nmʉdánʉdʉ óyʉts ti xyjatʉgoy'a̱jtxʉbʉdʉ. Dʉ'ʉnʉts ndundʉ kʉdiibʉts nyajtu'adúktʉt ko yajka̱jxwa'xy ja oybyʉ ayuk di'ibʉ Jesukristʉ ñimadyakypy.
46009013	Miits mnija̱'a̱dʉp ko di'ibáty jap tuundʉp ma̱ mʉj tsa̱jptʉjk, yʉ'ʉ ñijiky'a̱jttʉp di'ibʉ jap ma̱ mʉj tsa̱jptʉjk. Ja'a njʉna̱'a̱nʉm di'ibʉ jap ma̱ ja artal tuundʉp ma̱ yajpʉjta'aky ja windsʉ'kʉn, es yʉ'ʉjʉty pátʉdʉp tjʉ'xtʉt oynʉ'ʉnʉn ja tsu'utsy di'ibʉ jap yaj'ya̱jkp windsʉ'kʉn.
46009014	Nandʉ'ʉnʉ dʉ'ʉn yʉ Nindsʉn'a̱jtʉm tyuknibʉjtákʉ ko yʉ di'ibáty kya̱jxwa̱'xtʉp ja oybyʉ ayuk, tadʉ tyuunk tyukjiky'áttʉp.
46009015	Per ʉj ni na̱'a̱nʉmts ngayajtúñ di'ibʉts xyjapatp, ni je'eyʉts miits ngatuknijáyʉdʉ tya̱a̱dʉ esʉts ti oynʉ'ʉnʉn xymyo'oydyʉdʉts. Nik óyʉts ndim'oogʉt ma̱a̱nʉmts xykyapʉjkʉdʉ tya̱dʉ jotkujk'a̱jtʉn di'ibʉts nmʉda̱jtypy kots nadʉ'ʉñʉ nga̱jxwa'xy ja oybyʉ ayuk.
46009016	Ʉj kyajts mba̱a̱t ndukmʉj ndukpa̱a̱dʉ ma̱ts nga̱jxwa'xy ja oybyʉ ayuk, mʉt ko yʉ'ʉdsʉ dʉ'ʉnʉ Nindsʉn'a̱jtʉm tʉ xytyuknipeky esʉts ndúnʉt. ¡Pa̱a̱ty, pʉroobʉ ʉj pʉn kyajts nguydyúñ!
46009017	Kooxyʉpts ʉj kʉ'ʉm tʉ n'okwin'ixy nga̱jxwa̱'xa̱'a̱ñʉts ja nitsokʉn éxtʉmts ndukganarata̱'a̱ñ, n'axá̱jʉpxyʉpts ja nmʉju'uñʉts; per ʉj kyajts nwin'ijxy kʉ'ʉmʉ tya̱dʉ tuunk, Diósʉdsʉ dʉ'ʉn xywyin'ijx es xymyooyʉdsʉ tya̱dʉ tuunk.
46009018	Pes, ¿ti mʉju'uñʉts n'axá̱jʉp? Yʉ'ʉ je'eyʉ tya̱a̱dʉ kots nga̱jxwa'xy ja oybyʉ ayuk namay'a̱jtʉn es ni nga''amdóyʉts esʉ ja̱'a̱y xypyudʉ́kʉdʉt éxtʉmts xyjapa̱a̱ty kots ʉj n'apóstʉlʉty.
46009019	Kyajts ʉj tʉ nyajtukmʉdeeky pʉ́n; per dʉ'ʉnʉts nnaygyojyʉty éxtʉmʉ tuumbʉ juybyʉ ma̱ nidʉgekyʉ ja̱'a̱yʉty, es dʉ'ʉn nduk'axá̱jʉdʉts ja ja̱'a̱yʉty ja Jesukristʉ nʉ'ʉnʉts nmada'aky.
46009020	Pa̱a̱ty kots n'ity ma̱ yʉ israelítʉty, dʉ'ʉnʉts n'ity éxtʉm yʉ'ʉjʉty, es dʉ'ʉn t'axá̱jʉdʉt ja Jesukristʉ; es mʉt ja di'ibʉ pyanʉjxtʉp ja Moisesʉ 'yana'amʉn, óyʉts ʉj tadʉ ana'amʉn patkʉ'ʉy nga'ity, ijtpʉts éxtʉm tu'uk di'ibʉ pyanejxypyʉ tadʉ ana'amʉn es dʉ'ʉn t'axá̱jʉdʉt ja Jesukristʉ.
46009021	Nandʉ'ʉn ja̱jtpʉ dʉ'ʉn mʉt ja di'ibʉ kyaj 'yisraelítʉty di'ibʉ kyaj tmʉdaty ja Moisesʉ 'yana'amʉn, ijtpʉts nandʉ'ʉn éxtʉm di'ibʉ kyaj 'yisraelítʉty, ja'a dʉ'ʉn es t'axá̱jʉdʉt nandʉ'ʉn ja Jesukristʉ. Kyajts njʉna̱'a̱ñ ko kyajts nguydyúñ ja Diosʉ 'yana'amʉn; pes Jesukristʉ 'yana'amʉnʉts xyajkutujkp.
46009022	Kots n'ijty mʉt ja di'ibʉ kyaj tmʉdaty mʉj wiin kajaa ja myʉbʉjkʉn, nandʉ'ʉnʉts nnaybyʉjtákʉ éxtʉm di'ibʉ dʉn kyaj tmʉdaty mʉj wiin kajaa ja myʉbʉjkʉn. Kots n'ijty mʉt oytyim di'ibʉ ja̱'a̱yʉty, nandʉ'ʉnʉts nnaybyʉjta'agyʉty éxtʉm yʉ'ʉjʉty, es dʉ'ʉn na̱a̱gʉty ñitso'oktʉt.
46009023	Ndúñʉts dʉ'ʉn tʉgekyʉ tya̱a̱dʉ mʉt yʉ'ʉgyʉjxm ja oybyʉ ayuk, es dʉ'ʉn di'ibʉ myʉdoodʉp pya̱a̱dʉdʉt ti'igyʉ mʉt ʉj ja nitsokʉn.
46009024	Tʉ xyñijáwʉdʉ miidsʉty ko ma̱ tu'ugʉ pʉyʉ'kkijxyʉk, nidʉgekyʉ ja pʉyʉ'kpʉ pyʉyʉ'ʉktʉ, per je'eyʉ ti'igyʉ di'ibʉ 'yaxá̱jʉp ja may'aty. Pes éxtʉmʉ ja̱'a̱y di'ibʉ pʉyʉ'kkijxyʉp yajmay'áty, nandʉ'ʉn miits xy'íxtʉt wi'ixʉ Dios ttseky es mjiky'áttʉt, es dʉ'ʉn mmay'átʉdʉt.
46009025	Nidʉgekyʉ di'ibʉ pʉyʉ'kkijxyʉyándʉp, nayjyʉjp'ijxʉdʉp es nayjyʉjwijtsʉmbijtʉdʉp oytyim di'ibʉty mʉʉt. Dʉ'ʉn ttundʉ es tganaráttʉt ja koronʉ ak ujts a̱a̱ybyʉ di'ibʉ pojʉn ñi'xy; per ʉdsa̱jtʉm nnayjyʉjp'ijxʉm es nmʉmʉdo'om ja Dios es dʉ'ʉn yʉ'ʉ xymyay'a̱jtʉm mʉt tu'ugʉ koronʉ di'ibʉ ni na̱'a̱ kyani'xy.
46009026	Pa̱a̱ty ʉjtsʉ dʉ'ʉn éxtʉm ja oybyʉ pʉyʉ'kpʉ di'ibʉ pʉyʉ'kp tʉyʉ ma̱ pyʉyʉ'kja̱'ta̱'a̱ñ. O mba̱a̱t njʉna̱'a̱nʉm ko kyajts ʉj dʉ'ʉn éxtʉm tu'ugʉ ja̱'a̱y di'ibʉ koxa̱a̱mp es tʉgok tʉgok tnixa̱je'eky, kyaj jya'ty ja kyoxy.
46009027	Ʉj ndukkumʉdeebyʉts ja nnini'xʉts es njʉjwijtsʉmbítyʉts yajxón, kʉdiibʉts ʉj nʉjx nwe'emy ʉxkumay óyʉts ja'ijty njaka̱jxwa'xy ja oybyʉ ayuk.
46010001	Ndsejpyʉts es miits xyñijáwʉdʉt mʉgu'ugítʉty, ko yʉ n'aptʉjk'a̱jtʉm 'yijttʉ nidʉgekyʉ yoots patkʉ'ʉy, es nidʉgekyʉ ttukna̱jxtʉ ja Tsapts Jikymyejyñ.
46010002	Es dʉ'ʉn mba̱a̱t njʉna̱'a̱nʉm ko nidʉgekyʉ ja'ajʉty oj ñʉbajtta̱'a̱ydyʉ yoodsóty es ma̱ ja jikymyejyñ ko ñaygyʉya̱jkʉdʉ ma̱ Moisés.
46010003	Es nandʉ'ʉn nidʉgekyʉ tjʉ'xtʉ ja je'xy di'ibʉ Dios mooyʉdʉ,
46010004	es nidʉgekyʉ t'uktʉ ja nʉʉ di'ibʉ Dios ya̱jk, ja nʉʉ di'ibʉ yajpʉdsʉʉm tsa̱a̱gaadsóty; esʉ tadʉ tsa̱gaats yʉ'ʉ dʉ'ʉn kyudʉnaapy ja Jesukristʉ di'ibʉ naty nʉjxp mʉt yʉ'ʉjʉty.
46010005	Oy yʉ'ʉjʉty nidʉgekyʉ oj jyamo'oyʉdʉ tya̱dʉ Diosʉ kyunu'xʉn, jatim jawaanʉ kyadim'o'kta̱a̱ydyʉ mʉj ittum mʉt ko tkamʉmʉdoodʉ Dios.
46010006	Tʉgekyʉ tya̱a̱dʉ dʉ'ʉn tyuun jya̱jtʉ éxtʉm tu'ugʉ ijxpajtʉn mʉt ʉdsa̱jtʉm, kʉdiibʉ nbadu'unʉm di'ibʉ kyaj 'yóyʉty, éxtʉm yʉ'ʉjʉty 'yadʉtstʉ.
46010007	Pa̱a̱ty miidsʉty katʉ xymyay'at xywyindsʉ'ʉgʉdʉ agojwinnáxʉty, éxtʉm yʉ'ʉjʉty nimay 'yadʉtstʉ, éxtʉm jyʉna'añ ja Diosʉ jyaaybyajtʉn: “Ja ja̱'a̱yʉty ñaxwa'tstʉ ka̱a̱y ukpʉ, es pyʉdʉ'ʉktʉ ajts xondakpʉ.”
46010008	Kyaj nmʉ'indu'unʉm, éxtʉm yʉ'ʉjʉty nimay 'yadʉtstʉ, es 'yo'ktʉ i'px tʉgʉk mil ma̱ tu'ukpʉ je'eyʉ xʉʉ.
46010009	Es nan kyaj nmʉ''ʉdʉgo'oy nmʉga̱jxtʉgo'oyʉm ja Nindsʉn'a̱jtʉm Dios, éxtʉm na̱a̱gʉty yʉ'ʉjʉty ttuundʉ, es pa̱a̱ty 'yo'ktʉ ko tsyu'tsʉdʉ awa̱'a̱ndsa̱'a̱ñʉty.
46010010	Es kyaj nduk'ak'a̱jtʉm ja Dios, éxtʉm yʉ'ʉjʉty nija'ajʉty ttuk'ak'a̱jttʉ, es pa̱a̱ty ya'o'kʉdʉ ja anklʉs di'ibʉ Dios kyajx.
46010011	Tʉgekyʉ tya̱a̱dʉ dʉ'ʉn jya̱jtʉ ma̱ n'aptʉjk'a̱jtʉm es yajpʉjtáky ja̱a̱ybyéty ma̱ Diosʉ jyaaybyajtʉn éxtʉm tu'ugʉ ijxpajtʉn, es nnaydyuk'ʉwij nnaydyukka̱jxwíjʉm, ʉdsa̱jtʉm di'ibáty jiky'a̱jtʉm ma̱ yʉ Nindsʉn'a̱jtʉm Jesukristʉ tyimminannʉ.
46010012	Pa̱a̱ty di'ibʉ nayjya̱'a̱p yajxón 'yity mʉdʉ Dios, naygywentʉ'átʉdʉp kʉdiibʉ pyekykya̱'a̱t.
46010013	Ko ti myajpekytyuna̱'a̱nʉdʉ, ti'igyʉ yʉ'ʉ éxtʉm di'ibʉ kyu'ijx kyubátʉdʉp nidʉgekyʉ ja̱'a̱yʉty. Ja Dios yʉ'ʉ mbudʉ́kʉdʉp miidsʉty, pes yʉ'ʉ kyaj mna'íxʉdʉt es mbekytyúndʉt pʉn kyaj mba̱a̱t xymyʉmada̱'a̱ktʉ; nik ni'igʉ ko myajpekytyuna̱'a̱nʉdʉ, net ja Dios mya''awátsxʉdʉt es myajnáxʉdʉt wiink tsow.
46010014	Pa̱a̱ty mʉgu'ugítʉty, katʉ xymyay'at xywyindsʉ'ʉgʉdʉ agojwinnáxʉty.
46010015	N'anʉʉmʉdʉ dʉ'ʉn, éxtʉm ja ja̱'a̱yʉty di'ibʉ ʉyjyaygyujk kajxyjyaygyujkʉdʉp, es miidsʉty kʉ'ʉm mba̱a̱t xypyayo'oydyʉ di'ibʉ yam n'anma̱a̱ydyʉp.
46010016	Ko n'úkʉm ja vinʉ ma̱ ja kálʉz, yʉ'ʉgyʉjxm nja̱'a̱ygyʉdákʉm ja Dios, es pa̱a̱ty ti'igyʉ n'ijtʉm mʉt ja Kristʉ ñe'pyñgyʉjxm; es ko ndujkwa̱'xʉm ja tsa̱jkaaky es nga̱'a̱yʉm, pa̱a̱ty ti'igyʉ n'ijtʉm ja Kristʉ ñini'xkyʉjxm.
46010017	Pes kom tu'uk je'eyʉ ja tsa̱jkaaky di'ibʉ ndujkwa̱'xʉm es nga̱'a̱yʉm; oy njanimay'a̱jtʉm, nyajti'igyʉm ja nini'x tu'uk.
46010018	Pʉktʉ kwentʉ ma̱ yʉ israelitʉ ja̱'a̱yʉty. Pʉ́nʉty jyʉ'xtʉp ja je'xy di'ibʉ tʉ yajpʉjta'aky windsʉ'kʉn ma̱ ja artal, nayyajti'igʉdʉp mʉdʉ myʉgu'uktʉjk es Dios t'awdattʉ ma̱ ja windsʉ'kʉn.
46010019	Kyajts njʉna̱'a̱ñ ko yʉ agojwinnáx es ja tsu'utsy tmʉdaty ja mʉk'a̱jtʉn. Oy ja tsu'utsy tʉ jyanejxy windsʉ'kʉn ma̱ agojwinnáx, ni wi'ix tsoo kyatʉgatsy.
46010020	Yʉ'ʉts n'andijpy ko di'ibáty kyaj t'ixy'attʉ Dios es yojxtʉp ti oynʉ'ʉnʉn, yʉ'ʉjʉty tyukmʉyojxtʉp ja mʉjku'ujʉty, es kyaj yʉ'ʉdyʉ Dios, es kyajts ndseky es miits xypyutaan xypyuwa̱'a̱ktʉt ja mʉjku'ujʉty.
46010021	Kyaj mba̱a̱t xytyuk'uugʉdʉ ja Nindsʉn'a̱jtʉmʉ kyáliz es xytyuk'uugʉdʉ ja mʉjku'ujʉdyʉ kyáliz, es ni mba̱a̱t mgakay ma̱ ja Nindsʉn'a̱jtʉmʉ myeesʉ es nandʉ'ʉn mgáydyʉt ma̱ ja mʉjku'ujʉdyʉ myeesʉ.
46010022	¿O yʉ'ʉ dʉ'ʉn es nyajjot'ambʉjkʉm ja Nindsʉn'a̱jtʉm? ¿Tii wa'anʉ da ʉdsa̱jtʉm nmʉda̱jtʉm waanʉ ni'igʉ mʉk'a̱jtʉn kʉdiinʉm yʉ'ʉjʉ?
46010023	Dʉ'ʉn jyʉna̱'a̱ndʉ: “Nigutiky esʉts oytyiity ndúnʉt di'ibʉts ndsejpy”; per kyaj tʉgekyʉ ttuk'oy'átʉt, es nan kyaj tʉgekyʉ tpudʉkʉ ja ja̱'a̱y es jyiky'áttʉt éxtʉmʉ Dios ttseky.
46010024	Ni pʉ́n je'eyʉ tka'ʉxta̱'a̱yʉt di'ibʉ yʉ'ʉ kʉ'ʉm tyuk'oy'átʉp, per nandʉ'ʉn t'ʉxta̱'a̱yʉt esʉ wiinkpʉty ttuk'oy'áttʉt.
46010025	Mba̱a̱t xyjuydyʉ es xyjʉ'x xypyʉ́ktʉt di'ibʉ to'kʉp ma̱a̱yóty, katʉ xyajtʉ́y ma̱ tsyooñ es kyaj yajpekyjyáwʉt;
46010026	mʉt ko tʉgekyʉ di'ibʉ naxwiiñ yajpátp, Nindsʉn'a̱jtʉm Diosʉ jya'a'a̱jtypy.
46010027	O pʉn jaa na̱a̱k di'ibʉ kyaj yʉ'ʉdyʉ Dios mʉduumbʉ es mwówʉdʉt ka̱a̱y ukpʉ, es pʉn miits mnʉjxándʉp, jʉ'x tʉgekyʉ di'ibʉ mmooyʉdʉp. Kyaj xyajtʉ́wʉt ma̱ tpeky es kyaj yajpekyjyáwʉt.
46010028	Per pʉn nidu'ugʉty mdukmʉmadyákʉdʉp: “Tya̱dʉ tsu'utsy yʉ'ʉ tʉ yajpʉjta'aky windsʉ'kʉn ma̱ yʉ agojwinnáxʉty”, katʉ xyje'xy, kʉdiibʉ tpekyjyáwʉt di'ibʉ tʉ m'anʉ'ʉmxʉty.
46010029	Yʉ'ʉts nmadyakypy es kyaj ja wiinkpʉ tpekyjyáwʉt, kyaj yʉ'ʉjʉty es xypyekyjyáwʉt. Na̱a̱k mba̱a̱t dyajtʉ́y: “¿Ti ko yajpayo'oy kots nduñ di'ibʉ wiink ja̱'a̱y jya̱'a̱p peky?
46010030	Es pʉn ʉj nja̱'a̱ygyʉdákypyʉts ja Dios mʉt ja di'ibʉts nga̱a̱y n'i'kypy, ¿ti kots xyñi'ow xyñiya̱a̱xʉ kots ngay n'iiky esʉ Dios nja̱'a̱ygyʉda'aky?”
46010031	Pes oytyiity di'ibʉ mdiimpy, pʉn mga̱a̱y m'úktʉp, o mduundʉp oytyiity, tʉgekyʉ xytyúndʉt es dʉ'ʉn ja ja̱'a̱yʉty tmʉj'íx tmʉjjáwʉt ja Dios.
46010032	Katʉ ni pʉ́n xykyayajnibaxʉtʉ́kʉ mʉt ja di'ibʉ mdiimpy, oyyʉ'ʉjʉty ja di'ibʉ israelitʉ o kyaj 'yisraelítʉty, o di'ibʉ Nindsʉn'a̱jtʉm Jesukristʉ myʉduumbʉ.
46010033	Pes ʉj, di'ibʉts ndiimpy, ja'a es nidʉgekyʉ ja̱'a̱y t'oyjyáwʉt; kyajts ʉj n'ʉxta̱'a̱y wi'ixʉts kʉ'ʉm nduk'oy'átʉt, ja'ats n'ʉxtaapy esʉ mayjya'ay ttuk'oy'áttʉt es dʉ'ʉn t'axá̱jʉdʉt ja nitsokʉn.
46011001	Pa̱a̱ty padundʉ ja nga̱jxwíjʉnʉts, éxtʉmts ʉj nandʉ'ʉn nbadúñ ja kya̱jxwíjʉnʉ Nindsʉn'a̱jtʉm Jesukristʉ.
46011002	Mʉgu'ugítʉty, nguma̱a̱ydyʉp mʉt ko byeenʉts miits xyjamyatstʉ es ko xypyanʉjxtʉ ja ʉxpʉjkʉn di'ibʉ tʉ nmo'oydyʉ.
46011003	Ndsejpyʉts es xyjaygyúkʉdʉt ko yʉ Jesukristʉ yʉ'ʉ dʉ'ʉn ñigʉba̱jk'a̱jtypy nidu'uk nidu'ugʉ yedyʉjk, esʉ kasa̱a̱dʉ yedyʉjk yʉ'ʉ dʉ'ʉn ñigʉba̱jk'a̱jtypy ja ñʉdo'oxy, dʉ'ʉn éxtʉm ja Dios tnigʉba̱jk'áty yʉ Jesukristʉ.
46011004	Pʉn tu'ugʉ yedyʉjk kya̱jxta'aky o tka̱jxwa'xy ja Diosʉ 'yayuk kupxʉ, yʉ'ʉ dʉ'ʉn kyawindsʉ'kʉp ja Jesukristʉ di'ibʉ nigʉba̱jk'a̱jtʉp;
46011005	per pʉn tu'ugʉ toxytyʉjk kya̱jxta'aky o tka̱jxwa'xy ja Diosʉ 'yayuk es kyaj ñaygyupe'eñʉty, yʉ'ʉ dʉ'ʉn kyawindsʉ'kʉp ja ña'ay di'ibʉ nigopk'a̱jtʉp. Ko dʉ'ʉn 'yadʉ'ʉtsy, ñapatypy éxtʉm tu'ugʉ toxytyʉjk di'ibʉ tʉ ñaygyukeebyʉty.
46011006	Pʉn kyaj ñaygyupe'eñʉty ja toxytyʉjk, nik wa'an ja wyaay tka'pta̱'a̱y. Per kom tsoydyu'unʉ'ʉ mʉt tu'ugʉ toxytyʉjk ko ñaygyuka'pxʉdʉt, pes nik wa'an tnaygyupe'eñʉty;
46011007	per yʉ yedyʉjk kyaj ñaygyupa'anʉdʉt, mʉt ko Diosʉ dʉ'ʉn ñayyajnikojtútʉ es dya'íxʉdʉt ja Diosʉ myʉj'a̱jtʉn. Ja toxytyʉjk, Diosʉ dʉ'ʉn nandʉ'ʉn pyʉjták es dya'íxʉdʉt ja yedyʉjkʉ myʉj'a̱jtʉn,
46011008	es ko Dios dyajkojy ja yedyʉjk es ja toxytyʉjk, kyaj ja yedyʉjk oj pyʉdsemy ma̱ ja toxytyʉjkʉ ñini'x, ja toxytyʉjk oj pyʉdsemy ma̱ ja yedyʉjkʉ ñini'x.
46011009	Ja toxytyʉjk oj kyojy 'yaba̱a̱dʉ mʉt yʉ'ʉgyʉjxmʉ yedyʉjk. Kyaj yʉ'ʉjʉty ja yedyʉjk oj kyojy 'yaba̱a̱dʉ mʉt yʉ'ʉgyʉjxmʉ toxytyʉjk.
46011010	Pa̱a̱ty ja toxytyʉjk ñaygyupa'anʉdʉt mʉt yʉ'ʉgyʉjxm ja ánklʉsʉty, es dʉ'ʉn dya'íxʉdʉt ko yʉ'ʉ ja ña'ay ñaydyukkʉdʉ́kʉty.
46011011	Per ma̱ yʉ Dios awda̱jtk, kyaj ja yedyʉjk 'yity pʉn kyaj pʉ́n toxytyʉjk, es nandʉ'ʉn kyaj ja toxytyʉjk 'yity pʉn kyaj pʉ́n yedyʉjk.
46011012	Ja'a ko ja jawyiimbʉ toxytyʉjk oj pyʉdsemy ma̱ ja yedyʉjkʉ ñini'x, pes extʉ jaa tsyondaky nidʉgekyʉ ja yedyʉjk yajmiin yajja̱jtʉn ja toxytyʉjk; es tʉgekyʉ di'ibʉ jaa ijtp, Dios pyʉjták.
46011013	Miidsʉty kʉ'ʉm xyjaygyúkʉdʉt. ¿Tii oy es tu'ugʉ toxytyʉjk kya̱jxta̱'a̱gʉt mayjya'ayóty kuwa̱'a̱dsʉ? Kyaj 'yóyʉty, ¿kʉdii?
46011014	Pes ja ja̱'a̱y di'ibʉ jaayʉm tyuundʉp xytyuk'ijxʉm ko tsoydyu'unʉ'ʉ ko yʉ yedyʉjk dyaj'yóñ ja wyaay;
46011015	per kyaj dyʉ'ʉnʉty ja toxytyʉjk, tyukmʉj'a̱jtypy ko wyaay dyaj'yóñ, mʉt ko Diosʉ dʉ'ʉn tʉ myo'oyʉty ja wyaay yeñ es dyajnitúkʉt ja kyʉba̱jk.
46011016	Pʉn jaa na̱a̱k di'ibʉ kyaj t'axa̱jʉya'añʉ tya̱dʉ ʉxpʉjkʉn, ñijáwʉdʉp ko nidʉgekyʉ ʉʉdsʉty, apóstʉlʉty, nya'ʉxpʉ́ktʉts dʉ'ʉn, es ja'a dʉ'ʉn éxtʉm jaayʉm ttundʉ oytyim ma̱a̱dyʉ mʉbʉjkpʉtʉjk ñaymyúkʉdʉ.
46011017	Per jatuk peky di'ibʉ nduknija̱'a̱yʉdʉp, kyaj mba̱a̱t ngumaydyʉ, pes dʉ'ʉn kyʉxe'eky ko ma̱ mnaymyúkʉdʉ esʉ Dios xy'awdáttʉt, axʉʉk mnaydyúnʉdʉ ma̱ jyapa̱a̱dyʉty yajxón.
46011018	Pes tim jawyiin, dʉ'ʉnʉts xytyukmʉmadya̱'a̱ktʉ ko ma̱ mnaymyúkʉdʉ es xy'awdata̱'a̱ndʉ Dios, mnaywya̱'xʉdʉp miidsʉty. Es tʉy'a̱jtʉn jyawʉ tya̱a̱dʉ.
46011019	Pes dʉ'ʉn jyaty es ya'íxʉt wa̱'a̱tsti'knʉ pʉ́nʉdyʉ dʉ'ʉn myʉdiimpy ja Dios.
46011020	Ko miits mnaymyúkʉdʉ es m'a'ux'ata̱'a̱ndʉ ni'amukʉ, kyaj 'yokja'a'a̱jnʉ ja Nindsʉn'a̱jtʉmʉ 'ya'ux.
46011021	Mʉt ko ma̱ mgaya̱'a̱ndʉ, nidu'uk nidu'uk jyawyin'aty tnixa̱jʉ kya'ay 'yukʉn ma̱a̱nʉm na̱a̱gʉty 'yakwʉ'ʉmdʉ mʉdʉ yuu, es na̱a̱gʉty extʉ nayyajmúkʉnʉp.
46011022	¿Tii kyaj miits xymyʉdattʉ mjʉʉn mdʉjk ma̱ mgay m'uuktʉ, es dʉ'ʉn kyaj xywyindsʉ'ʉgʉdʉ ja Diosʉ jya'ay es xyajtsoydyúndʉ ja di'ibʉ kyaj ti tmʉdaty tjaygyepy? ¿Wi'ix n'anʉʉmʉdʉt? ¿Tii njʉna̱'a̱nʉpts ko oy di'ibʉ mduundʉp? ¡Mʉdʉ tya̱a̱dʉ, ni wi'ix tsoo mba̱a̱t!
46011023	Mʉt ko yʉ Nindsʉn'a̱jtʉm Jesukristʉ xymyooyʉdsʉ tya̱dʉ ʉxpʉjkʉn di'ibʉ tʉ nmo'oydyʉ. Nan ja koots ma̱ ja Nindsʉn'a̱jtʉm Jesukristʉ oj yajkʉyakánnʉ, ta tkone'ky ja tsa̱jkaaky,
46011024	es ko tja̱'a̱ygyʉdáky ja Dios, ta oj ttujkwa'xy es jyʉnáñ: “Tya̱dʉ nnini'xʉts yʉ'ʉ dʉ'ʉn es xytyuk'oy'áttʉt miidsʉty. Tundʉ dʉ'ʉn éxtʉmdsʉ njamyajtsʉn.”
46011025	Es nandʉ'ʉn ma̱ 'ya'ux'a̱jtta̱a̱y, ta tkone'ky ja kálʉz mʉdʉ vinʉ es jyʉnáñ: “Tya̱dʉ vinʉ yʉ'ʉ dʉ'ʉn ja nne'pyñ di'ibʉ yajnaxkʉdákypy ja jembyʉ kajxy'átypyʉ. Tʉgok tʉgok xy'uuktʉt, tundʉ dʉ'ʉn éxtʉmdsʉ njamyajtsʉn.”
46011026	Pes dʉ'ʉn tʉgok tʉgok xykyáydyʉt tya̱dʉ tsa̱jkaaky es xy'uuktʉt ja tya̱dʉ vinʉ, ja'a dʉ'ʉn mniga̱jxtʉp ja Nindsʉn'a̱jtʉmʉ 'yo'kʉn extʉ ko myínʉtnʉm.
46011027	Pa̱a̱ty oytyim pʉ́nʉty di'ibʉ kyaabyʉ tadʉ Nindsʉn'a̱jtʉmʉ tsya̱jkaaky es t'iigyʉ tadʉ Nindsʉn'a̱jtʉmʉ vyinʉ éxtʉm oytyim di'ibʉ ka̱'a̱y úkʉnʉty, kyamʉj'ijxypyʉ dʉ'ʉnʉ Dios es tmʉdʉgoy ja Nindsʉn'a̱jtʉm Jesukristʉ ñe'pyñ esʉ ñini'x.
46011028	Pa̱a̱ty ma̱ xyñixa̱jʉya̱'a̱nʉt ja tsa̱jkaaky es ja vinʉ, nidu'uk nidu'uk jawyiin mnaybyawinmáyʉdʉ pʉn tʉ xymyastu'uttʉ ja mbeky, taanʉm xyñixá̱jʉdʉt ja tsa̱jkaaky es xykyáydyʉt es xy'uuktʉt ja vinʉ.
46011029	Mʉt ko pʉn kyaj nbawinma̱'a̱yʉm ti 'yandijpy ja Nindsʉn'a̱jtʉmʉ ñini'x ko nga̱'a̱yʉm ja tsa̱jkaaky es n'úkʉm ja vinʉ, ma̱ yʉ'ʉnʉ dʉ'ʉn myiñ ja tʉydyu'unʉn di'ibʉ Dios yajkypy.
46011030	Pa̱a̱ty nimay miits mbʉ́kʉdʉ es mbagi'ixtʉ, es nigana̱a̱gʉty tʉ 'yooktʉ.
46011031	Per pʉn ʉdsa̱jtʉm jawyiin nnaybyawinma̱'a̱yʉm kʉ'ʉm, kyaj n'axá̱jʉm ja Diosʉ tyʉydyu'unʉn.
46011032	Ko yʉ Nindsʉn'a̱jtʉm xytyukkumʉdo'om, ja'a dʉ'ʉn es xyjʉjwijtsʉmbijtʉm, kʉdiibʉ ja tʉydyu'unʉn xypyátʉm ti'igyʉ mʉt pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp.
46011033	Pes dʉ'ʉn mʉgu'ugítʉty, ko mnaymyúkʉdʉt ma̱ m'a'ux'ata̱'a̱ndʉ tukmukʉ, nay'awíxʉdʉ es m'amukʉdya'aydyʉt, net m'a'ux'áttʉt.
46011034	Es pʉn ja pʉ́n yu'o'kʉnʉ, wa'an tkay ma̱ tyʉjkʉn, es dʉ'ʉndsoo kyaj pya̱a̱dʉdʉt ja tʉydyu'unʉn ma̱ mnaymyúkʉdʉ. Es ko nʉjx ngu'ixtʉ, net n'ak'awánʉdʉt wiinkpʉ di'ibáty myajtʉʉdʉp.
46012001	Mʉgu'ugítʉty, ndsejpyʉts es xyñijáwʉdʉt mʉt ja madakʉn di'ibʉ ja Espíritʉ Santʉ yajkypy.
46012002	Mnija̱'a̱dʉp ko ma̱a̱nʉmʉ naty kyaj mDiosmʉdundʉ, mnaydyukwooma̱'tʉdʉ agojwinnáx uum.
46012003	Pa̱a̱ty ndsejpyʉts es tyam xyjaygyúkʉdʉt ko ni pʉ́n di'ibʉ ja Diosʉ Jya̱'a̱jʉn mooyʉdʉp ja winma̱'a̱ñ es jyʉna̱'a̱nʉt: “Ka̱jxpéky ja Jesús.” Es ni pʉ́n mba̱a̱t kyajʉna̱'a̱ñ: “Jesús yʉ'ʉ dʉ'ʉnʉ Nindsʉn'a̱jtʉm”, pʉn kyaj ja winma̱'a̱ñ myo'oyʉty ja Espíritʉ Santʉ.
46012004	Taa kana̱k nax ja madakʉn, per naydyi'igyʉ ja Espíritʉ Santʉ di'ibʉ madakʉn yajkypy.
46012005	Taa kana̱k nax wi'ix nmʉdu'unʉm ja Nindsʉn'a̱jtʉm, per ti'igyʉ dʉ'ʉn je'eyʉ Nindsʉn'a̱jtʉm di'ibʉ nmʉdu'unʉm.
46012006	Taa kana̱k naxʉ tuunk di'ibʉ mʉ́k'a̱jtʉn mʉt yajtúñ, per ti'igyʉ ja Dios di'ibʉ mʉdʉ myʉk'a̱jtʉn yajtúñ tʉgekyʉ tʉgekyʉ.
46012007	Ja madakʉn di'ibʉ Espíritʉ Santʉ xymyo'oyʉm nidu'uk nidu'uk, ja'a dʉ'ʉn es nduk'oy'a̱jtʉm ni'amukʉ.
46012008	Na̱a̱gʉty myo'oyʉdʉ ja Espíritʉ Santʉ ja wijy'a̱jtʉn, esʉ na̱a̱gʉty myo'oyʉdʉ ja Espíritʉ Santʉ es kya̱jxtʉt mʉdʉ jaygyujkʉn.
46012009	Nan yʉ Espíritʉ Santʉ mooyʉp na̱a̱gʉty ja mʉbʉjkʉn, es nan yʉ'ʉ na̱a̱gʉty mooyʉdʉp ja madakʉn esʉ puma̱'a̱y dya''agʉda̱'a̱ktʉt,
46012010	es nan yʉ Espíritʉ Santʉ mooyʉdʉp na̱a̱gʉty ja madakʉn es dya'íxʉdʉt ja myʉj'a̱jtʉn, es yʉ'ʉ dʉ'ʉn nandʉ'ʉn myeepy na̱a̱gʉty ja madakʉn es tmadya̱'a̱gʉt ja Diosʉ 'yayuk di'ibʉ tʉ t'axa̱jʉ, na̱a̱gʉty yajmo'oydyʉ ja madakʉn es t'ʉxkápʉt di'ibʉ ka'oybyʉ jya'a'a̱jtypy es di'ibʉ jya'a'a̱jtypy ja Dios, esʉ na̱a̱gʉty yajmo'oydyʉ ja madakʉn es tka̱jxʉt wiinkpʉ ayuk es na̱a̱gʉtypyʉ yajmo'oydyʉ ja madakʉn es tka̱jxtuda̱'a̱gʉt ti dʉn yajmadyákp ma̱ tadʉ ayuk.
46012011	Per tʉgekyʉ tya̱dʉ madakʉn, yʉ'ʉ dʉ'ʉn yajkypy ja Espíritʉ Santʉ es yʉ'ʉ dʉ'ʉn nandʉ'ʉn yajwa'xypy ja myadakʉn ma̱ nidu'uk nidu'uk éxtʉm yʉ'ʉ ttseky.
46012012	Yʉ nini'x kana̱k peky tmʉdaty. Tam ja kʉ'ʉ, tam ja teky es tam ja wiingátypyʉ, per ti'igyʉ ñini'x'áty. Nandʉ'ʉn ja̱jtp ja Kristʉ mʉt ja jya'ay.
46012013	Es mʉt ko tʉ ʉdsa̱jtʉm nidʉgekyʉ nnʉbajtʉm mʉt ja Espíritʉ Santʉ es n'ijtʉm éxtʉm je'eyʉ tu'ugʉ nini'x, oy n'israelitʉ'a̱jtʉm o ngrieegʉ'a̱jtʉm, oy kujuybyʉn o éxtʉm awa̱'a̱tstuuybyʉn, nidʉgekyʉ nnʉbajtʉm ko Dios tʉ xymyo'oyʉm ja Espíritʉ Santʉ, ja'a njʉna̱'a̱nʉm ko Dios xyajtu'ukmujkʉm mʉdʉ Jesukristʉ éxtʉm tu'uk je'eyʉ nini'x.
46012014	Tu'ugʉ nini'x kyaj tyi'igyʉty je'eyʉ tuk peky, kana̱k peky yʉ'ʉ.
46012015	N'okpʉjtákʉm kooxyʉp ja teky jyʉna'añ: “Mʉt ko kyajts ʉj ngʉ'ʉjʉty, pa̱a̱ty kyajts ʉj nyʉ'ʉjʉty ja nini'x”, dʉ'ʉñʉm wye'emy es jya'a'átyʉty ja nini'x.
46012016	O ja tátskxyʉp jyʉna'añ: “Mʉt ko kyajts ʉj nwiinʉty, pa̱a̱ty kyajts ʉj nyʉ'ʉjʉty ja nini'x”, oytyim wi'ix tsooty wʉ'ʉmbʉm jya'a'átyʉty ja nini'x.
46012017	Pes pʉn yʉ nini'x ijtp amuum ak wiin, ¿wi'ix mba̱a̱t myʉdoy? O pʉn yʉ nini'x ijtp amuum ak tatsk, ¿wi'ix mba̱a̱t ti txiigyʉty?
46012018	Perʉ Dios tʉ tpʉjta'aky nidu'uk nidu'uk éxtʉm pyaadyʉty ma̱ yʉ nini'x éxtʉm yʉ'ʉ ttsejky.
46012019	Kooxyʉp yʉ'ʉyʉ 'yity ja wiin, o tatsk, o yʉ kʉ'ʉ, kyajxyʉp ñaymyíkyʉty yʉ nini'x.
46012020	Pa̱a̱ty tsojkʉp kana̱k peky es tyu'ukmúkʉt tu'ugʉ nini'x.
46012021	Pa̱a̱ty kyaj mba̱a̱t ja wiin t'anʉʉmʉ yʉ kʉ'ʉ: “Kyajts mij xytyu'unxʉty.” Es ni yʉ kʉba̱jk mba̱a̱t tka''anʉʉmʉ yʉ teky: “Kyajts mij xytyu'unxʉty.”
46012022	Kyaj mba̱a̱t dʉ'ʉn njʉna̱'a̱nʉm, mʉt ko yʉ yi'in waanʉbʉ di'ibʉ ijtp nini'xkyʉjxm, yʉ'ʉ nik ni'igʉ tyuñ;
46012023	es ma̱ nnini'x kyaj nmʉjpʉjtákʉm, ngʉ'ʉy nyu'tsʉm tsuj. Es di'ibʉ kyaj mba̱a̱t 'yity ijx nide'xy, yajnipa'amp mʉdʉ wit.
46012024	Per di'ibʉ nnasja̱'a̱m ijx nide'xy, kyaj dʉ'ʉn tsyékyʉty es yaj'yu'udsʉt o yajnipa'anʉt. Pesʉ Diosʉ dʉ'ʉn pyʉjták ja nnini'x'a̱jtʉm es nmʉjpʉjtákʉm di'ibʉ ngʉ'ʉy nyu'tsʉm yajxón,
46012025	es dʉ'ʉn kyaj kyʉxʉ'ʉgʉdʉ tsip ma̱ yʉ nini'x. N'okpʉjtákʉm, yʉ teky kyaj tsyiptúñ mʉt ja kʉ'ʉ, o wiin mʉt ja tatsk. Pes tʉgekyʉ tya̱a̱dʉty naybyudʉjkʉdʉp nixim niyam.
46012026	Ko nidu'ugʉty yʉ'ʉjʉty 'yayowdʉ, nidʉgekyʉ wiinkpʉty 'yayooda̱'a̱ydyʉ nandʉ'ʉn. Ko kyʉxe'eky ko tuk peky tsuj, nidʉgekyʉ jyotkujk'a̱jtta̱'a̱ydyʉ.
46012027	Pes miidsʉdyʉ dʉ'ʉn ja Kristʉ ñini'x, es mba̱a̱t njʉna̱'a̱nʉm ko nidu'ugáty dʉ'ʉn éxtʉm ja kana̱k naxpʉ di'ibʉ tuump ma̱ tya̱dʉ nini'x.
46012028	Dʉ'ʉn ja Dios tʉ tpʉjta'aky ma̱ ja mʉbʉjkpʉtʉjkʉty nidu'uk nidu'uk mʉt ja tyuunk éxtʉm pyaadyʉty. Tim jawyiin tpʉjtáky ja apóstʉlʉty; ja myʉmajtskpʉ tpʉjtáky ja di'ibáty kya̱jxwa̱'xtʉp ja Diosʉ 'yayuk; ja myʉdʉgʉʉkpʉ tpʉjtáky di'ibʉ Dios ja 'yayuk tyuk'ʉxpʉjktʉp; óknʉm tpʉjtáky di'ibʉ tyuundʉp ja mʉj'a̱jtʉn, ja di'ibʉ ya''agʉdáktʉp ja puma̱'a̱y, ja di'ibʉ pyudʉjkʉdʉp ja di'ibʉ tʉgoy'a̱jtxʉp, ja di'ibʉ winma̱'a̱ñmyooydyʉp o ja di'ibʉ kya̱jxtʉp wiinkpʉ ayuk.
46012029	¿Tii apóstʉlʉty ni'amukʉ? ¿Tii ni'amukʉ tka̱jxwa̱'xtʉ Diosʉ 'yayuk? ¿Tii tuk'ʉxpʉjktʉp ni'amukʉ ja Diosʉ 'yayuk?, ¿o tyuundʉp ni'amukʉ ja mʉj'a̱jtʉn?
46012030	¿Tii myʉda̱jttʉp ni'amukʉ ja madakʉn es dya''agʉda̱'a̱ktʉt ja puma̱'a̱yʉty? ¿Tii kya̱jxtʉp ni'amukʉ ja wiinkpʉ ayuk? ¿Tii kya̱jxtudáktʉp ni'amukʉ di'ibʉ 'yandijpyʉ tadʉ ayuk? Kyaj, ¿kʉdii?
46012031	Mʉjjottʉgóydyʉ es xy'axá̱jʉdʉt ja Espíritʉ Santʉ myadakʉn di'ibʉ waanʉ ni'igʉ 'yóyʉty, es n'aktukni''ixyʉyándʉbʉ tadʉ nʉ'ʉ tu'u di'ibʉ ni'igʉ 'yóyʉty.
46013001	Kooxyʉpts ʉj ngajxy ja ayuk kana̱k nax, es extʉ anklʉs ja 'yayuk, es kyajts nmʉdaty ja tsojkʉn mʉt oytyim pʉ́nʉty, dʉ'ʉnxyʉpts ʉj éxtʉm tu'ugʉ tamboorʉn o tu'ugʉ platiyʉ di'ibʉ je'eyʉ nʉgoo ñe'emy.
46013002	Es pʉn nga̱jxwa'xypyʉts ja Diosʉ 'yayuk, es pʉn njajaygyujkʉdyaabyʉts pʉn ti ja̱'a̱y ñija̱'a̱ kyanija̱'a̱dʉp, es pʉn nmʉda̱jtypyʉts kajaa ja mʉbʉjkʉn, es extʉ xymyʉmʉdoobʉts ja tun kopk kooxyʉpts n'anʉʉmʉ: “Nʉjx wiink tsoo”, per pʉn kyajts nmʉdaty ja tsojkʉn mʉt oytyim pʉ́nʉty, ni tiixyʉpts ʉj ngatsooty.
46013003	Pʉn nyajwa'xypyʉts ʉj tʉgekyʉ di'ibʉts ʉj nmʉda̱jtypy njaygyejpy, es pʉn extʉ ngʉyajkypyʉts ja nnini'x es yajno'ogʉt éxtʉmʉ windsʉ'kʉn, per pʉn kyajts nmʉdaty ja tsojkʉn mʉt ja wiinkpʉty, ni madsoots xykyatu'unxʉty.
46013004	Di'ibʉ myʉda̱jtypy ja tsojkʉn, myʉda̱jtypy ja ma'xtujkʉn es oyjya'ay'áty, kyaj ti ñaywyinnaxʉjawʉ, kyaj myʉj pya̱a̱dʉ, kyaj jyoramáyʉty,
46013005	kyaj 'yago'oygya̱jxʉty, kyaj t'ʉxta̱'a̱y di'ibʉ yʉ'ʉyʉ tyuk'oy'átʉp kʉ'ʉm, kyaj wyin'ákʉty, kyaj ti tyukwin'ixy tyukjʉjp'íxy,
46013006	kyaj xyonda'aky ko yʉ wiinkpʉty pyekytyundʉ, yʉ'ʉyʉ je'eyʉ tyukxondakypy ja tʉy'a̱jtʉn.
46013007	Di'ibʉ myʉda̱jtypy ja tsojkʉn, dʉ'ʉñʉm ttuñ ja oybyʉ, dʉ'ʉñʉm myʉbeky, dʉ'ʉñʉm jyʉjp'íxy es dʉ'ʉñʉm myʉma'xtíky.
46013008	Yʉ tsojkʉn ni na̱'a̱ kyakugʉ́xʉt; per na̱jxpʉ'ʉ ko ja̱'a̱y tka̱jxwa̱'xtʉ ja Diosʉ 'yayuk, ko ja̱'a̱y tka̱jxtʉ kana̱k naxpʉ ayuk, es éxtʉm ti tyam nnija̱'a̱m.
46013009	Mʉt ko di'ibʉ nnija̱'a̱m, waandi'knʉ yʉ'ʉ; es di'ibʉ nga̱jxwa̱'xʉm ja Diosʉ 'yayuk, je'eyʉ yʉ'ʉ waanʉ ma̱ yʉ tadʉ tʉy'a̱jtʉnʉ ka'pxypyʉ;
46013010	per ko n'ixy'a̱jtʉm éxtʉmʉ dʉ'ʉn kya'pxyʉty, net di'ibʉ dʉn waanʉ tyimtʉgooydya'ayʉt.
46013011	Kots ʉj n'ʉna̱'ku'unk'a̱jty, ka̱jxʉts es winma̱a̱yʉts éxtʉmʉ ʉna̱'ku'ungʉn; per kots tʉ nya'knʉ mʉj'u'unk, taats tʉ nmastutnʉ ʉna̱'ku'unk'át.
46013012	Nandʉ'ʉn ja̱jtpʉ dʉ'ʉn tyam, n'ijxʉm éxtʉm tii wiix wooxpʉn, éxtʉmʉ ijxnʉ wingootspʉ, per óknʉm n'ixa̱'a̱nʉm wa̱'a̱ts. Tyam je'eyʉts nnijawʉ waanʉ, per nnija̱'a̱dya'ayaambyʉts tʉgekyʉ, dʉ'ʉn éxtʉmʉ Dios tnija̱'a̱dya'ay wi'ixʉts n'ity.
46013013	Pes dʉ'ʉn yʉ mʉbʉjkʉn, yʉ jʉjp'ijxʉn esʉ tsojkʉn ijttʉʉp; perʉ di'ibʉ dʉ'ʉn jawyiin ma̱ tya̱dʉ tʉgʉʉkpʉ, yʉ'ʉ dʉ'ʉn ja tsojkʉn.
46014001	Ʉxta̱'a̱ydyʉ ja winma̱'a̱ñ wi'ix dʉ'ʉñʉm mjiky'áttʉt mʉt ja tsojkʉn, es nandʉ'ʉn es xymyʉdáttʉt ja madakʉn kana̱k peky, per waanʉ ni'igʉ es xykya̱jxwa̱'xʉt ja Diosʉ 'yayuk.
46014002	Ko na̱a̱gʉty miits xymyadya̱'a̱ktʉ wiinkpʉ ayuk, Diosʉ dʉ'ʉn je'eyʉ mjaygyujkxʉdʉp, mʉt ko ni tu'uk miits xykyajaygyúkʉdʉ, oy ja m'anmʉja̱'a̱n kya̱jxtʉp di'ibʉ kyaj ja̱'a̱y yajnijáwʉ.
46014003	Nik ni'igʉ di'ibʉ kyajxypy ja kyʉ'ʉm ayuk es tka̱jxwa'xy di'ibʉ Dios tuknija̱'a̱p, tya̱a̱dʉ sitʉy kya̱jxwa'xypy ma̱ ja di'ibʉ myʉdoodʉp, es yajmʉjwiinʉp ja myʉbʉjkʉn, jyotmʉkmeepy es yajjotkujkʉp.
46014004	Di'ibʉ kyajxypy yʉ wiinkpʉ ayuk, yajmʉjwiinʉp ja kyʉ'ʉm mʉbʉjkʉn. Ja di'ibʉ kya̱jxwa'xypy ja Diosʉ 'yayuk, yajmʉjwiinʉp ja myʉbʉjkʉnʉty pʉ́nʉty mʉdoo'ijtʉdʉp.
46014005	Ʉj jajʉna̱a̱mbʉts kooxyʉp nidʉgekyʉ miits xymyʉdattʉ ja madakʉn es xykya̱jxtʉxyʉp ja ayukʉ wiinkpʉ. Per waanʉ ni'igʉts njatseky esxyʉp xykya̱jxwa̱'xtʉ ja Diosʉ 'yayuk es dʉ'ʉn di'ibáty myʉdoodʉp ma̱ mnaymyúkʉdʉ dyajmʉjwiinʉdʉ myʉbʉjkʉn. Pes waanʉ ni'igʉ 'yóyʉdyʉ tya̱a̱dʉ kʉdiinʉm ko nga̱jxʉm ja ayukʉ wiinkpʉ ma̱ ni ngadimnija̱'a̱m ti dʉn 'yandijpy ma̱ tadʉ ayuk.
46014006	Pa̱a̱ty mʉgu'ugítʉty, pʉn ngu'ijxtʉp miits es nmʉga̱jxtʉt mʉt ja ayuk di'ibʉ kyaj xyjaygyúkʉdʉ, ni madsoo mgatu'unxʉdʉt miidsʉty. Miits mdu'unxʉdʉp je'eyʉ ko n'awánʉdʉt mʉt ja mgʉ'ʉm ayuk di'ibʉ Diósʉts ʉj xytyuknija̱'a̱p, o pʉn nmeepy ja Diosʉ 'yʉxpʉjkʉn esʉ kya̱jxwíjʉn.
46014007	N'okpʉjtákʉm yʉ xuxn o yʉ kow, éxtʉmʉ tsa̱jkapyñxyúxn o yʉ arpʉ, pʉn kyaj xyuxtʉgatsy kyoodʉgátsy, kyaj mba̱a̱t yajmʉwinma̱'a̱ñbyaaty ti dʉn yajxúxp o yajkoop.
46014008	Es ma̱ yʉ solda̱a̱dʉ tsyiptuna̱'a̱ndʉ, pʉn ja trompetʉ kyaj yajtukxu'uxy wa̱'a̱ts, ni pʉ́n kyanayjyʉjp'íxʉdʉt es tsyiptuna̱'a̱nʉt.
46014009	Dʉ'ʉn ja̱jtpʉ dʉ'ʉn mʉt miidsʉty ko xykya̱jxtʉ ja ayuk di'ibʉ kyaj pʉ́n tjaygyukʉ di'ibáty myʉdoodʉp, ¿wi'ixʉ ja̱'a̱y tnijáwʉdʉt ti miits mga̱jxtʉ? ¡Pes nʉgoo mna'ʉxka̱jxtʉ!
46014010	Ta mayñaxʉ ayuk naxwiiñ di'ibʉ ja̱'a̱yʉty 'yayuk'a̱jttʉp, es tʉgekyʉ tmʉdaty ja ñiwiin ñidu'u.
46014011	Per pʉn ʉj kyajts njaygyukʉ ja ja̱'a̱yʉ 'yayuk di'ibʉts xyjamʉga̱jxp, dʉ'ʉn ñaxyʉ tadʉ ja̱'a̱y mʉt ʉj éxtʉm di'ibʉ miimp wiink naxwíñʉdʉ, es ʉj nandʉ'ʉnʉts nnaygyojyʉty mʉt yʉ'ʉ éxtʉmʉ di'ibʉ miimp nan wiink naxwíñʉdʉ.
46014012	Pa̱a̱ty éxtʉm miits xyjantsytsyoktʉ xy'axa̱jʉya̱'a̱ndʉ ja Espíritʉ Santʉ myadakʉn, amdow pʉjktsów yʉ Dios es mmo'oyʉdʉt tadʉ madakʉn di'ibʉ mʉʉt xypyudʉ́kʉdʉt ja mmʉmʉbʉjkpʉty es xyajmʉjwiinʉdʉt ja myʉbʉjkʉn.
46014013	Pa̱a̱ty pʉn miidsʉty nidu'uk mga̱jxtʉp ja tʉgatsypyʉ ayuk, m'amdow mbʉjktsówʉp ja Dios es mmo'oyʉdʉt ja madakʉn es xykya̱jxtuda̱'a̱gʉt di'ibʉ dʉn mgajxypy ma̱ tadʉ m'ayuk.
46014014	Pʉn ka̱jxtákpʉts mʉt tu'ugʉ wiinkpʉ ayuk, ka̱jxtákpʉts mʉdʉdsʉ n'anmʉja̱'a̱n, per kyajts njaygyukʉ ti dʉn ngajxypyʉts.
46014015	¿Tits ndúnʉp? Ka̱jxtákpʉts mʉt ja n'anmʉja̱'a̱nʉts, per nandʉ'ʉn mʉt ja nwinma̱'a̱ñʉts. N'ʉ́wʉpts ja Diosʉ 'yalabanzʉ mʉt ja n'anmʉja̱'a̱nʉts, per nandʉ'ʉn mʉt ja nwinma̱'a̱ñʉts.
46014016	Mʉt ko pʉn mij m'awda̱jtypy ja Dios je'eyʉ mʉt ja m'anmʉja̱'a̱n mʉt ja wiinkpʉ ayuk, ¿wi'ix mba̱a̱t ja ja̱'a̱y di'ibʉ kyaj tjaygyukʉ jyʉna'añ “wa'an dʉ'ʉnʉty” ko mga̱jxtakta̱'a̱y, o wi'ix mba̱a̱t mga̱jxtakmíky mʉt yʉ'ʉ pʉn kyadimnija̱'a̱p ti dʉn mgajxypy?
46014017	Oy jyantsytsyújʉty ko mij Dios xyja'aygyʉda'aky, ni ti pudʉjkʉn xykyamo'oy yʉ mmʉmʉbʉjkpʉty, ja'a ko kyaj mjaygyujkxʉty.
46014018	Nja̱'a̱ygyʉdákypyʉts ja Dios ko ʉj ngajxypyʉts ja ayukʉ wiinkpʉ ni'igʉ kʉdiinʉm nidʉgékyʉty miidsʉty.
46014019	Per ma̱ts nnaymyíkyʉty n'awdata̱'a̱ndʉts ja Dios, nik óyʉts nga̱jxʉt mʉgoxkʉ n'ayúkʉts mʉt ja njaygyujkʉnʉts di'ibʉ ja̱'a̱yʉty jyaygyúkʉdʉp es pyudʉ́kʉdʉt, kʉdiinʉm kots nga̱jxʉt ma̱jk milʉ ayuk di'ibʉ kyaj yajjaygyúkʉ di'ibʉ 'yamʉdoona̱jxtʉp.
46014020	Mʉgu'ugítʉty, katʉ mwinmaydyʉ éxtʉmʉ ʉna̱'ku'ungʉn, je'eyʉ ko xykya'oyñijáwʉdʉ wi'ix xytyúndʉt di'ibʉ axʉʉk. Per ittʉ éxtʉmʉ ja̱'a̱y di'ibʉ tʉ yeeky tʉ pyety ko oy xypyayo'oydyʉt.
46014021	Pes dʉ'ʉn jyʉna'añ ja Dios ma̱ jyaaybyajtʉn: “Wiink ja̱'a̱y es wiink ayúkʉts ʉj nyajtúnʉp, ndukka̱jxnáxʉpts ʉj ja n'ayúkʉts ja jagam ja̱'a̱yʉty ma̱ tya̱dʉ nax ka̱jpn, per ni dʉ'ʉnʉts ja n'ayuk tkamʉbʉktʉ”, dʉ'ʉn jyʉna'añ ja Nindsʉn'a̱jtʉm.
46014022	Tya̱a̱dʉ yʉ'ʉ xytyukjaygyujkʉm ko Dios xymyo'oyʉm ja madakʉn es nga̱jxʉmʉ wiinkpʉty ja ayuk éxtʉmʉ ijxwʉ'ʉmʉn ma̱ yʉ di'ibʉ kyaj yʉ'ʉdyʉ Diosʉ myʉduumbʉ, per yajkypy ja madakʉn es nga̱jxwa̱'xʉm di'ibʉ xytyuknija̱'a̱m es nduk'oy'a̱jtʉm di'ibáty myʉbʉjktʉp, kyaj jya'agyʉjxmʉty pʉ́nʉty kyaj Dios tmʉbʉktʉ.
46014023	Oyʉ dʉ'ʉn, n'okpʉjtákʉm pʉn miidsʉty tʉ mnaymyúkʉdʉ, es tyʉ́kʉdʉt na̱a̱k di'ibʉ kyaj yʉ'ʉdyʉ mʉmʉbʉjkpʉ o kyaj ti tnijáwʉdʉ ja Diosʉ 'yayuk, es mba̱a̱dʉdʉt nidʉgekyʉ mmadya'aky mʉt ja wiinkpʉ ayuk, ¿tii kyaj jyʉna̱'a̱ndʉt ko miits tʉ mlókʉdʉ?
46014024	Per pʉn myajpáttʉp xykya̱jxwa̱'xtʉ Diosʉ 'yayuk es tyʉ́kʉt na̱a̱k di'ibʉ kyaj yʉ'ʉdyʉ mʉmʉbʉjkpʉ o kyaj ti tnijáwʉdʉ ja Diosʉ 'yayuk, es ko tjaygyúkʉdʉ mgajxyʉty, ta nʉjx tjaygyukʉ ja pyojpʉ es kʉ'ʉm nʉjx dyaj'yo'oy ja wyinma̱'a̱ñ ko tmʉdówʉt tʉgekyʉ di'ibʉ miits mmadyáktʉp,
46014025	es dʉ'ʉn ñidʉ'xʉt di'ibʉ jyot'a̱jty wyinma̱'a̱ñ'ajtypy. Ta ñaygyoxtʉna̱a̱ydya̱'a̱gʉdʉt es t'awdátʉt ja Dios, es jyʉna̱'a̱nʉt ko jyantsy'ity ja Dios ma̱ miidsʉty.
46014026	Mʉgu'ugítʉty, di'ibʉts ʉj n'andijpy, yʉ'ʉ tya̱a̱dʉ: Ko mnaymyúkʉdʉt es xy'awdata̱'a̱ndʉt ja Dios, tam di'ibʉ ʉ́wdʉp, tam di'ibʉ kya̱jxwa̱'xtʉp ja Diosʉ 'yayuk o di'ibʉ Dios tuknijáwʉdʉp, tam di'ibʉ kya̱jxtʉp ja ayuk di'ibʉ kyaj yajjaygyúkʉ, o di'ibʉ kya̱jxtuda̱'a̱ktʉp di'ibʉ ja wiinkpʉty tʉ tka̱jxtʉ; es tʉgekyʉ tya̱a̱dʉ, dʉ'ʉn xytyúndʉt es dyajmʉjwiin dyajkajaadʉ myʉbʉjkʉn pʉ́nʉty myʉbʉjktʉp ja Jesús éxtʉmʉ Kristʉ.
46014027	Ko pʉ́n tka̱jxʉt ja wiink ayuk, wa'an je'eyʉ nimajtsk o nidʉgʉʉk tkajxy, es nidu'ugáty kya̱jxʉt, esʉ wiinkpʉ tka̱jxtuda̱'a̱ktʉt di'ibʉ mmadyáktʉp.
46014028	Pʉn kyaj jap pʉ́n di'ibʉ mba̱a̱t tka̱jxtuda'aky, kyaj pʉ́n tka̱jxʉt ja wiinkpʉ ayuk ma̱ mnaymyúkʉdʉ, kʉ'ʉm xymyʉga̱jxtʉt ja Dios ma̱ anaydyu'uk m'ittʉ.
46014029	Wa'an tkajxy majtsk o tʉgʉʉk di'ibʉ 'yaxá̱jʉdʉp ja Diosʉ 'yayuk, esʉ wiinkpʉty wa'an tmʉdoo'íttʉ es tpawinmáydyʉt pʉn oy o kyaj 'yóyʉty di'ibʉ tya̱a̱dʉty myadyáktʉp.
46014030	Es pʉn jam nidu'uk 'yu'uñʉ tmʉdoo'íty 'yaxá̱jʉp nandʉ'ʉn tu'ugʉ Diosʉ 'yayuk, wa'an t'awixy di'ibʉ jam ka̱jxp, es 'yokka̱jxʉt yʉ'ʉ.
46014031	Mʉt ko nidʉgékyʉty miidsʉty mba̱a̱t xytyuknijáwʉdʉ ja ayuk di'ibʉ Dios tʉ mmo'oyʉdʉ, nidu'uk nidu'uk sitʉy. Net nidʉgekyʉ tjáttʉt es jyotmʉk'áttʉt.
46014032	Yʉ Espíritʉ Santʉ myadakʉn pyatkʉ'ʉy 'yity mʉt ja di'ibáty 'yaxá̱jʉdʉ,
46014033	mʉt ko Dios yajkypy ja agujk'a̱jt jotkujk'a̱jtʉn, kyaj oywyi'ixʉty ti ttuñ.
46014034	Extʉm oytyim ma̱a̱ty ja Diosʉ jya'ayʉty ñaymyúkʉdʉ, yʉ toxytyʉjkʉty amoondʉp. Kyaj pyaadyʉty tyukka̱jxʉdʉt. Wa'an tnaydyukkʉdʉ́kʉdʉ ja ña'ayʉty, dʉ'ʉn éxtʉm jyʉna'añ ma̱ yʉ Diosʉ jyaaybyajtʉn.
46014035	Pʉn ñijawʉyaampy ti oynʉ'ʉnʉn, wa'an dyajtʉ́y ja ña'ay ma̱ yʉ tyʉjk. Mʉt ko kyaj oy kyʉxe'eky ko tu'ugʉ toxytyʉjk tyukka̱jxʉ ma̱ ja mʉbʉjkpʉtʉjk ñaymyúkʉdʉ.
46014036	Byeen xytyimpʉ́ktʉdʉ kwentʉ ko yʉ Diosʉ 'yayuk kyaj tsyondaky mʉt miidsʉty, es ni miidsʉdyʉ dʉn je'eyʉ xykya''axá̱jʉdʉ.
46014037	Pʉn ja na̱a̱k ñayjyáwʉty tmʉdaty ja madakʉn es tka̱jxwa̱'xʉt ja Diosʉ 'yayuk, o tmʉdaty ja wiinkpʉ Espíritʉ Santʉ myadakʉn, wa'an tjaygyukʉ ko di'ibʉ yam miits nduknija̱'a̱yʉdʉp, yʉ'ʉ dʉ'ʉn tu'ugʉ Nindsʉn'a̱jtʉmʉ 'yana'amʉn.
46014038	Pʉ́n kyaj tmʉjpʉjta'aky, kyaj nandʉ'ʉn yajmʉjpʉjta̱'a̱gʉt.
46014039	Pes dʉ'ʉn mʉgu'ugítʉty, ʉxta̱'a̱ydyʉ ja winma̱'a̱ñ wi'ix myajmada̱'a̱gʉdʉt es xykya̱jxwa̱'xʉt ja Diosʉ 'yayuk, per katʉ xyajkubéky pʉn jaa na̱a̱gʉty tka̱jxwa'xy mʉt ja wiinkpʉ ayuk.
46014040	Tundʉ tʉgekyʉ tuda'akytyi'knʉ es éxtʉm pyaadyʉty.
46015001	Mʉgu'ugítʉty, n'aktukjamyajtstʉp ja oybyʉ ayuk di'ibʉ tʉ n'awánʉdʉ, di'ibʉ miits m'axá̱jʉdʉ es di'ibʉ mʉʉt amumdu'uk xymyʉbʉktʉ yʉ Nindsʉn'a̱jtʉm.
46015002	Nandʉ'ʉn mʉt yʉ'ʉgyʉjxmʉ tya̱dʉ ayuk miits mnitso'oktʉt pʉn m'akpaduundʉp di'ibʉ tʉ n'awánʉdʉ; es pʉn kyaj xy'okpaduunnʉ, nanʉgoobʉ tʉ xymyʉbʉktʉ.
46015003	Di'ibʉ tim jʉjp'ám oj n'axa̱jʉ es miits nduknijáwʉdʉ, ja'a ko Jesukristʉ 'ye'ky mʉt ʉdsa̱jtʉmʉ nbojpʉ'a̱jtʉm, éxtʉm jyʉna'añ ma̱ ja Diosʉ jyaaybyajtʉn;
46015004	es ko dyajnaxtʉjkʉdʉ, es ko jyikypyejky ja kyumdʉgʉk xʉʉ, éxtʉm jyʉna'añ ja Diosʉ jyaaybyajtʉn,
46015005	es ko kyʉxe'ky ma̱ ja Peedrʉ es óknʉm ma̱ ja apóstʉlʉty,
46015006	óknʉm kyʉxe'ky nimʉgoxk mʉgo'px naxy ja nmʉgu'uk'a̱jtʉm wyinduuy. Mayʉ tadʉ nmʉgu'uk'a̱jtʉm 'yakjiky'attʉ, es tam di'ibʉ tʉ 'yo'knʉdʉ.
46015007	Oknʉm kyʉxe'ky ma̱ yʉ Santya̱'a̱gʉ, es nan net ma̱ nidʉgekyʉ apóstʉlʉty.
46015008	Tim óknʉm ko tya̱a̱dʉ, nandʉ'ʉn n'ijxyʉts ʉj, éxtʉmxyʉpts ʉj jawyiin o óknʉm nmiiñ nja̱'tyʉts ya̱ naxwiiñ.
46015009	Ʉjtsʉ dʉ'ʉn éxtʉm tim ʉx'okpʉ ma̱ yʉ tadʉ apóstʉlʉty, es ni je'eyʉts xykyanitʉkʉ esʉts xy'anʉʉmʉt apóstʉlʉ, ja'a kots ʉj nbajʉdijtyʉts yʉ Diosʉ jya'ayʉty.
46015010	Perʉ Dios tʉts xymyay'aty xykyuni'xy esʉts xypyʉjtáky éxtʉmʉ apóstʉlʉ. Per kyaj tʉ ñejxy nanʉgoobʉ, pes nik tʉts nduñ ni'igʉ kʉdiinʉm yʉ'ʉ nidʉgékyʉty; óyʉts oj ngatúñ mʉdʉdsʉ ngʉ'ʉm mʉja̱a̱, mʉt ja myay'a̱jtʉngyʉjxm ja Dios tʉ xypyudʉkʉ.
46015011	Kyaj ti tsyékyʉty, oy ʉj o yʉ'ʉjʉty tʉ tka̱jxwa̱'xtʉ, ti'igyʉ yʉ'ʉ di'ibʉ yajka̱jxwa̱'xp, esʉ tya̱a̱dʉ dʉ'ʉn di'ibʉ miits mmʉbʉjktʉp.
46015012	Pes mʉt ko ʉʉdsʉty, apóstʉlʉty, tʉ nga̱jxwa̱'xtʉts ko yʉ Jesukristʉ jyikypyejky ko 'ye'ky, ¿wi'ix ko na̱a̱gʉty miits mjʉna̱'a̱ndʉ ko yʉ o'kpʉty kyaj jyikypyʉktʉ?
46015013	Pes pʉn kyajpʉ jikypyʉjkʉn ma̱ yʉ o'kʉn, nan kyajpʉ dʉ'ʉn ja Jesukristʉ jyikypyejky.
46015014	Es pʉn kyajpʉ Jesukristʉ jyikypyejky, kyaj tyuñ di'ibʉ nga̱jxwa̱'xʉm, es nan kyaj tyuñ di'ibʉ nmʉbʉjkʉm.
46015015	Es pʉn dʉ'ʉnʉ dʉ'ʉn, ʉʉdsʉty, ja apóstʉlʉty, ka̱'a̱dʉpts éxtʉmʉ andákpʉty, ja'a ko tʉts n'okjʉna̱a̱mbʉdʉ ko yʉ Dios yajjikypyʉjk ja Jesukristʉ; es pʉn andakʉn ja'a ko Kristʉ jyikypyejky, nan andakʉn ja'a ko ja o'kpʉty jyikypyʉktʉ,
46015016	mʉt ko pʉn kyaj yʉ o'kpʉty jyikypyʉktʉ, pes nan kyaj yʉ Dios tʉ dyajjikypyéky ja Jesukristʉ.
46015017	Es pʉn ja Kristʉ kyaj jyikypyejky, kyaj tyuñ di'ibʉ miits mmʉbʉjktʉp, es pekyoty m'ak'ittʉ,
46015018	es nandʉ'ʉn tyʉgooydyʉ nidʉgekyʉ ko 'yo'ktʉ di'ibʉ pyaduundʉ Jesukristʉ.
46015019	Pʉn yaayʉ ma̱ tya̱dʉ jiky'a̱jtʉn ya̱ naxwiiñ nyajtu'unʉm ja Jesukristʉ myʉbʉjkʉn, di'ibáty kyaj tmʉdundʉ Jesukristʉ mba̱a̱t jyʉna̱'a̱ndʉ mʉt ja tʉy'a̱jtʉn: “Pʉroobʉ taadʉty.”
46015020	Per di'ibʉ tim tʉy'a̱jtʉn, ja'a dʉ'ʉn ko yʉ Jesukristʉ jyikypyejky ko 'ye'ky. Dʉ'ʉn ja'a éxtʉm ja pʉjta'aky di'ibʉ jawyiin tʉʉmp'a̱jtp. Pa̱a̱dyʉ dʉ'ʉn mʉt yʉ'ʉ xytyuknija̱'a̱m ko yʉ di'ibáty tʉ 'yo'knʉdʉ jikypyʉ́ktʉp.
46015021	Pes dʉ'ʉn éxtʉm tu'ugʉ yedyʉjk dyajtsondáky ja o'kʉn naxwiiñ, nandʉ'ʉn tu'ugʉ yedyʉjk dyajtsondáky es ja o'kpʉty jyikypyʉ́ktʉt.
46015022	Di'ibʉts nmadyakypy, ja'a dʉ'ʉn ko nidʉgekyʉ ja̱'a̱yʉty 'yooktʉ mʉt ko tyʉʉmp'át 'ya̱a̱ts'átʉdʉ Adán, es nandʉ'ʉn di'ibáty 'yaxá̱jʉdʉp ja Jesukristʉ éxtʉmʉ Yajnitsókpʉ, Dios yajjikypyʉ́kʉdʉp.
46015023	Per nidu'uk nidu'uk éxtʉm pya̱a̱dʉdʉ: Jesukristʉ dʉ'ʉn jikypyʉjk tim jawyiin; es óknʉm ko yʉ Jesukristʉ myínʉt, di'ibáty yʉ'ʉ jya'a'a̱jtypy nandʉ'ʉn jyikypyʉ́ktʉt.
46015024	Ta jya̱'tʉt ja tiempʉ ma̱ ja Jesukristʉ ttukkʉ'ʉdʉ́kʉt ja Dios Teety ja kyutujkʉn ma̱ naty tʉ dyajkutʉgóy nidʉgekyʉ wiinkpʉdyʉ ana'ambʉty, kutujkʉnʉty es pʉ́nʉdyʉ madakʉn myʉda̱jttʉp.
46015025	Ja'a ko yʉ Kristʉ koonʉm yajkutúkʉt extʉ ko 'yana'amʉn patkʉ'ʉy tpʉjta̱'a̱gʉt ja myʉdsip.
46015026	Es ja okpʉ mʉdsip di'ibʉ Dios yajkutʉgoyaampy, yʉ'ʉ ja o'kʉn.
46015027	Mʉt ko ja Diosʉ jyaaybyajtʉn jyʉna'añ ko Dios tʉ tpʉjta'aky ja Jesukristʉ 'yana'amʉn patkʉ'ʉy oytyim di'ibʉty. Kyaj ndukmʉwijtsʉm ja Dios, mʉt ko Diosʉ dʉ'ʉn pyʉjták tʉgekyʉ Kristʉ 'yana'amʉn patkʉ'ʉy.
46015028	Es ko tya̱a̱dʉ tʉgekyʉ yajpʉjtakta̱a̱y Jesukristʉ 'yana'amʉn patkʉ'ʉy, net kʉ'ʉmʉ Jesukristʉ, ja Diosʉ 'yU'unk, ñayyákʉdʉt ma̱ Dios, di'ibʉ pyʉjtáky tʉgekyʉ Kristʉ 'yana'amʉn patkʉ'ʉy, es dʉ'ʉn ja Dios tmʉda̱jtta̱'a̱yʉt tʉgekyʉ 'yana'amʉn patkʉ'ʉy oytyim di'ibʉty.
46015029	Es pʉn tʉy'a̱jtʉn ko yʉ o'kpʉty kyajikypyʉktʉ, ¿ti ko ja̱'a̱yʉty tkunʉbátʉdʉ di'ibáty o'ktʉ jañʉbety?
46015030	¿Es ti ko ʉʉdsʉty dʉ'ʉñʉm nnay'ayo'onmo'oyʉdʉ kots nmʉdúñ ja Jesukristʉ?
46015031	Bom bómʉts n'ity o'kʉn jʉjp'ám. Tʉy'a̱jtʉnʉ tya̱a̱dʉ, mʉgu'ugítʉty, éxtʉmts nandʉ'ʉn tʉy'a̱jtʉnʉ'ʉ kots ndukjotkʉda'aky kots miits nbʉjta̱'a̱ktʉ éxtʉmʉ myʉbʉjkpʉ Nindsʉn'a̱jtʉm Jesukristʉ.
46015032	¿Tits ʉj nbʉk nba̱a̱dʉt ya̱ naxwiiñ kots ndsiptuuñ ya̱ Éfesʉ mʉt ja di'ibʉ dʉ'ʉn éxtʉmʉ awa̱'a̱n jʉyujkʉn? Pes kooxyʉp tyʉy'a̱jtʉnʉty ko yʉ o'kpʉty kyaj jyikypyeky, nik oyxyʉp njʉna̱'a̱nʉm éxtʉm na̱a̱gʉty jyʉna̱'a̱ndʉ: “N'okka̱'a̱y n'ok'úkʉm je'eyʉ. Aya̱ bom n'o'kʉm.”
46015033	Katʉ mnayyákyʉty myajwin'ʉʉnʉt. Tʉy'a̱jtʉn éxtʉm jyʉna'añ tu'ugʉ ayuk: “Yʉ axʉʉkpʉ jamyʉʉt yajma̱'typy ja oyjya'ay'át.”
46015034	Yajjʉmbíttʉ miidsʉ mjiky'a̱jtʉn tʉy'a̱jtʉn mʉʉt, es katʉ mnakypyekytyundʉ, pes na̱a̱gʉty miidsʉty kyaj xy'ixy'attʉ ja Dios. Tu'ugʉ dʉ'ʉn amʉtsoydyu'un kodsʉ dʉ'ʉn miits n'anʉʉmʉdʉ.
46015035	Per jaa da na̱a̱k xyajtʉ́wdʉts: “¿Wi'ix jyikypyʉ́ktʉt ja o'kpʉty? ¿Wi'ixʉ ñini'x 'yíxyʉty di'ibʉ myʉdáttʉp?”
46015036	¡Nʉgoo m'okkujuun'a̱jnʉdʉ mʉt ja di'ibʉ xyajtʉʉdʉpts! ¿Tii kyaj xyñijáwʉdʉ ko tu'ugʉ tʉʉmt yajni'ipy, koonʉm tyʉgatsy jap na̱a̱xóty es tyuk'yoondu'uty, es yeeky pyety?
46015037	Ja'a ko di'ibʉ mujxp es pyʉdsemy nax wingʉjxm, kyaj dyʉ'ʉnʉty éxtʉm 'yíxyʉty ko tʉ yajni'ipy o yajwʉjy, oy yʉ'ʉdyʉ triigʉ o wiinkpʉ tʉʉmt.
46015038	Oknʉm ja Dios tmo'oy ja tʉʉmp yʉ 'yijxʉn éxtʉm yʉ'ʉ ttseky, es nidu'uk nidu'ugʉ tʉʉmp yajmo'oy ja 'yaay kyepy éxtʉm pya̱a̱dʉdʉ.
46015039	Es nandʉ'ʉn ja̱jtpʉ dʉ'ʉn ko kyaj tʉgekyʉ yʉ nini'x tyi'igyʉty; yʉ ja̱'a̱yʉdyʉ ñini'x, tuk naxʉ'ʉ, esʉ jʉyujk añimalʉ ñini'xʉty, wiingʉ'ʉ, esʉ joon jʉyujkʉty, nan wiingʉ'ʉ, esʉ a̱jkx kʉ'xmʉty, nan wiingʉ'ʉ.
46015040	Nan taa di'ibʉ ijtp ma̱ tsa̱jp es ma̱ naxwíñʉdʉ, per ak tʉgatsyʉ'ʉ. Wiingʉ tsyuj'a̱jtʉn ja tsa̱jpótmʉdʉ es wiingʉ tsyuj'a̱jtʉn di'ibʉ naxwiiñ ijttʉp.
46015041	Yʉ xʉʉ jya̱j tyʉ'xʉn, wiingʉ'ʉ, es wiingʉ po'o es nan wiingʉ mʉdsa̱'a̱jʉdyʉ jya̱j tyʉ'xʉn, es extʉ ak mʉdsa̱'a̱jʉty tyʉgatsy ja jya̱j tyʉ'xʉn ak wiink.
46015042	Nandʉ'ʉn jyaty mʉt ja o'kpʉty ko jikypyʉktʉ. Yajtá̱jʉ ja naxni'x di'ibʉ windʉgeepy, es jyikypyʉjknʉ ja nini'x di'ibʉ kyaj ñaky'oogʉt.
46015043	Yajtá̱jʉ ja naxni'x di'ibʉ kyaj 'yóyʉty, es jyikypyʉjknʉ ja nini'x mʉdʉ mʉj'a̱jtʉn. Yajtá̱jʉ naxni'x di'ibʉ pagi'ix, es jyikypyʉjknʉ ja nini'x mʉk oy.
46015044	Yajtá̱jʉ éxtʉmʉ oytyim di'ibʉ ja̱'a̱yʉdyʉ ñaxni'x naxwiiñʉdʉ, es jyikypyʉjknʉ ja nini'x éxtʉm 'yity tsa̱jpótm. Pʉn jaa ja naxwíñʉdʉ nini'x, nan taa ja tsa̱jpótmʉdʉ nini'x.
46015045	Dʉ'ʉnʉ dʉ'ʉn jyʉna'añ ja Diosʉ jyaaybyajtʉn: “Yʉ jawyiimbʉ yedyʉjk, Adán, oj t'axa̱jʉ ja jiky'a̱jtʉn.” Per ja óknʉmbʉ Adán, ja'a njʉna̱'a̱nʉm ja Nindsʉn'a̱jtʉm Jesukristʉ, ja'a Ja̱'a̱jʉn di'ibʉ yajkypy ja jiky'a̱jtʉn.
46015046	Jawyiin yajmʉdáty ja naxwíñʉdʉ nini'x, es oknʉm di'ibʉ tsa̱jpótmʉdʉ nini'x.
46015047	Ja jawyiimbʉ yedyʉjk, ja'a di'ibʉ Dios yajkoj mʉt ja nax; ja myʉmajtskpʉ yedyʉjk, ja'a di'ibʉ tsa̱jpótmʉdʉ.
46015048	Di'ibáty ya̱ naxwiiñ njiky'a̱jtʉm, nmʉda̱jtʉm ja nini'x éxtʉm di'ibʉ mʉʉt ja Dios dyajkojy ja Adán. Ko njiky'a̱jtʉm tsa̱jpótm, nmʉda̱jtʉm ja nini'x éxtʉm tmʉdaty ja Nindsʉn'a̱jtʉm Jesukristʉ tsa̱jpótm.
46015049	Dʉ'ʉn éxtʉm ʉdsa̱jtʉm ngʉxʉ'kʉm kyojyʉty ja Adán ya̱ naxwiiñ, nandʉ'ʉn nʉjx ngʉxʉ'kʉm éxtʉmʉ Jesukristʉ di'ibʉ tsa̱jpótm.
46015050	Di'ibʉ n'anʉʉmʉyándʉp mʉgu'ugítʉty, yʉ'ʉ tya̱a̱dʉ ko kyaj mba̱a̱t ndʉjkʉm tsa̱jpótm mʉt ja ndsu'utsy'a̱jt nba̱jk'a̱jtʉm. Ja'a ko di'ibʉ o'kp, kyaj mba̱a̱t tyʉkʉ tsa̱jpótm mʉdʉ ñaxni'x.
46015051	Mʉdowdʉ, n'anʉʉmʉyándʉp di'ibʉ ijty kyaj yajnijáwʉ. Kyaj nidʉgekyʉ n'o'kʉm, per nidʉgekyʉ ndʉgatsa̱'a̱yñʉm
46015052	tuk pojʉn, dʉ'ʉn éxtʉm ko nwimbi'tsʉm es n'ijxwa̱'xʉm jatʉgok, ko yajmʉdówʉt yajtukxu'uxy ja trompetʉ óknʉmbʉ. Yajtukxu'uxʉp ja trompetʉ, es ja o'kpʉty jyikypyʉ́ktʉt, es ni na̱'a̱ kyanaky'ooktʉt, es nidʉgekyʉ ndʉga̱jtsʉm di'ibáty akjiky'a̱jtʉm.
46015053	Mʉt ko yʉ njiky'a̱jtʉn'a̱jtʉm di'ibʉ o'kp, koonʉm yʉ'ʉ tyʉgátsʉt mʉt ja jiky'a̱jtʉn di'ibʉ ni na̱'a̱ kya'oogʉt.
46015054	Es ko yʉ njiky'a̱jtʉn'a̱jtʉm di'ibʉ o'kp tyʉgátsʉt mʉt ja di'ibʉ ni na̱'a̱ kya'eeky, net yajkuydyúnʉt éxtʉm jyʉna'añ ja Diosʉ jyaaybyajtʉn: “Ja jikypyʉjkʉn ja'a tʉ dyajkutʉgóy ja o'kʉn.”
46015055	Es jatuk peky ma̱ jyʉna'añ: “O'kʉn, ¿ma̱ net tyam ja di'ibʉ mʉʉt tʉ mjaya''ayowa̱'a̱ñ?, ¿ma̱ net ja mdsa̱a̱tsytyu'unʉn?”
46015056	Di'ibʉ yajkypy ja o'kʉn ja myadakʉn es xya''ayo'om, ja'a dʉ'ʉn ja pojpʉ, es ja pojpʉ myʉda̱jtypy ja mʉk'a̱jtʉn mʉt ja ana'amʉn di'ibʉ Dios ya̱jk.
46015057	¡Per yajja̱'a̱ygyʉda'aky ja Dios ko xymyo'oyʉm ja madakʉn mʉt yʉ'ʉgyʉjxm Nindsʉn'a̱jtʉm Jesukristʉ!
46015058	Pa̱a̱ty mʉgu'ugítʉty, panʉjxtʉ yajxón es dʉ'ʉñʉm xytyúndʉt waanʉ ni'igʉ ja Nindsʉn'a̱jtʉmʉ tyuunk, mʉt ko miits mnija̱'a̱dʉp ko kyaj ñanʉgoobʉty yʉ tadʉ tuunk di'ibʉ mduundʉp ti'igyʉ mʉt ja Nindsʉn'a̱jtʉm.
46016001	Tyámʉts n'adsoojʉmbíty di'ibʉts xyajtʉʉdʉp wi'ix xyajmúktʉt ja naybyudʉkʉkyʉjxm es nbutʉjkʉm ja Diosʉ jya'ayʉty di'ibʉ jap Judeeʉ ayoo jottʉgooydyʉp. Tundʉ dʉ'ʉn éxtʉm ndukni'ijxʉdʉ ma̱jatyʉ mʉbʉjkpʉtʉjk ñaymyúkʉdʉ jap ma̱ Galasyʉ ñaxwíñʉdʉ.
46016002	Domingʉ domingʉ miidsʉty nidu'uk nidu'uk xykyoonwʉ'ʉmdʉt wi'ixʉm pʉ́n tpa̱a̱ty, es xyñikoombátʉt tadʉ naybyudʉkʉ mʉt ja'agyʉjxmʉ nmʉgu'uk'a̱jtʉm, es kʉdiibʉ jaanʉm mnaydyukjotmaydyúnʉdʉt tadʉ naybyudʉkʉ kots nja̱'tʉt.
46016003	Kots nja̱'tʉt ma̱ miidsʉty, ta xypyʉjta̱'a̱ktʉt ja ja̱'a̱y di'ibʉ miits mdsojktʉp esʉts ʉj jap Jerusalén ngáxʉdʉts mʉt ja neky di'ibʉts nmo'oyʉp, es yajnijáwʉt pʉ́nʉ dʉ'ʉnʉty, es min dyajtsooñ ja naybyudʉkʉ di'ibʉ miits mgajxtʉp.
46016004	Es pʉn waanʉ oy pyʉdsemy kots ʉj nandʉ'ʉn nnʉjxʉt, nʉjxtʉp yʉ'ʉjʉty mʉt ʉj.
46016005	Kots nnʉjxʉt, koonʉmts nnaxa̱'a̱ñ ma̱ Masedoñʉ ñax, taanʉmts nja̱'tʉt Korintʉ.
46016006	Wa'andsʉ da nwʉ'ʉmʉt waanʉ mʉt miits jap, o wa'andsʉ da ndim'yajna̱jxta̱'a̱yʉt tʉgekyʉ jap yʉ xux po'o; es nétʉts miits mba̱a̱t xypyudʉ́kʉdʉ ma̱ts n'aknʉjxa̱'a̱ñ óknʉm.
46016007	Ja'a ko kyajts je'eyʉ nnʉjxa̱'a̱ñ pajt kapajtp, wʉ'ʉma̱a̱mbʉdsʉ dʉ'ʉn es n'ita̱'a̱ñ waanʉ mʉt miidsʉty, pʉn jʉna̱a̱mp ja Nindsʉn'a̱jtʉm Dios.
46016008	Per wʉ'ʉma̱a̱mbʉts ya̱ Éfesʉ extʉ ko Pentʉkostés xʉʉ ñáxʉt,
46016009	mʉt ko nmʉda̱jtypyʉts tu'ugʉ tu'u es 'yoybyʉdsʉ́mʉt ja Nindsʉn'a̱jtʉmʉ tyuunk, es taa may di'ibʉts xytyukmʉdsip'a̱jttʉp.
46016010	Pʉn ja̱jtp ja Timotee ma̱ miidsʉty, katʉ ti xytyuktukjotmaydyundʉ. Wa'an t'ity jotkujk, mʉt ko yʉ'ʉ ttuñ ja Nindsʉn'a̱jtʉmʉ tyuunk, dʉ'ʉn éxtʉm ʉj.
46016011	Pa̱a̱ty katʉ miits xy'ʉxtijtʉ; ni'igʉ xypyudʉ́kʉdʉt es dyaj'yo'oyʉt ja ñʉ'ʉ tyu'u agujk jotkujk, esʉts min xykyu'ixy, mʉt ko tyámʉts n'awixy ti'igyʉ mʉt ja wiinkpʉdyʉ nmʉgu'uk'a̱jtʉm.
46016012	Yʉ nmʉgu'uk'a̱jtʉm Apolʉs, tʉts njantsyjya''anʉʉmʉ esxyʉp oj mdimku'íxʉdʉ ti'igyʉ mʉt ja nmʉgu'uk'a̱jtʉm, per kyaj ñʉjxáñ tyam. Nʉjxʉp ko ja tiempʉ 'yawátsʉñʉmʉt.
46016013	Wijy m'íttʉt miidsʉty. Dʉ'ʉñʉm amumdu'uk jot xy'akmʉbʉ́ktʉt ja Dios. Mʉk mnaybyʉjta̱'a̱gʉdʉt. Katʉ mjotmutsk'attʉ.
46016014	Tundʉ mʉt ja tsojkʉn tʉgekyʉ di'ibʉ mduundʉp.
46016015	Ix, mʉgu'ugítʉty, miits mnija̱'a̱dʉp ko ja di'ibʉ tsʉna̱a̱ydyʉp ma̱ ja Estéfʉnʉs jyʉʉn tyʉjk, yʉ'ʉ dʉn tim jawyiin Akayʉ ña̱a̱xóty di'ibʉ 'yaxá̱jʉdʉ ja Jesukristʉ, es yʉ'ʉjʉty tʉ tpudʉ́kʉdʉ ja nmʉmʉbʉjkpʉ'a̱jtʉm.
46016016	Es ndsejpyʉts es miits xymyʉmʉdówdʉt yʉ'ʉjʉty, es nidʉgekyʉ di'ibáty nandʉ'ʉn pudʉjkʉdʉp mʉdʉ tya̱dʉ tuunk.
46016017	Xondákpʉts ko tʉ myindʉ Estéfʉnʉs, Fortunatʉ esʉ Akaykʉ. Yʉ'ʉjʉty tʉ ttundʉ di'ibʉ kyaj miits oj mba̱a̱t xytyundʉ mʉt ko m'ittʉ jagam,
46016018	yʉ'ʉjʉty tʉ dyajxonda̱'a̱ktʉts ja n'anmʉja̱'a̱n, es nandʉ'ʉn miidsʉ m'anmʉja̱'a̱nʉty. May'at windsʉ'ʉgʉdʉ dʉ'ʉmbʉ ja̱'a̱yʉty.
46016019	Ma̱jatyʉ mʉbʉjkpʉtʉjk ñaymyúkʉdʉ Asyʉ ña̱a̱xóty mduknigáxʉdʉ Dioskajxy. Akilʉ esʉ Prisilʉ, es nidʉgekyʉ di'ibáty naymyujkʉdʉp ma̱ yʉ'ʉ tyʉjkʉty, mduknigajxʉdʉp ja Dioskajxy ja Nindsʉn'a̱jtʉmgyʉjxm.
46016020	Axá̱jʉdʉ Dioskajxy di'ibʉ nidʉgekyʉ nmʉgu'uktʉjk'a̱jtʉm mduknigajxʉdʉp. Naymyʉnánʉdʉ nixim niyam kʉjktʉgok.
46016021	Ʉj Pa̱a̱blʉ, nduknijáyʉdʉts miidsʉty yʉ ka̱jxpo'xʉn mʉdʉdsʉ ngʉ'ʉm letrʉ.
46016022	Di'ibʉ kyaj ttsoktʉ Nindsʉn'a̱jtʉm Jesukristʉ, wa'an t'itʉ ka̱jxpéky. ¡Min tsojk, Nindsʉn'a̱jtʉm!
46016023	Wa'anʉ Nindsʉn'a̱jtʉm Jesukristʉ mgunu'xʉdʉ miits nidʉgekyʉ.
46016024	Nidʉgékyʉty miits nduknigaxtʉ ndsojkʉnʉts mʉt ja Jesukristʉkyʉjxm.
47001001	Ʉj Pa̱a̱blʉ. Dios tsyojkʉngyʉjxm xy'apostʉlʉ'átyʉts ja Jesukristʉ, ja'a njʉna̱'a̱nʉm ko tʉ xykyéxyʉts. Ti'igyʉ mʉt ja nmʉgu'uk'a̱jtʉm Timotee nduknigáxtʉdsʉ tya̱dʉ neky ja mʉbʉjkpʉtʉjk di'ibʉ naymyujkʉdʉp ma̱ ja Korintʉ ka̱jpn, es nidʉgekyʉ ja Diosʉ jya'ayʉty ma̱ ja Akayʉ ñax.
47001002	Wa'anʉ Dios Teety es ja Nindsʉn'a̱jtʉm Jesukristʉ mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
47001003	N'ok'awda̱jtʉm ja Dios, yʉ Nindsʉn'a̱jtʉm Jesukristʉ Tyeety. Yʉ'ʉ dʉ'ʉn ja nDeety'a̱jtʉm di'ibʉ myʉda̱jtypy ja pa''ayo'on es xyajjotkujk'a̱jtʉm pʉn ti xyja̱jt xykyʉbajtʉm.
47001004	Dios xyajjotkujk'a̱jtʉm ma̱ tʉgekyʉ n'ayo'on'a̱jtʉm, es dʉ'ʉn mba̱a̱t ʉdsa̱jtʉm nyajjotkujk'a̱jtʉm nandʉ'ʉn di'ibáty ayoodʉp, es nmo'oyʉm nandʉ'ʉn ja jotkujk'a̱jtʉn di'ibʉ Dios ʉdsa̱jtʉm tʉ xymyo'oyʉm.
47001005	Mʉt ko dʉ'ʉn nbu'ayo'om mʉdʉ Jesukristʉ, nandʉ'ʉn mʉt yʉ'ʉgyʉjxmʉ Jesukristʉ n'axá̱jʉmʉ waanʉ mʉjpʉ jotkujk'a̱jtʉn.
47001006	Pa̱a̱ty pʉn ʉʉdsʉty ayoodʉpts, ja'a dʉ'ʉn es miits xymyʉdátʉt ja jotkujk'a̱jtʉn esʉ nitsokʉn; es pʉn ja Dios xyajjotkujk'a̱jtpʉts, ja'a dʉ'ʉn es nandʉ'ʉn miits xyajjotkujk'a̱jtpʉdʉt es dʉ'ʉn xymyʉdánʉdʉt mʉt ja ma'xtujkʉn ja dʉ'ʉmbʉ ayo'on, éxtʉmts ʉʉdsʉty ngu'ix nguba̱a̱dʉdʉ.
47001007	Nmʉda̱jtypyʉts ja tʉy'a̱jtʉn, ko éxtʉm m'ayowdʉ tyam ti'igyʉ éxtʉm ʉʉdsʉty, nandʉ'ʉn ja Dios nʉjx mmo'oyʉdʉ ja jotkujk'a̱jtʉn éxtʉmts ʉʉdsʉty xymyo'oydyʉ.
47001008	Mʉgu'ugítʉty, ndsejpyʉts es xyñijáwʉdʉt nʉ'ʉnʉts tʉ n'ayoy ma̱ yʉ Asyʉ ñax. Byeen jyantsymyʉjwiin jyantsykyajaajʉty tʉ n'ayóyʉts, ni nmʉja̱a̱ts kyanakykye'ty esʉts nmʉdánʉt, es extʉ jʉnánʉts ko kyajts nbʉdsʉ́mʉt mʉdʉdsʉ njiky'a̱jtʉn.
47001009	Nayjya̱'a̱jʉts éxtʉm di'ibáty yajtʉydyuna̱a̱mp mʉt ja o'kʉn. Perʉ tya̱a̱dʉ dʉ'ʉn jyajty esʉts nnijáwʉt wi'ixʉts nbadúnʉt amumdu'uk jot ja Dios di'ibʉ yajjikypyejkypy ja o'kpʉty, es kyajts njʉna̱'a̱nʉt ko ʉj kʉ'ʉm nmʉmada̱'a̱gʉpts ja ayo'on.
47001010	Diósʉdsʉ dʉ'ʉn xy'agʉ'ʉdujk xy'axa̱jtujkp ma̱ kudsʉ'ʉgʉbʉ o'kʉn jʉjp'ám, es ndukmʉ'awda̱jtypyʉts ko yʉ'ʉ dʉ'ʉnʉts xy'akkuwa̱'a̱na̱'a̱ñ
47001011	ko miits xypyudʉ́kʉdʉt mʉt ja mga̱jxtákʉn. Pʉn mayjya'ayʉts xyñiga̱jxta̱a̱gʉ, nandʉ'ʉn mayjya'ay ja Dios tja̱'a̱ygyʉda̱'a̱ktʉt ja'agyʉjxm ko Diósʉts ja mʉj may'a̱jtʉn tʉ xytyuunʉ.
47001012	Taa dʉn tu'uk di'ibʉts xymyeepy ja jotkujk'a̱jtʉn, ja'a dʉ'ʉn kodsʉ nwinma̱'a̱ñ xymyi'inxʉ ko tʉts n'ity tuda'aky es wa̱'a̱ts ya̱ naxwiiñ, es waanʉ ni'igʉ ma̱ miidsʉty. Diósʉdsʉ dʉ'ʉn tʉ xypyudʉkʉ mʉt ja tsyojkʉn es njiky'átʉdʉts dʉ'ʉn. Kyajts tʉ njiky'aty mʉdʉ ja̱'a̱yʉ wyijy'a̱jtʉn.
47001013	Tʉ nduknijáyʉdʉ jantsy yʉ'ʉyʉ di'ibʉ mba̱a̱t xykya̱jxtʉt es xyjaygyúkʉdʉt. Es ndsejpyʉts es xyjaygyúkʉdʉt yajxón,
47001014	dʉ'ʉn éxtʉm waanʉnʉm kujkʉts miits xyjaygyúkʉdʉ. Ja'a tya̱a̱dʉ ko ma̱ ja xʉʉ ma̱ myina̱'a̱ñ ja Nindsʉn'a̱jtʉm Jesukristʉ, miits nandʉ'ʉn mxonda̱'a̱ktʉt mʉt ʉjtskyʉjxm, es ʉj nxonda̱'a̱gʉdʉts nandʉ'ʉn mʉt miitskyʉjxmʉty.
47001015	Mʉt kots ndukmʉ'awdatʉ tya̱a̱dʉ, tʉdsʉ naty n'oktuknibʉjtákʉbʉ es nnʉjxa̱'a̱ñʉts jawyiin ma̱ miidsʉty, es nmo'oya̱'a̱ndʉ ja xondakʉn ko ngu'ixtʉ majtsk ok.
47001016	Dʉ'ʉnʉts nduknibʉjtákʉ ngu'ixa̱'a̱ndʉ kots nnʉjxa̱'a̱ñ Masedoñʉ, es óknʉm ngu'íxtʉt jatʉgok kots njʉmbítʉt Masedoñʉ, es dʉ'ʉnʉts miits mba̱a̱t xypyudʉ́kʉdʉ es n'aknʉjxʉdʉts Judeeʉ.
47001017	¿Tii kyajts nduknibʉjtákʉ yajxón kots njʉnáñ nduna̱'a̱ñʉdsʉ tya̱a̱dʉ? ¿O mjʉnándʉp xytyijy miidsʉty ko ʉj ndukniwa̱a̱bʉts éxtʉmʉ ja̱'a̱yʉty di'ibʉ ʉguya̱jt ka̱jxkuya̱jtp?
47001018	Diosʉ dʉ'ʉn ñija̱'a̱p ko ʉj kyajts n'ʉguyaty nga̱jxkuyáty.
47001019	Mʉt ko Jesukristʉ, Diosʉ 'yU'unk, ja'a jya'a di'ibʉ Silvanʉ, Timotee esʉts ʉj nga̱jxwa̱'xtʉp, ma̱ Jesukristʉ winʉ xʉʉ winʉ tiempʉ pyʉdsemy di'ibʉ oy es ni na̱'a̱ di'ibʉ kyaj 'yóyʉty.
47001020	Pes ma̱ yʉ'ʉn yajkuydyúñ tʉgekyʉ di'ibʉ Dios wya̱ndak. Pa̱a̱ty ko n'awda̱jtʉm ja Dios njʉna̱'a̱nʉm “wa'an dʉ'ʉnʉty” mʉt yʉ'ʉgyʉjxmʉ Jesukristʉ.
47001021	Diosʉ dʉ'ʉn di'ibʉ ʉdsa̱jtʉm tʉ xybyʉjtákʉm es tyam amumdu'uk jot n'ijtʉm ti'igyʉ mʉdʉ Kristʉ.
47001022	Tʉ xy'ijxwʉ'ʉmʉm, mʉt ko tʉ tpʉjta'aky njodoty'a̱jtʉm ja Espíritʉ Santʉ éxtʉmʉ ijxwʉ'ʉmʉn ko tʉy'a̱jtʉn di'ibʉ n'axa̱jʉya̱'a̱nʉm.
47001023	Diosʉ dʉ'ʉn ñija̱'a̱p wi'ixʉdsʉ njot nwinma̱'a̱ñ, es wa'ants yʉ'ʉ xytyukkumʉdoy pʉn kyajts ngajxy tʉy'a̱jtʉn. Tyamba̱a̱tnʉmts nganejxy Korintʉ mʉt ko nga'ooja̱'a̱ndʉ es ngayajjotmaydyuktʉkʉya̱'a̱ndʉ.
47001024	Pes kyajts ʉj nnʉjxa̱'a̱ñ es miits xywyindsʉn'áttʉdʉts ma̱ yʉ mmʉbʉjkʉnʉty; ja'a dʉ'ʉn sitʉy ndsejpyʉts nbudʉkʉya̱'a̱ndʉ es xymyʉdáttʉt ni'igʉ jotkujk'a̱jtʉn esʉ xondakʉn, mʉt ko amumdu'uk jot xymyʉbʉktʉ yʉ Nindsʉn'a̱jtʉm.
47002001	Pa̱a̱dyʉts ʉj njʉnáñ es kyaj jatʉgok ngu'íxtʉt jotmaymyʉʉt.
47002002	Mʉt ko pʉn ʉjts miits nbʉjtáktʉp jotmaymyʉʉt, ¿pʉ́nʉts ʉj nʉjx xyajxonda'aky?, pʉn kyaj miidsʉty, di'ibʉts tʉ nyajjotmay'ooktʉ.
47002003	Pa̱a̱ty nduknigajxtʉ tadʉ neky mʉt ko kyajts nnʉjxáñ ma̱ miits es nyajjotmay'ooktʉt, miidsʉty di'ibʉts xymyooydyʉp ja jotkujk'a̱jtʉn; mʉt ko jʉnánʉts kots ʉj nxonda'aky, nidʉgékyʉty miidsʉty nandʉ'ʉn mxonda̱'a̱ktʉ.
47002004	Kots miits nduknigajxtʉ tadʉ neky, byeenʉdsʉ naty nnayjyáwʉty amaymyʉʉt jotmaymyʉʉt, extʉ jʉʉyʉts. Kyaj nnija̱'a̱yʉdʉ es mjotmay'ooktʉt, ja'a dʉ'ʉn es xyjáwʉdʉt ko byeen jyantsymyʉjwiinʉty ja tsojkʉn di'ibʉts nmʉda̱jtypy mʉt miidsʉty.
47002005	Ko nduknija̱'a̱yʉdʉ tadʉ ja̱'a̱y di'ibʉts ʉj nʉgoo oj xyajmáy xyajta̱jy, es waanʉ ni'igʉ miidsʉty nidʉgekyʉ oj myajmáy myajtá̱jʉdʉ,
47002006	kyajts ni'igʉ nnakytyʉydyuna̱'a̱ñ. Tʉ byeen yajtukkumʉdoonʉ mʉt ko nidʉgekyʉ miidsʉty tʉ xy'ʉxtijtʉ ma̱ mnaymyúkʉdʉ.
47002007	Di'ibʉ mbátʉdʉp es xytyúndʉt, ja'a es xymya'xnʉt es xyajjotkujkʉdʉt, ja'a ko pʉn n'ak'yajjotmay'o'kʉm, tsojk nʉjx tkanakymyʉdúñ ja Dios.
47002008	Pa̱a̱ty nmʉnu'xtáktʉ es xytyuk'íxtʉt jatʉgokʉ mdsojkʉn di'ibʉ mmʉda̱jttʉp mʉt yʉ'ʉ.
47002009	Es di'ibʉ nduknija̱'a̱yʉdʉ ma̱ di'ibʉts ngajx ja neky, ja'a dʉ'ʉn nnijawʉyaambyʉts pʉn mbadúndʉp di'ibʉ oj n'anʉʉmʉdʉ.
47002010	Pʉn mmʉma'xtujktʉp miidsʉdyʉ tya̱dʉ ja̱'a̱y, nme'xypyʉts ʉj nandʉ'ʉn. Es pʉn nme'xypyʉts tii, pʉn jam ti yajma'xa̱'a̱ñ, miits m'oy'a̱jtʉngyʉjxm ndúñʉts dʉ'ʉn Jesukristʉ wyinduuy.
47002011	Dʉ'ʉn ndu'unʉm kʉdiibʉ xy'awindumbʉjkʉm ja mʉjku'ugópk Satanás, ja'a ko byeen nnija̱'a̱m ja 'yaxʉk winma̱'a̱ñ.
47002012	N'awánʉdʉ nandʉ'ʉn kots nja̱jty ma̱ Troʉs ka̱jpn esʉts nga̱jxwa̱'xa̱'a̱ñ ja oybyʉ ayuk di'ibʉ Jesukristʉ ñimadyakypy, taa tu'uk kyʉxe'ky ja nduungʉts ma̱dsʉ Nindsʉn'a̱jtʉmʉ naty tʉ dya''awa̱'a̱tsy ja nnʉ'ʉ ndu'ujʉts.
47002013	Perʉ n'a̱a̱ njótʉts kyaj tpaty ja pyo'xtákn mʉt ko kyajts nbaty ja nmʉgu'uk'a̱jtʉm Titʉ. Pa̱a̱dyʉts oj jap ndsooñ es oj nnejxy Masedoñʉ ña̱a̱xóty.
47002014	Per yajja̱'a̱ygyʉdákp ja Dios, di'ibʉts dʉ'ʉñʉm nduk'oybyʉdseempy ti'igyʉ mʉt ja Kristʉ, es ʉʉtskyʉjxmʉty ja Dios dyajnijáwʉty ja Kristʉ jya'a, di'ibʉ dʉ'ʉn éxtʉm tu'uk di'ibʉ mʉk pa̱'a̱kxu'kp es oymya̱a̱ty ñaspojʉ.
47002015	Dʉ'ʉn ʉʉdsʉty éxtʉm ja pa̱'a̱k xu'kʉn di'ibʉ Jesukristʉ tyukwinjejkypy ja Dios es 'yabojwa'xy, dʉ'ʉn extʉ ma̱ di'ibáty nitsóktʉp es extʉ ma̱ nandʉ'ʉn di'ibáty tʉgooydyʉp.
47002016	Mʉdʉ di'ibáty tʉgooydyʉp, dʉ'ʉn ʉʉdsʉty éxtʉm di'ibʉ tok xu'kp; per mʉdʉ di'ibáty nitsóktʉp, dʉ'ʉn ʉʉdsʉty éxtʉm tu'ugʉ pa̱'a̱k xu'kʉn. ¿Es pʉ́nʉ dʉ'ʉn mada̱'a̱gʉp es ttúnʉdʉ tya̱dʉ tuunk?
47002017	Oytyim ma̱a̱dyʉts nnejxy, nga̱jxwa'xypyʉts ja Diosʉ 'yayuk. Per kyaj éxtʉm may 'yadʉ'ʉtstʉ ttukganarattʉ éxtʉmʉ ajuuy ado'kpʉty, amumdu'uk jot es ti'igyʉ mʉt ja Jesukristʉ nga̱jxwa'xyʉts ʉj Dios windum.
47003001	Ko dʉ'ʉnʉ tya̱a̱dʉ nduknijáyʉdʉ, ¿ti mjʉnándʉbʉ dʉ'ʉn xytyijy esʉts nnayyajmʉjpʉdsʉma̱'a̱ñʉty kʉ'ʉmʉ, o nigutikyʉ dʉ'ʉn nya'íxʉdʉts ja neky ma̱ts ja̱'a̱yʉty xya'ity kumay, o n'amdówdʉt miidsʉty ja neky ma̱ts ʉj xya'ittʉ kumay?, éxtʉm ttundʉ na̱'a̱gʉty.
47003002	Pes miidsʉdyʉ dʉ'ʉn kʉ'ʉm éxtʉmʉ tadʉ nekyʉ ja̱a̱ybyéty ma̱ yʉ njot nwinma̱'a̱ñʉts, ja neky di'ibʉ mba̱a̱t tkajxy es dya''ayukwimbʉdsemy oytyim pʉ́nʉty.
47003003	Miidsʉdyʉ dʉ'ʉn mya'ijxʉdʉp ko m'ijttʉp éxtʉm tu'ugʉ neky di'ibʉ Kristʉ jyaay ja'agyʉjxm di'ibʉts nduun ma̱ miidsʉty. Tya̱dʉ neky kyaj jya'ayʉty mʉt ja tintʉ, yʉ'ʉ jya'ayʉty ma̱ m'a̱a̱ mjótʉty mʉt ja jiikypyʉ Diosʉ Jya̱'a̱jʉn.
47003004	Ndukmʉ'awda̱jtʉpts ja Dios Kristʉkyʉjxm ko dʉ'ʉn m'ittʉ.
47003005	Mʉt ko ʉj, kyajts ti madakʉn nmʉdaty esʉts oynʉ'ʉnʉn ti ndúnʉdʉts ja Diosʉ tyuunk, Diósʉdsʉ dʉ'ʉn xymyeepy ja madakʉn esʉts ndúnʉt.
47003006	Pesʉ Diósʉdsʉ dʉ'ʉn tʉ xymyo'oy ja mʉk'a̱jtʉn es nga̱jxwa'xyʉts ma̱ nidʉgekyʉ ja̱'a̱yʉty yʉ jembyʉ kajxy'átypyʉ. Kyaj n'anʉʉmʉdʉ ko koonʉm tkuydyúndʉt ja ja̱'a̱yʉty yʉ ja̱a̱ybyétypyʉ ana'amʉn, net ñitso'oktʉt. Kom kyaj ni pʉ́n mba̱a̱t tkuydyúñ tya̱dʉ ana'amʉn, pa̱a̱ty xy'o'kʉnwinga̱jxʉm nidʉgekyʉ, per yʉ Diosʉ Jya̱'a̱jʉn xymyo'oyʉm ja jiky'a̱jtʉn.
47003007	Ja ana'amʉn di'ibʉ Moisés yajmooy es yajkʉxja̱a̱y tsa̱a̱gʉjxy, myiiñ mʉt tu'ugʉ ja̱jʉn, es kyaj ja israelitʉ ja̱'a̱yʉty mba̱a̱t t'ijxtʉ ja Moisesʉ wyiin jyʉjp mʉt ko mʉk tye'xy, oyʉ tadʉ ja̱jʉn tamʉ naty pyi'tstsondáknʉ waanáty.
47003008	Mʉt ko myiiñ mʉt ja mʉj'a̱jtʉnʉ tadʉ ana'amʉn di'ibʉ 'yawa̱'a̱nʉp ja o'kʉn ko kyaj yajkuydyúñ, waanʉ ni'igʉ ja mʉj'a̱jtʉn tʉ myiñ ko ja Espíritʉ Santʉ ja jiky'a̱jtʉn dyaky.
47003009	N'okjʉna̱'a̱nʉm ko mʉj'a̱jtʉn mʉʉt ja ana'amʉn oj tyuñ di'ibʉ ja o'kʉn 'yawa̱'a̱nʉp ko ngakuydyu'unʉm, ¡waanʉ ni'igʉ mʉj'a̱jtʉn mʉʉt ja jembyʉ kajxy'átypyʉ ko xy'axá̱jʉm ja Dios es oy nwʉ'ʉmdʉ ja'a mʉʉt!
47003010	Ja mʉj'a̱jtʉn di'ibʉ tʉ'x ma̱ ja wyiin jyʉjp ja Moisés, ni ti tkatsooty ko ndukmʉ'ijxkijxyʉm mʉt ja myʉj'a̱jtʉnʉ tya̱dʉ jembyʉ kajxy'átypyʉ.
47003011	Es ja'a ko awaanʉp di'ibʉ mʉj'a̱jtʉn mʉʉt ijty, ¿wi'ix waanʉ ni'igʉ mʉj'a̱jtʉn tkamʉdátʉt di'ibʉ wʉ'ʉmp winʉ xʉʉ winʉ tiempʉ?
47003012	Ja'agyʉjxm ko nnija̱'a̱mʉ tya̱a̱dʉ, pa̱a̱ty nga̱jxwa̱'xʉm yajxón mʉk a̱a̱ mʉk jot.
47003013	Kyaj nnaywyitwinguwijtsʉm éxtʉmʉ Moisés ñaywyitwinguwijtsʉ kʉdiibʉ ja israelitʉ ja̱'a̱yʉty t'íxtʉt ja ja̱jʉn di'ibʉ yúngʉp es di'ibʉ kyaj jyeky.
47003014	Per ja israelitʉ ja̱'a̱yʉty myʉda̱jttʉ yʉ jyot wyinma̱'a̱ñʉty kubi'its ku'ook, es tyamba̱a̱t kyaj tjaygyúkʉdʉ ko yʉ tadʉ jékyʉbʉ kajxy'átypyʉ tu'una̱jxpʉ naty, dʉ'ʉn éxtʉm ja Moisesʉ wyiin jyʉjpʉ jya̱jʉn, mʉt ko dʉ'ʉn yʉ'ʉjʉty 'yity éxtʉm ja ja̱'a̱yʉ winguwʉʉnʉbʉn, di'ibʉ ni ti tka'ixtʉ.
47003015	Es dʉ'ʉñʉmʉ dʉ'ʉn tyamba̱a̱t kyajpyʉm tjaygyujkʉdʉ ko tka̱jxtʉ ja Moisesʉ 'yana'amʉn.
47003016	Per yʉ wyinwʉʉn yajjʉga'aktʉp ko tyi'igyʉdʉt mʉt ja Jesukristʉ.
47003017	Ja Nindsʉn'a̱jtʉm, Ja̱'a̱jʉn yʉ'ʉ, es ma̱ 'yity ja Nindsʉn'a̱jtʉmʉ Jya̱'a̱jʉn, awa̱'a̱tstúm ja ja̱'a̱y 'yittʉ.
47003018	Pa̱a̱ty di'ibáty nmʉdu'unʉm ja Jesukristʉ, kyaj nwinguwʉʉn'a̱jtʉm, ni ngamʉda̱jtʉm ja jot winma̱'a̱ñ kubi'its ku'ook, dʉ'ʉn ʉdsa̱jtʉm éxtʉm ja ijxnʉ wa̱'a̱tspʉ di'ibʉ ñijajpy yajxón ja myʉj'a̱jtʉnʉ Nindsʉn'a̱jtʉm, es nan mʉt yʉ'ʉgyʉjxmʉ tadʉ myʉj'a̱jtʉn yʉ Nindsʉn'a̱jtʉmʉ Jya̱'a̱jʉn xyajtʉga̱jts'adʉ́tsʉm waanʉ ni'igʉ pʉn wi'ix ja tiempʉ ñaxy.
47004001	Pa̱a̱ty ni na̱'a̱ts ngatsipke'exy, mʉt ko Diósʉts tʉ xytyuknipeky mʉt ja pya''ayo'onʉ tya̱dʉ tuunk.
47004002	Tʉts n'ʉxtijy di'ibʉ yajtuump ayu'udsyʉ, éxtʉmxyʉpts ʉj ti nduñ tsoydyu'un mʉʉt. Kyajts ʉj n'ʉxta̱'a̱y wi'ixʉdsʉ ja̱'a̱y nwin'ʉʉndʉt, es kyajts ʉj nyajtʉgátsy ja Diosʉ 'yayuk; ja'a je'eyʉts ʉj ngajxypy esʉ ja̱'a̱y tnijáwʉdʉt ja tʉy'a̱jtʉn, es Dios wyinduuyʉts dʉ'ʉn nduñ.
47004003	Es pʉn kyaj yajnijáwʉ ja oybyʉ ayuk di'ibʉ nga̱jxwa̱'xtʉpʉts, pʉn yu'utsy 'yity éxtʉmʉ ja̱'a̱y wyiin jyʉjp ko ñaywyingujuuxyʉty, yʉ'ʉ dʉ'ʉn jya'a'a̱jttʉbʉ taadʉ di'ibáty tʉgooydyʉp.
47004004	Kyaj tmʉbʉktʉ ko yʉ Jesús yʉ'ʉ dʉ'ʉn ja Kristʉ, mʉt ko ja mʉjku'u di'ibʉ ya̱ naxwiiñ ana'amp, yʉ'ʉ yajkujuundákʉp. Yʉ'ʉ kyaj ña'íxyʉty es kyudʉ'x kyujá̱jʉdʉt ja oybyʉ ayukʉ jya̱jʉn di'ibʉ ñimadyakypy ja myʉj'a̱jtʉnʉ Jesukristʉ, di'ibʉ dʉn ti'igyʉ éxtʉmʉ Dios.
47004005	Kots nga̱jxwa'xy ja Diosʉ 'yayuk, kyajtsʉ dʉ'ʉn ʉj kʉ'ʉm nnayyajmʉjpʉdsʉma̱'a̱ñʉty. Di'ibʉ dʉn sitʉy, nga̱jxwa'xypyʉts oytyim ma̱a̱ty ko yʉ Jesukristʉ yʉ'ʉ dʉ'ʉnʉ Nindsʉn'a̱jtʉm, es ʉj je'eyʉts nnayyajnide'xyʉty éxtʉm miidsʉdyʉ mbudʉjkʉbʉ esʉ Kristʉ mʉj 'yítʉt.
47004006	Dʉ'ʉnʉts nga̱jxwa'xy mʉt ko Diosʉ dʉ'ʉn di'ibʉ jʉnán: “Wa'an tja̱jy tte'xy ma̱ ja koots'át”, yʉ'ʉ dʉ'ʉn yajjajpy yajte'xypy ma̱dsʉ njot nwinma̱'a̱ñ, es mʉdʉ tadʉ ja̱jʉn mba̱a̱t n'ixy'átyʉts tadʉ ja̱j tʉ'xʉn di'ibʉ ijtp ma̱ yʉ Jesukristʉ wyiin jyʉjpʉn.
47004007	Mʉt ko Diósʉdsʉ dʉ'ʉn tʉ xytyukmay'átyʉts tadʉ oy'a̱jtʉn ma̱ nnini'x, oydyʉ'ʉnʉty éxtʉmʉ naxpotsytyu'tsʉn, dʉ'ʉn ya'íxʉt ko Dioskyʉjxm yʉ tadʉ mʉk'a̱jtʉn jyantsymyʉjwiin jyantsykyajaaty, es kyajts ʉj nja'ajʉty.
47004008	Xyñimiimbʉts ja ayo'on oytyim di'ibʉty kana̱k peky, per kyajts ndsipke'exy; nmʉ'amaybyáty nmʉjotmaybyátypyʉts, per kyajts ndim'amutsk'aty;
47004009	jayajpajʉdijtpʉts, per kyajts nyajna'íxy; xyjayajkʉda̱a̱bʉts, per kyajts xymyʉmada̱'a̱ktʉ.
47004010	Pes oytyim ma̱a̱dyʉts ʉj nnejxy, o'kʉn jʉjp'ámʉts ʉj n'ity éxtʉmʉ Jesús o'kʉn jʉjp'ám 'yijty. Ja'agyʉjxm ʉʉdsʉty dʉ'ʉn xyjaty es kyʉxʉ'ʉgʉt oy ko 'yity ja Jesús ma̱ nnini'xʉts.
47004011	O'kʉn jʉjp'ámʉts dʉ'ʉñʉm n'ittʉ mʉt yʉ'ʉgyʉjxm kots nmʉdundʉ ja Jesús es ñigʉxʉ'ʉgʉt oy ko jyiky'aty yʉ Jesús ma̱ nnini'xʉts di'ibʉ oogʉp.
47004012	Es dʉ'ʉnʉ dʉ'ʉn ja o'kʉn tyuñ ma̱ ʉʉdsʉty, es ja jiky'a̱jtʉn tyuñ ma̱ miidsʉty.
47004013	Di'ibʉts nga̱jxwa'xypy, yʉ'ʉ dʉ'ʉn di'ibʉts ʉj kʉ'ʉm nmʉbejkypy, dʉ'ʉn éxtʉm jyʉna'añ ja Diosʉ jyaaybyajtʉn: “Nmʉbʉjkʉts, es pa̱a̱dyʉts oj nga̱jxwa'xy.”
47004014	Nnija̱'a̱bʉts ko Dios di'ibʉ yajjikypyʉjk ja Nindsʉn'a̱jtʉm Jesukristʉ ko naty tʉ 'yeeky, xyajjikypyʉka̱'a̱nʉm ʉdsa̱jtʉm es xyajnʉjxa̱'a̱nʉm ni'amukʉ ma̱ yʉ'ʉ 'yity.
47004015	Tʉgekyʉ di'ibʉts tʉ xyjaty tʉ xykyʉbétyʉts, ja'a dʉ'ʉn es xytyuk'oy'áttʉt miidsʉty, es dʉ'ʉn ko may di'ibʉ 'yaxá̱jʉdʉp ja Diosʉ kyunu'xʉn, nandʉ'ʉn myáyʉty di'ibʉ 'yawdatándʉp ja Dios es tja̱'a̱ygyʉda̱'a̱ga̱'a̱ndʉ.
47004016	Pa̱a̱ty kyajts ndsipke'exy. Oyʉdsʉ nnini'x ngʉba̱jk jya''anu'xʉnʉ, bom bómʉdsʉ n'anmʉja̱'a̱n myʉkta'aky.
47004017	Ja'a ko di'ibʉ n'ayo'om ya̱ naxwiiñ, pojʉnʉ'ʉ ñaxy es waanʉ yʉ'ʉ; per xytyukpátʉm waanʉ mʉj ja mʉj'a̱jtʉn di'ibʉ miimp mʉj wiin kyajaa es ijtp winʉ xʉʉ winʉ tiempʉ.
47004018	Mʉt ko kyaj nmʉj'ijxʉm di'ibʉ ya'ijxp, ja'a dʉ'ʉn di'ibʉ kyaj ya'ixy; ja'a ko di'ibʉ n'ijxʉm, na̱jxp yʉ'ʉ, per di'ibʉ kyaj ya'ixy, winʉ xʉʉ winʉ tiempʉ 'yity.
47005001	Ja'a ko nnija̱'a̱m ko pyʉdʉ'ʉgʉt ja wit tʉjk ma̱ n'ijtʉm ya̱ naxwiiñ, ja'a njʉna̱'a̱nʉm ja nnini'x'a̱jtʉm, xy'awijxʉm tsa̱jpótm nidu'uk nidu'ugʉ wiinkpʉ nini'x di'ibʉ ítʉp winʉ xʉʉ winʉ tiempʉ. Diosʉ dʉ'ʉn xytyuknibʉjtákʉmʉ tya̱dʉ wit tʉjk, kyaj yʉ'ʉjʉty ja ja̱'a̱y.
47005002	Ma̱ n'akjiky'a̱jtʉm ya̱ naxwiiñ, nmʉkxaj n'okxájʉm, ja'a ndsojkʉm es njiky'a̱jtʉm ma̱ ja nnini'x'a̱jtʉm di'ibʉ nmʉda̱jtʉm tsa̱jpótm,
47005003	dʉ'ʉn nʉjx nmʉda̱jtʉm yʉ nini'x, es kyaj dyʉ'ʉnʉty éxtʉm tu'ugʉ ja̱'a̱y niwa̱'a̱ts ʉxwa̱'a̱tspʉ.
47005004	Ko n'akjiky'a̱jtʉm ya̱a̱ mʉdʉ tya̱dʉ nini'x, nmʉkxaj n'okxájʉm mʉt ko kyaj n'ita̱'a̱nʉm éxtʉmʉ ja̱'a̱y di'ibʉ niwa̱'a̱ts ʉxwa̱'a̱ts, ja'a nmʉdata̱'a̱nʉm ja nnini'x'a̱jtʉmʉ tsa̱jpótmʉdʉ, es dʉ'ʉn di'ibʉ o'ktʉp tʉgátstʉp mʉt ja di'ibʉ ni na̱'a̱ kya'ooktʉt.
47005005	Esʉ Diosʉ dʉ'ʉn tʉ ttuknibʉjta̱a̱gʉ es dʉ'ʉn tyun jyátʉdʉt mʉt ʉdsa̱jtʉm, es xymyo'oyʉm ja Espíritʉ Santʉ es yajnijáwʉt ko xypyátʉm ja oy'a̱jtʉn di'ibʉ miimp.
47005006	Pa̱a̱ty ko dʉ'ʉn, dʉ'ʉñʉm nmʉda̱jtʉm ja mʉk a̱a̱ mʉk jot. Nnija̱'a̱m ko ma̱a̱nʉm n'akjiky'a̱jtʉm ma̱ tya̱dʉ nnini'x'a̱jtʉm, kyaj n'ijtʉm ma̱ Dios.
47005007	Mʉbʉjkʉngyʉjxm njiky'a̱jtʉm ya̱ naxwiiñ, es kyaj mʉt ko ti n'ijxʉm;
47005008	pes n'oktukmʉ'awda̱jtʉm, per ja'a ndsojkʉm es ndukpʉdsʉ́mʉmʉ tya̱dʉ nini'x es jo'om n'ijtʉm ti'igyʉ mʉt ja Nindsʉn'a̱jtʉm.
47005009	Pa̱a̱ty jaayʉm ndsojkʉm es njiky'a̱jtʉm yajxón éxtʉmʉ Nindsʉn'a̱jtʉm ttseky, oy nja'ijtʉmbʉ ma̱ tya̱dʉ nini'x, o ma̱ yʉ Nindsʉn'a̱jtʉm tsa̱jpótm.
47005010	Mʉt ko koonʉm nidʉgekyʉ nwinguwa̱'a̱gʉya̱'a̱nʉm ja Jesukristʉ es tpayo'oyʉt ja nbojpʉ'a̱jtʉm, es nidu'uk nidu'uk n'axá̱jʉm éxtʉm xypyátʉm, éxtʉm ja oybyʉ o ja axʉʉkpʉ di'ibʉ tʉ ndu'unʉm ma̱ tʉ n'ijtʉm mʉdʉ tya̱dʉ nini'x.
47005011	Mʉt ko ʉʉdsʉty ndsʉ'ʉk njáwʉdʉts ja Nindsʉn'a̱jtʉm es nnijáwʉts ja myay'a̱jt wyindsʉ'kʉn, pa̱a̱ty n'oktukmʉdíjʉts ja ja̱'a̱yʉty nandʉ'ʉn. Dios ñija̱'a̱p wi'ixʉts ʉj nmʉdúñ amumdu'uk jot, es ndsejpyʉts es miidsʉty nandʉ'ʉn xyñijáwʉdʉt.
47005012	Kyajts ʉj kʉ'ʉm nnayya'oybyʉdsémyʉty ma̱ miidsʉty, ja'a dʉ'ʉn es miidsʉty waanʉ mjotkujk'áttʉt mʉt ʉjtskyʉjxm, es dʉ'ʉn mba̱a̱t xy'adsowdʉ tadʉ ja̱'a̱yʉty di'ibʉ tyukmʉj tyukpátʉdʉp di'ibʉ kʉxʉ'kp nikʉjxm, es kyaj di'ibʉ ijtp ma̱ ja̱'a̱y jyot wyinma̱'a̱ñ.
47005013	Pʉn ja pʉ́n jyʉna'añ kots ʉj nlókʉty, ja'a dʉ'ʉn kots nmʉdúñ ja Dios; es pʉn kyaj tyʉy'a̱jtʉnʉty kots ʉj nlókʉty, ja'a dʉ'ʉn es xytyuk'oy'áttʉt miidsʉty.
47005014	Ja'a kots ti nduñ, yʉ Jesukristʉ tsyojkʉn xytyukmʉdíjʉpts. Mʉt ko nmʉda̱jtypyʉts ja tʉy'a̱jtʉn ko yʉ'ʉ 'ye'ky mʉt yʉ'ʉgyʉjxm nidʉgekyʉ ja̱'a̱y, pa̱a̱ty nidʉgekyʉ ja̱'a̱y 'yittʉ o'kʉn patkʉ'ʉy.
47005015	Jesukristʉ 'ye'ky mʉt yʉ'ʉgyʉjxm ja ja̱'a̱yʉty nidʉgekyʉ, es dʉ'ʉn kyaj nnakyjyiky'a̱jtʉm éxtʉmʉ ngʉ'ʉm winma̱'a̱ñ'a̱jtʉm, ja'a dʉ'ʉn éxtʉm ttseky ja Jesukristʉ di'ibʉ oj xykyu'o'kʉm es oj jyikypyeky mʉt ʉdsa̱jtʉmgyʉjxm.
47005016	Kyajts nnaky'ixy nnakytyúñ ni pʉ́n éxtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp. Oy tʉʉyʉp nbayo'oyʉts ja Jesús éxtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, kyajtsʉ dʉ'ʉn nnakytyúñ.
47005017	Esʉ dʉ'ʉn ko ja̱'a̱y tyi'igyʉ mʉt yʉ Jesukristʉ, myʉda̱jtypy ja jembyʉ jyot wyinma̱'a̱ñ. Ta tyʉgooyñʉ ja tʉʉyʉbʉ jyot wyinma̱'a̱ñ. Kyaj 'yok'ijnʉ éxtʉmʉ naty ijty, tim jemy tʉgekyʉ tʉ wyʉ'ʉmnʉ.
47005018	Tya̱a̱dʉ tyiimpy tʉgekyʉ ja Dios, di'ibʉ ijty nmʉdsip'a̱jtʉm; per mʉt ja'agyʉjxmʉ Kristʉ Dios xyajtʉga̱jtsʉm, es tyam nnaymyaayʉbʉ'a̱jtʉm mʉdʉ Dios, es tʉ xymyo'oyʉm ja tuunk es nyajmʉtnaymyáyʉdʉt ja Dios ma̱jaty ja wiinkpʉdyʉ ja̱'a̱yʉty nandʉ'ʉn.
47005019	Pa̱a̱dyʉts ʉj nga̱jxwa'xy ko yʉ'ʉgyʉjxmʉ Jesukristʉ ja Dios dyajti'igyʉya'añ ma̱ yʉ'ʉn ja naxwíñʉdʉ ja̱'a̱yʉty es tjo'tsnʉt dʉ'ʉn ja pyojpʉ. Tya̱a̱dʉ dʉ'ʉn ja oybyʉ ayuk di'ibʉts nga̱jxwa'xypy. Diósʉts xymyooy esʉdsʉ dʉ'ʉn ndúnʉt.
47005020	Ʉʉdsʉdyʉ dʉ'ʉn ja Kristʉ kyudʉnaabyʉ, dʉ'ʉn éxtʉmxyʉbʉ Dios kʉ'ʉm mdukmʉnu'xta̱'a̱gʉdʉ miidsʉty mʉt ʉʉtskyʉjxm, nmʉnu'xtáktʉp mʉt yʉ'ʉgyʉjxmʉ Jesukristʉ, katʉ xymyʉdsip'attʉ Dios, nik ni'igʉ axá̱jʉdʉ ja ti'igyʉ'a̱jtʉn mʉt yʉ'ʉ di'ibʉ Jesukristʉ xymyo'oya̱'a̱nʉm.
47005021	Oy ja Jesukristʉ ni na̱'a̱ kyapojpʉtuuñ, Dios tyukkʉbajt tyukkumʉdoojʉ kruuzkʉjxm tʉgekyʉ ʉdsa̱jtʉm ja nbojpʉ'a̱jtʉm, es dʉ'ʉn oy nwʉ'ʉmʉm mʉt ja Dios mʉt ko n'ijtʉm ti'igyʉ mʉt ja Kristʉ.
47006001	Es dʉ'ʉn éxtʉm ʉdsa̱jtʉm nmʉdu'unʉm ja Dios, n'amdoo nbʉjktsoodʉp es kʉdiibʉ nanʉgoobʉ xykyupʉ́ktʉt ja Diosʉ myay'a̱jtʉn.
47006002	Ja'a ko dʉ'ʉn jyʉna'añ ja Dios ma̱ ja jyaaybyajtʉn: Kots ʉj ja̱'a̱y nduunʉ ja may'a̱jtʉn, nmʉdoots mij m'a̱a̱ myo'kn; kots ʉj ja̱'a̱y nyajnitse'eky, nbudʉjkʉts mij. Pes jaygyúkʉdʉ. Tyamʉ dʉ'ʉn txʉʉjʉty ma̱ Dios mduna̱'a̱nxyʉty ja may'a̱jtʉn, tyamʉ dʉ'ʉn txʉʉjʉty ma̱ mba̱a̱t mnitse'eky.
47006003	Jiky'a̱jtpts tʉy'a̱jtʉn mʉʉt, kʉdiibʉts pʉ́n nyajtu'udʉgóyʉt ja jyiky'a̱jtʉn es kʉdiibʉ pʉ́n tka̱jxʉdít tmadya̱a̱gʉdítʉt axʉʉk di'ibʉts ndiimpy.
47006004	Nik ni'igʉts nya'ixa̱'a̱ñʉty ma̱ tʉgekyʉ oytyim tiity éxtʉmʉ Diosʉ myʉduumbʉ, pʉn tits ʉj xyja̱jt xykyʉbajtp, kots nmʉdanʉ ja ayo'on jotmay ma'xtujkʉn mʉʉt, kots ti xykya'ijtxʉ, kots mʉk tsa̱a̱tsy ja jiky'a̱jtʉn nyajnáxy,
47006005	kots nyajwépy, kots nyajtsímy, kots nyajnibʉde'eky, kots nduñ mʉk, kots ngama̱'a̱y es kots nyajnáxy ja mʉk yuu.
47006006	Nya'ijxʉpts nandʉ'ʉn mʉdʉdsʉ njiky'a̱jtʉnʉ wa̱'a̱tspʉ, mʉt ja jaygyujkʉn, mʉt ja tsojkʉn tuda'akypyʉ, mʉt ja ma'xtujkʉn, mʉt ja Espíritʉ Santʉ,
47006007	mʉt ja ayuk di'ibʉ tʉy'a̱jtʉn es mʉt ja Diosʉ myʉk'a̱jtʉn. Dʉ'ʉn éxtʉm ja solda̱a̱dʉ di'ibʉ yajtiimpy ja 'yespa̱a̱dʉ es dyajkutʉgoya'añ ja myʉdsip, es dyajtúñ ja di'ibʉ naydyukkuwánʉp ko ja myʉdsip yajkutʉgoya'añʉty, nandʉ'ʉnʉts ʉj nyajtúñ ja tʉy'a̱jtʉn es nyajkutʉgoya'añʉts ja axʉk'a̱jtʉn, es nyajtiimbyʉts nandʉ'ʉn ja tʉy'a̱jtʉn esʉ ja̱'a̱y t'ixy'áttʉt ja Dios.
47006008	Na̱'a̱ty nyajwindsʉ'ʉgʉts, es na̱'a̱ty nyajmʉga̱jxtʉgóyʉts; na̱'a̱ty xyñi'o'o xyñiyáxʉdʉpts, es na̱'a̱ty xyñimadyáktʉpts tsuj; na̱'a̱ty xyajna̱jxtʉpts éxtʉmʉ pi'tska̱jxpʉ, es na̱'a̱ty xy'ijxtʉpts éxtʉmʉ tʉy'a̱jtʉn mʉʉtpʉ;
47006009	na̱'a̱ty xy'ijxtʉpts éxtʉmʉ di'ibʉ kyaj t'ixy'attʉ, es na̱'a̱ty xyajna̱jxtʉpts éxtʉmʉ wyin'ixyʉn; oyʉts xy'ixtʉ je'eyʉts nga'o'knʉ, per akjiky'a̱jtpnʉmts oy mʉk; yajtʉydyuumbʉts, per kyajts xytyim'ya'ooktʉ;
47006010	óyʉts nmay nda̱jyʉts, per dʉ'ʉñʉmts njotkujk'áty; ayoo jottʉgeebyʉts, per nyajjotkujk'a̱jtypyʉts nimay; oyʉts xy'ixtʉ ko kyajts tii nmʉdaty, per nmʉda̱jtypyʉts tʉgekyʉ.
47006011	Korintʉ mʉgu'ugʉty, tʉ nmʉga̱jxtʉ mʉk a̱a̱ mʉk jot mʉt ko tʉts miits nduk'ixtʉ njot nwinma̱'a̱ñʉts.
47006012	Ndsojktʉpts miidsʉty mʉt wínʉts njot; miidsʉty kyajtsʉ dʉ'ʉn xytsyoktʉ nandʉ'ʉn ʉj.
47006013	Nmʉnu'xtáktʉp éxtʉm tu'ugʉ u'unkteety tmʉgajxy ja 'yu'ungʉty, éxtʉm nmo'oydyʉ ja n'a̱a̱ njótʉts, nandʉ'ʉn xymyo'oydyʉdʉts miidsʉty.
47006014	Katʉ mnaymyúkʉdʉ mʉt ja ja̱'a̱yʉty di'ibʉ kyaj tmʉbʉktʉ Jesukristʉ, éxtʉmxyʉp mʉʉt m'ittʉ ja ja̱'a̱yʉty ma̱ tu'ugʉ kukapʉ. Ja'a ko dʉ'ʉn mgʉxʉ'ʉktʉt éxtʉm ja yuubʉ di'ibʉ kyaj tyuknáxʉty. ¿Tii mba̱a̱t ñaymyíkyʉty ja oy'a̱jtʉn mʉt ja axʉk'a̱jtʉnʉ? ¿Tii mba̱a̱t nandʉ'ʉn 'yity ja ja̱jʉn mʉt ja koots'átʉ?,
47006015	o ¿wa'an mba̱a̱t ja Jesukristʉ tyi'igyʉ'áty mʉt ja ka'oybyʉ?, o ¿wi'ix mba̱a̱t ja di'ibʉ myʉdiimpy ja Jesukristʉ tyi'igyʉ'áty mʉt ja di'ibʉ kyaj tmʉdúñ ja Kristʉ?
47006016	Kyaj ni nʉ'ʉn kyatuknáxyʉty ja Diosʉ tyʉjk mʉdʉ agojwinnáx. Pes ʉdsa̱jtʉmʉ dʉ'ʉn ja Diosʉ tyʉjk, éxtʉm ja Dios jyʉnáñ ma̱ yʉ jyaaybyajtʉn: Jiky'átʉpts es jʉdítʉpts mʉt yʉ'ʉjʉty. Ʉjtsʉ dʉ'ʉn xyDyios'áttʉp es yʉ'ʉdyʉdsʉ dʉ'ʉn nja̱'a̱y'áttʉp.
47006017	Pa̱a̱ty nandʉ'ʉn ja Dios t'anʉʉmʉ jya'ayʉty: Tukpʉdsʉʉmdu'uttʉ es katʉ mnaymyáyʉdʉ mʉt ja axʉk ja̱'a̱yʉty, katʉ m'adʉ'ʉtstʉ éxtʉm ja 'yaxʉk winma̱'a̱ñ, nétʉts miits n'axá̱jʉdʉt.
47006018	Ʉjts miits xytyeety'áttʉp, es miidsʉty n'u'unk'át n'ʉna̱'k'áttʉp. Dʉ'ʉn jyʉna'añ ja Dios di'ibʉ tʉgekyʉ mʉk'a̱jtʉn myʉda̱jtypy.
47007001	Mʉgu'ugítʉty, ja'a ko Diosʉ dʉ'ʉn xymyʉwa̱ndákʉm, pa̱a̱ty nnayya'ijtʉm wa̱'a̱ts ma̱ yʉ di'ibʉ mba̱a̱t xya''axʉ'kʉm, dʉ'ʉn éxtʉm nnini'xkyʉjxm es éxtʉm nandʉ'ʉnʉ n'anmʉja̱'a̱n'a̱jtʉm. N'oktu'unʉm wi'ix n'ijtʉm wa̱'a̱ts wa̱'a̱ts ja'agyʉjxm ko Dios ndsʉ'kʉm.
47007002	A̱a̱'a̱jt jot'a̱jttʉgʉts. Kyajts pʉ́n wi'ix nduñ. Ni pʉ́nʉts ngawin'ʉʉñ es ni pʉ́nʉts ngayajnibaxʉtʉ́kʉts.
47007003	Kyaj dʉ'ʉn n'anʉʉmʉdʉ es miits nga̱jxpa̱a̱ttʉt, éxtʉm tʉ n'ok'anmaabyʉdʉ, miits m'ijttʉp njodoty nwinma̱'a̱ñótyʉts, ti'igyʉ n'ijtʉm oy jiiky es oy eeky.
47007004	Nʉgoots miits n'oktukmʉ'awda̱jtʉnʉ es ndukjotkʉdákypyʉts miidsʉty ma̱játyʉts n'ayoy, xondákypyʉts es byeenʉts n'okjotkujk'a̱jnʉ.
47007005	Na̱'a̱bʉts nja̱jty Masedoñʉ, kyajts ni nʉ'ʉn ngape'xy, nik ni'igʉts tʉ n'amaybyaaty njotmaybyaaty oytyim ma̱a̱ty. Ak tsip xidsoo ya̱dsoo es tsʉ'kʉbʉts jodoty winma̱'a̱ñóty,
47007006	perʉ Dios, di'ibʉ yajjotkujkʉp ja ma̱a̱y ta̱jpʉty, yʉ'ʉts xyajjotkujkʉ ko jyajty ja Titʉ.
47007007	Kyaj jya'ayʉty je'eyʉ mʉt ko jyajty, ja'a dʉ'ʉn mʉt ko byeenʉ naty xyonda'aky mʉt miitskyʉjxmʉty. Yʉ'ʉts xy'anma̱a̱y ko byeenʉts miits xywyin'ixa̱'a̱ndʉts, es xytyukmʉmadyákʉts wi'ix miits xyñimay xyñida̱jtʉts es mnayjyotmaydyúnʉdʉ mʉt ʉj. Mʉdʉ tya̱a̱dʉts oj ni'igʉ nxonda'agyʉts.
47007008	Oy ja jawyiimbʉ neky di'ibʉ nduknigajxtʉ oj myajmáy myajtá̱jʉdʉ, kyajts tyam nnakyjyawʉ. Es pʉn nja̱'a̱jʉts jawyíñʉp kots njaygyujkʉ ko tadʉ neky myajjotmay'o'kʉdʉ waanʉ,
47007009	tyam xondáknʉpts, kyaj mʉt ko tʉ mjotmay'ooktʉ, ja'a dʉ'ʉn mʉt ko tʉ tadʉ ayo'on jotmay dyajtʉgátsy ja mwinma̱'a̱ñʉty. Miidsʉty myajna̱jx myajkʉjxtʉ ja ayo'on jotmay éxtʉm ja Dios t'oyjyawʉ esʉ dʉ'ʉn kyaj miidsʉty tii mja̱jtʉdʉ axʉʉk ʉjtskyʉjxm.
47007010	Ja amay jotmay di'ibʉ miimp ma̱ Dios, yʉ'ʉ xyajjodʉmbijtʉm es xymyo'oyʉm ja po'xtákn, es mʉt yʉ'ʉ kyaj mba̱a̱t nʉgoo nja̱'a̱m. Perʉ tadʉ wiinkpʉ amay jotmay di'ibʉ naxwiiñʉdʉ jya'a'a̱jtypy, ja'a xytyukpátʉm ja o'kʉn.
47007011	Miidsʉty myajna̱jx myajkʉjxtʉ ja amay jotmay éxtʉm ja Dios t'oyjyawʉ. ¡Es ixtʉ tyamʉ net wi'ix tʉ 'yabʉdsemy! Mdukjaygyujkʉdʉ tuda'aky yʉ tya̱a̱dʉ es xykya̱jxtuda̱'a̱gʉt di'ibʉ naty tʉ xytyundʉ, myajjotma̱'tʉdʉ es nandʉ'ʉn myajtsʉ'kʉdʉ, nétʉts byeen xywyin'ixándʉts miidsʉty, es mdukkumʉdoodʉ di'ibʉ naty tʉ ttuñ ja axʉʉkpʉ. Es ma̱ tʉgekyʉ tya̱a̱dʉ, miits tʉ xya'íxʉdʉ ko kyaj xymyʉdattʉ ja pojpʉ ma̱ tya̱a̱dʉ. Pa̱a̱dyʉ dʉ'ʉn tʉ xytyukkumʉdowdʉ.
47007012	Mnija̱'a̱dʉp miits ko nduknigajxtʉ ja neky, kyaj ja'agyʉjxmʉp nduknigajxtʉ di'ibʉ tuundʉgooy es ni di'ibʉ yajmʉdʉgooy, ja'a dʉ'ʉn es nduk'ixtʉ Dios windum ko byeenʉts nnayjyotmaydyúñʉty mʉt miidsʉty.
47007013	Pa̱a̱ty mʉdʉ tya̱a̱dʉ tʉts miits xyajjotkujkʉdʉ. Per mʉdʉ tya̱a̱dʉ di'ibʉts tʉ n'axa̱jʉ yʉ jotkujk'a̱jtʉn, waanʉ ni'igʉts tʉ nxonda'aky kots tʉ n'ixy ja Titʉ jyantsyjyotkujkʉty; pes nidʉgékyʉty miidsʉty tʉ xypyudʉ́kʉdʉ xyajkujkʉdʉ 'ya̱a̱ jyot.
47007014	Kyajts n'anʉguga̱'a̱jʉ ma̱ts n'anma̱a̱y ja Titʉ kots nnayjyáwʉty jotkujk mʉt miidsʉty. Es kom tʉgekyʉ di'ibʉ tʉ n'anʉʉmʉdʉ miidsʉty, tʉy'a̱jtʉnʉ'ʉ, nandʉ'ʉn pyʉdseemy tʉy'a̱jtʉn di'ibʉts tʉ n'anʉʉmʉ ja Titʉ kots njotkujk'áty mʉt miitskyʉjxmʉty.
47007015	Es yʉ'ʉ waanʉ ni'igʉ mdsókʉdʉ ko tjamyetsy wi'ix miits xymyʉmʉdoodʉ di'ibʉ yʉ'ʉ mduknipʉjkʉdʉ es wi'ix xyajja̱jttáktʉ mʉt ja tuda'aky'át esʉ may'a̱jt windsʉ'kʉn.
47007016	Ijt xoombʉts ja'agyʉjxm kots kexy ka'pxy ndukmʉ'awdatʉ es xytyúndʉt di'ibʉ Dios tsyejpy.
47008001	Tyam, mʉgu'ugítʉty, nduknijawʉya̱'a̱ndʉ wi'ix ja Dios tʉ dya'íxyʉty ja 'yoy'a̱jtʉn ma̱jaty ja mʉbʉjkpʉtʉjk di'ibʉ naymyujkʉdʉp Masedoñʉ.
47008002	Oy tʉ dyajnáx dyajkʉ́xtʉ ja ayo'on jantsy mʉj wiin kajaabʉ, byeen jyantsyjyotkujk'aty'áttʉ. Oy jya''ayoop jyajottʉgeebyʉdʉ, tʉ dyaktʉ ja naybyudʉkʉ éxtʉmxyʉp myʉkja̱'a̱y'áttʉ.
47008003	Nduknija̱'a̱dʉpts miidsʉty ko yʉ'ʉjʉty tʉ dyaktʉ naybyudʉkʉ xonda'aky'a̱a̱ xonda'akyjyót tʉgekyʉ éxtʉm tʉ tpa̱a̱ttʉ, o waanʉ ni'igʉ.
47008004	Pes extʉ xymyʉnu'xtáktʉts es dyáktʉt ma̱ myiky ja naybyudʉkʉ di'ibʉ yajtukpudʉ́kʉdʉt ja Diosʉ jya'ayʉty.
47008005	Waanʉ ni'igʉ dya̱jktʉ ja naybyudʉkʉ kʉdiinʉm éxtʉmts njawinma̱a̱y es dyáktʉt. Pes ñaygyʉya̱jkʉdʉ yʉ'ʉjʉty kʉ'ʉm jawyiin ma̱ yʉ Nindsʉn'a̱jtʉm, es net ma̱ ʉdsa̱jtʉm, dʉ'ʉn éxtʉmʉ Dios ttseky.
47008006	Pa̱a̱ty tʉts n'anʉʉmʉ ja Titʉ es t'ak'yajmujkta̱'a̱yʉt ma̱ miidsʉdyʉ tya̱a̱dʉ tsojkʉngyʉjxmbʉ naybyudʉkʉ di'ibʉ yʉ'ʉ yajmujktsondák tʉʉyʉp.
47008007	Pes miidsʉdyʉ dʉ'ʉn mwa̱'kpʉdsʉʉmdʉp ma̱ tʉgekyʉ oytyim tiity: ma̱ yʉ mmʉbʉjkʉn, ma̱ xytyuk'ʉxpʉktʉ Dioskajxy, ma̱ oyjyot xymyʉdattʉ esʉ tsojkʉn mʉt ʉj. Es tyam, niwa̱'kpʉdsʉ́mdʉ nandʉ'ʉn ma̱ tya̱dʉ naybyudʉkʉ tsojkʉngyʉjxmbʉ.
47008008	Mʉdʉ tya̱a̱dʉ, kyajts jayam miits n'ana'amdʉ, yʉ'ʉyʉ dʉ'ʉn es xyñijáwʉdʉt wi'ix ja wiinkpʉty nandʉ'ʉn pyudʉ́kʉdʉ, net miits nandʉ'ʉn xya'íxʉdʉt ja mʉj wiimbʉ mdsojkʉnʉty ma̱ yʉ nmʉmʉbʉjkpʉ'a̱jtʉm.
47008009	Mʉt ko miits mnija̱'a̱dʉp ja Nindsʉn'a̱jtʉm Jesukristʉ tsyojkʉn, myʉda̱jt mʉj wiin kyajaa ja mʉj'a̱jtʉn, per ñaybyʉjtákʉ éxtʉm tu'ugʉ ayoobʉ ja̱'a̱y mʉt ja'agyʉjxm ko xytsyojkʉm es nbátʉm ja jotkujk'a̱jtʉn.
47008010	Ngajxypyʉts dʉ'ʉn éxtʉmʉ ka̱jxwíjʉn di'ibʉ mdukjotkʉdáktʉp. Junktʉ'ʉy mʉt ja mdsojkʉngyʉjxm xyajtsondáktʉ jawyiin ja naybyudʉkʉ xyajmúktʉ.
47008011	Pes tyam, aktundʉ di'ibʉ myajtsondáktʉ junktʉ'ʉy extʉ xyajkugʉ́xʉt. Mʉt ja dʉ'ʉñʉmbʉ tsojkʉn di'ibʉ mmʉda̱jttʉ, yaktʉ éxtʉm ja Dios mmo'oyʉdʉ.
47008012	Mʉt ko pʉn tu'ugʉ ja̱'a̱y yakaampy ja windsʉ'kʉn ma̱ Dios, Dios kyupejkypy nʉ'ʉn je'eyʉ dyaka̱'a̱ñ, es kyaj t'amdoy di'ibʉ kyaj nmʉda̱jtʉm.
47008013	Kyaj ʉʉdsʉty ndseky es miits mdʉgoy'a̱jtxʉdʉt ko tʉ xy'okpudʉkʉ ja wiinkpʉty, ja'a dʉ'ʉn es jyaa'átʉt ja ti'igyʉ'át.
47008014	Tyam miits mmʉda̱jttʉp mʉt di'ibʉ mba̱a̱t xypyudʉ́kʉdʉ di'ibáty tʉgoy'a̱jtxʉdʉp. Ko na̱'a̱ yʉ'ʉjʉty tmʉdáttʉt di'ibʉ mba̱a̱t mdukpudʉ́kʉdʉ, mmo'oyʉdʉp miidsʉty ko naty nandʉ'ʉn mdʉgoy'a̱jtxʉdʉ, es dʉ'ʉn jyaaty ja ti'igyʉ'át.
47008015	Extʉm jyʉna'añ ja Diosʉ jyaaybyajtʉn: “Di'ibʉ pyʉjták yajpʉdʉ'k may, kyaj oj ni'igʉ tmʉdattʉ; es di'ibʉ yajpʉdʉ'k waanʉ, kyaj oj tyʉgoy'a̱jtxʉty.”
47008016	Nja̱'a̱ygyʉdákypyʉdsʉ Dios ko tpʉjtáky yʉ amay jotmay Titʉ jyodoty wyinma̱'a̱ñóty, éxtʉmts ʉj nmʉjotmaybyaty miidsʉty.
47008017	Mʉt ko yʉ Titʉ kyupʉjk di'ibʉts n'anma̱a̱y, es kom yʉ'ʉ kʉ'ʉm byeen mnijotmay'oogʉdʉ, tyam nʉjx mgu'ixa̱'a̱nʉdʉ mʉt ja kyʉ'ʉmdsojkʉn.
47008018	Ti'igyʉ mʉt ja Titʉ ngéxyʉts jatu'ugʉ nmʉgu'uk'a̱jtʉm di'ibʉ byeen yajmadya'aky'áty ma̱jaty ja mʉbʉjkpʉtʉjk ñaymyúkʉdʉ, mʉt yʉ'ʉgyʉjxm ko jyantsy'óyʉty ja tyuunk ma̱ ja oybyʉ ayuk yajpadúñ.
47008019	Es kyaj yʉ'ʉdyʉ tya̱a̱dʉ, nandʉ'ʉn mʉt ko ma̱jaty ja mʉbʉjkpʉtʉjk ñaymyúkʉdʉ yajwin'ijxyʉ tya̱dʉ nmʉgu'uk'a̱jtʉm di'ibʉ jʉdijtp mʉt ʉʉdsʉty, es nbudʉ́kʉdʉt ma̱ nyajmujkʉmʉ tya̱dʉ naybyudʉkʉ di'ibʉ yam nduundʉpts, es dʉ'ʉn yajwindsʉ'ʉgʉt ja Nindsʉn'a̱jtʉm es ya'íxʉt ko nbudʉkʉya̱'a̱nʉm nixim niyam.
47008020	Ndsojktʉpts es kʉdiibʉts ni pʉ́n xyñi'oo xyñiya̱a̱xʉdʉt mʉt yʉ'ʉgyʉjxmʉ tya̱dʉ naybyudʉkʉ di'ibʉts nyajmijkypy,
47008021	ndunaambyʉts éxtʉm pyaadyʉty, kyaj jye'eyʉty Nindsʉn'a̱jtʉm windum, nandʉ'ʉnʉ dʉ'ʉn mayjya'ayóty.
47008022	Pa̱a̱dyʉts jatu'ugʉ nmʉgu'uk'a̱jtʉm ngexy nandʉ'ʉn mʉt yʉ'ʉ, di'ibʉts tʉ xytyuk'ixy ja tsyojkʉn kana̱k nax, es tyam waanʉ ni'igʉ mʉt ko mdukmʉ'awdátʉdʉ miidsʉty.
47008023	Pʉn ja pʉ́n dyajtʉ́y ja Titʉ ti tyuunk'a̱jtypy, anʉʉmʉdʉ ko ʉjtsʉ nmʉDios mʉduumbʉ es xykyudánʉts, es tyuñ mʉt ʉj es dʉ'ʉn xytyuk'oy'áttʉt miidsʉty. O pʉn yajtʉʉdʉpts ja wiinkpʉ nmʉgu'uk'a̱jtʉm ko ti tyuunk'a̱jttʉp, anʉʉmʉdʉ ko yʉ'ʉjʉty kyugajxy'áttʉ ma̱jaty ja mʉbʉjkpʉtʉjk ñaymyúkʉdʉ es twindsʉ'ʉgʉdʉ Jesukristʉ.
47008024	Ya'íxʉdʉ ko xyjantsytsyoktʉ yʉ tya̱dʉ kugajxyʉty, es dʉ'ʉn xytyuknijáwʉdʉt tʉgekyʉ yʉ nmʉmʉbʉjkpʉ'a̱jtʉm ma̱jaty ja mʉbʉjkpʉtʉjk ñaymyúkʉdʉ, wi'ix miidsʉty ja tsojkʉn xymyʉdattʉ es nandʉ'ʉn miits xya'íxʉdʉt ko tyʉy'a̱jtʉnʉty tʉgekyʉ tya̱dʉ oybyʉ di'ibʉts ʉj tʉ nmadya̱'a̱ktʉ mʉt miitskyʉjxmʉty.
47009001	Ja naybyudʉkʉ di'ibʉ miits mmo'oyándʉp tsojkʉngyʉjxm ja nmʉmʉbʉjkpʉ'a̱jtʉm jam Jerusalén, kyaj tyimtsékyʉty es nduknijáyʉdʉt,
47009002	mʉt ko nnija̱'a̱bʉts yʉ m'oyjyótʉty. Byeenʉmts ngumaydyʉ di'ibáty ijttʉp Masedoñʉ ña̱a̱xóty, ko miidsʉty, Akayʉ ja̱'a̱yʉty, m'awijx mjʉjp'ijxtʉp xypyudʉkʉya̱'a̱ndʉ extʉ junktʉ'ʉyʉp, es mayʉ Masedoñʉ ja̱'a̱yʉty byeen ttukxonda̱'a̱ktʉ miidsʉdyʉ m'oyjyótʉty.
47009003	Pa̱a̱dyʉts ngexyʉ tya̱dʉ nmʉgu'uk'a̱jtʉm kʉdiibʉts n'anʉguga̱'a̱dʉts mʉt ja di'ibʉ tʉ miitskyʉjxmʉty nnimadya'agyʉts oy. Ja'a njʉna̱'a̱nʉm es mjantsyñayjyʉjp'íxʉdʉt éxtʉmts tʉ njʉna̱'a̱ñ.
47009004	Es pʉn xymyʉtnʉjxtʉpts nidu'ugʉty ja Masedoñʉ ja̱'a̱y es nba̱a̱dʉdʉts miits ma̱ kyaj xy'awix xyjʉjp'íxtʉ, taadʉ xymyo'oyʉpts ja tsoydyu'un ma̱dsʉ naty miits byeen tʉ ndukmʉ'awdatʉ; ja'a dʉ'ʉn kʉdiibʉts ndimjʉna̱'a̱nʉt ko miidsʉdyʉ dʉ'ʉn mdsoydyu'un'a̱jttʉp.
47009005	Pa̱a̱tykyʉjxmʉts ʉj nwinma̱a̱y ko tya̱dʉ nmʉgu'uk'a̱jtʉm nʉjx mgu'íxʉdʉ jawyiin es mbudʉ́kʉdʉt xyajka̱'pxtʉt ja naybyudʉkʉ di'ibʉ miits mwa̱ndaktʉ junktʉ'ʉyʉp es xyáktʉt; es dʉ'ʉn ja naybyudʉkʉ di'ibʉ miits mya''awijxtʉp, dʉ'ʉn ya'ixy ko tsojkʉngyʉjxm yaj'yáky es kyaj éxtʉmts ʉj pʉ́n ndukkuwanʉ.
47009006	Mjamyátstʉp ko di'ibʉ nip waanʉ, nan waanʉ dyajpʉde'eky ja pyʉjta'aky; es ja di'ibʉ nip kajaa, nan may dyajpʉde'eky ja pyʉjta'aky.
47009007	Nidu'uk nidu'ugʉty miits xyáktʉt ja mbudʉjkʉn éxtʉmʉ naty tʉ xytyukniwinmáyʉdʉ, kyaj majtsk a̱a̱ majtsk jot es kyaj agwánʉbʉ, mʉt ko Dios tsyejpy ko ti yaj'yáky xonda'aky'a̱a̱ xonda'akyjyót.
47009008	Dios mba̱a̱t miidsʉty mduk'amʉgunu'xʉty tʉgekyʉ oytyim tiity es dʉ'ʉn kyaj ti mdʉgoy'a̱jtxʉdʉt, extʉ mba̱a̱t miits waanʉ ni'igʉ xypyudʉ́kʉdʉ ja di'ibáty tʉgoy'a̱jtxʉdʉp.
47009009	Dʉ'ʉn éxtʉm jyʉna'añ ja Diosʉ jyaaybyajtʉn: Ja oyjya'aybyʉ majtsk adu'umgʉ'ʉ tmo'oy ja ayoobʉ ja̱'a̱yʉty; es ni na̱'a̱ Dios kyaja̱'a̱ydyʉgo'oyxyʉdʉt ja 'yoyjya'ay'a̱jtʉn.
47009010	Dios, di'ibʉ yajkypy ja tʉʉmt di'ibʉ yajníp yajkojp es di'ibʉ yajkypy ja je'xy peky, mgunu'xa̱'a̱nxʉdʉp ja mbʉjta'agyʉty di'ibʉ naty mnip mgojtʉp, es miits ja pʉjta'aky may xypya̱a̱ttʉt, es myʉj myáyʉt ja oy'a̱jtʉn di'ibʉ mduundʉp.
47009011	Dʉ'ʉn miits xymyʉdáttʉt tʉgekyʉ ja namyʉdunʉ es xymyo'oydyʉt mʉj may pʉ́nʉty tii tʉgoy'a̱jtxʉdʉp. Es di'ibʉ miits mya̱jktʉp mʉt ʉjtskyʉjxm oybyʉdsʉma̱a̱mp, mʉt ko ja nmʉgu'uktʉjk'a̱jtʉm tja̱'a̱ygyʉda̱'a̱ktʉt ja Dios ko miits xykyaxtʉ ja pudʉjkʉn.
47009012	Mʉt ko yajpudʉ́kʉ ja nmʉgu'uk'a̱jtʉm, kyaj jye'eyʉty ti oynʉ'ʉnʉn nmo'oyʉm di'ibʉ tʉgoy'a̱jtxʉp, ja'a dʉ'ʉn es nandʉ'ʉnʉ ja̱'a̱y mʉj wiin kajaabʉ tja̱'a̱ygyʉda̱'a̱ktʉt ja Dios.
47009013	Yʉ'ʉjʉty 'yawdáttʉp ja Dios, pes mʉdʉ tya̱dʉ naybyudʉkʉ mduk'ijxtʉp ko miits xykyuydyundʉ ja oybyʉ ayuk di'ibʉ Jesukristʉ ñimadyakypy, nandʉ'ʉn yʉ'ʉjʉty myay'at wyindsʉ'ʉgʉdʉp ja Dios mʉt ja oyjyotkyʉjxmbʉ ja naybyudʉkʉ di'ibʉ miits mduknigajxtʉp yʉ'ʉjʉty,
47009014	es 'yamdow pyʉjtsówdʉp ja Dios mʉt miitskyʉjxmʉty mʉt winʉ jyot, mʉt ko Dios mʉj wiin kajaa tʉ kyuni'xyʉty mʉt miitskyʉjxmʉty.
47009015	Yajja̱'a̱ygyʉda'aky ja Dios mʉt ko tʉ xyjantsykyunu'xʉm mʉj wiin kajaa, di'ibʉ kyaj mba̱a̱t nnasja̱'a̱m.
47010001	Ma̱ tya̱dʉ neky, ʉj Pa̱a̱blʉ, n'amdoo nbʉjktsoodʉp mʉt ja yuunk'a̱jt naxypy'a̱jtʉn es ja Jesukristʉ tsyojkʉn, oy jam na̱a̱gʉty miidsʉty di'ibʉ jʉnándʉp ko mʉk ayuk nduknigajxtʉ neky'am, per yuunk náxypyʉts n'ity ko miits nmʉgajxy wiin jʉjp.
47010002	N'amdeepy nbʉjtseebyʉts ja may'a̱jtʉn, ko miits nʉjkx ngu'ixtʉ, kʉdiibʉ miits xytyuk'agwánʉdʉ es awa̱'a̱n nmʉga̱jxʉt pʉ́nʉty xyñi'ʉ'ʉnʉdʉbʉts es jyʉna̱'a̱ndʉ esʉts ti nduñ mʉt ko ʉj n'ity éxtʉm pʉ́nʉty myʉda̱jttʉp ja naxwíñʉdʉ winma̱'a̱ñ, pes nnayjya̱'a̱bʉts es mʉk a̱a̱ mʉk jot nmʉga̱jxʉdʉts yʉ'ʉjʉty.
47010003	Tʉy'a̱jtʉn ko ja̱'a̱y ʉʉdsʉty, per kyajyʉm ʉʉdsʉty ndsiptúñ éxtʉm ja ja̱'a̱y pʉ́nʉty ja naxwíñʉdʉ winma̱'a̱ñ ja'a'a̱jtʉdʉp.
47010004	Yʉ solda̱a̱dʉ di'ibʉ ya̱ naxwiiñ, yʉ'ʉ yajtuundʉp ja espa̱a̱dʉ ma̱ tsyiptundʉ; per ʉʉdsʉty, kyaj ʉʉdsʉdyʉ tya̱a̱dʉ nyajtúndʉ, nyajkutʉgeebyʉts ja axʉk'a̱jtʉn. Diósʉts xymyooydyʉp di'ibʉts mʉʉt nyajtu'adíkyʉ tya̱dʉ axʉk'a̱jtʉn es nyajkutʉgóydyʉts di'ibʉ mʉjku'u tyiimpy.
47010005	Nyajtʉgeebyʉts oydyi'ibʉ winma̱'a̱ñ di'ibʉ ya''adijkypy es ya'ixy'átʉt ja Dios. Tʉgekyʉ winma̱'a̱ñʉty ndukmʉdíjʉpts es tmʉdówdʉt ja Kristʉ.
47010006	Ko miits xykyuydyuunda̱'a̱ydyʉt, net sitʉy n'awíxyʉts es ndukkumʉdówdʉt di'ibáty kyaj tkuydyundʉ.
47010007	Katʉ miidsʉty yʉ'ʉyʉ xy'ixtʉ wingʉjxypyʉ. Pʉn ja pʉ́n nidu'ugʉty ñayjyáwʉdʉ ko yʉ'ʉ Jesukristʉ jya'ay'átyʉty, pʉktʉ kwentʉ ko ʉjtsʉ dʉ'ʉn nandʉ'ʉnʉ Jesukristʉ jya'ayʉty.
47010008	Oyʉts ʉj njatukmʉj njatukpa̱a̱dʉ ja kutujkʉn di'ibʉts nmʉda̱jtypy, kyajts nduktsoydyúñ; pes ja'agyʉjxm ja Nindsʉn'a̱jtʉmts tʉ xymyo'oy yʉ kutujkʉn es myʉj wiin kyajaat ja mmʉbʉjkʉnʉty es kyaj esʉts miits nyajkutʉgóydyʉt.
47010009	Kyajtsʉ dʉ'ʉn ʉj miits n'adsʉ'ʉgʉya̱'a̱ndʉ mʉdʉdsʉ nneky,
47010010	éxtʉm na̱a̱k jyʉna̱'a̱ndʉ: “Tya̱dʉ Pa̱a̱blʉ nekykyʉjxyʉ dʉ'ʉn je'eyʉ xymyʉga̱jxʉm mʉk, per ko mʉt nnaywyinguwa̱'kʉm, yuunk náxypyʉp es ni ti tkatsooty ja 'yayuk.”
47010011	Per di'ibʉ dʉn jʉnándʉp pyʉ́ktʉbʉ kwentʉ ko nandʉ'ʉn éxtʉmts winmʉk jotmʉk nmʉgajxy ma̱ts nnijayʉ kots jagam n'ity, nandʉ'ʉndsʉ dʉ'ʉn winmʉk jotmʉk nga̱jxʉt kots mʉʉt kʉ'ʉm awingujk nnaybya̱a̱dʉdʉt.
47010012	Kyajts nnaydyukmʉ'ijxkijxyʉya'añʉdyʉ tadʉ di'ibʉ kʉ'ʉm naygyuma̱a̱yʉp. Nʉgoo yʉ'ʉjʉty lyokʉ'attʉ ko kʉ'ʉm ñayyajkijxyʉbʉdʉ o ko ñay'ijxkijxyʉbʉdʉ nixim niyam.
47010013	Ʉj, kyajts nmʉjʉya'añ nba̱a̱dʉya'añ mʉt ja di'ibʉts kyaj xypyaaty. Diosʉ dʉ'ʉn di'ibʉ pyʉjtákypy yʉ ndsiba̱'a̱nʉts ma̱ts nduñ, es jamba̱a̱dʉts xymyooy esʉts ndúnʉt ma̱ miidsʉty.
47010014	Pa̱a̱ty kyajts ndukpʉdsemy yʉ ndsiba̱'a̱nʉts, éxtʉmxyʉpts kyaj n'ítyñʉm tʉʉyʉp mʉt miidsʉty. Ʉjtsʉ dʉ'ʉn jayʉjp'a̱jtp ndukninʉjxtʉ miidsʉty ja oybyʉ ayuk di'ibʉ ñimadyakypy ja Jesukristʉ.
47010015	Kyajts ndukmʉj ndukpa̱a̱dʉ ja tuunk di'ibʉ wiinkpʉty tʉ ttundʉ, éxtʉmxyʉpts ʉj nja'ajʉty. Nik ni'igʉts n'awixy ko myʉj wiin kyajaat ja mmʉbʉjkʉnʉty, es mba̱a̱t n'aktúñʉts ni'igʉ ma̱ miidsʉty,
47010016	es nandʉ'ʉn n'awánʉt ja oybyʉ ayuk waanʉ jagam ma̱ Korintʉ, ma̱ kyajnʉm ja oybyʉ ayuk yajka̱jxwa'xy, es dʉ'ʉn kʉdiibʉ pʉ́n jyʉna̱'a̱nʉt ko ʉj yʉ'ʉts ndukmʉjpʉdsʉmaampy di'ibʉ wiink ja̱'a̱y tʉ ttundʉ.
47010017	Extʉm jyʉna'añ ja Diosʉ jyaaybyajtʉn: “Pʉn ja pʉ́n ti ttukxonda'aky, wa'an ttukxonda'aky di'ibʉ Dios tʉ ttuñ.”
47010018	Tya̱a̱dʉ xytyuk'ijxʉm ko kyaj ti ttsooty ja di'ibʉ naymyʉjpʉjtákʉp kʉ'ʉm; di'ibʉ sitʉy tuump ko yʉ Dios jyʉna̱'a̱nʉt ko oy di'ibʉ ndu'unʉm.
47011001	Tundʉ may'a̱jtʉn, mʉma'xtujktʉgʉts ma̱ts nʉgoo ngu'ʉw nguga̱jxʉ.
47011002	N'amʉ'a̱jtsy'a̱jttʉpts ʉj miidsʉty Dioskyʉjxm. Miidsʉty, Korintʉ ja̱'a̱yʉty di'ibáty tʉ xy'axá̱jʉdʉ Kristʉ, dʉ'ʉn miidsʉty éxtʉm tu'ugʉ kixyʉdo'oxy di'ibʉ tʉ yajni'adsóy, es ʉjtsʉ dʉ'ʉn éxtʉm ja u'unkteety di'ibʉ pátʉp es n'ijx'ít ngwentʉ'áttʉt extʉ ngʉyákʉt wa̱'a̱ts ja̱'a̱yʉn ma̱ Jesukristʉ, éxtʉm jyawʉ xyña'ay'áttʉ.
47011003	Per dʉ'ʉn éxtʉm ja ka'oybyʉ mʉt ja axʉk winma̱'a̱ñ twin'ʉ'ʉñ ja Eevʉ, tsʉ'kʉpts ʉj ko miits nʉjx nandʉ'ʉn mnayyákʉdʉ es myajwin'ʉʉndʉt es xyajtʉgátstʉt ja oybyʉ mwinma̱'a̱ñ di'ibʉ naty mmʉda̱jttʉp ma̱ Jesukristʉ.
47011004	Pes kyaj mdsipka'axtʉ miidsʉty ko mnimínʉdʉ na̱a̱k es tka̱jxwa̱'xtʉ es miits x'axá̱jʉdʉt jatu'ugʉ yajnitsókpʉ, es kyaj yʉ'ʉdyʉ Jesús di'ibʉts ʉj nga̱jxwa'xypy; o ko ttsóktʉt es miits xy'axá̱jʉdʉt ja wiinkpʉ ja̱'a̱jʉn di'ibʉ kyaj yʉ'ʉdyʉ Espíritʉ Santʉ di'ibʉ tʉ xy'axá̱jʉdʉ; o miits xy'axá̱jʉdʉt ja wiinkpʉ ʉxpʉjkʉn, es kyaj jya'adyʉ oybyʉ ayuk di'ibʉ ñimadyakypy ja Jesukristʉ di'ibʉts ʉj miits tʉ n'awánʉdʉ.
47011005	Pes ni wi'ix tsoots ngawe'emy ʉx'am mʉdʉ tadʉ andákpʉty di'ibáty nay'andíjʉdʉp apostʉlʉkópkʉty.
47011006	Oyʉts ʉj nyajtijy ko kyajts njaty ja ʉw ka̱jx, kyajts ja'ijty xyjatʉgoy'a̱jtxʉty ja wijy'a̱jtʉn, dʉ'ʉn éxtʉm tʉ nduk'ixtʉ kana̱k nax di'ibʉts tʉ nduñ.
47011007	¿Tii wa'an nduundʉ axʉʉk ko n'awa̱'a̱nʉdʉ ja Diosʉ 'yayuk ko ni nʉ'ʉn oj mgatsobátxʉdʉ? ¿Es tii, pa̱a̱dyʉdsʉ dʉ'ʉn xy'ʉxtijtʉ es dʉ'ʉn miidsʉty mʉj mba̱a̱dʉdʉt?
47011008	Ngupʉjkʉts ja pudʉjkʉn di'ibʉts xymyooydyʉ ja mʉbʉjkpʉty di'ibʉ naymyujkʉdʉp ma̱ wiink ka̱jpnʉty, esʉts miits nmʉdúndʉt. Tya̱a̱dʉ dʉ'ʉn tpaty éxtʉmxyʉpts yʉ'ʉjʉty nme'tsyʉts.
47011009	Es óyʉts oj ti xytyʉgoy'a̱jtxʉ, ni tu'ugʉts miits nga''adsijpy. Ja nmʉgu'uk'a̱jtʉm di'ibʉ ijttʉp Masedoñʉ, yʉ'ʉts xymyooydyʉ di'ibʉdsʉ naty xytyʉgoy'a̱jtxʉp. Kyajnʉmts ʉj miidsʉty ti n'amdoy esʉts xypyudʉ́kʉdʉt, es ni na̱'a̱ts miits nga''amdówdʉt di'ibʉts ʉj nyajtʉgoy'ajtypy.
47011010	N'anʉʉmʉdʉ dʉ'ʉn mʉt ja tyʉy'a̱jtʉnʉ Kristʉ, es ni pʉ́n ma̱jatyʉ ñaxwíñʉdʉ Akayʉ xykyapʉjkʉt yʉ nxondákʉnʉts.
47011011	¿Es tii, mʉt kots dʉ'ʉn njʉna̱'a̱ñ, mjʉnándʉp xytyijy ko kyaj ndsoktʉ miidsʉty? ¡Diosʉ dʉ'ʉn ñija̱'a̱p kots miits njantsytsyoktʉ byeen!
47011012	Per n'akka̱jxwa̱'xʉpts ja Diosʉ 'yayuk nan nadʉ'ʉñʉ, es dʉ'ʉnʉ tadʉ di'ibʉ nay'andíjʉdʉp apóstʉlʉty ni wi'ix tsoo tkapa̱a̱ttʉt wi'ix jyʉna̱'a̱ndʉt ko yʉ'ʉ tmʉdundʉ Dios éxtʉm ʉjʉn.
47011013	Tim tʉy'a̱jtʉn ko tadʉ ja̱'a̱yʉty kyaj yʉ'ʉjʉty ja Jesukristʉ 'yapóstʉlʉ. Andakp yʉ'ʉ es je'eyʉ t'anʉʉmʉdʉ ja ja̱'a̱yʉty ko yʉ'ʉ 'yapostʉlʉ'átʉdʉ Jesukristʉ.
47011014	Kyaj mʉk yajjáwʉt ko dʉ'ʉn 'yadʉ'ʉtstʉ, pes kʉ'ʉm ja mʉjku'ugópk Satanás ñayyajtʉgátsyʉty es ñayyajkʉxe'egyʉty éxtʉm tu'ugʉ Dios ja 'yanklʉs.
47011015	Pa̱a̱ty kyaj mʉk yajjáwʉ ko yʉ Satanasʉ myʉduumbʉty nandʉ'ʉn ñayyajtʉgátsʉdʉ es ñayyajkʉxʉ'ʉgʉdʉ éxtʉmʉ Dios mʉduumbʉty. Per óknʉm ja Dios tyukkumʉdowa̱'a̱ñʉty éxtʉm ñitʉ́kʉty.
47011016	Jatʉgok n'ak'anʉʉmʉdʉ ko kyaj mjʉna̱'a̱ndʉt kots ʉj nlókʉty; per pʉn dʉ'ʉnʉts xy'ixtʉ, na'ijxtʉgʉts es mínʉts n'okkajxy éxtʉm tu'ugʉ lokʉ, esʉts ʉj nandʉ'ʉn waanʉ nmʉj nba̱a̱dʉt.
47011017	Kyajts ja yamʉ dʉ'ʉn njʉna̱'a̱ñʉ tya̱a̱dʉ mʉt ja Nindsʉn'a̱jtʉmʉ kyutujkʉn, ja'a dʉ'ʉn xya''adʉ́tspʉts ja nlokʉ'átʉts ma̱ts nmʉj nba̱a̱dʉ.
47011018	Ja'a ko ta may di'ibʉ nayjya̱'a̱dʉp mʉj kʉjxm, mínʉts ʉj nandʉ'ʉn n'oknayjyáwʉty mʉj kʉjxm.
47011019	Mʉt ko miidsʉty nʉgoo m'okkuwijyaty'a̱jnʉdʉ, mmʉma'xtujktʉp ja lokʉtʉjkʉty.
47011020	Pes miidsʉty myajna̱jx myajkʉjxtʉp ko yʉ taadʉty m'ana'amʉdʉ es xymyʉdúndʉt, o ko mwin'ʉʉnʉdʉ, o ko mmaadsʉdʉ o extʉ ko mwimbojtsʉ'ʉgʉdʉ.
47011021	Oyʉts ja'ijty njatsoydyúñ kots dʉ'ʉn njʉna̱'a̱ñ, ¡byeenʉts ʉj ndim'ya''ayow ndim'ya''ama̱'a̱dʉty esʉts dʉ'ʉn n'adʉ'ʉdsʉt! Per pʉn wi'ix ja wiink mʉk a̱a̱ mʉk jot ñayjyáwʉty es ñaymyʉjpʉjta'agyʉty, mínʉts ʉj nandʉ'ʉn n'oknayjyáwʉty, óyʉts ʉj dʉ'ʉn n'ʉy ngajxy éxtʉm tu'ugʉ lokʉ.
47011022	¿Tii dʉ'ʉn jyʉna̱'a̱ndʉ ko 'yebreeʉja̱'a̱yʉty yʉ'ʉdyʉ? Nandʉ'ʉnʉts ʉj n'ebreeʉja̱'a̱yʉty. ¿Tii dʉ'ʉn jyʉna̱'a̱ndʉ ko yʉ'ʉjʉty 'yisraelitʉja̱'a̱yʉdyʉ di'ibʉ Dios wyin'ijxʉ? Nandʉ'ʉnʉts ʉj n'israelitʉja̱'a̱yʉty. ¿Tii dʉ'ʉn ñayñiga̱jxʉdʉ ko yʉ'ʉ Abra̱a̱n tyʉʉmp'át 'ya̱a̱ts'átʉdʉ? Pes ʉjtsʉ dʉ'ʉn nandʉ'ʉn xytyʉʉmp'a̱jt xy'a̱a̱ts'a̱jtp ja Abra̱a̱n.
47011023	¿Jʉnándʉp ko tmʉdundʉ ja Jesukristʉ? Ʉjtsʉ dʉ'ʉn sitʉy ni'igʉ nmʉdúñʉts ja Jesukristʉ. Oyʉts dʉ'ʉn n'ʉy ngajxy lokʉn, tʉts nduñ waanʉ ni'igʉ kʉdiinʉm yʉ'ʉjʉty. Tʉts xypyʉjta̱'a̱ktʉ pujxndʉgóty kana̱k ok kʉdiinʉm yʉ'ʉjʉty, es tʉts n'ity o'kʉn jʉjp'ám kana̱k ok.
47011024	Mʉgoxk ókʉts ja israelítʉty tʉ xymyo'oydyʉ ja i'px ma̱jmókx ma̱jtáxk kʉ'ʉ ja naywyopʉ.
47011025	Tʉgʉk ókʉts tʉ nyajkepywyépy, tʉgókʉts nyajtsa̱ga̱'tsy, tʉgʉk ókʉts tʉ njakíñ mʉt ja barkʉ ma̱dsʉ naty njʉdity, tuk xʉʉ tuk úxʉts ngʉnaanʉdijty mejyññikʉjxy.
47011026	Tʉts kana̱k ok nnʉ'ʉyo'oy ndu'uyo'oy. Tʉts n'ity o'kʉn jʉjp'ám, mʉjnʉjóty, ma̱ yʉ ma'tspʉty, ma̱ts xyñʉ'ʉdán xytyu'udánʉdʉ, ma̱ nmʉ'israelitʉ ja̱'a̱yʉty, ma̱ di'ibʉ kyaj 'yisraelítʉty, nʉ'a̱a̱y tu'a̱a̱y, ka̱jpnóty, jikymyejyñóty, es ma̱ yʉ ja̱'a̱yʉty di'ibʉ nay'andíjʉdʉp mʉbʉjkpʉtʉjkʉty.
47011027	Tʉts njantsytyúñ mʉt ja amay jotmay. Kana̱k ókʉts tʉ nyajnáxy ja tsuu ni ngama̱'a̱yʉts. Tʉts n'ayu'aty es tʉts nyajnáxy ja tʉʉdsʉ, es tʉts nyajnáxy ja xux, es waanʉts ja nwit nnijam.
47011028	Taanʉmʉ wiingátypyʉ waanʉ may di'ibʉts xytyuunkmeepy, ja'a ko bom bómʉts nmʉjotmaybyaaty nidʉgekyʉ pʉ́nʉty 'yaxá̱jʉdʉp ja Jesús éxtʉmʉ Kristʉ.
47011029	Ko pʉ́n 'yity ya''ayow ya''ama̱'a̱t, nandʉ'ʉnʉts n'ity ya''ayow ya''ama̱'a̱t; es pʉn ja pʉ́n ñayyajpekykya'ayʉty, ʉjts ma̱a̱y ta̱jp es njot'ambékyʉts mʉt ja di'ibʉ myʉgu'uk yajpekykya'apy.
47011030	Pʉn dʉ'ʉñʉmts n'akmʉj n'akpa̱a̱dʉ, akmʉj akpa̱a̱dʉpts mʉdʉ tya̱a̱dʉty es nya'íxʉdʉts ja nya''ama̱'a̱t'a̱jtʉnʉts.
47011031	Yʉ Nindsʉn'a̱jtʉm Jesukristʉ Tyeety, yʉ nDios Teety'a̱jtʉm di'ibʉ pátʉp ja may'a̱jt windsʉ'kʉn winʉ xʉʉ winʉ tiempʉ, yʉ'ʉ ñija̱'a̱p kots ngajxy ja tʉy'a̱jtʉn.
47011032	Kots n'ijty Damaskʉ, ja gobernadoor di'ibʉ naty myʉdiimpy ja rey Aretʉs, yʉ'ʉ pyʉjták ja tʉjk a̱a̱ kwentʉ'a̱jtpʉty ma̱ tadʉ ka̱jpn, esʉts xymyatsándʉts es xyajnʉjxándʉts tsimy;
47011033	per xykyutʉʉyña̱jxtʉts ja mʉbʉjkpʉtʉjk katsyoty ma̱ ja ka̱jpn nabotsʉ vyentanʉ, es dʉ'ʉnʉts xykyama̱jtstʉ.
47012001	Oy ni tits ngaganaraty kots nnaymyʉjkumáyʉty, koonʉmts tyam ndukmʉmadya'aky ja ijxma̱'tʉn es di'ibʉts ʉj Nindsʉn'a̱jtʉm tʉ xytyuk'ixy.
47012002	Ma̱jma̱jkts jʉmʉjtʉp nyajmʉnejxyʉts jam tsa̱jpótm. Kyajts nnijawʉ pʉn ojtsʉdsʉ dʉ'ʉn mʉdʉts nnini'x ngʉba̱jk, o yʉ'ʉyʉdsʉ n'anmʉja̱'a̱n. Dios ñija̱'a̱p.
47012003	Per di'ibʉts ʉj sitʉy tʉy'a̱jtʉn nnijawʉ (pʉn ojtsʉdsʉ dʉ'ʉn mʉdʉts nnini'x ngʉba̱jkʉts o kyaj, ñija̱'a̱bʉ Dios)
47012004	ko jam tsa̱jpótmts nmʉdooy di'ibʉ kyaj pʉ́n tmʉwinma̱'a̱ñbyaaty o ñigutíkyʉty yajniga̱jxʉt.
47012005	Mba̱a̱dʉts ʉj njamʉj njapa̱a̱dʉ mʉdʉ tya̱a̱dʉ, per kyajtsʉ dʉ'ʉn nduna̱'a̱ñ; mʉjpa̱a̱dʉpts mʉt éxtʉmts nya''ayow nya''ama̱'a̱dʉty.
47012006	Kooxyʉpts ʉj nmʉjʉya'añ nba̱a̱dʉya'añ, kyajxyʉbʉ taadʉ lyokʉwinma̱'a̱ñʉty; óyxyʉbʉ dʉ'ʉn kots nmʉj nba̱a̱dʉ, yʉ'ʉts nmadyakypy di'ibʉ tʉy'a̱jtʉn.
47012007	Nʉgoo 'yokmʉj'a̱jnʉ di'ibʉts n'ijx. Pa̱a̱dyʉ Dios dyajkutíky es ja mʉjku'ugópk, ja Satanás, xya''ayówʉt mʉt tu'ugʉ pʉjkʉnʉ mʉkpʉ kʉdiibʉts ʉj nnaybyʉjta̱'a̱gʉdʉt mʉj kʉjxm.
47012008	Tʉgʉk ókʉts nja''amdooy njabʉjktsooy ja Nindsʉn'a̱jtʉm esxyʉpts xytyukniwa̱'a̱dsyʉ tya̱dʉ pʉjkʉn.
47012009	Per yʉ'ʉ xy'adsooyʉts: “Yʉ nmay'a̱jtʉnʉts yʉ'ʉ mdukmʉmada̱'a̱gʉdʉbʉ tadʉ pʉjkʉn. Ko mij mya''ayow mya''ama̱'a̱dʉty, ya'ijxp ko ʉjtsʉ dʉ'ʉn di'ibʉ mmooyʉp ja mʉja̱a̱.” Es mʉt kots dʉ'ʉn xy'anma̱a̱y ja Nindsʉn'a̱jtʉm, mba̱a̱dʉts ndukmʉj ndukpa̱a̱dʉ kots nya''ayow nya''ama̱'a̱dʉty, mʉt ko dʉ'ʉn ya'ixy ja Jesukristʉ myʉk'a̱jtʉn.
47012010	Pa̱a̱ty jotkujkʉts nnayjyáwʉty óyʉts nya''ayow nya''ama̱'a̱dʉty, óyʉts xyjani'o'o xyjaniyáxʉbʉdʉts, óyʉts xyjapajʉdijtpʉdʉ, es óyʉts xya''ayówdʉts mʉt ja ayo'on jotmay mʉt yʉ'ʉgyʉjxmʉ Jesukristʉ. Mʉt ko óyʉts njaya''ayow'a̱jt njaya''ama̱'a̱t'a̱jtpʉ, Jesukrístʉts xymyʉja̱a̱meepy.
47012011	Nʉgoots tʉ nlokʉ'aty kodsʉ dʉ'ʉn tʉ nnaymyʉjpʉjta'agyʉty, per miidsʉdyʉ dʉ'ʉn tʉ xytyuktundʉ agwanʉ. Mʉt ko miidsʉdyʉ dʉ'ʉn tʉ mjapa̱a̱dʉdʉ xyajmʉjpʉdsʉ́mʉdʉts, pes pʉn miits m'ijxkijxyʉdʉbʉ tadʉ di'ibʉ 'yandijtʉp apóstʉlʉ kópkʉty mʉt ʉj, m'íxtʉp ko ni wi'ix tsoo yʉ'ʉjʉty waanʉ oy tmʉdundʉ ja Dios es kʉdiinʉm ʉj.
47012012	Pes kots n'ijty mʉt miidsʉty, nya'ijxʉts kots njantsy'apóstʉlʉty, ja'a ko mʉt ja ma'xtujkʉnʉts nduuñ kana̱k naxʉ ijxwʉ'ʉmʉn, mʉj'a̱jtʉn es di'ibʉ ja̱'a̱y dʉ'ʉñʉ mʉʉt wyʉ'ʉmʉdya'aydyʉ.
47012013	Dʉ'ʉñʉmts ʉj miits nbudʉjkʉdʉ éxtʉmts nbudʉjkʉdʉ ja mʉbʉjkpʉtʉjk di'ibʉ wiink tsoo naymyujkʉdʉp; di'ibʉ dʉ'ʉn tu'uk mʉʉt tyʉgatsy, ja'a dʉ'ʉn mʉt ko miits kyaj ti pudʉjkʉn xymyooydyʉ. Dʉ'ʉn xy'oknama'xtʉt pʉn tʉ nmʉdʉgoydyʉ mʉt ko kyaj tʉ n'amdowdʉ.
47012014	Tyámʉts njʉjp'íxy es nʉjx ngu'ixa̱'a̱ndʉ myʉdʉgʉk okpʉ, es kyaj n'adsipa̱'a̱ndʉ. Kyajts nbajʉdity di'ibʉ miits mmʉda̱jt mjaygyajptʉp, miidsʉdyʉ dʉn kʉ'ʉm n'ʉxta̱a̱ydyʉp; pes yʉ u'unkteedyʉty yʉ'ʉ dʉn pátʉdʉp t'ʉxta̱'a̱ydyʉt es t'íxtʉdʉ 'yu'unk 'yʉna̱'kʉty, es kyaj yʉ'ʉjʉty ja u'unk ʉna̱'k di'ibʉ 'yíxtʉp ja tya̱a̱k tyeedyʉty.
47012015	Mʉt tu'ugʉ oyjyot nyajtúnʉdʉts tʉgekyʉ di'ibʉts nmʉda̱jtypy, es mʉt tʉgékyʉts ja nmʉja̱a̱ nbudʉ́kʉdʉt miidsʉty. ¿Tii xytsyojktʉpts miidsʉty waanʉ pʉn nduk'ijxtʉp miidsʉty ko njantsytsyoktʉ byeen?
47012016	Ni na̱'a̱ ti tʉ nga''amdowdʉ mʉdʉdsʉ ngʉ'ʉm gastʉ, oy jyadʉ'ʉnʉty, taa di'ibʉ jʉnándʉp: “Tya̱dʉ Pa̱a̱blʉ byeen pye'typyʉty es tʉ xylyokʉ'ijxʉm, es oytyim wi'ixʉty tʉʉ yʉ'ʉ dyajpʉdsémy ja meeñ es tgastʉ'aty.”
47012017	¿Per wi'ix tsoots tʉ nyajpʉdsémy ja mmeeñ? ¿Tii mʉt ja di'ibʉts ngajx éxtʉmdsʉ ngudʉnaabyʉ?
47012018	Kots nduknipejky ja Titʉ es nʉjx mgu'íxʉdʉ, ngejxyʉts yʉ'ʉ mʉt jatu'ugʉ nmʉgu'uk'a̱jtʉm. ¿Tii yajpʉdsʉʉmdʉ ma̱ miidsʉty oynʉ'ʉnʉnʉ gyanaratyʉ? Kyaj, ¿kʉdii? Nmʉda̱jttʉpts ti'igyʉ jot winma̱'a̱ñ. Ti'igyʉts oytyiity ndundʉ.
47012019	¿Tii mjʉnándʉp miidsʉty ko mʉdʉ tya̱dʉ neky, ja'ats ndiimpy es nnayyajwʉ'ʉma̱'a̱ñʉdyʉts yajxón mʉt miidsʉ? ¡Kyaj dyʉ'ʉnʉty! Di'ibʉts tʉ nmadya'aky, dʉ'ʉnʉts njʉna̱'a̱ñ éxtʉmʉ Jesukristʉ kyudʉnaabyʉ es Dios testiigʉ. Mʉgu'ugítʉty, tʉgekyʉ di'ibʉts ndiimpy, ja'a dʉ'ʉn es xyajmʉjwiin xyajkajaajʉdʉt ja mmʉbʉjkʉnʉty.
47012020	Mʉt ko nja̱'a̱bʉts ko nʉjx ngu'ixtʉ, wa'anʉ da nga'okpátnʉt éxtʉmts ʉj ndseky, es nandʉ'ʉn miidsʉty kyajts xypya̱a̱ttʉt éxtʉmts miits xyjapa̱a̱da̱'a̱ndʉ. Njʉjpja̱'a̱bʉts ko kyʉxʉ'ʉgʉt ja tsip, nayñi'o'o nayñiyáxʉk, akʉ, joramayʉ, pi'ts ʉy pi'ts kajxy, naybyat'ijx nayjyʉnak'ijxʉn, mʉj patʉn.
47012021	Jʉjpja̱'a̱pts kots nʉjx ngu'ixtʉ, yʉ nDiósʉts xytyukjáwʉpts di'ibʉts ʉj ndsoydyu'un'átʉp, es kots miits nimay nnijʉ'ʉy nniya̱'a̱xtʉt ko miits tʉ mbekytyundʉ es kyajnʉm xymyastu'uttʉ ja axʉk'a̱jtʉn, ja mʉ'induunk es ja ka'oybyʉ winma̱'a̱ñ di'ibʉ mbaduundʉp.
47013001	Tya̱a̱dʉ dʉ'ʉn ja myʉdʉgʉk okpʉ ngu'ixa̱'a̱ndʉ. Pʉn jaa di'ibʉ ʉ'ʉnʉn tyuda̱'a̱ga̱'a̱ñ, koonʉm tsyékyʉty majtsk o tʉgʉʉk di'ibʉ ñika̱jxpáttʉp, éxtʉm jyʉna'añ ja Diosʉ jyaaybyajtʉn.
47013002	Ko ja myʉmajtsk okpʉ ngu'ixtʉ, ndukjaygyujkʉdʉts di'ibʉ naty pekytyuundʉp, es tyam n'aktukjaygyúkʉdʉts yʉ'ʉjʉty esʉ wiinkpʉty. Kots n'akninʉjxtʉt jatʉgok, kyajts nnakyñima'xtʉt,
47013003	es dʉ'ʉn nduk'íxtʉt ko ʉjts ngudʉnaapy ja Jesukristʉ. Pes jaygyúkʉdʉ ko yʉ Jesukristʉ, kyaj yʉ'ʉ ya''ayow ya''ama̱'a̱dʉty, mʉk'a̱jtʉnʉ dʉ'ʉn sitʉy myʉda̱jtypy di'ibʉ yajtiimpy ma̱ miidsʉty.
47013004	Tʉy'a̱jtʉnʉ'ʉ ko 'ye'ky kruuzkʉjxm éxtʉmʉ ya''ayow ya''ama̱'a̱tpʉn, per tyam jiky'a̱jtp mʉt ja Diosʉ myʉk'a̱jtʉn. Es nandʉ'ʉnʉts ʉj n'ity ya''ayow ya''ama̱'a̱t es ti'igyʉ mʉt ja Kristʉ njiky'áttʉdʉts, es Dios myʉk'a̱jtʉngyʉjxmʉts miits nbudʉ́kʉdʉt.
47013005	Naywyinma̱'a̱ñ'íxʉdʉ miidsʉty kʉ'ʉm, es xy'íxtʉt pʉn mmʉbʉjktʉp ja Jesukristʉ. ¿Tii kyaj xypyʉktʉ kwentʉ ko Jesukristʉ 'yity ma̱ miidsʉty pʉn mjantsymyʉbʉjktʉp?
47013006	Ndukmʉ'awda̱jtʉpts es miits xyñijáwʉdʉt kots ʉj nmʉdúñ ja Nindsʉn'a̱jtʉm.
47013007	Ka̱jxtákpʉts es mjiky'áttʉt yajxón. Kyaj yʉ'ʉjʉty esʉts ʉj miits xyajwʉ'ʉmdʉt oy, ja'a dʉ'ʉn es oy m'íttʉt mʉdʉ Dios, oy jyakʉxe'eky kyaj 'yóyʉty di'ibʉts nduun nga̱jx ma̱ miidsʉty.
47013008	Kyajts mba̱a̱t ndsiptúñ mʉt ja tʉy'a̱jtʉn, yʉ'ʉdsʉ dʉ'ʉn je'eyʉ mba̱a̱t nduñ ja tʉy'a̱jtʉn.
47013009	Xondákpʉts ko miits m'oy'at mmʉk'attʉ, óyʉts ʉj nya''ayow nya''ama̱'a̱dʉty; es akka̱jxtákpʉts es m'íttʉt éxtʉmʉ Dios ttseky.
47013010	Pa̱a̱ty ma̱a̱nʉm ngaku'ixtʉ, nja̱'a̱yʉts ma̱ tya̱dʉ neky es miits mnayjyʉjwijtsʉmbítʉdʉt kʉ'ʉmʉty, es kyaj jyatyimtsékyʉty es ʉj miits ndukkumʉdówdʉt kots ʉj nnʉjxʉt; mʉt ko ja Nindsʉn'a̱jtʉmts tʉ xymyo'oy yʉ kutujkʉn es myʉj wiin kyajaat ja mmʉbʉjkʉnʉty, es kyaj esʉts miits nyajkutʉgóydyʉt.
47013011	Mʉgu'ugítʉty, ma̱ts nga̱jxta̱a̱yñʉ, ndukmʉdsojktʉp es mjiky'áttʉt agujk jotkujk. Ʉxta̱'a̱ydyʉ di'ibʉ myajwʉ'ʉmʉdʉp wa̱'a̱ts ma̱ ja mjiky'a̱jtʉn. Nayyajjotkujkʉdʉ es jyiky'attʉ ti'igyʉ agujk jotkujk. Pʉn mduundʉbʉ dʉ'ʉn, netʉ Dios, di'ibʉ yajkypy ja tsojkʉn esʉ agujk'a̱jt jotkujk'a̱jtʉn, 'yítʉt ma̱ miidsʉty.
47013012	Naymyats naymyʉnánʉdʉ nixim niyam Jesukristʉkyʉjxm.
47013013	MayDiósʉk dʉ'ʉn jyʉna̱'a̱ndʉ nidʉgekyʉ nmʉmʉbʉjkpʉ'a̱jtʉm.
47013014	Wa'anʉ Nindsʉn'a̱jtʉm Jesukristʉ mgunu'xʉdʉ es ja Dios mmo'oyʉdʉ tsyojkʉn esʉ Espíritʉ Santʉ mmʉt'ítʉdʉ nidʉgekyʉ miidsʉty.
48001001	Ʉj Pa̱a̱blʉ, 'yapóstʉlʉ Jesukristʉ, es kyaj mʉt yʉ'ʉgyʉjxmʉty ja naxwíñʉdʉ ja̱'a̱yʉdyʉ kyutujkʉn, es nan ni tu'ugʉdsʉ ja̱'a̱y tʉ xykyapʉjta'aky, yʉ'ʉts xypyʉjtáktʉ ja Jesukristʉ kʉ'ʉm esʉ Dios Teety di'ibʉ Kristʉ yajjikypyʉjk.
48001002	Ʉj mʉt nidʉgekyʉ yʉ nmʉgu'uk'a̱jtʉm di'ibʉ yam ijttʉp mʉt ʉj, nduknigáxtʉdsʉ tya̱dʉ neky ja mʉbʉjkpʉtʉjk di'ibáty naymyujkʉdʉp Galasyʉ.
48001003	Wa'anʉ nDios Teety'a̱jtʉm esʉ Nindsʉn'a̱jtʉm Jesukristʉ mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn,
48001004	ja Jesukristʉ di'ibʉ nayya̱jkʉ éxtʉmʉ windsʉ'kʉn es xyajpojpʉnitʉgo'oyʉm es kʉdiibʉ nbadu'unʉm ja axʉk'a̱jtʉn di'ibʉ ya̱ naxwiiñ, es mʉdʉ tya̱a̱dʉ Jesukristʉ tkuydyuuñ di'ibʉ Dios Teety tsyojk es ttúnʉt.
48001005	Pes n'ok'awda̱jtʉm ja Dios di'ibʉ myʉda̱jtypy ja mʉj'a̱jtʉn winʉ xʉʉ winʉ tiempʉ. Wa'an dʉ'ʉnʉty.
48001006	Mʉgu'ugítʉty, dʉ'ʉñʉts xyajwʉ'ʉmʉ ko jantsy tim tsojk miits xymyastu'uttʉ ja Dios, di'ibʉ mwin'ijxʉdʉ es xy'axá̱jʉt ja Kristʉ ñitsokʉn, es tyam mbanʉjxándʉp ja wiinkpʉ di'ibʉ tyijtʉp oybyʉ ayuk.
48001007	Per kyaj ti wiinkpʉ oybyʉ ayuk. Di'ibʉ dʉn sitʉy tim tʉy'a̱jtʉn, tam na̱a̱gʉdyʉ ja̱'a̱y di'ibʉ mwin'ʉʉnánʉdʉp mʉt ko tsyojktʉp dyajtʉgatsa̱'a̱ndʉ ja oybyʉ ayuk di'ibʉ Kristʉ ñimadyakypy.
48001008	Per pʉn ja pʉ́n mduk'ʉxpʉ́kʉdʉ wiinkpʉ ʉxpʉjkʉn es kʉdiinʉm ja oybyʉ ayuk di'ibʉts miits tʉ nduk'ʉxpʉktʉ, wa'an yajka̱jxpéky winʉ xʉʉ winʉ tiempʉ, oy tyim'ʉjtsʉty, o tu'ugʉ anklʉs di'ibʉ miimp tsa̱jpótm.
48001009	Nnika̱jxpejtypyʉts jatʉgok. Pʉn ja pʉ́n mduk'ʉxpʉ́kʉdʉ wiinkpʉ ʉxpʉjkʉn es kʉdiinʉm ja oybyʉ ayuk di'ibʉ tʉ xy'axá̱jʉdʉ, wa'an yajka̱jxpéky winʉ xʉʉ winʉ tiempʉ.
48001010	Es kots dʉ'ʉn njʉna̱'a̱ñ, ¿tii mjʉna̱a̱mp xytyijy kots dʉ'ʉn njʉna̱'a̱ñ, ja'a dʉ'ʉn esʉts ja ja̱'a̱yʉty xy'oy'íxʉt? Kyajʉ dʉ'ʉn. Ndsejpyʉts je'eyʉ esʉdsʉ Dios xy'oy'íxʉt. Kooxyʉpts ʉj ndseky nwʉ'ʉma̱'a̱ñ yajxón mʉt ja ja̱'a̱yʉty, kyajxyʉpts ʉj nmʉdúñ ja Kristʉ.
48001011	Mʉgu'ugítʉty, jaygyúkʉdʉ miidsʉty, ja oybyʉ ayuk di'ibʉ tʉ nduk'ʉxpʉktʉ, kyaj yʉ'ʉjʉty ja ja̱'a̱yʉdyʉ wyinma̱'a̱ñ.
48001012	Kyajʉ ja̱'a̱yʉts xytyukmʉmadyaky es ni tu'ugʉ ya'ʉxpʉjkpʉ xykyatukni'ijxʉ, kʉ'ʉmʉ Jesukristʉ xytyuknija̱'a̱jʉts.
48001013	Tʉ xymyʉdowdʉ wi'ixʉts ʉj njiky'ajty tʉʉyʉp kots ʉj ijty nbadúñ ja israelítʉty ja kyostumbrʉ, es wi'ixʉts ʉj ijty njantsypyajʉdity ja di'ibʉ pyanʉjxtʉp ja Kristʉ es nyajkutʉgoyáñʉts.
48001014	Ʉjts ijty waanʉ ni'igʉ nbadiimpy ja israelítʉdyʉ 'yʉxpʉjkʉn kʉdiinʉmts ja nmʉduknáxʉty, ni'igʉ ijty nbadúñʉts di'ibʉ ja 'yaptʉjk jaayʉm tyuundʉ.
48001015	Perʉ Dios tʉʉdsʉ naty xywyin'ixy ma̱dsʉ naty kyajnʉm nmiñ nja̱'tyʉts. Pes mʉt ja myay'a̱jtʉngyʉjxm xywyooyʉts esʉts nmʉdúnʉt,
48001016	esʉts xytyuk'ijxy xytyuknija̱'a̱jʉts ja 'yU'unk, esʉts ʉj nga̱jxwa̱'xʉt ja 'yU'unk jya'a ma̱ di'ibʉ kyaj 'yisraelítʉty. Pes kyajts ʉj n'amdooy ja ka̱jxwíjʉn mʉt ni pʉ́n.
48001017	Es ni ngapatʉjkʉts Jerusalén esʉts pʉ́n xya'ʉxpʉ́kʉdʉts di'ibʉ naty apostʉlʉ'a̱jttʉp ma̱ naty ʉj kyajnʉm, nik ni'igʉts oj nnejxy ma̱ ja Araabyʉ mʉj it, es óknʉmts njʉmbijty jatʉgok ma̱ Damaskʉ ka̱jpn.
48001018	Extʉ ko ñajxy tʉgʉk jʉmʉjt, nétʉts oj nnejxy Jerusalén es ngu'ijxyʉts ja Peedrʉ. Es ma̱jmókx xʉʉts nwe'emy jap mʉt yʉ'ʉ.
48001019	Es kyajts jam n'ijxy ja wiinkpʉ apóstʉlʉ, yʉ'ʉyʉts n'ijx ja Santya̱'a̱gʉ, ja Nindsʉn'a̱jtʉmʉ myʉga'ax.
48001020	Nmʉda̱jtypyʉts ja tʉy'a̱jtʉn ko di'ibʉ n'anma̱a̱ydyʉp, yʉ'ʉ dʉ'ʉn ja tʉy'a̱jtʉn. Ñija̱'a̱p ja Dios ko kyajts n'anda'aky.
48001021	Oknʉmts nnejxy ma̱ yʉ Siryʉ ñax esʉ Silisyʉ ñax.
48001022	Kyajts xy'ixy'a̱jttʉ pʉ́nʉty myʉbʉjktʉp ja Kristʉ jam Judeeʉ,
48001023	je'eyʉ sitʉy tmʉdoo jʉna̱'a̱ndʉ: “Ja di'ibʉ tʉʉyʉp xypyajʉdijtʉm, tyam jyʉdity tka̱jxwa'xy nandʉ'ʉn ko Jesús yʉ'ʉjʉty ja Kristʉ di'ibʉ Dios kyajx es xyajnitso'oga̱'a̱nʉm.”
48001024	Es t'awdattʉ Dios mʉt ʉjtskyʉjxm.
48002001	Ko ñajxy ma̱jma̱jkts jʉmʉjt, nnejxyʉts jatʉgok Jerusalén mʉt ja Bernabee, es nmʉnejxyʉts ja Titʉ.
48002002	Nnejxyʉts jap mʉt ko Diósʉdsʉ naty tʉ xymyo'oy ja winma̱'a̱ñ esʉts jap nnʉjxʉt. Jápʉts nnaymyujkʉdʉ mʉt pʉ́nʉdyʉ mʉbʉjkpʉtʉjk ñigopk'a̱jttʉp, es ndukmʉmadyákyʉts ak ja'ajʉty wi'ixʉts nga̱jxwa'xy ja oybyʉ ayuk ma̱jaty kyaj 'yisraelítʉty. Dʉ'ʉnʉts nduuñ kʉdiibʉ tyʉgóyʉt di'ibʉdsʉ naty tʉ nduñ es ndiimpyñʉmts.
48002003	Per oy ja Titʉ jyayʉ'ʉdyʉ grieegʉ ja̱'a̱y, kyaj amʉja̱a̱ t'anma̱a̱ydyʉ es yajtsúkʉt waanʉ ma̱ yʉ yedyʉjk'a̱jtʉn .
48002004	Jam ja ja̱'a̱y na̱a̱gʉty di'ibʉ tʉjkʉdʉ es jyʉnandʉ mʉt ja andakʉngyʉjxm ko yʉ'ʉjʉty tpanʉjxtʉ Kristʉ. Yʉ'ʉjʉty je'eyʉ myindʉ ijxʉ'k ijxtákpʉ wi'ix ti yajtúñ ko n'ijtʉm awa̱'a̱dstúm yʉ'ʉgyʉjxmʉ Kristʉ. Tadʉ ja̱'a̱yʉty xyja''anʉʉmʉyánʉts es agwanʉ nbadu'unʉm ja ana'amʉn.
48002005	Per ʉʉdsʉty kyajts ngupʉjktʉ tadʉ ʉxpʉjkʉn, ni je'eyʉ tuk pojʉn, es dʉ'ʉn ja tʉy'a̱jtʉn di'ibʉ yajpátp ma̱ ja oybyʉ ayuk wyʉ'ʉmʉt ma̱ miidsʉty.
48002006	Kyajts xymyooydyʉ jembyʉ ka̱jxwíjʉn ja ja̱'a̱y di'ibʉty kʉxʉ'ktʉp ko ñigopk'a̱jttʉp ma̱ ja mʉbʉjkpʉtʉjkʉty. Kyajts ʉj nduñʉ kwentʉ pʉn pʉ́n yʉ'ʉjʉty, ja'a ko Dios kyaj tpayo'oy wingʉ'ʉy agʉ'ʉy éxtʉm ñayyajkʉxe'egyʉty.
48002007	Kyajts ʉj wiink ka̱jxwíjʉn xymyooydyʉ, yʉ'ʉjʉty ko Diósʉdsʉ naty tʉ xytyuknipeky ja tuunk esʉts nga̱jxwa̱'xʉt ja oybyʉ ayuk ma̱ di'ibʉ kyaj 'yisraelítʉty, dʉ'ʉn éxtʉm ttuknipejky ja Peedrʉ ja tuunk ma̱ ja israelítʉty.
48002008	Es dʉ'ʉn éxtʉm ja Dios tkejxy ja Peedrʉ éxtʉmʉ apóstʉlʉ ma̱ yʉ israelítʉty, nandʉ'ʉnʉts ʉj xykyejxy éxtʉmʉ apóstʉlʉ ma̱ di'ibʉ kyaj 'yisraelítʉty.
48002009	Pa̱a̱ty ja Santya̱'a̱gʉ, Peedrʉ es ja Fwank, di'ibʉ naty ijttʉp éxtʉm tnigopk'attʉ ja mʉbʉjkpʉtʉjkʉty, tmʉwinma̱'a̱ñbyáttʉ kots Diosʉ naty tʉ xymyo'oyʉ tya̱dʉ tuunk, es xykyʉma̱jtsyʉts ʉj esʉ Bernabee. Dʉ'ʉn ttuundʉ tya̱a̱dʉ éxtʉm naymyayʉkyʉjxm, es dʉ'ʉnʉts nnayyajti'igyʉdʉ esʉts ʉʉdsʉty ndúndʉt ma̱ di'ibʉ kyaj 'yisraelítʉty, es yʉ'ʉjʉty 'yaktúndʉt ma̱ yʉ israelítʉty.
48002010	Je'eyʉts xy'amdoo xypyʉjktsoodʉ es dʉ'ʉñʉmts nbudʉ́kʉdʉt ja ayoobʉtʉjkʉty di'ibʉ ijttʉp Judeeʉ, di'ibʉts ni'igʉ ndunaampy.
48002011	Es ko Peedrʉ oj ñejxy Antyokiiʉ ka̱jpnóty, ojts n'ooy mayjya'ayóty, ja'a ko wa̱'a̱ts yajnijáwʉ ko pyekytyuuñ.
48002012	Ja'a ko jawyiin tmʉtka̱a̱ydyʉ di'ibʉ kyaj 'yisraelítʉty, extʉ ko na̱a̱gʉty jya̱jttʉ ja israelítʉty di'ibʉ tso'ondʉ ma̱ Santya̱'a̱gʉ; net oga̱'a̱n tmastuty ja Peedrʉ kyáyʉt mʉt di'ibʉ kyaj 'yisraelítʉty, mʉt ko ttsʉ'kʉ éxtʉm jyʉna̱'a̱ndʉ ja israelítʉty.
48002013	Es ko yʉ'ʉ t'ijxtʉ ja wiingátypyʉ israelitʉ di'ibʉ nandʉ'ʉn ja Kristʉ pyanʉjxtʉp, ta tpaduundʉ ja Peedrʉ 'yaxʉk winma̱'a̱ñ, es extʉ Bernabee pyadu'udʉjkʉ nandʉ'ʉn.
48002014	Per kots n'ijxy ko kyaj dyajtu'uyo'oydyʉ éxtʉm ja oybyʉ ayuk, nétʉts n'anma̱a̱y ja Peedrʉ mayjya'ayóty: “Mij m'israelitʉ, es kyaj xykyuydyúñ ja israelítʉdyʉ kyostumbrʉ, pes, ¿ti ko xytyukkuwánʉdʉ ja di'ibʉ kyaj 'yisraelítʉty es tkuydyúnʉt ja israelítʉdyʉ kyostumbrʉ?”
48002015	Ʉdsa̱jtʉm apóstʉlʉ'a̱jtʉm, israelitʉ ja̱'a̱yʉty ʉdsa̱jtʉm mʉt ko jap nmaxu'unk'a̱jtʉm, es kyaj ʉdsa̱jtʉm nya''andíjʉm pekyjya'ay éxtʉm di'ibʉ kyaj 'yisraelítʉty,
48002016	nnija̱'a̱m ko kyaj pʉ́n oy wye'emy mʉt ja Dios mʉt ko tpadúñ ja Moisesʉ 'yana'amʉn, yʉ'ʉyʉ di'ibʉ myʉbejkypy ja Kristʉ. Pa̱a̱ty ʉdsa̱jtʉm nandʉ'ʉn nmʉbʉjkʉm ja Kristʉ éxtʉmʉ nYajnitsokpʉ'a̱jtʉm es oy nwʉ'ʉmʉm mʉt ja Dios, es kyaj mʉt ko nguydyu'unʉm ja Moisesʉ 'yana'amʉn, mʉt ko ni pʉ́n oy kyawe'emy mʉt ja Dios ko tpadúñ ja Moisesʉ 'yana'amʉn.
48002017	Pʉn n'ijxta̱'a̱yʉm wi'ix oy nwʉ'ʉmʉm mʉt ja Dios mʉt ja Kristʉkyʉjxm, nya'ijxʉm ko nbojpʉja̱'a̱y'a̱jtʉm, dʉ'ʉn éxtʉmʉ di'ibʉ kyaj 'yisraelítʉty. ¿Ti yʉ'ʉ 'yandijpy ko Kristʉ xyajpekytyu'unʉmʉ? ¡Ni wi'ix tsoo!
48002018	Pes pʉn tyam nya'o'oyʉpts di'ibʉts tʉ n'okjijtpʉ, pes nya'ijxʉpts kots ʉj tʉ waanʉ nduundʉgóy.
48002019	Mʉt ko kyajts ʉj ja ana'amʉn n'okpaduunnʉ, dʉ'ʉn tpa̱a̱ty éxtʉmts ʉj tʉ n'o'knʉ, dʉ'ʉnʉts ʉj njiky'aty éxtʉmʉ Diosʉ myʉduumbʉ,
48002020	es mʉt ko Kristʉ ñayya̱jkʉ windsʉ'kʉn mʉt ʉjtskyʉjxm jam kruuzkʉjxm, mba̱a̱t njʉna̱'a̱nʉm ko dʉ'ʉn éxtʉmxyʉpts tʉ n'eeky kruuzkʉjxm mʉt ja'a. Pa̱a̱ty kyaj 'yok'ʉjts'a̱jnʉ di'ibʉ jiky'a̱jtp ma̱dsʉ nnini'x, yʉ'ʉ dʉn ja Kristʉ di'ibʉ jiky'a̱jtp ma̱ ʉjʉn, es tyam nya'íxyʉdyʉts ko njiky'átyʉts nmʉdúñʉts ja Kristʉ éxtʉmdsʉ nYajnitsókpʉ, mʉt ko yʉ'ʉts xytsyojk es ñayya̱jkʉ windsʉ'kʉn mʉt ʉjtskyʉjxm.
48002021	Kyajts n'ʉxtijy ja may'a̱jtʉn di'ibʉ Dios tyiimpy ʉjtskyʉjxm, pes kooxyʉp mba̱a̱dʉ ja̱'a̱y 'yokwe'emy oy mʉt ja Dios ana'amʉngyʉjxm, kyajxyʉp jyatyimnigutíkyʉty es ja Kristʉ 'yeekyxyʉp.
48003001	¡Ay Galasyʉ ja̱'a̱yʉty! Nʉgoo mdimkujuun'aty'a̱jnʉdʉ miidsʉty. ¿Pʉ́n tʉ mnibanáxʉdʉ? Tʉts kexy ka'pxy nga̱jxwa'xy miits mwinduuyʉty éxtʉmʉ Jesukristʉ oj kyruuzpéty, dʉ'ʉn éxtʉm kʉ'ʉmxyʉp x'ijxtʉ.
48003002	Anmaagyʉts, ¿tʉ xy'axá̱jʉdʉ miidsʉty ja Diosʉ Jya̱'a̱jʉn mʉt ko tʉ xykyuydyundʉ ja Moisesʉ 'yana'amʉn, o mʉt ko tʉ xymyʉbʉktʉ di'ibʉ tʉ xymyʉdowdʉ?
48003003	¡Mjantsykyujuunʉdyʉ dʉ'ʉn! Ja'a ko tʉ mdsonda̱'a̱ktʉ mʉt ja Espíritʉ Santʉ, ¿wi'ix tyamʉ net xyajkugʉxʉya̱'a̱ndʉ mʉdʉ mgʉ'ʉm winma̱'a̱ñʉty?
48003004	¿Tii ni nʉ'ʉn tʉ mgatu'unxʉdʉ éxtʉm tʉgekyʉ tʉ mjátʉdʉ mʉt ko tʉ xy'axa̱jʉ Jesukristʉ? Ʉj jʉna̱a̱mbʉts ko tʉ mdu'unxʉdʉ oynʉ'ʉnʉn.
48003005	Pes yaj'yo'oydyʉ mwinma̱'a̱ñ. Ko Dios mmo'oyʉdʉ yʉ Jya̱'a̱jʉn es ttuñ ja mʉj'a̱jtʉn ma̱ miidsʉty, ¿ti pa̱a̱dyʉ dʉ'ʉn ttuñ mʉt ko miidsʉty tʉ xykyuydyundʉ ja Moisesʉ 'yana'amʉn? Kyaj dyʉ'ʉnʉty, dʉ'ʉn ttuñ mʉt ko miits xy'axá̱jʉdʉ ja Jesukristʉ éxtʉmʉ Yajnitsókpʉ.
48003006	Tim dʉ'ʉn jyajty éxtʉmʉ n'aptʉjk'a̱jtʉmʉ Abra̱a̱n, pes ja Diosʉ jyaaybyajtʉn jyʉna'añ: “Abra̱a̱n myʉbʉjk ja Dios, es pa̱a̱ty oj oy wye'emy mʉt ja Dios.”
48003007	Esʉ tya̱a̱dʉ yʉ'ʉ xytyuknija̱'a̱m yajxón ko di'ibáty myʉbʉjktʉp ja Dios, yʉ'ʉ dʉ'ʉn tyʉʉmp'a̱jt 'ya̱a̱ts'a̱jttʉp ja Abra̱a̱n.
48003008	Jékyʉp ja Diosʉ jyaaybyajtʉn ñiga̱jx ko Dios oy wyʉ'ʉmʉt mʉt ja ja̱'a̱yʉty di'ibʉ kyaj 'yisraelítʉty ko myʉbʉ́kʉdʉ, es ja Abra̱a̱n ya''awa̱'a̱nʉ ja oybyʉ ayuk ko Dios 'yanma̱a̱yʉ: “Mʉt mijtskyʉjxm ngunu'xʉpts nidʉgekyʉ naxwíñʉdʉ ja̱'a̱yʉty.”
48003009	Pʉ́nʉty ja Dios myʉbʉjktʉp, ja'a Dios kunu'xánʉdʉp mʉdʉ Abra̱a̱n, di'ibʉ nandʉ'ʉn mʉbʉjk.
48003010	Di'ibʉ jiky'atándʉp éxtʉm ja Moisesʉ 'yana'amʉn jyʉna'añ, ja'a 'yawijxtʉp ja Diosʉ tyʉydyu'unʉn, mʉt ko ja Diosʉ jyaaybyajtʉn jyʉna'añ: “Ka̱jxpéky 'yítʉt di'ibʉ kyaj tʉgekyʉ tʉgekyʉ tkuydyúñ di'ibʉ ijtp kujayʉ ma̱ yʉ ana'amʉn.”
48003011	Ja Diosʉ jyaaybyajtʉn xytyuknija̱'a̱m yajxón ko kyaj ni pʉ́n oy kyawe'emy mʉt ja Dios ko tpadúñ ja ana'amʉn. Mʉt ko Diosʉ jyaaybyajtʉn jyʉna'añ: “Di'ibʉ myʉbʉjkʉngyʉjxm oy wʉ'ʉmp mʉt ja Diosʉ, yʉ'ʉ dʉ'ʉn jiky'átʉp.”
48003012	Per ja ana'amʉn kyaj ti tmadya'aky ko Dios nmʉbʉjkʉm; di'ibʉ sitʉy jʉna̱a̱mp ja Diosʉ jyaaybyajtʉn, yʉ'ʉ tya̱a̱dʉ: “Di'ibʉ pyadiimpy tʉgekyʉ éxtʉm yʉ ana'amʉn jyʉna'añ, tadʉ dʉ'ʉmbʉ jiky'átʉp winʉ xʉʉ winʉ tiempʉ.”
48003013	Kristʉ yajna̱jx ja tʉydyu'unʉn di'ibʉ ʉdsa̱jtʉm oj xyjapátʉm, es dʉ'ʉn xyajnitsókʉm ma̱ ja tʉydyu'unʉn di'ibʉ pátʉp nidʉgekyʉ di'ibʉ kyaj tkuydyúñ ja ana'amʉn, mʉt ko Diosʉ jyaaybyajtʉn jyʉna'añ: “Di'ibʉ o'kp kudʉy ma̱ tu'ugʉ kepy, Diosʉ dʉ'ʉn tʉ kya̱jxpékyʉty.”
48003014	Es dʉ'ʉn ko yʉ di'ibʉ kyaj 'yisraelítʉty t'axá̱jʉdʉ ja Jesukristʉ éxtʉmʉ Yajnitsókpʉ, Dios kunu'xʉdʉp éxtʉm jékyʉp wya̱ndaky ja Abra̱a̱n. Es dʉ'ʉn ko nmʉbʉjkʉm ja Kristʉ, n'axá̱jʉm ja Espíritʉ Santʉ di'ibʉ Dios wya̱ndak.
48003015	Mʉgu'ugítʉty, min n'ok'yajtu'unʉm éxtʉmʉ ijxpajtʉn di'ibʉ ʉdsa̱jtʉm nidʉgekyʉ tʉ n'ijxʉm oynʉ'ʉnʉn ma̱ njiky'a̱jtʉn'a̱jtʉm. Ko tu'ugʉ ja̱'a̱y dyajti'igyʉdʉ 'yayuk o ttuñ ja kajxy'átypyʉ es tfirmaraty yajxón, ni pʉ́n mba̱a̱t tkapuwitsy es ni mba̱a̱t tkayajmʉ́jʉ.
48003016	Nandʉ'ʉnʉ dʉ'ʉn ja Dios tmooy ja wya̱ndakʉn ja Abra̱a̱n es ja tyʉʉmp 'ya̱a̱ts. Ja Diosʉ jyaaybyajtʉn kyaj jyʉna'añ: “Yʉ mdʉʉmp m'a̱a̱dsʉty”, éxtʉmxyʉp jyʉna'añ may ja Abra̱a̱nʉ tyʉʉmp 'ya̱a̱dsʉty. Byeen yajxón jyʉna'añ: “Yʉ mdʉʉmp m'a̱a̱ts”, di'ibʉ 'yandijpy je'eyʉ tu'uk. Yʉ'ʉ dʉn 'yandijpy ja Kristʉ.
48003017	Dios tu'ugʉ kajxy'átypyʉ ttuuñ mʉt ja Abra̱a̱n, es óknʉm ja Moisesʉ 'yana'amʉn oj myiñ taxk mʉgo'px ja'i'px ma̱jk jʉmʉjt. Pa̱a̱ty kyaj mba̱a̱t ja ana'amʉn dyajwe'emy éxtʉm kyaj t'oktuunnʉt di'ibʉ Dios wya̱ndak mʉt ja Abra̱a̱n.
48003018	Kooxyʉp ʉdsa̱jtʉm ja Dios xymyo'oya̱'a̱nʉm ja kuma̱'a̱ñ mʉt yʉ'ʉgyʉjxm ko nguydyu'unʉm ja Moisesʉ 'yana'amʉn, kyajxyʉp wa̱ndakʉngyʉjxm nyajmo'oyʉm ja kuma̱'a̱ñ. Per ja Dios wya̱ndak ja Abra̱a̱n ko tmo'oya'añ nadʉ'ʉñʉ ja kuma̱'a̱ñ.
48003019	Pes, ¿wi'ixʉ dʉn tyuñ ja Moisesʉ 'yana'amʉn? Dios ya̱jk es dya'íxyʉty di'ibʉ dʉ'ʉn ja pojpʉ. Tadʉ ana'amʉn yʉ'ʉ jatunán je'eyʉ extʉ ko myínʉt ja Abra̱a̱n tyʉʉmp 'ya̱a̱ts di'ibʉ yajwa̱ndák. Dios myooy ja ánklʉsʉdyʉ tadʉ ana'amʉn, es tmo'oyʉdʉ Moisés éxtʉmʉ Diosʉ kyudʉnaabyʉ ma̱ naxwíñʉdʉ ja̱'a̱y.
48003020	Per ko Dios ja wa̱ndakʉn dyajwe'emy mʉt ja Abra̱a̱n, kʉ'ʉm twa̱ndaky, kyaj jyatyimtsékyʉty ja kudʉnaabyʉ es yajka̱jxnáxʉt wi'ixʉ Dios jyʉna'añ.
48003021	Pes, ¿wi'ix njʉna̱'a̱nʉm? ¿Tii ja ana'amʉn yajtʉga̱jtsypy ja Diosʉ wya̱ndakʉn? ¡Ni wi'ix tsoo mba̱a̱t! Kooxyʉp ja Moisesʉ 'yana'amʉn t'ok'yaky ja jiky'a̱jtʉn, ja'axyʉp je'eyʉ ja ja̱'a̱y wyʉ'ʉmdʉ oy mʉt ja Dios Moisés 'yana'amʉngyʉjxm.
48003022	Ja Diosʉ jyaaybyajtʉn myadyakypy ko nidʉgekyʉ yʉ naxwíñʉdʉ ja̱'a̱yʉty tʉ myʉmada̱'a̱gʉdʉ ja pojpʉ, es dʉ'ʉn yʉ'ʉyʉty di'ibʉ 'yaxá̱jʉdʉp ja Kristʉ éxtʉmʉ Yajnitsókpʉ, 'yaxá̱jʉdʉp di'ibʉ Dios wya̱ndak.
48003023	Ja ana'amʉn yʉ'ʉ dʉ'ʉn éxtʉm ja pujxndʉjk kwentʉ'a̱jtpʉ ko oj xymyʉda̱jtʉm ni'aga̱jy extʉ ko Kristʉ myiiñ, es ko Kristʉ myiiñ, taanʉm oj xyñasma̱jtsʉm ko n'axá̱jʉm éxtʉmʉ Yajnitsókpʉ.
48003024	O mba̱a̱t njʉna̱'a̱nʉm ko yʉ ana'amʉn dʉ'ʉn éxtʉmʉ u'unk'ijxpʉ, xykywentʉ'a̱jtʉm yajxón extʉ ko Kristʉ myiiñ es nwʉ'ʉmʉt oy mʉt ja Dios mʉbʉjkʉngyʉjxm.
48003025	Per kom tʉ Kristʉ myiñ es tʉ n'axá̱jʉm éxtʉmʉ Yajnitsókpʉ, tadʉ u'unk'ijxpʉ, ja'a njʉna̱'a̱nʉm ja ana'amʉn, kyaj xy'ok'ana'amʉnʉ.
48003026	Mʉt ko miidsʉty tʉ xy'axá̱jʉdʉ ja Kristʉ, m'ijttʉp ti'igyʉ mʉdʉ Kristʉ es ja Dios mbʉjtákʉp éxtʉmʉ 'yu'ungʉty,
48003027	mʉt ko nidʉgekyʉ ʉdsa̱jtʉm di'ibáty tʉ nnʉbajtʉm es n'ijtʉm ti'igyʉ mʉdʉ Kristʉ, dʉ'ʉn yʉ'ʉ mʉʉt n'ijtʉm éxtʉmxyʉp tu'ugʉ wit di'ibʉ nduktʉjkʉm.
48003028	Dios kyaj t'ijxkijxyʉ pʉnʉ dʉ'ʉn israelitʉ o pʉnʉ dʉ'ʉn kyaj, pʉnʉ dʉ'ʉn tuumbʉ o pʉnʉ dʉ'ʉn windsʉ́n, pʉnʉ dʉ'ʉn yedyʉjk o pʉnʉ dʉ'ʉn toxytyʉjk, ja'a ko ti'igyʉ miidsʉty éxtʉmʉ ja̱'a̱y tu'ukpʉ ja'agyʉjxm ko ti'igyʉ mʉt ja Kristʉ Jesús m'ittʉ.
48003029	Es pʉn miits m'ijttʉp ti'igyʉ mʉdʉ Kristʉ, dʉ'ʉn miidsʉty éxtʉmʉ Abra̱a̱nʉ tyʉʉmp 'ya̱a̱ts es m'axá̱jʉdʉp di'ibʉ Dios tyukmʉwa̱ndak ja Abra̱a̱n.
48004001	N'ak'anʉʉmʉyaampy jatu'ugʉ ijxpajtʉn: N'okpʉjtákʉm ko ja ja̱'a̱yʉ 'yu'unk mutskátyñʉm di'ibʉ ja kuma̱'a̱ñ 'yaxa̱jʉyaampy, oy ja kuma̱'a̱ñ tʉgekyʉ tjaja'a'a̱jtta̱'a̱ya'añ di'ibʉ tyeety myʉda̱jtypy, dʉ'ʉn ja'a éxtʉmʉ tuumbʉn.
48004002	Ja u'unkteety myʉda̱jtypy ja u'unk'ijxpʉ di'ibʉ kywentʉ'a̱jttʉp ja 'yu'unk, extʉ ko tpa̱a̱dʉt ja tiempʉ ma̱ ja tyeety tʉ ttuknibʉjta̱a̱gʉ.
48004003	Dʉ'ʉn nandʉ'ʉn ʉdsa̱jtʉm di'ibʉ xy'u'unk'a̱jtʉm ja Dios: ko ijty nmutsk'a̱jtʉm, ja'a njʉna̱'a̱nʉm ma̱ kyajnʉm myiñ ja Jesús, koonʉm nmʉmʉdo'om éxtʉm xy'ana'amʉm ja di'ibʉ xykywentʉ'a̱jtʉm, ja'a njʉna̱'a̱nʉm ja Moisesʉ 'yana'amʉn.
48004004	Per ko tʉ tpa̱a̱ty ja tiempʉ di'ibʉ Dios tʉ ttuknibʉjta̱a̱gʉ, net ja Dios tkejxy ja 'yU'unk Jesús, tu'ugʉ toxytyʉjk yajmiin yajja̱jtʉ, es jyiky'ajty Moisesʉ 'yana'amʉn patkʉ'ʉy,
48004005	es dʉ'ʉn kyaj xykyʉ'ʉm'a̱jtʉm tadʉ ana'amʉn. Es ko n'axá̱jʉm ja Jesús éxtʉmʉ Yajnitsókpʉ, tʉ tpa̱a̱ty ja tiempʉ ma̱ Dios xy'axá̱jʉm éxtʉmʉ 'yu'unk.
48004006	Es pa̱a̱dyʉ Dios tʉ tpʉjta'aky ja 'yU'ungʉ Jya̱'a̱jʉn njodoty'a̱jtʉm nwinma̱'a̱ñoty'a̱jtʉm ma̱ jyʉna'añ: “Tatitu'unk.”
48004007	Es dʉ'ʉn kyaj mnaky'ítʉt éxtʉmʉ tuumbʉn, tyam ja Dios m'u'unk'a̱jtʉdʉp; es ja'agyʉjxm ko m'u'unk'átʉdʉ, m'axá̱jʉdʉp ja kuma̱'a̱ñ di'ibʉ Dios mmo'oyánʉdʉp.
48004008	Ko naty kyaj xy'ixy'attʉ ja Dios, mmʉduundʉ ja di'ibʉ kyaj yʉ'ʉdyʉ Dios.
48004009	Per tyam, ja'a ko xy'ixy'attʉ Dios, o ni'igʉ oy njʉna̱'a̱nʉm, Dios m'axá̱jʉdʉp éxtʉmʉ 'yu'unk, ¿wi'ix xymyʉdundʉ jatʉgok di'ibʉ kyaj ti wya'añ es ya''ama̱'a̱t? ¿Ti mdsojktʉp jatʉgok es yʉ'ʉ xymyʉdúndʉt éxtʉmʉ tuumbʉ juybyʉn?
48004010	Mmʉjtuundʉp ja xʉʉ, ja po'o es ja jʉmʉjt.
48004011	Jotmaymyʉʉdʉts mʉt ko wa'anxyʉp tʉ tyʉgoy ja nduungʉts ma̱ miidsʉty.
48004012	Mʉgu'ugítʉty, nmʉnu'xtáktʉp es mjiky'átʉt éxtʉm xy'íxyʉts ʉj njiky'aty, ja'a ko tʉts njʉmbity éxtʉm miidsʉty. Kyajts ja yam miits xymyʉpekytyúndʉts.
48004013	Pes yajxón xyjamyátstʉt miidsʉty ko tim jawyiin nduk'ʉxpʉjktʉ ja oybyʉ ayuk, ja'a kots ʉj jam n'ijty miits mʉʉt mʉt kots nba̱'a̱mbejty.
48004014	Es oy xyja''ayo'on'a̱jttʉ ja nba̱'a̱mʉts kots xypya̱'a̱m'ijxtʉ, ʉj kʉ'ʉmts nnika̱jxpéty ko kyajts oj xy'ʉxtijtʉ, ni'igʉts xy'axá̱jʉdʉ ja n'ʉxpʉjkʉnʉts es xy'axá̱jʉdʉts jantsy tsuj éxtʉmxyʉp tu'ugʉ Diosʉ 'yanklʉs o éxtʉmxyʉbʉ Jesukristʉ kʉ'ʉm.
48004015	¿Wi'ix ko tʉ xy'ʉxtijtʉ yʉ n'ʉxpʉjkʉnʉts tyam? Tʉʉyʉp nʉgoots xyjantsypya''ayoodʉ, ko extʉ mjajuudándʉ ja mwiinʉty es xyjanamo'oyándʉts.
48004016	¿Wi'ix kots tyam xy'íxtʉts miits éxtʉmʉ mmʉdsipʉn, mʉt je'eyʉ ko tʉ ndukmʉmadya̱'a̱ktʉ ja tʉy'a̱jtʉn?
48004017	Di'ibʉ mdukmʉdíjʉdʉp miidsʉty es xypyadúndʉt ja israelítʉdyʉ 'yana'amʉn, kyaj ttundʉ es miits xytyuk'oy'áttʉt, ja'a tyuundʉp esʉts miits xy'ʉxtijtʉdʉts, ja'a tyuundʉp es miits xy'axá̱jʉdʉt yʉ'ʉjʉty éxtʉm yʉ'ʉjʉty je'eyʉ xymyʉtnaymyaayʉbʉ'áttʉ.
48004018	Byeen 'yóyʉty ko dʉ'ʉñʉm ndu'unʉmʉ kwentʉ ja wiingátypyʉ; per je'eyʉ ko amumdu'uk jot mʉʉt, kyaj yʉ'ʉyʉty kots miits mʉʉt n'ittʉ.
48004019	Nitítʉty, tyámʉts jatʉgok n'ayoy mʉt miits éxtʉm ko ja u'unkta̱a̱k dyajmíñ dyajja̱'ty ja 'yu'unk. Dʉ'ʉnʉts n'ayoy extʉ koonʉmts n'ixy ko Kristʉ jyiky'aty ma̱ miidsʉ mjot mwinma̱'a̱ñʉty.
48004020	Tyámʉts njantsyjyatseky n'ita̱'a̱ñʉts mʉt miidsʉty esxyʉp nmadyákʉm kʉ'ʉm es nga̱jxwijxyʉp éxtʉm miits mnayjyáwʉdʉ, mʉt ko nekykyʉjxy kyajts nnijawʉ wi'ix nga̱jxwijtʉt, pes, kyajts nnijawʉ wi'ixʉts nwinmáyʉt mʉt miidsʉty.
48004021	Anmaagyʉdsʉ tya̱a̱dʉ miidsʉty di'ibʉ pyanʉjxtʉp ja Moisés 'yana'amʉn, ¿Tii kyaj xyjaygyúkʉdʉ di'ibʉ Moisés xytyukmʉnikákʉm ja̱a̱ybyéty?
48004022	Pes dʉ'ʉn xy'anma̱'a̱yʉm ko Abra̱a̱n myʉda̱jt majtskʉ 'yu'unk: tu'uk mʉt ja Agar, ja pyo'oduumbʉ, es jatu'uk mʉt ja ñʉdo'oxy Saarʉ.
48004023	Isma'el myiñ jyajty éxtʉmʉ Abra̱a̱nʉ 'yu'unk esʉ Agar. Perʉ Saarʉ kyajpʉ naty 'yu'unkpa̱a̱tyñʉm, net ja Dios wya̱ndakʉ yʉ'ʉ es dyajmín dyajja̱'tʉt tu'ugʉ 'yu'unk. Pa̱a̱ty ja Saarʉ dyajmiiñ dyajja̱jty ja Isa̱a̱ éxtʉm ja Dios twa̱ndaky ja Abra̱a̱n.
48004024	Nbʉjtákypyʉts yʉ'ʉ éxtʉmʉ ijxpajtʉn. Ja toxytyʉjkʉ nimajtskpʉ, majtsk ja kajxy'átypyʉ tkudánʉdʉ: ja kajxy'átypyʉ di'ibʉ ja Moisés yajmooy ma̱ ja Sina'ii Kopk, ja'a yʉ'ʉ ja Agar kyudʉnaapy. Pʉ́nʉty tyuk'ijtʉdʉbʉ tya̱dʉ kajxy'átypyʉ, dʉ'ʉn ja 'yu'unk 'yʉna̱'k myindʉ jya̱'ttʉ es 'yíttʉt éxtʉm ja mʉduumbʉ juybyʉ.
48004025	Ja Agar kyudʉnaapy ja Sina'ii Kopk jam Araabyʉ, myʉtnaybyátʉp ja Jerusalén, ma̱ tyam ja ana'amʉn tpadundʉ mʉt ja 'yu'unk 'yʉna̱'kʉty éxtʉm ja mʉduumbʉ juybyʉ.
48004026	Per ja Saarʉ ja'a 'yandijpy ja Jerusalén ka̱jpn di'ibʉ tsa̱jpótm. Yʉ'ʉ dʉ'ʉn nda̱a̱k'a̱jtʉm ʉdsa̱jtʉm di'ibáty n'axá̱jʉm ja Jesukristʉ.
48004027	Pes ja Diosʉ jyaaybyajtʉn jyʉna'añ: Xonda̱'a̱k mij, toxytyʉjk di'ibʉ ni na̱'a̱ m'u'unk tʉ xykyapa̱a̱ty; xi'ik xon mij ko ni na̱'a̱ tʉ xykyayajnáxy ja pʉjk ado'onʉn ko u'unk yajpa̱a̱ty. Mʉt ko ja toxytyʉjk di'ibʉ kyaj 'yu'unkpa̱a̱ty, waanʉ mayʉ 'yu'unk tmʉdata̱'a̱ñ es kʉdiinʉm ja wiink toxytyʉjkʉty.
48004028	Mʉgu'ugítʉty, ʉdsa̱jtʉmʉdyʉ dʉ'ʉn éxtʉm ja Isa̱a̱, ʉdsa̱jtʉmʉ dʉ'ʉn ja u'unk ʉna̱'k di'ibʉ Dios wya̱ndak dyaka̱'a̱ñ ma̱ ja Saarʉ.
48004029	Es dʉ'ʉn éxtʉm jékyʉp ja po'oduumbʉ 'yu'unk ttukxiky di'ibʉ miin ja̱jt naxwiiñ Espíritʉ Santʉ myʉk'a̱jtʉngyʉjxm, dʉ'ʉn tyam di'ibʉ pyanʉjxtʉp ja israelítʉdyʉ 'yana'amʉn xymyʉdsip'a̱jtʉm ʉdsa̱jtʉm mʉt ko mbanʉjxʉm ja Jesukristʉ.
48004030	Ja Diosʉ jyaaybyajtʉn ja'a xytyuknija̱'a̱m ko Dios t'anma̱a̱y ja Abra̱a̱n: “Ʉxwop ja po'oduumbʉ esʉ 'yu'unk, mʉt ko kyaj dyajwa̱'xʉt ja mjiky'a̱jtʉn mʉt ja mnʉdo'oxyʉ 'yu'unk.”
48004031	Pes dʉ'ʉn, mʉgu'ugítʉty, ʉdsa̱jtʉm kyaj xy'u'unk'a̱jtʉm ja po'oduumbʉ, di'ibʉ 'yandijpy ko ʉdsa̱jtʉm kyaj nbadu'unʉm ja israelítʉdyʉ 'yana'amʉn. Ʉdsa̱jtʉm yʉ'ʉ xy'u'unk'a̱jtʉm ja toxytyʉjk di'ibʉ awa̱'a̱tstuuy, di'ibʉ 'yandijpy ko tʉ n'axá̱jʉm ja Jesukristʉ es pa̱a̱ty xy'u'unk'a̱jtʉm ja Dios.
48005001	Kristʉ xyajnitsókʉm es n'ijtʉm awa̱'a̱tstuuy es kʉdiibʉ nnakyjyiky'a̱jtʉm éxtʉm ja ana'amʉn dyajtu'uyo'oy, pa̱a̱ty yʉ'ʉgyʉjxm ittʉ amumdu'uk jot mʉt ja Kristʉ es kyaj xykyupʉ́ktʉt es pʉ́n amʉja̱a̱ mdukkuydyúnʉdʉt ja ana'amʉn.
48005002	¡Jaygyujkʉdʉgʉts es mʉdowdʉ! Ʉj Pa̱a̱blʉ, anma̱a̱ydyʉpts mij ko pʉn miits mgupʉjktʉp es myajtsúktʉt waanʉ ma̱ myedyʉjk'a̱jtʉn, mʉt yʉ'ʉ tʉ xy'ʉxtijtʉ ja Kristʉ, kyaj ni madsoo ja Kristʉ mgatu'unxʉdʉt.
48005003	Akjʉna̱'a̱nʉpts jatʉgok. Ko di'ibʉ nayya̱jkʉp es yajtsúkʉt waanʉ ma̱ yʉ yedyʉjk'a̱jtʉn, mʉt yʉ'ʉyʉ taadʉ koonʉm tkuydyúnʉt tʉgekyʉ ja ana'amʉn.
48005004	Es miits pʉ́nʉty mguydyunándʉp ja ana'amʉn es mʉt ja'agyʉjxm xy'ʉxta̱'a̱ydyʉ es oy mwʉ'ʉmdʉt mʉdʉ Dios, tʉ xymyastu'uttʉ ja Kristʉ es xy'ʉxtijtʉ ja Diosʉ kyunu'xʉn.
48005005	Per Espíritʉ Santʉkyʉjxm nmʉbʉjkʉm ko oy nwʉ'ʉmʉm mʉdʉ Dios.
48005006	Mʉt ko n'ijtʉm ti'igyʉ mʉt ja Jesukristʉ, kyaj tyuñ ko ja̱'a̱y yajtsíky waanʉ o kyaj yajtsíky ma̱ yedyʉjk'a̱jtʉn; di'ibʉ sitʉy tuump ko nmʉbʉjkʉm, ja'a ko nnaydsyojkʉm nixim niyam ja'agyʉjxm ko nmʉda̱jtʉm yʉ mʉbʉjkʉn.
48005007	Oyʉ naty miits mdu'uyo'oydyʉ. ¿Pʉ́n tʉ myajtu'adúkʉdʉ es kʉdiibʉ xykyuydyúndʉt ja tʉy'a̱jtʉn?
48005008	Kyaj yʉ'ʉdyʉ Dios, mʉt ko Diosʉ dʉ'ʉn di'ibʉ tʉ mwóyʉty es xypyadúnʉt ja Jesukristʉ.
48005009	Katʉ xyja'aydyʉgóydyʉ ko mʉt waanʉbʉ levaduurʉ dyajpʉde'eky tʉgekyʉ tsa̱jkakyjyʉ́tsy.
48005010	Ʉj ndukmʉ'awda̱jtʉpts ja Nindsʉn'a̱jtʉm ko miidsʉty kyaj mwinma̱a̱ydyʉgátstʉt. Dios tyukkumʉdowaambyʉ tadʉ ja̱'a̱y di'ibʉ myajwinma̱'a̱ñdyʉgoyánʉdʉp, wa'an tim pʉ́nʉty.
48005011	Mʉgu'ugítʉty, jaygyúkʉdʉ di'ibʉ yam n'anʉʉmʉyaampy. Kooxyʉp ʉj n'akka̱jxwa'xy es miits myajtsúktʉt waanʉ ma̱ myedyʉjk'a̱jtʉn, éxtʉm na̱a̱gʉty jyʉna̱'a̱ndʉ, ¿ti kots xypyajʉdittʉ ja israelítʉty? Ja'a ko xypyajʉdijttʉpts yʉ'ʉ, tya̱a̱dʉ nigʉxʉ'kp ko nga̱jxwa'xypyʉts ko ja̱'a̱y je'eyʉ ñitso'oktʉ ja'agyʉjxm ko Kristʉ 'ye'ky kruuzkʉjxm.
48005012	Ma̱'a̱mʉ da tya̱a̱dʉty wooma̱'t wijtsma̱'tpʉty kyajxyʉp ñaydsyúkʉdʉ waanʉ je'eyʉ ma̱ yʉ yedyʉjk'a̱jtʉn, wa'an ttimnidsujkta̱'a̱y tʉgekyʉ ja yedyʉjk'a̱jtʉn.
48005013	Mʉgu'ugítʉty, Dios mwoojʉdʉ miidsʉty es kʉdiibʉ tadʉ ana'amʉn xytyuktʉ́kʉdʉt, per kyaj es miits xytyuk'ʉbat xytyukka̱jxpáttʉt éxtʉm ja mgʉ'ʉm winma̱'a̱ñ es ja mgʉ'ʉmdsojkʉn. Naydsyókʉdʉ es naybyudʉ́kʉdʉ nixim niyam.
48005014	Tʉgekyʉ tadʉ ana'amʉn 'yawijtsmijkypyʉ tya̱a̱dʉ: “Mdsókʉp ja mmʉdʉjkpa̱'a̱ éxtʉm mij kʉ'ʉm mnaydsyékyʉty.”
48005015	Per pʉn miits mnaygyaay mnaydsyu'tsʉdʉp éxtʉmʉ añimalʉn nixim niyam, naygywentʉ'átʉdʉ es kyaj mnayyajkʉ́xʉdʉt ak miidsʉty.
48005016	Nga̱jxwijtʉp es mjiky'áttʉt éxtʉm ja Espíritʉ Santʉ mduk'íxʉdʉ, es dʉ'ʉn kyaj mjiky'áttʉt mʉt ja di'ibʉ ñini'x kyʉba̱jk wyinma̱'a̱ñ'ajtypy.
48005017	Mʉt ko ja̱'a̱y ttundʉ di'ibʉ ñini'x kyʉba̱jk wyinma̱'a̱ñ'ajtypy, myʉdsip'a̱jttʉp ja Espíritʉ Santʉ, es ja Espíritʉ Santʉ myʉdsip'a̱jtypy ja pʉ́nʉty tyuundʉp di'ibʉ ñini'x kyʉba̱jk wyinma̱'a̱ñ'ajtypy. Pa̱a̱ty miidsʉty kyaj xytyundʉ di'ibʉ mjatunándʉp.
48005018	Pes pʉn ja Espíritʉ Santʉ mdu'umooyʉdʉp, kyaj myajkutúkʉdʉ tadʉ ana'amʉn.
48005019	Wa̱'a̱ts nnija̱'a̱m wi'ix jyiky'attʉ pʉ́nʉty tyuundʉp di'ibʉ ñini'x kyʉba̱jk wyinma̱'a̱ñ'a̱jttʉp: mʉ'induundʉp, tyuundʉp kya̱jxtʉp ja axʉk'a̱jtʉn, 'yadsojktʉp,
48005020	'yawda̱jttʉp ja agojwinnáxʉty, byrujʉ'a̱jttʉp, naymyʉdsip'a̱jtʉdʉp, naywyinjʉjp naywyingojtʉdʉp, amʉ'a̱jtsy'a̱jttʉp, jot'ambʉjktʉp mʉt waanʉ tii, je'eyʉ ñaymyʉjpʉjta̱'a̱ga̱'a̱nʉdʉ, naywya̱'xʉdʉp kana̱k peky, naymyʉdsip'a̱jtʉdʉp,
48005021	naywyinnaxʉja̱'a̱dʉp, ami'ikyjya'ay'a̱jttʉp, kujʉ'xpʉ'a̱jttʉp es pʉ́nʉty tyuundʉp tiity éxtʉm yʉ axʉk tu'unʉn. Tʉ n'anʉʉmʉdʉ, es n'ak'anma̱a̱ydyʉp, ko pʉ́nʉdyʉ dʉ'ʉn axʉkjiky'a̱jttʉp, kyaj 'yíttʉt ma̱ Diosʉ kyutujkʉn.
48005022	Per ja Espíritʉ Santʉ xyajjiky'a̱jtʉm waanʉ wiink, mʉt ko dyajmíñ ja tsojkʉn, xondakʉn, ti'igyʉ'át, ma'xtujkʉn, oyjya'ay'át, kajxykyupʉjkʉn,
48005023	tuda'aky'a̱jtʉn es nayjyʉjwijtsʉmbijtʉm kʉ'ʉm. Tya̱dʉ jiky'a̱jtʉn kyaj tmʉdsip'aty ni tu'ugʉ ana'amʉn.
48005024	Es ʉdsa̱jtʉm di'ibáty xyja'a'a̱jtʉm ja Jesukristʉ, dʉ'ʉn nyajtu'unʉm éxtʉmxyʉp tʉ nyajkruuzpajtʉm di'ibʉ nnini'x'a̱jt ngʉba̱jk'a̱jtʉm wyinma̱'a̱ñ'ajtypy.
48005025	Mʉt ko njiky'a̱jtʉm mʉt ja Espíritʉ Santʉ, n'oknaygyʉya̱jkʉm es xywyijts'yo'oyʉm ja Espíritʉ Santʉ.
48005026	Kyaj ti ndukmʉj'a̱jtʉm, kyaj ti ndu'unʉm es n'ijxʉm maba̱a̱t ja̱'a̱y tkupeky, es kyaj ti nnaywyinnaxʉja̱'a̱m ma̱ a'ʉdsa̱jtʉm.
48006001	Mʉgu'ugítʉty, pʉn mbáttʉp miidsʉty di'ibʉ tʉ pyekykya'ay, miidsʉty di'ibʉ jiky'a̱jttʉp éxtʉm ja Dios t'oyjyawʉ, mga̱jxwijtʉp ja di'ibʉ tʉ pyekykya'ay es jyiky'átʉt éxtʉm ja Dios ttseky. Per tun yajxón es naygywentʉ'átʉdʉ miidsʉty kʉ'ʉm kʉdiibʉ mmʉmada̱'a̱gʉdʉt ja pojpʉ.
48006002	Naybyudʉ́kʉdʉ nixim niyam pʉn ti mdsiptákxʉdʉp, es dʉ'ʉn xykyuydyúndʉt ja Kristʉ 'yana'amʉn.
48006003	Pʉn na̱a̱k nayjya̱'a̱dʉp mʉj kʉjxm, es kyaj dʉ'ʉn 'yity, kʉ'ʉm ñaywyin'ʉʉñʉty.
48006004	Wa'an kʉ'ʉm nidu'uk nidu'uk tnaygywentʉ'átyʉty éxtʉm ja Dios ttseky, net mba̱a̱t oy ñayjyáwʉt ko ti ttuñ es kyaj ñaydyukmʉ'ijxkijxyʉt mʉt ja wiinkpʉty.
48006005	Kʉjkja'a ja tuunk ayo'on nyajkʉjx nyajna̱jxʉm.
48006006	Xypyátʉm nyajwa̱'xʉm di'ibʉ nmʉda̱jtʉm mʉt ja di'ibʉ xytyuk'ʉxpʉjkʉm ja Diosʉ 'yayuk.
48006007	Exkʉm mnaywyin'ʉʉnʉdʉ miidsʉty: ni pʉ́n mba̱a̱t tkatukxi'iky ja Dios. Ja nippʉ yajpʉde'kypy ja pyʉjta'aky di'ibʉ tʉ tni'ipy.
48006008	Pʉ́n ñipy éxtʉm ja di'ibʉ ñini'x kyʉba̱jk wyinma̱'a̱ñ'ajtypy, yajpʉdʉ'ʉgʉp ja o'kʉn; per pʉ́n ñipy éxtʉmʉ Espíritʉ Santʉ ttseky, 'yaxá̱jʉp ja jiky'a̱jtʉn winʉ xʉʉ winʉ tiempʉ.
48006009	Kyaj nmʉ'anu'xʉm es ndu'unʉm ja oybyʉ; mʉt ko pya̱a̱dʉp ja tiempʉ ma̱ Dios xymyay'a̱jtʉm.
48006010	Pa̱a̱ty pʉn xyajmadákʉm ja Dios, wa'an nmay'a̱jtʉndu'unʉm mʉt oytyim pʉ́nʉty nidʉgékyʉty, es waanʉ ni'igʉ nmay'a̱jtʉndu'unʉm mʉt ja nmʉmʉbʉjkpʉ'a̱jtʉm.
48006011	Mʉdʉdsʉ ngʉ'ʉmgʉ'ʉ nnijáyʉdʉ tyam es mʉt mʉjjátyʉdyʉ letrʉ.
48006012	Taadʉty di'ibʉ mdukkuwa̱'a̱nʉdʉp es myajtsúktʉt waanʉ, tyuundʉbʉ dʉ'ʉn mʉt ko yajxón ñayyajwʉ'ʉma̱'a̱nʉdʉ mʉt ja israelítʉty, kyaj ttsoktʉ ko 'yayówdʉt ja'agyʉjxm ko ja̱'a̱y t'awanʉ ko Kristʉ xykyu'o'kʉm kruuzkʉjxm.
48006013	Per yʉ'ʉjʉty kʉ'ʉm kyaj tkuydyundʉ ja Moisesʉ ana'amʉn, je'eyʉ ttsoktʉ es miits myajtsúktʉt waanʉ es dʉ'ʉn jyʉna̱'a̱ndʉt ko nandʉ'ʉn miits xykyupʉjktʉ es myajtsúktʉt waanʉ.
48006014	N'amdeebyʉts ja Dios es ni na̱'a̱ts ʉj ngamʉj ngapa̱a̱dʉt. Ndsejpyʉts je'eyʉ es nmʉduna̱'a̱ñʉts ja Nindsʉn'a̱jtʉm Jesukristʉ mʉt ko 'ye'ky kruuzkʉjxm mʉt ʉjtskyʉjxm. Kots ʉj oj n'axa̱jʉ Jesukristʉ, dʉ'ʉnʉts ʉj éxtʉmxyʉpts ʉj nandʉ'ʉn n'e'ky kruuzkʉjxm. Mʉt yʉ'ʉ di'ibʉ jya'a'a̱jtypy ja naxwíñʉdʉ, kyajts ndimnakymyʉjpʉjta'aky.
48006015	Mʉt ko n'ijtʉm ti'igyʉ mʉdʉ Kristʉ, kyaj ti ttsooty pʉn tʉ myajtsíky waanʉ o kyaj. Di'ibʉ sitʉy tsobatp ko Jesús tʉ xyajtʉga̱jtsʉm es xytyukjiky'a̱jtʉm tu'ugʉ jiky'a̱jtʉnʉ jembyʉ es wa̱'a̱tspʉ.
48006016	Wa'an ja Dios mguni'xyʉty es mba''ayóyʉty nidʉgekyʉ di'ibʉ dʉn jiky'a̱jttʉp éxtʉmts ʉj tʉ njʉna̱'a̱ñ, es nandʉ'ʉn tkunu'xʉt es tpa''ayóyʉt nidʉgekyʉ di'ibáty ijttʉp ja Diosʉ jya'ay.
48006017	Aya̱ bom kyajts ndseky esʉts pʉ́n xytsyipmʉga̱jxʉt mʉdʉ tya̱dʉ dʉ'ʉmbʉ winma̱'a̱ñ. Pes ʉj nmʉda̱jtypyʉts ma̱dsʉ nnini'x ja tay ma̱ts xywyojptʉ yʉ'ʉgyʉjxm kots nmʉdúñ ja Jesús.
48006018	Mʉgu'ugítʉty, wa'anʉ Nindsʉn'a̱jtʉm Jesukristʉ mgunu'xʉdʉ ni'amukʉ miidsʉty. Wa'an dʉ'ʉnʉty.
49001001	Ʉj Pa̱a̱blʉ, mʉt ja'agyʉjxm ja Diosʉ tsyojkʉn xy'apostʉlʉ'átyʉts ja Jesukristʉ, ja'a njʉna̱'a̱nʉm kots tʉ xykyéxyʉts. Nduknigajxtʉptsʉ tya̱dʉ neky ja Diosʉ jya'ayʉty di'ibáty naymyujkʉdʉp ma̱ Éfesʉ ka̱jpn es di'ibátyʉ Dios myʉduundʉp oy es ti'igyʉ 'yittʉ mʉt ja Jesukristʉ.
49001002	Wa'anʉ nDios Teety'a̱jtʉm esʉ Nindsʉn'a̱jtʉm Jesukristʉ mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
49001003	N'ok'awda̱jtʉm ja Dios, ja Nindsʉn'a̱jtʉm Jesukristʉ Tyeety, mʉt ko tʉ xymyo'oyʉm tʉgekyʉ kunu'xʉn di'ibʉ ijtp tsa̱jpótm mʉt yʉ'ʉgyʉjxm ko ti'igyʉ n'ijtʉm mʉdʉ Nindsʉn'a̱jtʉm Jesukristʉ.
49001004	Jékyʉp ma̱ naty kyajnʉmʉ naxwíñʉdʉ kyojy, Dios tʉ naty xywyin'ijxʉm es xy'u'unk'ata̱'a̱nʉm ja'agyʉjxm ko n'ijtʉm ti'igyʉ mʉt ja Kristʉ, es dʉ'ʉn n'ijtʉm ma̱ Dios wa̱'a̱ts es kyajpʉ nbojpʉ'a̱jtʉm.
49001005	Mʉt ja tsyojkʉngyʉjxm oj xytyuknibʉjtákʉm extʉ jékyʉp, es xy'axá̱jʉm éxtʉmʉ 'yu'ungʉty mʉt yʉ'ʉgyʉjxmʉ Jesukristʉ.
49001006	Pa̱a̱ty mʉdʉ tya̱a̱dʉ, dʉ'ʉñʉm n'awda̱jtʉm ja Dios mʉt ja mʉj may'a̱jtʉn di'ibʉ xytyu'unʉm mʉt ja'agyʉjxm ja 'yU'unk Jesús, di'ibʉ jyantsytsyejpy.
49001007	Mʉt ko Dios xytsyojkʉm ni'igʉ, pa̱a̱ty oj xyajtsókʉm ja'agyʉjxm ko 'ye'ky ja Jesukristʉ, es dʉ'ʉn tme'xy ja nbojpʉ'a̱jtʉm,
49001008	es dʉ'ʉn ja Dios xytyuk'nijáwʉdʉts yʉ tsyojkʉn jantsy mʉj, kots tʉ xymyo'oydyʉ tʉgekyʉ wijy'a̱jtʉn esʉ jaygyujkʉn,
49001009	es tʉ xytyuknijáwʉdʉts di'ibʉ ijty kyayajnijáwʉ di'ibʉ yʉ'ʉ tsyejpy, es tʉ ttuknibʉjta̱a̱gʉ nwinma̱'a̱ñóty di'ibʉ yʉ'ʉ tyunaampy.
49001010	Yʉ'ʉ dʉ'ʉn di'ibʉ tyuknibʉjtákʉ ko Kristʉ t'ana'amʉt tʉgekyʉ di'ibʉ ijtp tsa̱jpótm es di'ibáty ijtp naxwiiñ. Dios yʉ'ʉ dʉ'ʉn tyuknibʉjtákʉ es yajkuydyúnʉt ko tpa̱a̱dʉt ja tiempʉ.
49001011	Ja'agyʉjxm ko ti'igyʉ n'ijtʉm mʉdʉ Kristʉ, pa̱a̱ty ja Dios oj xywyin'ijxʉm jékyʉp es tpʉjtáky es n'ijtʉm ja'a mʉʉt, di'ibʉ tyiimpy tʉgekyʉ éxtʉm t'oyjyawʉ.
49001012	Dʉ'ʉn ttuuñ ko ʉʉdsʉty, di'ibʉ jawyiin ja Kristʉ myʉbʉjktʉ, njiky'áttʉt wi'ixʉ Dios awdaty 'yítʉt ko tmʉdaty ja mʉj'a̱jtʉn.
49001013	Nandʉ'ʉn ja Dios ttuuñ mʉt miidsʉty. Ko miits xymyʉdoodʉ ja oybyʉ ayuk di'ibʉ ñimadyakypy ja nitsokʉn, pes net xymyʉbʉjktʉ ja Kristʉ, es ja Dios m'axá̱jʉdʉ éxtʉmʉ jya'ay es mmooyʉdʉ miidsʉty ja Espíritʉ Santʉ di'ibʉ naty tʉ twa̱nda'aky.
49001014	Es mʉt ko Dios mmooyʉdʉ ja Espíritʉ Santʉ, yʉ'ʉ mʉʉt ya'ixy ko miits mja̱'a̱y'a̱jtʉdʉp ja Dios. Pes ja Espíritʉ Santʉ yʉ'ʉ dʉ'ʉn éxtʉm tu'ugʉ ijxwʉ'ʉmʉn jawyiimbʉ, es dʉ'ʉn tyʉydyʉkʉ ko Dios tkuydyuna̱'a̱ñ di'ibáty tʉ twa̱nda'aky, es dʉ'ʉn awdaty 'yítʉt ko dʉ'ʉñʉm tmʉdaty ja mʉj'a̱jtʉn.
49001015	Pa̱a̱ty kots oj nnijawʉ ko miits tʉ xy'axá̱jʉdʉ ja Kristʉ es ko xytsyoktʉ ja di'ibátyʉ Dios jya'ay'ajtypy,
49001016	dʉ'ʉñʉmts nja̱'a̱ygyʉda'aky ja Dios miitskyʉjxmʉty, njamyejtsypyʉts miits kots nga̱jxta'aky.
49001017	N'amdeebyʉts ja Nwindsʉn'a̱jtʉm Jesukristʉ Dyios, ja Dios Teety di'ibʉ ni'igʉ mʉj'a̱jtʉn myʉda̱jtypy, es mmo'oyʉdʉt ja Espíritʉ Santʉ di'ibʉ yajkypy ja wijy'a̱jtʉn esʉ ja̱'a̱y dyajtuknijáwʉt ja tʉy'a̱jtʉn, dʉ'ʉn miits ni'igʉ oy xy'ixy'áttʉt ja Dios Teety.
49001018	N'amdeebyʉts ja Dios nandʉ'ʉn es tkuja̱j tkudʉ'xʉt yʉ mjot mwinma̱'a̱ñʉty, es mduknijáwʉdʉt di'ibʉ dʉn mbátʉdʉp ko yʉ'ʉ tʉ mwówʉdʉ es mja̱'a̱y'ata̱'a̱nʉdʉ. Wa'an mduknijáwʉdʉ ja kuma̱'a̱ñʉ mʉjpʉ es oy di'ibʉ Dios pyʉjke'kypy mʉt ja di'ibáty 'yaxá̱jʉdʉp ja Jesús.
49001019	Wa'an yʉ'ʉ mdukjaygyúkʉdʉ ko yʉ Diosʉ myʉk'a̱jtʉn kyaj tmʉdaty ja kyugʉjxʉn, ja'a ko yʉ'ʉ yajtiimpy tʉgekyʉ tya̱dʉ mʉk'a̱jtʉn ma̱ ʉdsa̱jtʉm ko nmʉbʉjkʉm ja Jesukristʉ,
49001020	es nan ja'ayʉmʉ tadʉ mʉk'a̱jtʉn di'ibʉ ya'ijxʉ ko Jesukristʉ dyajjikypyejky jatʉgok es dyajnaxwe'tsy 'yaga̱'a̱ñdsyoo tsa̱jpótm.
49001021	Dios pyʉjták ja Jesús es tniWindsʉn'átʉt tʉgekyʉ yʉ mʉk'a̱jtʉn, kutujkʉn esʉ madakʉn, es ja Jesús dʉ'ʉn 'yana'amʉt kyaj jyatyimtyámyʉty, nandʉ'ʉn winʉ xʉʉ winʉ tiempʉ.
49001022	Pes dʉ'ʉn ja Dios tmooy ja kyutujkʉn ja Kristʉ ma̱ tʉgekyʉ di'ibʉ ijtp oymya̱a̱ty, es nandʉ'ʉn tpʉjtáky ja Kristʉ es tnigopk'átʉt ja mʉbʉjkpʉtʉjk.
49001023	N'okpʉjtákʉm ko yʉ Kristʉ dʉ'ʉn éxtʉm ja kʉba̱jk di'ibʉ wyijts'ye'epy ja nini'x, es dʉ'ʉn ja mʉbʉjkpʉtʉjk éxtʉm ja nini'x. Myʉda̱jtypy ja Kristʉ nidʉgekyʉ ja mʉbʉjkpʉtʉjk es ijtp ma̱ tʉgekyʉ it luga̱a̱r.
49002001	Dʉ'ʉn miidsʉdyʉ naty éxtʉmʉ o'kpʉty mʉt yʉ'ʉgyʉjxm ko kyaj ja Dios xymyʉmʉdoodʉ es mbojpʉtuundʉ,
49002002	xypyaduundʉ naxwíñʉdʉ ja̱'a̱yʉ wyinma̱'a̱ñʉty es xypyanʉjxtʉ ñʉ'ʉ tyu'u ja mʉjku'u di'ibʉ 'yane'empy nidʉgekyʉ di'ibʉ kyajpyʉm tmʉmʉdoy ja Dios.
49002003	Nidʉgekyʉ ʉdsa̱jtʉm nandʉ'ʉn tʉʉyʉp njiky'a̱jtʉm éxtʉmʉ taadʉty, es oj njiky'a̱jtʉm extʉm jyʉnandʉ ja ngʉ'ʉm winma̱'a̱ñ es ndu'unʉm di'ibʉ tsyojktʉp ja nnini'x'a̱jt ngʉba̱jk'a̱jtʉm. Nja''ami'in nja''aja̱jtʉm es xyñitʉjkʉm yʉ tʉydyu'unʉn di'ibʉ Dios yajkypy, ti'igyʉ mʉdʉ taadʉty.
49002004	Per ja Dios jyantsymyʉda̱jtypy ja mʉj pa''ayo'on es nʉgoo oj xyjantsytsyojkʉm,
49002005	pa̱a̱ty, oyʉ naty nja'ijtʉmbʉ éxtʉmʉ o'kpʉ mʉt yʉ'ʉgyʉjxmʉ nbojpʉ'a̱jtʉm, xymyo'oyʉm ja njiky'a̱jtʉn'a̱jtʉm ti'igyʉ mʉt ja Kristʉ. Pes mʉt ja tsyojkʉngyʉjxm esʉ pya''ayo'on ja Dios tʉ myajnitso'ogʉdʉ.
49002006	Es ko n'axá̱jʉm ja Kristʉ éxtʉmʉ nYajnitsokpʉ'a̱jtʉm, Dios pyʉjtákypy éxtʉm xyajjikypyʉjkʉm ti'igyʉ mʉt ja Kristʉ es xya'ijtʉm mʉʉt tsa̱jpótm.
49002007	Tya̱a̱dʉ ttuuñ es dya'íxyʉty winʉ xʉʉ winʉ tiempʉ ko nʉgoo xyjantsytsyojkʉm mʉt ko dyaky ja 'yoyjyot mʉt yʉ'ʉgyʉjxmʉ Jesukristʉ.
49002008	Ja'a ko Dios may'a̱jtʉn mdu'unxʉdʉ, pa̱a̱ty mnitso'oktʉ mʉbʉjkʉngyʉjxm, kyaj ja'agyʉjxm di'ibʉ mduundʉ o mwinma̱a̱ydyʉ, Dios namay'a̱jtʉngyʉjxmʉ'ʉ dʉ'ʉn.
49002009	Pa̱a̱ty kyaj ni wi'ix tsoo mba̱a̱t ngamʉj ngapátʉm, mʉt ko ja nitsokʉn kyaj nmʉda̱jtʉm ja'agyʉjxm ko tii ʉdsa̱jtʉm ndu'unʉm, yʉ'ʉ taadʉ ñayajkypy ja Dios.
49002010	Mʉt ko Dios yʉ'ʉ dʉ'ʉn oj xyajkójʉm es yʉ'ʉ dʉ'ʉn tyuknibʉjtákʉ ko ʉdsa̱jtʉm, ti'igyʉ mʉt ja Kristʉ, njiky'a̱jtʉm tu'ugʉ jiky'a̱jtʉn ja oybyʉ, dʉ'ʉn éxtʉmʉ Dios tʉ xytyuknibʉjtákʉm.
49002011	Miits pʉ́nʉty kyaj 'yisraelítʉty, “kyaj tsíkyʉty” mdíjʉdʉ pʉ́nʉty naydyíjʉdʉp “tsíkyʉty”, pʉ́nʉty yajtsujktʉp waanʉ ma̱ ja yedyʉjk'a̱jtʉn .
49002012	Jamyatstʉ ko tʉʉyʉp mga'ijttʉ Kristʉ mʉʉt, kyaj 'yity mba̱a̱dʉdʉ ja kajxy'átypyʉ ko Dios ja wa̱ndakʉn dyajwe'emy mʉdʉ israelítʉty. Dʉ'ʉn ijty miidsʉty ya̱ naxwiiñ, kyaj ijty ja Dios xy'ixy'attʉ es ni ti ijty xykyajʉjp'íxtʉ.
49002013	Miidsʉty di'ibʉ naty mʉjagam'a̱jttʉp ja Dios, tyam m'ittʉ ti'igyʉ mʉdʉ Jesukristʉ; ja Kristʉ, mʉt ja ñe'pyñgyʉjxm tʉ myajmínʉdʉ wingón ma̱ Dios.
49002014	Kristʉ yʉ'ʉ dʉ'ʉn yajti'igyʉ di'ibʉ israelitʉ es di'ibʉ kyaj 'yisraelítʉty, es dʉ'ʉn tyam n'ijtʉm tuk ka̱jpn je'eyʉ. Mʉt ja kyʉ'ʉm nini'x Kristʉ yajjʉgák ja naymyʉdsip'a̱jtʉk di'ibʉ naty nmʉda̱jtʉm.
49002015	Kristʉ yajkugʉjxʉ tʉgekyʉ ja israelitʉ 'yana'amʉn es ja kyubojkʉn. Dʉ'ʉn ttuuñ es ja majtsk naxpʉ ja̱'a̱yʉty tyi'igʉt mʉt yʉ'ʉ kʉ'ʉm, es dʉ'ʉn dyajxeemy ja naymyʉdsip'a̱jtʉk.
49002016	Mʉt ko Kristʉ 'ye'ky kruuzkʉjxy, ja'a oj dyajkéxy dyajnáxy ja tsip, es dyajnaymyʉ'oybyʉjkʉdʉ di'ibʉ israelítʉty es di'ibʉ kyaj 'yisraelítʉty.
49002017	Dʉ'ʉn ja Kristʉ dyajmiiñʉ tya̱dʉ oybyʉ ayuk ma̱ yʉ ti'igyʉ'a̱jtʉn ma̱ miidsʉty di'ibʉ naty mʉjagam'a̱jttʉp ja Dios, es nandʉ'ʉn ʉʉdsʉty, israelítʉty di'ibʉ ijttʉbʉ naty wingón ma̱ ja Dios.
49002018	Es tyam nidʉgekyʉ ʉdsa̱jtʉm, dʉ'ʉn éxtʉm di'ibʉ kyaj 'yisraelítʉty es di'ibʉ israelitʉ, nmʉda̱jtʉm ja Espíritʉ Santʉ es mba̱a̱t njo'omʉm Dios Teety wyindum mʉt ko n'ijtʉm ti'igyʉ mʉdʉ Kristʉ.
49002019	Pes mʉt yʉ'ʉ tyam miits mganakyjyagam'ittʉ ma̱ Dios, ti'igyʉ m'ittʉ mʉt ja Diosʉ jya'ayʉty éxtʉm pʉ́nʉty tsʉna̱a̱ydyʉp tuk jʉʉn tuk tʉjk.
49002020	Dʉ'ʉn miidsʉty éxtʉm tu'ugʉ tʉjk di'ibʉ yajpojtsʉ'kp ma̱ yʉ apóstʉlʉty esʉ Diosʉ kyuga̱jxpʉ ñikʉjxmʉty, dʉ'ʉn yʉ'ʉjʉty éxtʉm ja potsy'ʉjxʉn, es ja Jesukristʉ yʉ'ʉ dʉ'ʉn éxtʉm ja mʉj tsa̱a̱ di'ibʉ mya̱jts'ijttaapy tʉgekyʉ ja potsy.
49002021	Pesʉ Jesukristʉ yʉ'ʉ dʉ'ʉn di'ibʉ myʉdʉnaapy ja potsy extʉ ko ja potsy 'yabátʉt tu'ugʉ tʉjk di'ibʉ wa̱'a̱ts es ma̱ ja Dios tsyʉʉnʉ.
49002022	Pa̱a̱ty mba̱a̱t njʉna̱'a̱nʉm es n'okpʉjtákʉm tu'ugʉ ijxpajtʉn. Ko miits m'ittʉ ti'igyʉ mʉt ja Kristʉ, dʉ'ʉn miidsʉty éxtʉm ja tsa̱a̱ di'ibʉ ja Kristʉ yajtiimpy ma̱ ja tʉjk tkojy ma̱ Dios tsyʉʉnʉ Espíritʉ Santʉkyʉjxm.
49003001	Pa̱a̱tykyʉjxm ʉj Pa̱a̱blʉ, n'ítyʉts tsimy mʉt yʉ'ʉgyʉjxmʉ Jesukristʉ, es xytyuk'oy'áttʉt miidsʉty di'ibʉ kyaj 'yisraelítʉty.
49003002	Pes tʉy'a̱jtʉnʉts njawʉ ko tʉ xymyʉdowdʉ ko Diósʉts ja may'a̱jtʉn xytyu'unxʉ esʉts tʉ xytyuknipeky es miits n'awánʉdʉt ja Diosʉ 'yayuk.
49003003	Dios ya'ijxʉ di'ibʉ tyuknibʉjtákʉ di'ibʉ ijty kyayajnijáwʉ esʉ Diósʉts xytyuknija̱'a̱jʉts ʉj, éxtʉm waanʉ tʉ n'awánʉdʉ ya̱ nekykyʉjxm,
49003004	es ko xykya̱jxtʉt, mba̱a̱t xypyʉktʉ kwentʉ kots ʉj nnijawʉ ja Kristʉ jya'a di'ibʉ ijty kyaj yajnijáwʉ.
49003005	Es di'ibʉ ijty kyayajnijáwʉ, na̱a̱mnʉm ja Espíritʉ Santʉ tʉ ttuk'ixtʉ ja Kristʉ 'yapóstʉlʉty esʉ kyuga̱jxpʉty.
49003006	Yʉ'ʉ dʉ'ʉnʉ tya̱a̱dʉ: ko mʉt yʉ'ʉgyʉjxmʉ tadʉ oybyʉ ayuk ja ja̱'a̱y kyaj 'yisraelítʉty di'ibáty 'yaxá̱jʉdʉp ja Kristʉ, 'yaxá̱jʉdʉp nandʉ'ʉmbʉ ja kuma̱'a̱ñ éxtʉm ja di'ibʉ israelítʉty. Es mʉt nidʉgekyʉ di'ibʉ 'yaxá̱jʉdʉp ja Kristʉ, Dios tʉ pyʉjta̱'a̱gʉdʉ nandʉ'ʉn éxtʉm tuk pedazʉ ja Kristʉ ñini'x, ja'a njʉna̱'a̱nʉm ko Dios tʉ yajti'igyʉty mʉt ja Kristʉ. Pa̱a̱ty nandʉ'ʉn yajwa̱'xtʉp mʉt ja israelítʉty ja kuma̱'a̱ñ di'ibʉ Dios wya̱ndak mʉt ja Kristʉ.
49003007	Diósʉts xytyuk'ana'am esʉts nga̱jxwa̱'xʉdʉ tya̱dʉ oybyʉ ayuk, es xymyooyʉts ja madakʉn esʉts ndúnʉt.
49003008	Es óyʉts ʉj ni ti ngatsoo'a̱jtpʉ mʉt oytyim pʉ́nʉty di'ibʉ pyanʉjxtʉp ja Kristʉ, Diósʉts tʉ xytyukkʉdʉkʉ esʉts nga̱jxwa̱'xʉt ma̱ yʉ di'ibʉ kyaj 'yisraelítʉty, ja di'ibʉ ni pʉ́n mba̱a̱t tkanija̱'a̱dya'ay.
49003009	Diósʉts xytyuknija̱'a̱dʉp es ndukjaygyúkʉdʉts wa̱'a̱ts nidʉgékyʉty ja ja̱'a̱yʉdyʉ tadʉ di'ibʉ ijty kyayajnijáwʉ, di'ibʉ myʉda̱jtypy pʉjke'eky ma̱ naty kyajnʉm kyojy ja naxwíñʉdʉ, es extʉ tyam yajnija̱'a̱dsyooñ.
49003010	Es ko Dios dʉ'ʉn ttuuñ, mba̱a̱t mʉbʉjkpʉtʉjkkyʉjxm tnijáwʉdʉ pʉ́nʉty myʉda̱jttʉp ja madakʉn es ja kutujkʉn tsa̱jpótm, ko Dios myʉda̱jtypy mayñax ja wijy'a̱jtʉn ma̱ tʉgekyʉ di'ibʉ ijtp.
49003011	Dʉ'ʉn ja Dios tkuydyuuñ ma̱ yʉ Nindsʉn'a̱jtʉm Jesukristʉ, di'ibʉ naty tʉ ttuknibʉjta̱a̱gʉ ma̱ naty kyajnʉmʉ naxwíñʉdʉ kyojy.
49003012	Ja'a ko nmʉbʉjkʉm ja Jesukristʉ es xyja'ay'a̱jtʉm, mba̱a̱t nmʉwingo'onʉm ja Dios amumdu'uk jot.
49003013	Nmʉnu'xtáktʉp es kʉdiibʉ miits mdsipka'axtʉt mʉt kots ʉj yam n'ayoy ja'agyʉjxm kots nga̱jxwa'xy ja oybyʉ ayuk ma̱ yʉ di'ibʉ kyaj 'yisraelítʉty. Mbátʉdʉp miidsʉty es mjotkujk'áttʉt, ja'a kots ʉj n'ayoy es oy mwʉ'ʉmdʉt mʉdʉ Dios.
49003014	Pa̱a̱dyʉts nnaygyoxtʉna̱a̱ydya'agyʉty Dios Teety wyinduuy,
49003015	di'ibʉ yajkoj tʉgekyʉ di'ibʉ ijtp tsa̱jpótm es naxwiiñ.
49003016	N'amdeebyʉts ja Dios Teety es mʉt ja mʉj'a̱jtʉn di'ibʉ ni'igʉ myʉda̱jtypy, es Jya̱'a̱jʉngyʉjxm mmo'oyʉdʉt ja mʉk'a̱jtʉn,
49003017	es mʉt ko miidsʉty tʉ xy'axá̱jʉdʉ ja Kristʉ éxtʉmʉ Yajnitsókpʉ, n'amdeebyʉts es ja Kristʉ 'yítʉt winʉ xʉʉ winʉ tiempʉ mjodoty winma̱'a̱ñótyʉty. Dʉ'ʉn miits xymyʉdáttʉt ja tsojkʉn, éxtʉm ti tukjijpyʉ 'yity, kyaj yi'xy.
49003018	N'amdeepy nbʉjktseebyʉts es miidsʉty, ti'igyʉ mʉt nidʉgekyʉ ja Diosʉ jya'ayʉty, mba̱a̱t xyñijáwʉdʉ di'ibʉ dʉ'ʉn yeñ, wooñ, kʉjxm es kʉk ja Kristʉ tsyojkʉn,
49003019	es xyñijáwʉdʉt tadʉ tsojkʉn, di'ibʉ byeen ni'igʉ myʉ́jʉty es kyaj mba̱a̱t njaygyujkʉtya'ayʉm, es dʉ'ʉn Dios kexy ka'pxy jiky'átʉt ma̱ miidsʉty.
49003020	Ja Dios, di'ibʉ myʉda̱jtypy ja mʉk'a̱jtʉn es ttúnʉt waanʉ ni'igʉ kʉdiinʉm di'ibʉ ʉdsa̱jtʉm n'amdo'om es nwinma̱'a̱yʉm, dʉ'ʉn ttúnʉt mʉt ja myʉk'a̱jtʉn di'ibʉ tuump ma̱ ʉdsa̱jtʉm.
49003021	Wa'an ja'a mʉbʉjkpʉtʉjkkyʉjxm esʉ Kristʉ Jesuskyʉjxm 'yity mʉjjáwʉ jʉnʉjx najtsnʉjxʉ es winʉ xʉʉ winʉ tiempʉ. Wa'an dʉ'ʉnʉty.
49004001	Kom ʉj tsimyjya'ay'a̱jtpʉts mʉt yʉ'ʉgyʉjxm kots nmʉdúñ ja Nindsʉn'a̱jtʉm, ʉj nmʉnu'xtáktʉpts miits es mjiky'áttʉt éxtʉm ja Dios ttseky, mʉt ko Dios tʉ myáxʉdʉ es mjiky'áttʉt dʉ'ʉn.
49004002	Tuda'aky'áttʉ es oyjya'ay'áttʉ, es mʉdattʉ ma'xtujkʉn mʉt ja wiinkpʉty. Naybyudʉ́kʉdʉ nixim niyam mʉt ja oyjyotkyʉjxm.
49004003	Ʉxta̱'a̱ydyʉ es xymyʉdáttʉt ja ti'igyʉ'a̱jtʉn di'ibʉ ja Espíritʉ Santʉ yajkypy, es jiky'attʉ jotkujk nixim niyam.
49004004	Ti'igyʉ nnini'x'a̱jtʉm mʉdʉ Kristʉ es ti'igyʉ je'eyʉ yʉ Espíritʉ Santʉ, dʉ'ʉn éxtʉm ti'igyʉ ja awijx jʉjp'ijxʉn di'ibʉ Dios xytyukniwo'om,
49004005	ti'igyʉ Nindsʉn'a̱jtʉm, ti'igyʉ nʉbajtʉn, ti'igyʉ mʉbʉjkʉn, es
49004006	ti'igyʉ Dios Teety di'ibʉ nWindsʉn'a̱jtʉm nidʉgekyʉ ʉdsa̱jtʉm es tyuñ ma̱ nidʉgekyʉ ʉdsa̱jtʉm, es jyiky'aty ma̱ ʉdsa̱jtʉm nidu'uk nidu'uk.
49004007	Tʉ Kristʉ xymyo'oyʉm nidu'uk nidu'uk ja madakʉn éxtʉm ttseky.
49004008	Pa̱a̱ty jyʉna'añ ja Diosʉ jyaaybyajtʉn: Ko pyatʉjkʉ tsa̱jpótm, tmʉnejxy di'ibʉ naty dʉ'ʉn éxtʉmʉ tsyimyjya'ay, es tmooy ja madakʉn ja ja̱'a̱yʉty.
49004009	Mba̱a̱t nnayyajtʉ'ʉm: “¿Ti 'yandijpyʉ tadʉ ayuk tsya̱jpajnʉ?” Pes ja'a xytyukjaygyujkʉm ko jawyiinʉ naty tʉ kyʉda'aky.
49004010	Es tadʉ di'ibʉ kʉdak, yʉ'ʉ nandʉ'ʉn di'ibʉ óknʉm patʉjkʉ tim kʉjxm jam tsa̱jpótm es 'yítʉt ma̱ tʉgekyʉ di'ibʉ ijtp.
49004011	Kristʉ kʉ'ʉm di'ibʉ myooyʉ tya̱dʉ madakʉn yʉ tya̱dʉ ja̱'a̱yʉty, tmooy na̱a̱k es 'yapostolʉ'áttʉt, wiinkpʉ di'ibʉ kya̱jxwa̱'xtʉp ja Diosʉ 'yayuk, wiinkpʉ di'ibʉ ñʉ'ʉmooy tyu'umooydyʉp ja ja̱'a̱yʉty, wiinkpʉ di'ibʉ ja mʉbʉjkpʉtʉjk 'yijx'ijt kywentʉ'a̱jttʉp es dya'ʉxpʉktʉ.
49004012	Dʉ'ʉn ttuuñ es Kristʉ t'ʉxkujkʉdya'ayʉt nidʉgekyʉ ja Diosʉ jya'ayʉty, es dʉ'ʉn yajxón tmʉdúnʉt di'ibʉ ti'igyʉ ijttʉp mʉt ja Kristʉ,
49004013	es dʉ'ʉn ʉdsa̱jtʉm nwʉ'ʉmʉm ti'igyʉ ma̱ ja nmʉbʉjkʉn'a̱jtʉm es n'ixy'a̱jtʉm yajxón ja Diosʉ 'yU'unk, es nmʉyújʉm es nmʉdu'unʉm ja Dios éxtʉm ja Kristʉ ttuuñ.
49004014	Kyaj nnakyñaybyʉjtákʉm ʉna̱'ku'ungʉn di'ibʉ jana̱a̱m jatsojk yajtʉga̱jtsypy ja wyinma̱'a̱ñ mʉt ja wiinkpʉ ʉxpʉjkʉn. Pes di'ibʉ dʉ'ʉn tyuundʉp, dʉ'ʉn éxtʉmʉ posta̱'a̱gʉn di'ibʉ ja poj yajnʉjxʉp oytyim ma̱a̱ty, mʉt ko ñayyákyʉty esʉ tadʉ andákpʉty tyuk'ʉxpʉ́kʉdʉt éxtʉm oy tsujpʉ di'ibʉ kyaj tyʉy'a̱jtʉnʉty.
49004015	Nik ni'igʉ ʉdsa̱jtʉm nnaydsyojkʉm nixim niyam, nmadyákʉm yʉ'ʉyʉ ja tʉy'a̱jtʉn es nyaj'ya'kʉm ja nmʉbʉjkʉn'a̱jtʉm ko n'ijtʉm ti'igyʉ mʉdʉ Kristʉ di'ibʉ ijtp éxtʉm ja nini'xʉ kyʉba̱jk.
49004016	Kristʉkyʉjxm ñaybyudʉ́kʉdʉ ja mʉbʉjkpʉtʉjk es ti'igyʉ 'yittʉ éxtʉm tu'uk amuum nini'x; es ko ja mʉbʉjkpʉtʉjk tyundʉ di'ibʉ oy, net myʉjpʉjta̱'a̱gʉdʉ mʉbʉjkʉngyʉjxm es dya̱jmʉjtʉ́kʉdʉ ja naydsyokʉ.
49004017	Nduk'ʉxpʉktʉ es nduk'ana'amdʉ es oy xykyuydyúndʉt di'ibʉ yam n'anma̱a̱ydyʉp. Kyaj xyñakypyanʉjxtʉt ja kyostúmbrʉty es ja wyinma̱'a̱ñʉdyʉ taadʉty di'ibʉ kyajpʉ Dios tmʉdúñ, mʉt ko ni ti tkatsooty tadʉ di'ibʉ jaayʉm tyuundʉp.
49004018	Di'ibáty kuydyu'unxʉdʉp kubi'its ku'ook yʉ tadʉ winma̱'a̱ñʉty, tadʉ ja̱'a̱yʉty nʉgoo 'yokjantsykyujuun'áty'a̱jnʉdʉ, kyaj kyajxyjyaygyúkʉdʉ es kyaj ttuktʉ́kʉdʉ tadʉ jiky'a̱jtʉn di'ibʉ Dios yajkypy,
49004019	nʉgoo 'yokjantsytsyoydyu'unduk'a̱jnʉdʉ es oytyiity t'aduunwinnáxtʉ, ttundʉ oytyim tiity di'ibʉ kyaj 'yóyʉty, es kyaj ñay'aguwítsʉty.
49004020	Per ja Kristʉ kyaj mduk'ʉxpʉjkʉdʉ es dʉ'ʉn mjiky'áttʉt,
49004021	pes miits mmʉdoodʉ di'ibʉ yʉ'ʉ tyuk'ʉxpʉjk, es dʉ'ʉn xyjaygyujkʉdʉ wi'ixʉ dʉ'ʉn ja tʉy'a̱jtʉn ma̱ Jesús.
49004022	Pa̱a̱ty, éxtʉm ja ja̱'a̱y ñayñijéñʉty es tnasjʉbipʉ wyitʉ pu'utypyʉ o di'ibʉ kyaj ñakytyúñ, mastu'uttʉ miidsʉty wi'ix tʉ mjiky'attʉ mʉdʉ m'axʉk adsojkʉnʉty di'ibʉ mnaydyukwin'ʉ'ʉnʉdʉ, pes myajtʉgooyʉnʉbʉ natyʉ m'axʉk kostumbrʉ.
49004023	Nayyákʉdʉ es ja Dios mmo'oyʉdʉt ja jembyʉ jot winma̱'a̱ñ,
49004024	es éxtʉm ja ja̱'a̱y ko tsyiida̱'a̱y es ttuktʉkʉ ja wyitʉ jembyʉ es wa̱'a̱ts, nandʉ'ʉn padu'udʉ́kʉdʉ ja jembyʉ jiky'a̱jtʉn di'ibʉ Dios yajkoj ko ñayyajnikojtútʉ, es ya'íxʉdʉ yʉ jembyʉ jiky'a̱jtʉn ja'agyʉjxm ko mjiky'attʉ wa̱'a̱ts es tʉy'a̱jtʉn mʉʉt.
49004025	Katʉ mnaky'anda̱'a̱ktʉ, nik madya̱'a̱ktʉ tʉy'a̱jtʉn nixim niyam, mʉt ko nidʉgekyʉ nyajti'igyʉm, éxtʉm mba̱a̱t njʉna̱'a̱nʉm tu'uk je'eyʉ nini'x di'ibʉ Kristʉ ñigʉba̱jk'a̱jtypy.
49004026	Pʉn myajjot'ambʉjkʉdʉp, éxkʉm mʉt yʉ'ʉ mbekykya̱'a̱. Katʉ xʉnaxy m'ákʉdʉ.
49004027	Katʉ xylyuga̱a̱rmo'oy yʉ mʉjku'ugópk es mmʉmada̱'a̱gʉdʉt.
49004028	Di'ibʉ ma'tsp, kyaj 'yokma'tsnʉt, wa'an oy ttuñ es tmʉdátʉt tii es tpudʉ́kʉt di'ibʉ jam tʉgoy'a̱jtxʉdʉp.
49004029	Katʉ mgo'oy'ʉ́w mgo'oygya̱jxtʉ, je'eyʉ ka̱jxmadya̱'a̱ktʉ di'ibʉ yajmʉjwiin yajkajaajʉp ja myʉbʉjkʉn pʉ́nʉty myʉdoodʉp, es ttuk'oy'átʉt.
49004030	Kyaj xyajmáy xyajta̱jtʉt ja Diosʉ 'yEspíritʉ Santʉ, pes ja Dios tʉ tpʉjta'aky ma̱ miidsʉty éxtʉmʉ syeyʉ es m'ijxwʉ'ʉmʉdʉt éxtʉm mja'a'átʉdʉ, es dʉ'ʉn myajtu'ukmujkta̱'a̱yʉdʉt nidʉgekyʉ di'ibáty jya'a'a̱jtypy ma̱ naty mmo'oya̱'a̱nʉdʉ tukmukʉ ja nitsokʉn.
49004031	Yajjʉga'aktʉ tʉgekyʉ m'akʉ, tʉgekyʉ mjotma̱'tʉn, tʉgekyʉ mni'o'on es tʉgekyʉ oytyim di'ibʉdyʉ axʉk'a̱jtʉn.
49004032	Oyjya'ay'áttʉ es naymyʉma'xtúkʉdʉ nixim niyam. Naybyojkpʉma'xʉdʉ nixim niyam, dʉ'ʉn éxtʉm ja Dios oj mbojpʉma'xʉdʉ miits mʉt yʉ'ʉgyʉjxm ja Kristʉ.
49005001	Mʉt ko miits m'u'unk'átʉdʉ Dios, jiky'attʉ éxtʉm yʉ'ʉ ttseky.
49005002	Naydsyókʉdʉ nixim niyam, dʉ'ʉn éxtʉm ja Kristʉ oj xytsyojkʉm es ñayya̱jkʉ ʉdsa̱jtʉmgyʉjxm éxtʉm tu'ugʉ borreegu'unk yaj'yáky windsʉ'kʉn ma̱ Dios, es mʉt yʉ'ʉ xyajpojpʉnitʉgo'oyʉm.
49005003	Ja'a ko miidsʉty ja Dios mja̱'a̱y'átʉdʉ, éxkʉm ko pʉ́n mnimadya̱'a̱gʉdʉ tʉy'a̱jtʉn ko ta miidsʉty nidu'uk di'ibʉ mʉ'induundʉp, o wiingátypyʉ axʉk'a̱jtʉn, o ko miits m'adsojktʉp.
49005004	Katʉ mgo'oygya̱jxtʉ o mguyxyi'iktʉ axʉʉk, ni'igʉ mba̱a̱dʉ Dios xy'awdattʉ es xyja'aygyʉda̱'a̱ktʉt miidsʉty, mʉt ko tʉ mdukniwa̱'a̱dsʉdʉ es kyaj mdʉ'ʉn'áttʉ éxtʉmʉ tya̱dʉ tʉgekyʉ peky.
49005005	Mʉt ko miidsʉty byeen yajxón xyñijáwʉdʉ ko di'ibʉ mʉ'induump, di'ibʉ axʉʉkpʉ tyiimpy o di'ibʉ meeñ'adsojkp (ja'a ko meeñ'adsojk, dʉ'ʉn yʉ'ʉ éxtʉm ya''awdaty di'ibʉ kyaj Dyiósʉty), kyaj pyaadyʉty 'yíttʉt ma̱ yajkutúktʉ ja Kristʉ es ja Dios.
49005006	Pa̱a̱ty éxkʉm ko pʉ́n mwin'ʉʉnʉdʉ mʉt ja lyokʉ winma̱'a̱ñ, jyʉna̱'a̱nʉt ko Dios kyaj tyukkumʉdowa̱'a̱ñ mʉt ko ndu'unʉmʉ tya̱dʉ axʉk'a̱jtʉn, pes yʉ'ʉgyʉjxmʉ tya̱dʉ axʉk'a̱jtʉn Dios tyukkumʉdowaampy jantsy tsa̱a̱tsy nidʉgekyʉ di'ibʉ kyaj myʉmʉdóyʉty.
49005007	Pa̱a̱ty katʉ mʉʉt mda'anmíky mwa̱'kmíky mʉdʉ tya̱dʉ dʉ'ʉmbʉ ja̱'a̱yʉty.
49005008	Nandʉ'ʉn miits m'ijttʉ kubi'its ku'ook, per mʉt ko m'ittʉ ti'igyʉ mʉdʉ Nindsʉn'a̱jtʉm, m'ijttʉp tyam ma̱ ja ja̱jʉn. Jiky'attʉ éxtʉmʉ pʉ́nʉty yo'oydyʉp ma̱ ja ja̱jʉn,
49005009	pes pʉ́nʉty yo'oydyʉp ma̱ ja ja̱jʉn, oyjya'ayʉty yʉ'ʉ, wa̱'a̱ts es tʉy'a̱jtʉn jyiky'attʉ.
49005010	Naybyayo'oydyʉ es miits mjiky'áttʉt éxtʉm ja Dios ttseky.
49005011	Katʉ xytyundʉ di'ibʉ kyaj tyuñ, di'ibʉ tyuundʉp pʉ́nʉty ja Kristʉ kyaj tmʉbʉktʉ, ja'a mdúndʉp wi'ix xyajnigʉxʉ'ʉktʉt ko kyaj 'yóyʉty di'ibʉ yʉ'ʉ tyuundʉp.
49005012	Pes extʉ tsoydyu'unʉm nmadyákʉm di'ibʉ yʉ'ʉjʉty tyuundʉp ayu'udsyʉ;
49005013	per pʉn yajnide'xypy tii ja ja̱jʉn, ja'a xytyuk'ijxʉm wi'ix yʉ'ʉ,
49005014	ja'a ko ja ja̱jʉn tʉgekyʉ dyajnigʉxʉ'kta̱'a̱y. Pa̱a̱ty jyʉna̱'a̱ndʉ: Jotwij, mij di'ibʉ ma̱a̱p, pʉdʉ'ʉk, katʉ m'ity éxtʉmʉ o'kpʉ, es ja Kristʉ mgudʉ'x mgujá̱jʉdʉt.
49005015	Pa̱a̱ty nduknipʉktʉ miits ko mnayjyʉjwijtsʉmbítʉdʉp. Katʉ mjiky'attʉ éxtʉmʉ kujuunʉty; ittʉ éxtʉmʉ di'ibʉ wijy kejy.
49005016	Tundʉ miidsʉty byeen ma̱a̱nʉmʉ naty m'awa̱a̱dsʉdʉt, mʉt ko 'yaxʉʉgʉty yʉ tiempʉ.
49005017	Katʉ miits mjʉmbittʉ kujuun. Jaygyúkʉdʉ wi'ixʉ Nindsʉn'a̱jtʉm ttseky es njiky'a̱jtʉm.
49005018	Katʉ mmʉ'uuktʉ, mʉt ko taadʉ myajtʉgooyʉdʉp, nik oy ko mdu'umo'oyʉdʉt ja Espíritʉ Santʉ.
49005019	Nayyajxonda̱'a̱gʉdʉ nixim niyam mʉt ja Salmʉ esʉ ʉy di'ibʉ mʉʉt ja Dios yajmʉjjáwʉ, yajnáxtʉ ʉy esʉ Salmʉ mwinma̱'a̱ñóty Nindsʉn'a̱jtʉm myʉj'a̱jtʉngyʉjxm.
49005020	Dʉ'ʉñʉm xyja'aygyʉda̱'a̱ktʉt ja Dios Teety mʉt tʉgekyʉ ja Nindsʉn'a̱jtʉm Jesukristʉ xyʉʉgyʉjxm.
49005021	Es mʉt ko nmay'a̱jt nwindsʉ'kʉm ja Kristʉ, nayjaygyúkʉdʉ nixim niyam.
49005022	Miits kasa̱a̱dʉ toxytyʉjkʉty, naygyʉbʉ́kʉdʉ es windsʉ'ʉgʉdʉ yʉ m'u'unk mña'ayʉty, dʉ'ʉn éxtʉmxyʉp mnaydyukkʉdʉ́kʉdʉ ja Nindsʉn'a̱jtʉm.
49005023	Pes yʉ kasa̱a̱dʉ yedyʉjk myʉda̱jtypy ja kutujkʉn ma̱ yʉ ñʉdo'oxy dʉ'ʉn éxtʉm yʉ Kristʉ myʉda̱jtypy ja kutujkʉn ma̱ yʉ mʉbʉjkpʉtʉjk, es éxtʉm tu'ugʉ nini'x ti'igyʉ 'yity mʉt ja kyʉba̱jk, nandʉ'ʉn ja mʉbʉjkpʉtʉjk 'yity mʉt ja Yajnitsókpʉ.
49005024	Per kom ja mʉbʉjkpʉtʉjk naygyʉbʉjkʉdʉp ma̱ ja Kristʉ, nandʉ'ʉn ja kasa̱a̱dʉ toxytyʉjk naygyubʉjkʉdʉp ma̱ ja 'yu'unk ña'ay.
49005025	Es miidsʉty kasa̱a̱dʉ yedyʉjkʉty, mdsóktʉp yʉ m'u'unk mnʉdo'oxyʉty. Nandʉ'ʉn ja̱jtpʉ dʉ'ʉn ko ja Kristʉ ttsejky pʉ́nʉty myʉbʉjktʉp es ñayya̱jkʉ windsʉ'kʉn es yajnitso'ogʉdʉt.
49005026	Dʉ'ʉn ttuuñ es xytyukmastútʉm ja axʉk'a̱jtʉn, mʉt ko tʉ naty xyajwátsʉm mʉt ja Diosʉ 'yayuk, dʉ'ʉn éxtʉm mʉdʉ wa̱'a̱ts nʉʉ,
49005027	es dʉ'ʉn kʉ'ʉm ñaydyukwinguwa̱'a̱gʉdʉt ja mʉbʉjkpʉtʉjk, mʉj'a̱jtʉn mʉʉt, wa̱'a̱ts, ni kyaxoodsʉty, ni di'ibʉ axʉk'a̱jtʉn tkamʉdaty.
49005028	Nandʉ'ʉn nidʉgekyʉ yedyʉjkʉty ttsóktʉt ja 'yu'unk ñʉdo'oxyʉty éxtʉm ñaydsyékyʉty kʉ'ʉm. Di'ibʉ tsyejpy ja ñʉdo'oxy, naydsyojkʉbʉ dʉ'ʉn kʉ'ʉm.
49005029	Ni na̱'a̱nʉm pʉ́n tkamʉdsip'aty ja kyʉ'ʉm nini'x, nik ni'igʉ tmo'oy ja jye'xypyéky es tkwentʉ'aty yajxón, dʉ'ʉn éxtʉm ja Kristʉ ttuñ mʉt ʉdsa̱jtʉm di'ibʉ ndu'ukmujkʉm mʉt ja'a,
49005030	mʉt ko ndʉ'ʉn'a̱jtʉm éxtʉm mba̱a̱t njʉna̱'a̱nʉm nan xyñini'x'a̱jtʉm.
49005031	Pes ja Diosʉ jyaaybyajtʉn jyʉna'añ: “Pa̱a̱ty ja yedyʉjk 'yabekyʉ ma̱ yʉ tya̱a̱k tyeedyʉty es 'yítʉt yʉ'ʉyʉ mʉt ja ñʉdo'oxy, es dʉ'ʉn yʉ'ʉjʉty 'yíttʉt ti'igyʉ éxtʉm jyawʉ tu'uk.”
49005032	Xytyuk'ijxʉm yʉ'ʉ wi'ix ni'igʉ tyimmʉ́jʉty di'ibʉ ijty kyayajnijáwʉ. Ja'ats n'a̱ndijpy ja Kristʉ es ja jya'ayʉty.
49005033	Yʉ'ʉ dʉ'ʉn jʉjp'ám es miits xytsóktʉt yʉ mnʉdo'oxy éxtʉm mij kʉ'ʉm, es yʉ kasa̱a̱dʉ toxytyʉjk twindsʉ'ʉgʉdʉt yʉ ña'ay.
49006001	Miits u'unk ʉna̱'kʉty, mʉmʉdowdʉ mda̱a̱k mdeety yajxón ja'agyʉjxm ko mja'a'a̱jtʉdʉp ja Nindsʉn'a̱jtʉm, mʉt ko tya̱a̱dʉ dʉ'ʉn pyaadyʉty.
49006002	Ja jawyiimbʉ ana'amʉn ma̱ Dios wa̱ndakʉn tpʉjtáky, dʉ'ʉn jyʉna'añ: “Mwindsʉ'ʉgʉp ja mda̱a̱k mdeety
49006003	es ja Dios mmo'oyʉdʉt tu'ugʉ jiky'a̱jtʉn ja oybyʉ es yeñ ya̱ naxwiiñ.”
49006004	Es miits u'unkteedyʉty, katʉ nʉgoo xy'oodʉ es xytyundʉ m'u'ungʉty éxtʉm je'eyʉ xyajjot'ambʉka̱'a̱ndʉ, jʉjwijtsʉmbíttʉ ni'igʉ yajxón es tuk'ixtʉ wi'ixʉ dʉ'ʉn ja Kristʉ ttseky es njiky'a̱jtʉm.
49006005	Miits mmʉduumbʉty, mʉmʉdówdʉp ja mwindsʉ́n mwindá̱jʉty ya̱ naxwiiñ. Tundʉ mʉdʉ oy'a̱a̱ oyjyot, éxtʉm jyawʉ xymyʉdúñ ja Kristʉ.
49006006	Mʉdundʉ yajxón, kʉdii jaayʉ ko m'íxʉdʉ es oy mʉt mwʉ'ʉmdʉt. Pes tundʉ miidsʉty xonda'aky'a̱a̱ xonda'akyjyót éxtʉmxyʉp xymyʉdundʉ Kristʉ, mʉt ko dʉ'ʉnʉ dʉn ttseky ja Dios.
49006007	Tundʉ tsuj yajxón, éxtʉmʉ Nindsʉn'a̱jtʉm Jesukristʉ myʉduumbʉ, es kʉdii extʉmʉ ja̱'a̱yʉ myʉduumbʉ.
49006008	Pes mnija̱'a̱dʉp ko nidu'uk nidu'uk, oyyʉ'ʉdyʉ mʉduumbʉ, o yʉ winda̱j o windsʉ́n, 'yaxá̱jʉp ma̱ yʉ Nindsʉn'a̱jtʉm Jesukristʉ éxtʉmʉ naty ja oybyʉ tʉ ttuñ.
49006009	Es miidsʉty windsʉ́n windá̱jʉty, nandʉ'ʉn xytyúndʉt mʉt ja mduumbʉty, es katʉ xy'adsʉ'ʉk xy'ajáwʉdʉ. Jamyatstʉ miidsʉty ko yʉ Nindsʉn'a̱jtʉm Jesukristʉ di'ibʉ ijtp tsa̱jpótm, mniWindsʉn'a̱jtʉdʉp miidsʉty ti'igyʉ mʉt ja mduumbʉty, es yʉ'ʉ kyaj t'ixy pʉ́nʉ dʉ'ʉn windsʉ́n winda̱j o pʉ́nʉ dʉ'ʉn mʉduumbʉ, mʉdʉ tʉy'a̱jtʉn tpayo'oydya'ay tʉgekyʉ.
49006010	Mʉgu'ugítʉty, éxtʉm tim okpʉ nga̱jxwíjʉnʉts n'anʉʉmʉdʉ ko mʉk mnaybyʉjta̱'a̱gʉdʉt ti'igyʉ'a̱jtʉngyʉjxm ma̱ Nindsʉn'a̱jtʉm, di'ibʉ ni'igʉ mʉk'a̱jtʉn myʉda̱jtypy.
49006011	Extʉmʉ solda̱a̱dʉty ñayxyóxʉdʉ mʉt ja pujxn éxtʉmʉ wit es ñaygyuwa̱'a̱nʉdʉt ma̱ ñejxy tsiptuumbʉ, nayxyóxʉdʉ miidsʉty mʉt di'ibʉ Dios myeepy ja jya'ayʉty, es dʉ'ʉn mba̱a̱t xymyʉmada̱'a̱ktʉ di'ibʉ mʉt ja mʉjku'ugópk mwin'ʉ'ʉna̱'a̱nʉdʉ.
49006012	Mʉt ko yʉ nmʉdsip'a̱jtʉm, kyaj yʉ'ʉ jya'ayʉty. Di'ibʉ ʉdsa̱jtʉm nmʉmada̱'a̱ga̱'a̱nʉm, yʉ'ʉ taadʉ nidʉgékyʉdyʉ mʉjku'u esʉ ka'oybyʉ di'ibʉ ana'amdʉp es yajkutujktʉp kubi'its ku'ook ya̱ naxwiiñ es pʉ́nʉty jam tsa̱jpótm di'ibʉ kyaj tmʉmʉdowdʉ Dios.
49006013	Pa̱a̱ty, éxtʉm tu'ugʉ solda̱a̱dʉ ta̱'tspéky ñaybyʉjta'agyʉty, nandʉ'ʉn miits ta̱'tspéky mnaybyʉjta̱'a̱gʉdʉt mʉt tʉgekyʉ di'ibʉ Dios yajkypy, es dʉ'ʉn xymyʉmada̱'a̱ktʉt miidsʉty ko ja mʉjku'u mʉʉt mdsiptúndʉt ko naty myiñ ja ayo'onxʉʉ. Es ko naty tʉ xyajkʉ́xtʉ miits ja mdsiptu'unʉnʉty, nayya'ítʉdʉ amumdu'uk jot ma̱ Dios.
49006014	Pes dʉ'ʉñʉm dʉ'ʉn mnayya'ítʉdʉt. Tim jawyiin, pʉjta̱'a̱ktʉ ja tʉy'a̱jtʉn éxtʉmʉ mwʉʉnʉn, es net xypyʉjta̱'a̱ktʉt ja mwa̱'a̱ts jiky'a̱jtʉn éxtʉmʉ mga̱a̱tsywyʉʉnʉn, es yʉ'ʉ mʉʉt mnayguwa̱'a̱nʉdʉt;
49006015	es naygyʉ'ʉgʉdʉ mʉt ja ayuk esʉ xykya̱jxwa̱'xtʉt ja ayuk di'ibʉ yajmiimp ja jotkujk'a̱jtʉn,
49006016	es éxtʉmʉ solda̱a̱dʉ tmʉdaty ja 'yeskuudʉ, mʉbʉktʉ miidsʉty ja Jesukristʉ, mʉt ko mʉdʉ tadʉ mʉbʉjkʉn mba̱a̱t xya''aduktʉ ja jʉʉndi'pxn di'ibʉ ja ka'oybyʉ ñasma̱jtsʉp ma̱ miidsʉty.
49006017	Es éxtʉmʉ solda̱a̱dʉ tpʉjta'aky ja pyujxngúp es dyajtse'egyʉ kyʉba̱jk, pʉjta̱'a̱ktʉ miidsʉty ja nitsokʉn, es yajtúndʉ ja Diosʉ 'yayuk éxtʉm ja espa̱a̱dʉ di'ibʉ ja Espíritʉ Santʉ yajkypy.
49006018	Katʉ xymyastu'uttʉ ja ka̱jxtákʉn; dʉ'ʉñʉm amdow pʉjktsówdʉ ja Dios éxtʉm ja Espíritʉ Santʉ mnʉ'ʉmo'oy mdu'umo'oyʉdʉ. Nayya'ítʉdʉ wijy kejy, katʉ mmʉdsipka'axtʉ, es ninu'xta̱'a̱ktʉ nidʉgekyʉ Diosʉ jya'ayʉty.
49006019	Xyñiga̱jxta̱a̱gʉdʉts ʉj nandʉ'ʉn, esʉdsʉ Dios xypyudʉ́kʉt es nga̱jxʉdʉts, es mʉk a̱a̱ mʉk jot nya'ʉxpʉ́kʉdʉts wa̱'a̱tsti'knʉ di'ibʉ ijty kyayajnijáwʉ, dʉ'ʉn éxtʉm ja oybyʉ ayuk jyʉna'añ.
49006020	Tya̱a̱dʉ dʉ'ʉn di'ibʉdsʉ Dios xytyuk'ana'am esʉts ndúnʉt, es tyámʉts ngutsimdsyʉʉnʉ mʉt kodsʉ tya̱a̱dʉ nduñ. Ka̱jxta̱'a̱ktʉ esʉ Diósʉts xymyʉja̱a̱mo'oyʉt esʉts ʉj nga̱jxtuda̱'a̱gʉdʉt ni nʉ'ʉn tsʉ'k ja̱'a̱jʉn, dʉ'ʉn éxtʉm pyaadyʉty nga̱jxʉt.
49006021	Yʉ nmʉgu'uk'a̱jtʉm Tíkikʉ, di'ibʉ ni'igʉ ndsojkʉm es di'ibʉts ʉj tyam oy xypyudʉjkʉp mʉt ja Nindsʉn'a̱jtʉmʉ tyuunk, yʉ'ʉ mdukmʉmadya̱'a̱gʉdʉp pʉn wi'ixʉts ʉj tyam n'ity es pʉn wi'ixʉts ʉj tyam nduñ.
49006022	Pa̱a̱ty miits nduknigaxtʉ es mdukmʉmadya̱'a̱gʉdʉt pʉn wi'ixʉts ʉʉdsʉty tyam n'ity, es mjotkujkʉdʉt.
49006023	Wa'an ja Dios, yʉ nDeety'a̱jtʉm, esʉ Nindsʉn'a̱jtʉm Jesukristʉ, tmo'oyʉdʉ ja ti'igyʉ'át, ja naydsyokʉ es ja mʉbʉjkʉn, nidʉgekyʉ ja nmʉgu'uk'a̱jtʉm di'ibʉ pyanʉjxtʉp ja Nindsʉn'a̱jtʉm,
49006024	esʉ Dios kunu'xʉdʉp nidʉgekyʉ di'ibʉ 'yawda̱jttʉp ja Nindsʉn'a̱jtʉm Jesukristʉ amumdu'uk jot winʉ xʉʉ winʉ tiempʉ.
50001001	Ʉj Pa̱a̱blʉ, tukmukʉ mʉt ja nmʉgu'uk'a̱jtʉm Timotee, Jesukristʉ myʉduumbʉty. Nduknigajxtʉptsʉ tya̱dʉ neky nidʉgekyʉ ja Diosʉ jya'ayʉty di'ibʉ ijttʉp Filipʉs ka̱jpnóty es di'ibʉty kywentʉ'a̱jttʉp ja mʉbʉjkpʉtʉjk mʉdʉ pyudʉjkʉbʉty.
50001002	Wa'an ja nDios Teety'a̱jtʉm es ja Nindsʉn'a̱jtʉm Jesukristʉ mgunu'xʉdʉ es mmo'oyʉdʉt ja agujk'a̱jt jotkujk'a̱jtʉn.
50001003	Tʉgok tʉgókʉts miits njamyatstʉ, nja̱'a̱ygyʉdákypyʉts ja Dios mʉt miidsʉty.
50001004	Kots miits nniga̱jxta̱a̱gʉdʉ, dʉ'ʉñʉm xyonda'aky ja n'a̱a̱ njot
50001005	mʉt ko tim jawyiin ko xy'amʉdoona̱jxtʉ ja oybyʉ ayuk es extʉ tyamba̱a̱t, ti'igyʉ ndu'unʉm es yajka̱jxwa̱'xʉt ja oybyʉ ayuk.
50001006	Pa̱a̱ty ndukmʉ'awda̱jtʉpts ko Dios 'yaktunaambyʉm ma̱ miidsʉ tya̱dʉ oybyʉ tuunk di'ibʉ tʉ dyajtsonda'aky, es ya''abatʉdya'ayaampy extʉ ko yʉ Nindsʉn'a̱jtʉm Jesukristʉ jyʉmbítʉt.
50001007	Mʉt ko xypyátpʉts esʉts dʉ'ʉn nnayjyáwʉty es njamyatstʉ mʉt ko njantsytsyoktʉ, mʉt ko miidsʉty dʉ'ʉñʉm xyajwa̱'xtʉ mʉt ʉj di'ibʉ Dios mmooyʉdʉp, dʉ'ʉn éxtʉm kots ndsimdsyʉʉnʉ o kots nga̱jxwa'xyʉts ja Kristʉ ñitsokʉn es nyajtʉydyʉ́kʉ ja oybyʉ ayuk.
50001008	Pesʉ Dios ñija̱'a̱p yajxón nʉ'ʉnʉts miits njantsytsyoktʉ nidʉgekyʉ mʉt ja Jesukristʉ tsyojkʉn,
50001009	es n'amdeepy nbʉjktseebyʉts ja Dios es dyajmʉjwindʉ́kʉt ni'igʉ yʉ mdsojkʉn nixim niyam, es mduknijáwʉdʉt wa̱'a̱tsti'knʉ wi'ixʉ dʉ'ʉn ja Dios ttseky es njiky'a̱jtʉm,
50001010	es xywyin'íxtʉt miits di'ibʉ dʉ'ʉn oy, es dʉ'ʉn mjiky'áttʉt wa̱'a̱ts, es kyaj xymyʉdáttʉt ja pojpʉ extʉ ko Kristʉ myínʉt,
50001011	es dʉ'ʉñʉmʉ mjiky'a̱jtʉnʉty dya'íxʉdʉt ko Kristʉ mdukmʉda̱jtʉdʉp ja oybyʉ mjot mwinma̱'a̱ñʉty, es ko xymyay'at xywyindsʉ'ʉgʉdʉ ja Dios, es dʉ'ʉnʉ ja'ayʉty tmay'at twindsʉ'ʉgʉdʉt es t'awdáttʉt ja Dios.
50001012	Mʉgu'ugítʉty, ndsejpyʉts es xyñijáwʉdʉt éxtʉmts ʉj tʉ njaty tʉ ngʉbety, tʉ myʉjwinda'aky ja oybyʉ ayukʉ kya̱jxwa̱'xʉn.
50001013	Pes dʉ'ʉn nidʉgekyʉ ja solda̱a̱dʉty ma̱ ja Sésʉr pyalasyʉ esʉ wiingátypyʉ oytyim madsooty ñija̱'a̱dʉp kots ʉj n'ity tsimy mʉt kots nmʉdúñ ja Kristʉ.
50001014	Es ko t'ijxtʉ ja nmʉgu'uk'a̱jtʉm ndsimdsyʉʉnʉts, may xyonda̱'a̱ktʉ es tka̱jxwa̱'xtʉ ja Diosʉ 'yayuk, es ni ti tkajáwʉdʉ, ni'igʉ tjotmo'oydyʉ ja Nindsʉn'a̱jtʉm.
50001015	Tʉy'a̱jtʉn ko na̱a̱gʉty tnimadya̱'a̱ktʉ Kristʉ tsipkyʉjxm es naywyinnaxʉjawʉgyʉjxm, es tamʉ wiingátypyʉ tnimadya̱'a̱ktʉ mʉt ja oyjyotkyʉjxm.
50001016	Pʉ́nʉty ñimadyáktʉp ja Kristʉ mʉt ja oyjyotkyʉjxm, dʉ'ʉn ttundʉ mʉt ko xytsyóktʉts es tnijáwʉdʉ ko tya̱a̱ts ʉj esʉts nnitánʉt ja oybyʉ ayuk;
50001017	es ta pʉ́nʉty ñimadyáktʉp ja Kristʉ mʉt ko ñayyajmʉjpʉdsʉma̱'a̱nʉdʉ kʉ'ʉm, es kyaj amumdu'uk jot, je'eyʉ dʉ'ʉn ttundʉ esʉts ndsipjáwʉt ya̱ pujxndʉgóty.
50001018	Per oy mʉt oyjyotkyʉjxm o kyaj myʉt'oyjyotkʉjxmʉty, kya̱jxwa̱'xtʉbʉm ja Kristʉ 'yayuk; esʉ tya̱a̱dʉdsʉ dʉ'ʉn xyajjotkujkʉp es waanʉ ni'igʉts xy'aktim'yajxonda'aky,
50001019	mʉt ko nnija̱'a̱bʉts ko pʉdsʉma̱a̱mbʉts ʉj pujxndʉgóty mʉt ko miits xyñiga̱jxta̱'a̱ktʉdʉts es kots xypyudʉkʉ ja Kristʉ Jya̱'a̱jʉn.
50001020	Pes n'awijxypyʉts amumdu'uk jot es ni na̱'a̱ts ndsoytyúnʉt, per amʉk jotmʉ́kʉts ti ndun nga̱jxʉt es dʉ'ʉñʉm yaj'íxʉt ma̱ ʉj ja Kristʉ myʉj'a̱jtʉn, óyʉts njiky'aty o óyʉts n'eeky.
50001021	Mʉt ʉj, pʉn akjiky'a̱jtpʉts, n'akmʉdúnʉpts ja Kristʉ; es pʉn o'kpʉts, mʉt ʉj waanʉ ni'igʉ 'yóyʉty.
50001022	Es pʉn mʉt kots n'akjiky'aty, mba̱a̱dʉdsʉ dʉ'ʉn ni'igʉ nmʉdúñ ja Kristʉ. Kyajts nnijawʉ di'ibʉts njotmo'oyʉp.
50001023	Dʉ'ʉnʉts ʉj éxtʉm tu'ugʉ ja̱'a̱y 'yity adijmíky ana̱jñ aga̱'a̱ñ: njatsejpyʉts esʉts ʉj n'oogʉt esxyʉpts n'ity mʉt ja Kristʉ. Waanʉ ni'igʉ 'yóyʉty mʉt ʉj,
50001024	per mʉt miidsʉty, waanʉ ni'igʉ 'yóyʉty esʉts n'akjiky'átʉt ya̱ naxwiiñ.
50001025	Kots dʉ'ʉn ndukmʉ'awdaty, nnija̱'a̱bʉts ʉj ko akjiky'ata̱a̱mbʉts ya̱ naxwiiñ es nbudʉ́kʉdʉt miidsʉty es ndukmʉdúndʉt ja Jesús, es myʉj myáyʉt ja it xo'onʉn di'ibʉ mmʉda̱jttʉp mʉbʉjkʉngyʉjxm,
50001026	es dʉ'ʉn kots n'ítʉt jatʉgok mʉt miits, mmʉdáttʉp wi'ix tsoo waanʉ ni'igʉ m'it mxóndʉt mʉt yʉ'ʉgyʉjxmʉ Jesukristʉ.
50001027	Per wa'ants xyjaty tits xyja̱jtp: nayya'ítʉdʉ dʉ'ʉñʉm éxtʉm ja oybyʉ ayuk di'ibʉ Kristʉ ñimadyakypy, es dʉ'ʉn óyʉts xyjanasma̱jtsʉbʉ es nʉjx ngu'ixtʉ, o óyʉts n'aktim'ijtpʉ tsimy esʉts pʉ́n xyñimínʉt es xytyukmʉmadya̱'a̱gʉdʉts wi'ix miits mjattʉ, nnijawʉyaambyʉts ko miits ti'igyʉ mnayya'ítʉdʉ mʉk aa mʉk jot ja mʉbʉjkʉngyʉjxm di'ibʉ yajpátp ma̱ ja oybyʉ ayuk, m'aktundʉ ma̱ xytyuk'ʉxpʉktʉ ja oybyʉ ayuk,
50001028	es ni na̱'a̱ mganayyákʉdʉt ma̱ yʉ mmʉdsípʉty es m'adsʉ'ʉgʉdʉt oynʉ'ʉnʉn. Tya̱a̱dʉ ya'ijxʉp wa̱'a̱tsti'knʉ ko tyʉgoya̱'a̱ndʉ yʉ'ʉjʉty es ko miits mnitso'oga̱'a̱ndʉ. Diosʉ dʉ'ʉn kʉ'ʉm di'ibʉ mmooyʉdʉbʉ tadʉ nitsokʉn.
50001029	Pes mʉt yʉ'ʉgyʉjxm ja Kristʉ Dios tʉ mmo'oyʉdʉ ja may'a̱jtʉn kyaj jye'eyʉty ko xymyʉbeky ja Kristʉ, nandʉ'ʉn m'ayoy mʉt yʉ'ʉgyʉjxm
50001030	es xytyúnʉt nandʉ'ʉmbʉ ja tuunk di'ibʉ éxtʉm tʉʉyʉp xy'ixtʉ ndúñʉts kots ʉj ndsiptuuñ mʉt ja ka'oybyʉ, es xymyʉdowdʉ ko dʉ'ʉñʉmts n'aktúñ.
50002001	Pʉn mjotmʉkmooyʉdʉp ja Kristʉ, pʉn myajjotkujk'a̱jtʉdʉp ja'agyʉjxm ko mdsókʉdʉ, pʉn ja Espíritʉ Santʉ mʉʉt m'ittʉ, es pʉn mba''ayoodʉp ja ja̱'a̱yʉty,
50002002	mdúndʉp wi'ixʉts ʉj n'it nxónʉt jotkʉda'aky ja'agyʉjxm ko ti'igyʉ ja winma̱'a̱ñ xymyʉdattʉ, ti'igyʉ mnaydsyókʉdʉ nixim niyam, ti'igyʉ mnayjyáwʉdʉ es ti'igyʉ mjot mja̱'a̱jʉnʉty.
50002003	Di'ibʉ mdúndʉp miidsʉty ma̱ mjiky'attʉ, ni ti xykyatúndʉt di'ibʉ je'eyʉ kʉ'ʉm xytyuk'oy'áttʉt o mnaymyʉjpʉjta̱'a̱gʉdʉt mʉt ja wiingátypyʉ, naybyʉjta̱'a̱gʉdʉ yuunk naxypy, es xyjáwʉt ko myʉ́jʉty ja wiingátypyʉ es kʉdiinʉm miidsʉty kʉ'ʉm.
50002004	Wa'an nidu'uk nidu'uk miits t'ʉxta̱'a̱ydyʉ ja di'ibʉ tyuk'oy'áttʉp ja wiinkpʉty, kyaj je'eyʉ di'ibʉ kʉ'ʉm mduk'oy'áttʉp.
50002005	Wa'an nidu'uk nidu'uk miits xymyʉdáttʉt ja mjot mwinma̱'a̱ñ éxtʉm tmʉda̱jty ja Nindsʉn'a̱jtʉm Jesukristʉ.
50002006	Oy yʉ'ʉ dʉ'ʉñʉm Dyiósʉty, kyaj jyʉnáñ agwanʉ es dyajtúnʉt ja kyutujkʉn di'ibʉ myʉda̱jt,
50002007	es ñaydyukniwatsʉ di'ibʉ jya'a'a̱jtypy, es ñaybyʉjtákʉ éxtʉm tu'ugʉ mʉduumbʉ, es myiiñ jyajty naxwiiñ éxtʉmʉ ja̱'a̱y.
50002008	Es ko jya'ay'ajty, waanʉ ni'igʉ ñaybyʉjtákʉ yuunk naxypyʉ, es tmʉmʉdooy ja Dios Teety, extʉ tkupejky ja o'kʉn kruuzkʉjxy.
50002009	Pa̱a̱dyʉ Dios tʉ myo'oyʉty tʉgekyʉ mʉj'a̱jtʉn esʉ ana'amʉn, es pyʉjtákʉ éxtʉmʉ Wyindsʉ́n nidʉgekyʉ ánklʉsʉty es ja ja̱'a̱yʉty di'ibʉ jaa,
50002010	dʉ'ʉn nidʉgekyʉ yʉ'ʉjʉty oytyim ma̱a̱ty, oytsya̱jpótmʉty, oyñaxwiiñʉty es oyñax patkʉ'pʉty, nidʉgekyʉ yʉ'ʉjʉty ñaygyoxtʉna̱a̱ydya̱'a̱gʉdʉt
50002011	es t'ʉxkáptʉt ko Jesusʉ dʉ'ʉn Windsʉ́n ma̱ tʉgekyʉ. Dʉ'ʉnʉ tadʉ yajtúnʉt Dios Teety myʉj'a̱jtʉngyʉjxm.
50002012	Mʉgu'ugítʉty, dʉ'ʉn éxtʉmts miits dʉ'ʉñʉm xymyʉdoodʉ, es kyaj jyaayʉty je'eyʉ kots n'ijty ma̱ miidsʉty, es tyam waanʉ ni'igʉ kots n'ity jagam ma̱ miidsʉty, tundʉ wi'ix oy mwʉ'ʉmdʉt mʉt ja Dios, es mmʉdáttʉp ja tsʉ'ʉgʉ ko dʉ'ʉn xykyatúndʉt,
50002013	ja'a ko Dios dʉ'ʉn tyiimpy ma̱ miits m'a̱a̱ mjótʉty, ja'a mwinma̱'a̱ñmyooyʉdʉp es xytsyóktʉt ko xytyúndʉt di'ibʉ yʉ'ʉ tsyejpy.
50002014	Tundʉ tʉgekyʉ, ni mga'ákʉdʉt es ni mganaygyuga̱jxʉdʉt,
50002015	es dʉ'ʉn xya'íxʉdʉt ko m'u'unk'átʉdʉ Dios es ko mjiky'attʉ wa̱'a̱ts, es kyajpʉ mbojpʉ. Dʉ'ʉn mjiky'áttʉt ma̱ tadʉ axʉk ja̱'a̱yʉty esʉ kujuundʉjkʉty ya̱ naxwiiñ, dʉ'ʉn m'íttʉt ma̱ yʉ'ʉjʉty éxtʉmʉ mʉdsa̱'a̱ ko jyajy tye'xy ma̱ koots itʉn.
50002016	Pʉn mduundʉbʉ dʉ'ʉn miidsʉty, nmʉda̱jtypyʉts wi'ix tsoots n'it nxónʉt ko myínʉt ja Kristʉ, mʉt ko ya'íxʉt ja nduungʉts ko kyaj tʉ ñapa''aty.
50002017	Oyʉts n'oogʉt éxtʉmʉ windsʉ'kʉn esʉdsʉ nne'pyñ tyam yókʉt éxtʉm di'ibʉ yajtuknitaambʉ windsʉ'kʉn, xondákpʉts ja'agyʉjxm ko miits oy xymyʉdundʉ ja Jesukristʉ mmʉbʉjkʉngyʉjxm. Xondákpʉts mʉt miidsʉty,
50002018	es ndsejpyʉts es nandʉ'ʉn mxonda̱'a̱ktʉt mʉt ʉj.
50002019	Ko Dios jyʉna̱'a̱nʉt, ngaxaambyʉts tsojkʉ Timotee es min xy'awánʉts wi'ix m'ittʉ miidsʉty, es dʉ'ʉn xyajjotkujkʉdʉts.
50002020	Pes kyájʉts pʉ́n nmʉdaty ja wiinkpʉ di'ibʉts mʉʉt tyi'igyʉ ja n'a̱a̱ njótʉts, es mnimay mnidá̱jʉdʉ wi'ix m'íttʉt yajxón miidsʉty.
50002021	Nidʉgekyʉ yʉ wiingátypyʉ, yʉ'ʉ je'eyʉ wyinma̱'a̱ñ'ajtypy di'ibʉ kʉ'ʉm tyuk'oy'átʉp es kyaj tka̱jxwa̱'xa̱'a̱ñ ja Jesukristʉ 'yʉxpʉjkʉn.
50002022	Per miidsʉty byeen yajxón xyñijáwʉdʉ ko éxtʉm tu'ugʉ u'unk ʉna̱'k tpudʉkʉ ja tyeety, dʉ'ʉnʉts ja Timotee tʉ xypyudʉkʉ kots nga̱jxwa'xy ja oybyʉ ayuk.
50002023	Pa̱a̱ty jantsy je'eyʉts ʉj nnijáwʉt wi'ix tyu'uwítsy yʉ njotmáyʉts, ndʉ'ʉnʉts njajʉna̱'a̱ñ es nduknigaxa̱'a̱ñ ja Timotee.
50002024	Ndukmʉ'awda̱jtʉpts ja Dios ko tsojkʉts ʉj nandʉ'ʉn nnʉjxʉt.
50002025	Dʉ'ʉnʉts tʉ nwinmay ko ngajxʉmbítʉt yʉ Epafroditʉ, di'ibʉts ʉj mʉʉt ti'igyʉ nduñ esʉts mʉʉt nyajjʉjptʉgóy ja axʉk'a̱jtʉn, ja'a di'ibʉ miits xytyuknigajxtʉ esʉts xypyudʉ́kʉt ma̱ts ndsimdsyʉʉnʉ.
50002026	Pes yʉ'ʉ byeen mjawin'ixa̱'a̱nʉdʉ jatʉgok nidʉgekyʉ miidsʉty es amaymyʉʉt jotmaymyʉʉt ko miidsʉty tʉ xymyʉdowdʉ ko tʉ pyékyʉty.
50002027	Es tʉy'a̱jtʉnʉ'ʉ ko tʉ pyékyʉty, pes jatim jawaanʉ tʉ jya'eeky; perʉ Dios tʉ pya''ayóyʉty, es nandʉ'ʉn ʉj, kʉdiibʉts njátʉt ni'igʉ o'ktʉ́y.
50002028	Pa̱a̱ty byeen njantsytyuknigaxandʉ miidsʉty es mxonda̱'a̱ktʉt jatʉgok ko xy'íxtʉt, es xonda̱'a̱gʉpts mʉt miidsʉty mʉt ko Epafroditʉ jya̱'tʉt oy mʉk ma̱ miidsʉty.
50002029	Axá̱jʉdʉ xonda'aky'a̱a̱ xonda'akyjyót éxtʉmʉ nmʉmʉduumbʉ'a̱jtʉm ma̱ yʉ Nindsʉn'a̱jtʉm, es tsoktʉ byeen nidʉgekyʉ di'ibʉ dʉ'ʉn éxtʉm yʉ'ʉn.
50002030	Pesʉ Epafroditʉ jawaanʉ tʉ kya'eeky ko tmʉdúñ ja Kristʉ, es ñaybyʉjtákʉ ma̱ kyudsʉ'ʉgʉty kots xypyudʉjkʉ ma̱ miidsʉty kyaj mba̱a̱t xypyudʉjkʉdʉ.
50003001	Mʉgu'ugítʉty, xonda̱'a̱ktʉ Nindsʉn'a̱jtʉmgyʉjxm. N'anma̱a̱yʉmbijttʉp di'ibʉ tʉ n'ok'anmaabyʉdʉ. Kyajts ni ti nay'adsijpʉn ngajawʉ es n'anʉʉmʉt jana̱a̱m jatsojk yʉ nga̱jxwíjʉnʉts, mʉt ko dʉ'ʉn miits kyaj xyja'aydyʉgóydyʉt.
50003002	Naygywentʉ'átʉdʉ es kyaj mwin'ʉʉnʉdʉt di'ibʉ mduk'ʉxpʉkánʉdʉp di'ibʉ kyaj tyʉy'a̱jtʉnʉty, es mdukmʉdijʉyánʉdʉp es myajtsúktʉt waanʉ ma̱ yʉ myedyʉjk'a̱jtʉn .
50003003	Per ʉdsa̱jtʉmʉ dʉ'ʉn meerʉ ja ijxwʉ'ʉmʉn nmʉda̱jtʉm di'ibʉ myʉda̱jttʉp ja Diosʉ jya'ayʉty, n'awda̱jtʉm ja Diosʉ Jya̱'a̱jʉn mʉʉt es nxondákʉm mʉt ko xyja'a'a̱jtʉm ja Nindsʉn'a̱jtʉm Jesukristʉ, es kyaj n'ajot'a̱jtʉm ja nikʉjxyʉdʉ.
50003004	Ta may ja ja̱'a̱yʉty di'ibʉ naymyʉjpʉjtákʉdʉp mʉt ko tʉ tkuydyuñʉ tadʉ kostumbrʉ. Mʉt kooxyʉp yʉ'ʉyʉ ko nguydyu'unʉm ja kostumbrʉ es tsyobátxyʉp oynʉ'ʉnʉn, ʉj nandʉ'ʉn mba̱a̱txyʉpts nnaymyʉjpʉjta'agyʉty waanʉ ni'igʉ kʉdiinʉmʉ wiinkpʉty.
50003005	Nyajtsijkyʉts ʉj ko tyuktujkxʉbejty ma̱dsʉ naty tʉ nmiñ tʉ nja̱'ty naxwiiñ, israelitʉ ja̱'a̱yʉts ʉj, Benjamingʉ tyʉʉmp 'ya̱a̱ts, ebreeʉ ja̱'a̱yʉts ʉj, ebreeʉ ja̱'a̱y 'y'u'unk, es éxtʉmʉ Moisesʉ 'yana'amʉn yajpadúñ, fariseeʉts 'yijty;
50003006	es di'ibʉts ni'igʉ nduun, njantsypyajʉdijttákʉts ja di'ibʉ myʉbʉjktʉ Jesús éxtʉm ja Kristʉ, es nguydyuuñʉts ja Moisesʉ 'yana'amʉn éxtʉmts ni pʉ́n mba̱a̱t xykyani'ʉʉnʉ mʉt ti peky.
50003007	Per mʉt yʉ'ʉgyʉjxmʉ Jesukristʉ, tʉgekyʉ tya̱a̱dʉ di'ibʉts ʉj ijty nmʉjpʉjtákypy, tyam nbʉjtákypyʉts éxtʉm ni ti tkatsooty;
50003008	kyajts ʉj ti nnekyjyawʉ ko yajtukmʉ'ijxkijxyʉ ja oy'a̱jtʉn di'ibʉ yajmʉda̱jtp ko Jesukristʉ ya'ix'áty, ʉj nYajnitsókpʉ. Kristʉkyʉjxm tʉgékyʉts tʉ nmastu'utta̱'a̱y. Posta̱'a̱gʉn njáwʉts tʉgekyʉ tya̱dʉ esʉts nganarátʉt ja Kristʉ,
50003009	esʉdsʉ naty tʉ nwe'emy ti'igyʉ mʉt yʉ'ʉ. Kyajts ʉj n'ʉxta̱'a̱y esʉts nwʉ'ʉmʉt oy mʉt ja Dios ja'agyʉjxm kots njakuydyuna̱'a̱ñ ja ana'amʉn, ja'ats n'ʉxtaapy wi'ixʉts oy nwʉ'ʉmʉt mʉt ja Dios mʉt ko Dios oy tmʉtwe'emy ja ja̱'a̱y ja'agyʉjxm ko tmʉbʉktʉ Kristʉ.
50003010	Ja'ats ndsejpy es ʉj n'ixy'átʉt yajxón yʉ Jesukristʉ, es yʉ'ʉ tyúnʉt ma̱ts ja njiky'a̱jtʉn mʉt ja myʉk'a̱jtʉn di'ibʉ myʉda̱jt ko jyikypyejky. Ndsejpyʉts es nmʉnax nyajnáxʉt ja ayo'on éxtʉm oj jyaty, es dʉ'ʉn n'ítʉdʉts éxtʉm yʉ'ʉ ko 'ye'ky,
50003011	es oy tyimwi'ix tsooty ndúnʉpts esʉts njikypyʉ́kʉt kots n'oogʉt.
50003012	Kyajts ʉj n'andijy kots tʉ tʉgekyʉ yʉ'ʉ nbatta̱a̱yñʉ o kots ʉj kexy ka'pxy n'óyʉty éxtʉmʉ Dios ttseky, per nmʉja̱a̱ts ndiimpy maba̱a̱dʉts nmada'aky esʉts nguydyúnʉt ja winma̱'a̱ñ di'ibʉ Jesukristʉ myʉda̱jt ko dyajtsondáky esʉts xyja'a'áty.
50003013	Mʉgu'ugítʉty, ʉj kyajts njʉna̱'a̱ñ ko tʉts nganaraty ja may'aty. Ta tu'uk di'ibʉts tʉy'a̱jtʉn ndiimpy. N'okja̱'a̱ydyʉgóyʉts di'ibʉ tʉ ña̱jxnʉ, esʉ nmʉja̱a̱ nyajtúñ maba̱a̱dʉts nmʉda'aky es nmʉmʉda̱'a̱gʉdʉt di'ibʉ miimpnʉm.
50003014	Dʉ'ʉnʉts ʉj éxtʉmʉ ja̱'a̱y di'ibʉ mʉk pʉyʉ'kp es jawyiin jya̱'ta̱'a̱ñ ma̱ kyugʉxʉ ja pʉyʉ'kn, esʉ Dios xymyo'oyʉdʉts ja may'aty di'ibʉ Jesukristʉkyʉjxm xytyukniwowʉ esʉts njiky'átʉt jam tsa̱jpótm.
50003015	Nidʉgekyʉ ʉdsa̱jtʉm di'ibátyʉ Dios tʉ ttukjaygyukʉ yajxón di'ibʉ yʉ'ʉ tsyejpy, dʉ'ʉn njiky'a̱jtʉm. Es pʉn jaa ti oynʉ'ʉnʉn xywyinmaydyʉ miidsʉty mʉt ja wiink winma̱'a̱ñ, wa'an ja Dios mmo'oyʉdʉ jaygyujkʉn es xyjaygyúkʉdʉt di'ibʉ dʉ'ʉn tʉy'a̱jtʉn.
50003016	N'okjiky'a̱jtʉm éxtʉmʉ Dios tʉ xytyuknija̱'a̱m.
50003017	Mʉgu'ugítʉty, jiky'attʉ éxtʉmts xy'ixy njiky'átyʉts ʉj. Nandʉ'ʉn xypya'íxtʉt di'ibáty nandʉ'ʉn jiky'a̱jttʉp éxtʉmts ʉj njiky'aty.
50003018	Ja'a ko ta may di'ibʉ jiky'a̱jttʉp éxtʉm tʉ n'ok'anmaabyʉdʉ kana̱k ok nibʉdʉ'ʉk, es tyam extʉ jiibyʉts n'anma̱a̱yʉmbíttʉ ko myʉdsip'a̱jttʉp ja Kristʉ, kyaj ttsoktʉ es ya''anʉʉmʉdʉt ko Kristʉ 'ye'ky kruuzkʉjxm,
50003019	pa̱a̱ty pátʉp ñʉjxʉt ma̱ ayoodákn. Jam ja wyinma̱'a̱ñ tpʉjta̱'a̱ktʉ ma̱ ja kaaky je'xy es tyukmʉj tyukpátʉdʉp di'ibʉ tsoydyu'un mʉʉt. Yʉ'ʉyʉ je'eyʉ wyinma̱a̱ydyʉp di'ibʉ ya̱ naxwiiñ.
50003020	Per ʉdsa̱jtʉm, tsa̱jpótmʉdʉ ja̱'a̱y'a̱jtʉm, es n'awijx njʉjp'ijxʉm es jam kyʉda̱'a̱gʉt yʉ nYajnitsokpʉ'a̱jtʉm, yʉ Nindsʉn'a̱jtʉm Jesukristʉ.
50003021	Yʉ'ʉ yajtʉgátsʉp ja nnini'x'a̱jtʉm di'ibʉ ayoop, es dʉ'ʉn kyʉxʉ'ʉgʉt éxtʉmʉ kyʉ'ʉm nini'x di'ibʉ jyantsymyʉda̱jtypy ja mʉj'a̱jtʉn; dʉ'ʉn ttúnʉt mʉt ja myʉk'a̱jtʉn esʉ kyutujkʉn di'ibʉ mʉʉt 'yane'emy ma̱ tʉgekyʉ di'ibʉ jaa ijtp.
50004001	Pa̱a̱ty mʉgu'ugítʉty, di'ibʉty njantsytsyojktʉp es njantsy'ixa̱'a̱ndʉ, xytyukxondáktʉpts ʉj miidsʉty. Akpanʉjxtʉ Nindsʉn'a̱jtʉm amumdu'uk jot.
50004002	Nmʉnu'xtákypy mij Evoodʉ, es nandʉ'ʉn mij Síntikʉ, es xymyastu'uttʉt yʉ mdsip tuunk winma̱'a̱ñʉty, es yajkʉ́x yajnáxtʉ oytyim tii tyimwi'ixʉty, éxtʉm tukka'axpʉn ma̱ yʉ Nindsʉn'a̱jtʉm.
50004003	Es mij Sísigʉ, di'ibʉts oy xypyudʉjkʉ ko nmʉdu'unʉm ja Nindsʉn'a̱jtʉm, n'amdeepy nbʉjktseepy es xypyudʉ́kʉt waanʉ tya̱dʉ nimajtskpʉ toxytyʉjk. Yʉ'ʉts xypyudʉjkʉdʉ es nga̱jxwa'xyʉts ja oybyʉ ayuk, ti'igyʉ mʉt ja Klementʉ es yʉ wiinkpʉdyʉ nmʉmʉduumbʉty di'ibʉdyʉ xyʉʉ ja̱a̱ybyéty ijtp nekykyʉjxy, ja xyʉʉjʉty pʉ́nʉty myʉda̱jttʉp ja jiky'a̱jtʉn winʉ xʉʉ winʉ tiempʉ.
50004004	Dʉ'ʉñʉm mxonda̱'a̱ktʉt ma̱ yʉ Nindsʉn'a̱jtʉm. N'ak'anma̱a̱yʉmbijttʉp es m'it mxóndʉt.
50004005	Wa'an nidʉgekyʉ tnijáwʉdʉ ko miits xyñasjáwʉdʉ mʉt ja ja̱'a̱yʉty. Wingoomp ja Nindsʉn'a̱jtʉm Jesukristʉ.
50004006	Katʉ mmay mda̱jtʉ, nik oy, pʉn ti tuun ja̱jtʉp, ka̱jxta̱'a̱ktʉ es amdow pʉjktsówdʉ Dios, es xyja'aygyʉda̱'a̱ktʉt nandʉ'ʉn.
50004007	Netʉ Dios mmo'oyʉdʉt yʉ 'yagujk'a̱jt jyotkujk'a̱jtʉn, di'ibʉ waanʉ ni'igʉ myʉ́jʉty kʉdiinʉm di'ibʉ ja̱'a̱y mba̱a̱t tjaygyukʉ. Esʉ tya̱dʉ agujk'a̱jt jotkujk'a̱jtʉn kyuwa̱'a̱nʉp ja mjot mwinma̱'a̱ñ ti'igyʉ mʉt ja Jesukristʉ.
50004008	Es tim ok, mʉgu'ugítʉty, may witstʉ ma̱ tʉgekyʉ yʉ'ʉ: tʉgekyʉ di'ibʉ dʉn tʉy'a̱jtʉn, tʉgekyʉ di'ibʉ nitʉjkʉp ja may'a̱jt windsʉ'kʉn, tʉgekyʉ di'ibʉ tʉy'a̱jtʉn mʉʉt, tʉgekyʉ wa̱'a̱ts'a̱jtʉn, tʉgekyʉ di'ibʉ oybyʉdsʉʉmp, es tʉgekyʉ di'ibʉ ya'oyñiga̱jxp. May witstʉ ma̱ tʉgekyʉ di'ibʉ dʉn oy es di'ibʉ nitʉjkʉp ja may'a̱jt windsʉ'kʉn.
50004009	Tuunda̱'a̱ktʉ di'ibʉ tʉ nduk'ʉxpeky, di'ibʉ tʉ ndukni'íxʉdʉ, di'ibʉ tʉ xymyʉdowdʉ njʉna̱'a̱ñʉts, es di'ibʉ tʉ xy'ixtʉ ndúñʉts. Tundʉ dʉ'ʉn, es yʉ Dios di'ibʉ xymyo'oyʉm ja agujk'a̱jt jotkujk'a̱jtʉn, ítʉp mʉt miidsʉty.
50004010	Xondákpʉts byeen ma̱ yʉ Nindsʉn'a̱jtʉm ko miits xyjamyátstʉts jatʉgok. Kyajts njʉna̱'a̱ñ ko tʉdsʉ naty xy'okja̱'a̱ydyʉgeebyʉdʉts, ja'a dʉ'ʉn mʉt ko kyaj tʉ m'awa̱a̱dsʉ'áttʉ esʉts xypyudʉ́kʉdʉt.
50004011	Kyajts njʉna̱'a̱ñ mʉt ko tʉ n'ítyʉts mʉt ja n'amay njotmáyʉts, pes mʉyaak mʉbatʉ yʉ'ʉ es ngonformarátyʉts mʉt di'ibʉts nmʉda̱jtypy.
50004012	Nnija̱'a̱bʉts wi'ix njiky'átʉt ko ti kye'ty es ko ti kyake'ty. Tʉts nmʉyujy esʉts njotkujk'átʉt pʉn tits xyja̱jtp xykyʉbajtp, kots njotkʉda'aky o kots nyu'eegyʉ, ko ti yajmʉdáty yajjaygyépy may o ni tii.
50004013	Mba̱a̱dʉts oytyim tiity nwinguwa̱'a̱gʉ, mʉt ko ja Kristʉ yʉ'ʉts xymyʉja̱a̱meepy.
50004014	Per miits mduundʉ oy kots xypyudʉjkʉdʉ ma̱ts n'amay njotmay.
50004015	Miits Filipʉs ja̱'a̱yʉty, byeen tsuj xyñijáwʉdʉ kots ndso'oñ Masedoñʉ es nʉjx nga̱jxwa̱'xa̱'a̱ñʉts ja oybyʉ ayuk, kyajpʉ wiinkpʉ mʉbʉjkpʉtʉjk di'ibʉts xypyudʉjkʉdʉts.
50004016	Kana̱k ok nibʉdʉ'ʉgʉts miits xytyuknigajxtʉ naybyudʉkʉ kodsʉ naty ʉj n'ity Tesalónikʉ.
50004017	Kyajts jayam n'anʉʉmʉdʉ dʉ'ʉn esʉts xy'aktuknigáxtʉdʉts ni'igʉ may'aty, ja'ats ndsejpy esʉ Dios mgunu'xʉdʉt ja'agyʉjxm ko dʉ'ʉn xytyuundʉ.
50004018	Tʉts n'axá̱jʉdya'ay tʉgekyʉ, es tyam nmʉda̱jtypyʉts extʉ nan ni'igʉ, mʉt ko Epafroditʉ tʉts xytyukkʉdʉkʉ ja mmay'aty. Dʉ'ʉn yʉ'ʉ éxtʉmʉ pa̱'a̱k xu'kpʉ di'ibʉ yajtukwindsʉ'kʉp ja Dios, di'ibʉ kyupejkypy es t'oyjyawʉ.
50004019	Pa̱a̱dyʉ Dios mmo'oyʉdʉp miidsʉty tʉgekyʉ di'ibʉ myajtʉgoy'a̱jttʉp, dʉ'ʉn éxtʉm ni'igʉ oy'a̱jtʉn tmʉdaty tjaygyepy ma̱ Jesukristʉ.
50004020	N'ok'awda̱jtʉm ja nDios Teety'a̱jtʉm winʉ xʉʉ winʉ tiempʉ. Wa'an dʉ'ʉnʉty.
50004021	Yajnáxts ja nDioskajxy nidu'uk nidu'uk di'ibáty Dios ja'a'a̱jtʉdʉp. Yʉ nmʉgu'uk'a̱jtʉm di'ibʉts jayam mʉʉt n'ity, nandʉ'ʉn mduknigáxʉdʉ Dioskajxy.
50004022	Nidʉgekyʉ Diosʉ jya'ayʉty mduknigáxʉdʉ Dioskajxy, es waanʉ ni'igʉ di'ibáty ijttʉp ma̱ yʉ yajkutujkpʉ kopk ja tyʉjk, mduknigáxʉdʉ Dioskajxy.
50004023	Wa'anʉ Nindsʉn'a̱jtʉm Jesukristʉ mgunu'xʉdʉ nidʉgekyʉ miidsʉty.
51001001	Ʉj Pa̱a̱blʉ, mʉt ja Dios tsyojkʉngyʉjxmʉts xy'apostʉlʉ'átyʉts ja Jesukristʉ, ja'a njʉna̱'a̱nʉm ko tʉ xykyéxyʉts. Tukmukʉ mʉt ja nmʉgu'uk'a̱jtʉm Timotee,
51001002	nduknigáxtʉdsʉ tya̱dʉ neky ja nmʉgu'ugʉty, ja Diosʉ jya'ayʉty di'ibʉ oy muduunʉp es ti'igyʉ 'yittʉ mʉt ja Kristʉ es jyiky'attʉ Kolosʉ ka̱jpnóty. Wa'anʉ nDios Teety'a̱jtʉm mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
51001003	Dʉ'ʉñʉmts nja̱'a̱ygyʉda'aky ja Dios, ja Nindsʉn'a̱jtʉm Jesukristʉ Tyeety, kots miits nniga̱jxta̱a̱gʉdʉ,
51001004	pes nmʉdoodʉ ko xymyʉbʉktʉ Jesukristʉ es ko xytsyoktʉ nidʉgekyʉ di'ibáty ja'a'a̱jtʉdʉp ja Dios.
51001005	Dʉ'ʉn xytyundʉ mʉt ko m'awijx mjʉjp'ijxtʉp ja kuma̱'a̱ñ di'ibʉ Dios xytyuknibʉjkʉ'kʉm tsa̱jpótm, dʉ'ʉn éxtʉm jyʉna'añ ja oybyʉ ayuk, ja tʉy'a̱jtʉn di'ibʉ tʉ xymyʉdowdʉ.
51001006	Tam yajka̱jxwa'xy yʉ tya̱dʉ oybyʉ ayuk ma̱ tʉgekyʉ naxwíñʉdʉ, es yajmiimpy ja madakʉn mʉt di'ibáty kyupʉjktʉp, dʉ'ʉn éxtʉm jyajty mʉt miidsʉty extʉ ma̱ xytyimmʉdoodʉ es xymyʉbʉjktʉ ko Dios xyajnitsókʉm myay'a̱jtʉngyʉjxm.
51001007	Mduk'ʉxpʉjkʉdʉ tya̱dʉ tʉy'a̱jtʉn yʉ Epafrʉs, yʉ nmʉgu'uk'a̱jtʉm di'ibʉ ndsojkʉm es xypyudʉjkʉm es nandʉ'ʉn oy tmʉdúñ ja Kristʉ ma̱ miidsʉty.
51001008	Es yʉ'ʉdsʉ dʉ'ʉn xytyukmʉmadyak miidsʉ mdu'unʉnʉty es ko xymyʉdattʉ ja tsojkʉn di'ibʉ ja Espíritʉ Santʉ tʉ mmo'oyʉdʉ.
51001009	Pa̱a̱ty extʉm ma̱ ja xʉʉts nmʉdoodʉ ko xymyʉbʉktʉ Jesukristʉ, dʉ'ʉñʉmts nga̱jxta'aky esʉ Dios kexy ka'pxy mduknijáwʉdʉt di'ibʉ tsyejpy, es Espíritʉ Santʉkyʉjxm mmo'oyʉdʉt tʉgekyʉ wijy'a̱jtʉn esʉ jaygyujkʉn.
51001010	Dʉ'ʉnʉts nga̱jxta'aky es mjiky'áttʉt éxtʉm ttseky ja Nindsʉn'a̱jtʉm Jesukristʉ, es dʉ'ʉñʉm xytyúndʉt di'ibʉ yʉ'ʉ 'yoyjya̱'a̱p, esʉ mjiky'a̱jtʉnʉty dya'íxʉdʉt tʉgekyʉ oytyim di'ibʉty ja oybyʉ mduunk, es xy'ixy'átʉt waanʉ oy ja Dios.
51001011	Nbʉjktseebyʉts ja Dios es yʉ'ʉ myajmʉjwiin myajkajaaxʉdʉp ja mmʉbʉjkʉn mʉt ni'igʉ ja myʉk'a̱jtʉn, es dʉ'ʉn xymyʉmada̱'a̱ktʉt tʉgekyʉ mʉt ja ma'xtujkʉn esʉ xondakʉn,
51001012	es mja̱'a̱ygyʉda̱'a̱ktʉp ja Dios mʉt ko tʉ mduknibʉjta̱a̱gʉty es m'axá̱jʉdʉt éxtʉmʉ kuma̱'a̱ñ es m'íttʉt ma̱ ja ja̱j tʉ'xʉn mʉt ja di'ibáty yʉ'ʉ ja'a'a̱jtʉdʉp.
51001013	Dios tʉ xya''awa̱'a̱tspʉdsʉ'ʉmʉm ma̱ ja agoots'át, ja'a njʉna̱'a̱nʉm ma̱ yajkutíky ja mʉjku'ugópk, es xypyʉjtákʉm ma̱ yajkutíky ja 'yU'unk di'ibʉ jyantsytsyejpy,
51001014	di'ibʉ o'k mʉt ʉdsa̱jtʉmgyʉjxm es dʉ'ʉn oj xyajnitsókʉm es oj tme'xy ja nbojpʉ'a̱jtʉm.
51001015	Ti'igyʉ Jesukristʉ éxtʉm ja Dios Teety. Di'ibʉ tʉ t'ixy ja Kristʉ, nandʉ'ʉn tʉ t'ixy ja Dios Teety di'ibʉ kyaj ya'ixy; es taa naty ja Kristʉ ma̱ kyajnʉmʉ naty ti kyojy.
51001016	Mʉdʉ Kristʉ yajkoj tʉgekyʉ di'ibʉ jam tsa̱jpótm es ya̱ naxwiiñ. Yʉ'ʉ mʉʉt yajkoj di'ibʉ ya'ijxp es di'ibʉ kyaj ya'ixy, pʉ́nʉty yajkutujktʉp, ana'amdʉp es kuduunk'a̱jttʉp. Kristʉ mʉʉt es Kristʉ 'yoy'a̱jtʉngyʉjxm tʉgekyʉ yajkoj.
51001017	Kristʉ taayʉmʉ naty 'yity ma̱ kyajnʉmʉ naty oytyiity kyojyñʉm, es yʉ'ʉ dʉ'ʉn di'ibʉ ya'ijtypy tʉgekyʉ ma̱ yʉ lyuga̱a̱rʉty.
51001018	Kristʉ tnigʉba̱jk'áty yʉ jya'ayʉty di'ibʉ ijttʉp éxtʉm ja ñini'x. Taayʉm ja Kristʉ 'yity jawyíñʉp, es yʉ'ʉ jayʉjp jikypyʉjk, es tnikʉba̱jk'átʉt tʉgekyʉ oytyim tiity.
51001019	Pesʉ Diosʉ dʉ'ʉn tsyojk esʉ Jesukristʉ 'yítʉt éxtʉmʉ Dios kʉ'ʉm,
51001020	es mʉt yʉ'ʉgyʉjxmʉ Jesukristʉ, Dios pyʉjta̱'a̱gán ja agujk'a̱jt jotkujk'a̱jtʉn mʉt yʉ'ʉ kʉ'ʉm, dʉ'ʉn tʉgekyʉ di'ibáty ijtp tsa̱jpótm es nandʉ'ʉn di'ibʉ ya̱ naxwiiñ. Dios pyʉjtákʉ tya̱dʉ agujk'a̱jt jotkujk'a̱jtʉn mʉt yʉ'ʉgyʉjxmʉ Jesukristʉ ko tteemy dyejky ja ñe'pyñ kruuzkʉjxm.
51001021	Miidsʉty ijty kyajpʉ Dios mja̱'a̱y'átʉdʉ, pes yʉ mjiky'a̱jtʉnʉ axʉʉkpʉ ya'ijxʉ ko miits mmʉdsip'a̱jttʉp ja Dios;
51001022	per tyamʉ Jesukristʉ tʉ tpʉjta'aky ja mdi'igyʉ'a̱jtʉn mʉt ja Dios, mʉt ko tʉ 'yeeky kruuzkʉjxm es myajnʉjxʉdʉt Dios windum, es xywyinguwa̱'a̱gʉdʉt wa̱'a̱ts, ni tiijʉ mbojpʉ.
51001023	Esʉ tya̱a̱dʉ dʉ'ʉn sitʉy tyunaampy pʉn miits mbaduundʉp es mjiky'a̱jttʉp éxtʉm ja Kristʉ ya'ʉxpejky, es kyaj xymyastu'uttʉ es xymyʉbʉ́ktʉt yʉ oybyʉ ayuk di'ibʉ miits mgupʉjktʉ ko xymyʉdoodʉ. Nan yʉ'ʉyʉmʉ tya̱dʉ oybyʉ ayuk yajka̱jxwa'xy tyam ya̱ naxwiiñ oytyim ma̱a̱ty, es yʉ'ʉ dʉnʉ tya̱dʉ oybyʉ ayuk di'ibʉ Kristʉ oj xytyukmʉgáxʉts es nga̱jxwa̱'xʉdʉts.
51001024	Es tyam xondákpʉts kots miits ngu'ayówʉdʉ, esʉ dʉ'ʉnʉts nyajka'pxy di'ibʉ tʉgoy'a̱jtp ja Kristʉ 'yayo'ojʉn ja'agyʉjxm pʉ́nʉty myʉbʉjktʉp, di'ibʉ ijttʉp éxtʉmʉ Kristʉ ñini'x.
51001025	Diósʉts tʉ xypyʉjta'aky esʉts nbudʉ́kʉt nidʉgekyʉ yʉ jya'ayʉty, es xykyejxyʉts es nga̱jxwa̱'xʉdʉts tʉgekyʉ tʉgekyʉ yʉ 'yayuk,
51001026	ja'a yʉ'ʉ di'ibʉ ijty kyayajnijáwʉ extʉ tim jékyʉp, per tyam ja Dios tʉ ttuknijáwʉdʉ ja jya'ayʉty.
51001027	Tʉ Dios ttuknijawʉ jya'ayʉty ja mʉj oy'a̱jtʉn di'ibʉ ijty kyayajnijáwʉ, es ttuknibʉjta̱a̱gʉ ma̱ nidʉgekyʉ naxwíñʉdʉ ja̱'a̱yʉty. Esʉ tadʉ di'ibʉ kyaj yajnijáwʉ extʉ timjékyʉp, yʉ'ʉ dʉ'ʉnʉ Kristʉ di'ibʉ ijtp ma̱ miidsʉty, di'ibʉ m'awijxtʉp es mdukpa̱a̱dʉdʉt ja mʉj'a̱jtʉn.
51001028	Es ja Kristʉ, ja'a dʉ'ʉn di'ibʉts ʉj nga̱jxwa'xypy. N'awa̱'a̱nʉpts es nduk'ʉxpejkypyʉts nidʉgekyʉ ja̱'a̱yʉty es tjaygyúkʉdʉt yʉ'ʉjʉty yajxón, es ndukwinguwa̱'a̱gʉdʉts ja Dios, ti'igyʉ 'yíttʉt mʉt ja Kristʉ, oy es wa̱'a̱ts.
51001029	Pa̱a̱dyʉts nduñ amʉja̱a̱ di'ibʉdsʉ Kristʉ xymyeepy, mʉt ko yʉ'ʉ dʉ'ʉn di'ibʉ jiky'a̱jtp ma̱ ʉjʉn.
51002001	Ndsejpyʉts es xyñijáwʉdʉt ko ndúñʉts mʉt wínʉdsʉ njot mʉt miidsʉty, es mʉt nandʉ'ʉn di'ibʉ myʉduundʉp ja Jesukristʉ ma̱ yʉ Laodiseeʉ ka̱jpn, es mʉt nidʉgekyʉ wiingátypyʉ di'ibʉts kyaj xy'íxtʉts wingʉjxm.
51002002	Ndúñʉdsʉ dʉ'ʉn es nyajxonda̱'a̱gʉdʉts ja 'ya̱a̱ jyótʉty yʉ'ʉjʉty, es nandʉ'ʉn 'yíttʉt ti'igyʉ ma̱ ja tsojkʉn. Ndsejpyʉts es tʉgekyʉ tʉgekyʉ tjaygyúkʉdʉt di'ibʉ Dios tyuknibʉjtákʉ es kyaj yajnijáwʉ ijty, es yʉ'ʉ dʉ'ʉn kʉ'ʉm ja Kristʉ.
51002003	Pes ma̱ yʉ'ʉn yajpa̱a̱ty tʉgekyʉ tʉgekyʉ ja wijy'a̱jtʉn esʉ jaygyujkʉn.
51002004	Pes n'anʉʉmʉdʉ tya̱a̱dʉ kʉdiibʉ pʉ́n mwin'ʉʉn mwinxá̱jʉdʉt mʉt ko tsuj yajmʉdóy.
51002005	Oyxyʉ́pʉts n'ity jagam mʉt miidsʉty, jámʉts njot nja̱'a̱jʉn ma̱ miidsʉty, es xondákpʉts kots nnijawʉ ko tsuj yajxón ti xytyundʉ es xymyʉbʉktʉ amumdu'uk jot ja Nindsʉn'a̱jtʉm Jesukristʉ.
51002006	Pa̱a̱ty dʉ'ʉn éxtʉm miits oj xy'axá̱jʉdʉ Jesukristʉ éxtʉmʉ Nindsʉn'a̱jtʉm, dʉ'ʉn mjiky'áttʉt éxtʉm yʉ'ʉ jyiky'ajty.
51002007	Extʉm tu'ugʉ kepy mʉkʉ 'ya̱a̱ts ya'ítyʉty, nandʉ'ʉn miidsʉty ti'igyʉ mʉk mʉʉt m'íttʉt ja Jesukristʉ. Yajwimbajt'adʉ'ʉtstʉ ja mmʉbʉjkʉnʉty, dʉ'ʉn éxtʉm myajtukni'ijxʉdʉ, es dʉ'ʉñʉm xyja'aygyʉda̱'a̱ktʉt ja Dios.
51002008	Exkʉm pʉ́n mwin'ʉʉnʉdʉ mʉt jatu'ugʉ wiinkpʉ ʉxpʉjkʉn, di'ibʉ yʉ'ʉ tyu'unʉn'a̱jttʉp ja ja̱'a̱yʉty, es mdukpanʉjxa̱'a̱nʉdʉ ja ʉxpʉjkʉn o ja tyu'unʉnʉty ja jekyjya'ayʉty, es mduk'awdátʉdʉt ja ánklʉsʉty ma̱ jyapa̱a̱dyʉty xy'awdátʉt ja Kristʉ.
51002009	Mʉt ko ma̱ yʉ Jesukristʉ, jam 'yity tʉgekyʉ ja Dios'a̱jtʉn,
51002010	es miits m'ijttʉp ti'igyʉ mʉt ja Jesukristʉ, di'ibʉ ñigopk'a̱jtypy nidʉgekyʉ yajkutujkpʉty es ana'ambʉty.
51002011	Es ja'a ko m'ijttʉp ti'igyʉ mʉdʉ Kristʉ, tʉ miidsʉty nandʉ'ʉn myajpʉjta̱'a̱ktʉ ja ijxwʉ'ʉmʉn es dʉ'ʉn kyaj xyajtúndʉt di'ibʉ mnini'x mgʉba̱jk tsyojktʉp, es kyaj dyʉ'ʉnʉty yʉ ijxwʉ'ʉmʉn éxtʉmʉ israelítʉty tpʉjta̱'a̱ktʉ ko ja̱'a̱y yajtsíky waanʉ ma̱ yedyʉjk'a̱jtʉn.
51002012	Ko miits mnʉbajttʉ, oj mnaxtʉ́kʉdʉ mʉdʉ Kristʉ, es nandʉ'ʉn mʉʉt mjikypyʉjktʉ, mʉt ko xymyʉbʉjktʉ ko myʉda̱jtypy ja mʉk'a̱jtʉn ja Dios di'ibʉ yajjikypyʉjkʉ.
51002013	Tʉʉyʉbʉ ma̱ naty kyajnʉm miits xy'axá̱jʉdʉ Jesukristʉ, Dios m'ijxʉdʉ miits éxtʉmʉ o'kpʉty, mʉt ko naty mbekyjya'ay'áttʉ; perʉ Dios tʉ myajjikypyʉ́kʉdʉ ti'igyʉ mʉt ja Kristʉ. Dios tʉ mma'xʉdʉ tʉgekyʉ mbojpʉty.
51002014	Pesʉ Kristʉ kyupʉjk yajna̱jx ja tʉydyu'unʉn di'ibʉ ʉdsa̱jtʉm oj xyjapátʉm mʉt yʉ'ʉgyʉjxmʉ nbojpʉ'a̱jtʉm. Mba̱a̱t njʉna̱'a̱nʉm ko dʉ'ʉn éxtʉm yʉ'ʉ dyajnejxy kʉxja̱'a̱y tʉgekyʉ ja nbojpʉ'a̱jtʉm es yajkʉxwejpy kyʉbajky ma̱ ja kruuz, éxtʉmxyʉp ja kyʉ'ʉmbojpʉ tkumʉdoy. Es mʉt ko 'ye'ky, Kristʉ tkʉbejty tkumʉdooy ja nbeky'a̱jtʉm.
51002015	Dios oj tpʉjkʉ ja mʉk'a̱jtʉn es ja kutujkʉn pʉ́nʉty myʉda̱jttʉp, es oj dya''amutsk'aty ijxnide'xy mayjya'ay wyindum es t'íxtʉt ko tʉ tyʉgoydyʉ.
51002016	Es mʉt ko nnija̱'a̱m tʉgekyʉ tya̱a̱dʉ, katʉ mnayyákʉdʉ miits es pʉ́n mbayo'oyʉdʉt di'ibʉ mjʉ'xtʉp, o di'ibʉ m'u'ktʉp, o ti xʉʉ m'ama̱a̱y'a̱jttʉp, o ti po'o 'ya̱a̱ne'eky, o ma̱ ja po'xʉnxʉʉ.
51002017	Tʉgekyʉ tya̱a̱dʉ yʉ'ʉ je'eyʉ éxtʉmʉ awax di'ibʉ jaminán; perʉ Kristʉ dʉ'ʉn ja tʉy'a̱jtʉn.
51002018	Exkʉm mbʉjkxʉdʉ yʉ may'atyʉ taadʉty di'ibʉ nayyajna̱jxʉdʉp mʉj tuda'aky es ja'a 'yawda̱jttʉp ja ánklʉsʉty. Yʉ'ʉjʉty jyʉna̱'a̱ndʉ ko tʉ t'ixtʉ ijxma̱'tʉn, es pa̱a̱ty ñaybyʉjta̱'a̱gʉdʉ mʉj kʉjxm.
51002019	Perʉ dʉ'ʉmbʉ ja̱'a̱yʉty kyaj 'yittʉ ti'igyʉ mʉdʉ Kristʉ. Esʉ Kristʉ, dʉ'ʉn yʉ'ʉ éxtʉm ja nini'x kʉba̱jk, es ja di'ibáty n'axá̱jʉm éxtʉmʉ nYajnitsokpʉ'a̱jtʉm, dʉ'ʉn n'ijtʉm éxtʉm ja ñini'x. Esʉ ja'a ko n'ijtʉm ti'igyʉ mʉdʉ Kristʉ, nmʉda̱jtʉm ja jiky'a̱jtʉn esʉ mʉja̱a̱, es mʉktákp ja n'anmʉja̱'a̱n'a̱jtʉm éxtʉm ja Dios ttseky.
51002020	Mʉt ko miits tʉ m'ooktʉ mʉt ja Kristʉ, mnaydyukniwa̱'a̱dsʉdʉ ja naxwíñʉdʉ ja̱'a̱yʉty ja wyinma̱'a̱ñʉty esʉ tyuungʉty. ¿Es ti ko m'aktimjiky'attʉ éxtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp?, ¿ti ko m'aktimnaydyukkʉdʉ́kʉdʉ ja 'yana'amʉnʉty?, éxtʉm jyʉna̱'a̱ndʉ:
51002021	“Katʉ xytyoñ. Katʉ xyje'xy yʉ tʉxiidʉ. Katʉ xykyone'eky.”
51002022	Tʉgekyʉ tya̱dʉ ana'amʉn yʉ'ʉ myadyakypy di'ibʉ je'eyʉ ya̱ naxwiiñ kyexy ko njʉ'xʉm o ko nyajtu'unʉm, es tʉgekyʉ tya̱dʉ ana'amʉn yʉ'ʉyʉ jya'ajʉ naxwíñʉdʉ ja̱'a̱y.
51002023	Tadʉ ana'amʉn mba̱a̱t kyʉxe'eky éxtʉmʉ wijy'a̱jtʉn, mʉt ko dyajkʉxe'eky es ni'igʉ Dios ndsojkʉm, es n'ijtʉm yuunk naxypyʉ, es njʉjwijtsʉmbijtʉm ja nnini'x'a̱jtʉm; per ni madsoo kyatúñ es nnayjyʉjwijtsʉmbijtʉm di'ibʉ ja nini'x kʉba̱jk tsyejpy.
51003001	Pes éxtʉm miits tʉ mjikypyʉktʉ mʉt ja Kristʉ, ja'a mbayo'oydyʉp di'ibʉ tso'omp tsa̱jpótm, ma̱ yʉ Kristʉ 'yu'uñʉ ma̱ 'yaga̱'a̱ñdsyoo ja Dios.
51003002	Winma̱'a̱ñ'áttʉ di'ibáty miimp tsa̱jpótm, katʉ xywyinma̱'a̱ñ'áty di'ibʉ ijtp naxwiiñ.
51003003	Pes miits m'o'ktʉ mʉt ja Kristʉ, es tyam xymyʉdattʉ mjiky'a̱jtʉn pʉjke'eky mʉt ja Jesukristʉ ma̱ Dios.
51003004	Kristʉ dʉ'ʉn ja njiky'a̱jtʉn'a̱jtʉm. Es ko yʉ'ʉ kyʉda̱'a̱gʉt jatʉgok, mgʉxʉ'ʉktʉp miidsʉty nandʉ'ʉn mʉt yʉ'ʉ ma̱ ja myʉj'a̱jtʉn.
51003005	Pes yajkutʉgóy ja mwinma̱'a̱ñ ja axʉʉkpʉ di'ibʉ mmʉda̱jttʉp, mʉt ko naxwiiñʉdʉ jya'ajʉ taadʉ. Katʉ mnayyákʉdʉ es mmʉmada̱'a̱gʉdʉt tya̱dʉ axʉʉkpʉ winma̱'a̱ñ: ja mʉ'induunk, ko ja̱'a̱y kyaj ñay'aguwits ñayjyʉjpkuwítsʉdʉ, ko kyaj ti ñaydyukmʉ'íxʉdʉ ti pʉ́n myʉda̱jtypy, ko 'yadsoktʉ, mʉt ko Dios pyʉjtákypyʉ tya̱dʉ adsojkʉn éxtʉmxyʉp n'awda̱jtʉmʉ di'ibʉ kyaj Dyiósʉty,
51003006	es ja Dios tyʉydyunaampy jantsy tsa̱a̱tsy tʉgekyʉ di'ibáty tyuundʉbʉ tya̱dʉ axʉʉgátypyʉ.
51003007	Miits mduundʉ tya̱a̱dʉty ma̱a̱nʉmʉ naty kyaj xy'axá̱jʉdʉ Jesukristʉ.
51003008	Per tyam, ja'a ko mja'a'a̱jtʉdʉp ja Kristʉ, mastu'uttʉ tʉgekyʉ tya̱a̱dʉty: ajk to'oyʉn, naymyʉjkajxʉk winma̱'a̱ñ, nay'o'o nayyaxʉn esʉ tsa̱a̱tsykyʉbétypyʉ ayuk.
51003009	Kyaj mnaywyin'ʉʉn mnaywyinxá̱jʉdʉt nixim niyam, mʉt ko miidsʉty tʉ xymyastu'uttʉ ja mjekyjyiky'a̱jtʉnʉ axʉʉkpʉ.
51003010	Jiky'attʉ ja jiky'a̱jtʉnʉ jembyʉ, mʉt ko Diosʉ dʉ'ʉn di'ibʉ oj xymyo'oyʉm yʉ tya̱dʉ jiky'a̱jtʉn es tyʉga̱jts'adʉ'ʉtsy extʉ ko Dios n'ixy'a̱jtʉm yajxón.
51003011	Ko n'axá̱jʉm ja Jesukristʉ, Dios xykywentʉpʉjtákʉm éxtʉmʉ jya'ayʉn, oy n'israelitʉja̱'a̱y'a̱jtʉm o di'ibʉ kyaj 'yisraelítʉty, di'ibʉ naty tʉ yajtsúktʉ o di'ibʉ kyaj yajtsúktʉ, di'ibʉ jagam ja̱'a̱y o kuka̱jpn ja̱'a̱y, di'ibʉ windsʉ́n o mʉduumbʉ. Di'ibʉ sitʉy nigutiky, ja'a es xyja'a'a̱jtʉm ja Kristʉ, es ja Kristʉ yʉ'ʉ dʉ'ʉn ijtp ma̱ tʉgekyʉ di'ibʉ ijtp.
51003012	Dios mdsojkʉdʉp miits es tʉ mwin'íxʉdʉ es yʉ'ʉ mja'a'átʉdʉp. Pa̱a̱ty jiky'attʉ éxtʉm ja Dios ttseky, es mʉdattʉ pa''ayo'on, oyjyot, tuda'aky'át, yuunk naxypy esʉ ma'xtujkʉn.
51003013	Naymyʉma'xtúkʉdʉ nixim niyam es naymya'xʉdʉ pʉn ja pʉ́n ñaymyʉdʉgóyʉty mʉt ja wiinkpʉ. Dʉ'ʉn éxtʉm ja Kristʉ oj mma'xʉdʉ, dʉ'ʉn xytyúndʉt nandʉ'ʉn miidsʉty.
51003014	Di'ibʉ ni'igʉ tsojkʉp, ja'a dʉ'ʉn ja tsojkʉn, es ja tsojkʉn yajmujktaapy kexy ka'pxy tʉgekyʉ tʉgekyʉ.
51003015	Wa'an ja agujk'a̱jt jotkujk'a̱jtʉn di'ibʉ Kristʉ yajkypy, tnʉ'ʉmo'oy ttu'umo'oy ja mjot mwinma̱'a̱ñʉty es mjiky'áttʉt éxtʉm ja Dios ttseky. Ja'a ko mʉdʉ tya̱a̱dʉ dʉ'ʉn ja Dios mwoojʉdʉ es tukmuk m'íttʉt, éxtʉm tu'uk je'eyʉ nini'x. Es ja̱'a̱ygyʉda̱'a̱ktʉ.
51003016	Wa'an ja Kristʉ 'yayuk t'ity ma̱ yʉ mjot mwinma̱'a̱ñʉty, es yʉ'ʉ mnaydyukni'íxʉdʉp nixim niyam ja oybyʉ ka̱jxwíjʉn. Mʉdʉ ja̱'a̱ygyʉdákʉn ma̱ Dios, ʉwdʉ Salmʉ, Diosʉ 'yalabanzʉ, es di'ibʉ Dios 'yoyjya̱'a̱p.
51003017	Pes tʉgekyʉ di'ibʉ mduun mga̱jxtʉp, tundʉ Nindsʉn'a̱jtʉm Jesús xyʉʉgyʉjxm, es ja̱'a̱ygyʉda̱'a̱ktʉ Dios Teety Jesukristʉkyʉjxm.
51003018	Miits kasa̱a̱dʉ toxytyʉjkʉty, naygyʉbʉ́kʉdʉ ma̱ mña'ayʉty, mʉt ko dʉ'ʉn ñigutíkyʉty mdsʉʉnʉdʉt éxtʉmʉ Nindsʉn'a̱jtʉm Jesukristʉ ttseky.
51003019	Es nandʉ'ʉn miidsʉty kasa̱a̱dʉ yedyʉjkʉty, mdsóktʉp yajxónʉ m'u'unk mnʉdo'oxyʉty es katʉ a''ak jot'akʉ mʉʉt mdsʉʉnʉdʉ.
51003020	Es miidsʉty u'unk ʉna̱'kʉty, mʉmʉdowdʉ ja mda̱a̱k mdeety, mʉt ko tya̱a̱dʉ dʉ'ʉn 'yoyjya̱'a̱p ja Nindsʉn'a̱jtʉm.
51003021	Es miits u'unkteedyʉty, katʉ nandʉ'ʉnʉ m'u'unk xyajjot'ambʉ́ktʉ es kʉdiibʉ tsyipka'axtʉt.
51003022	Es miits mʉduumbʉty, mʉmʉdowdʉ ja mwindsʉ́n mwindá̱jʉty ya̱ naxwiiñ. Katʉ dʉ'ʉn xytyuñ je'eyʉ ko m'ijxtúnʉdʉ es dʉ'ʉn mnayyajpʉdsémyʉty wa̱'a̱ts mʉt yʉ'ʉjʉty, tundʉ mʉdʉ oy'a̱a̱ oyjyot, éxtʉm jyawʉ xymyʉdúñ ja Nindsʉn'a̱jtʉm.
51003023	Oytyim tiity di'ibʉ mduundʉp, tundʉ yajxón xonda'aky'a̱a̱ xonda'akyjyót, éxtʉm xymyʉdundʉ Nindsʉn'a̱jtʉm es kyaj éxtʉm xymyʉdundʉ ja̱'a̱y.
51003024	Pes mnija̱'a̱dʉp ko yʉ Nindsʉn'a̱jtʉm mmo'oyánʉdʉp éxtʉm ja may'aty ja kuma̱'a̱ñ, mʉt ko miits xymyʉdundʉ yʉ Kristʉ di'ibʉ dʉn mWindsʉn'a̱jttʉp.
51003025	Ja di'ibʉ adʉ́tstʉp axʉʉk, 'yaxá̱jʉp ja tʉydyu'unʉn éxtʉm pyaadyʉty, ja'a ko Dios kyaj pʉ́n tpayo'oy win'ixy wingexy.
51004001	Es miidsʉty windsʉ́n windá̱jʉty, yajtúndʉ ja mduumbʉty éxtʉm pyaadyʉty. Nasjawʉ ko nandʉ'ʉn miits mmʉda̱jttʉp tu'ugʉ mWindsʉ́n jam tsa̱jpótm.
51004002	Mʉgu'ugítʉty, dʉ'ʉñʉm mga̱jxta̱'a̱ktʉt, wijy m'íttʉt es xyja'aygyʉda̱'a̱ktʉt ja Dios.
51004003	Nandʉ'ʉn ka̱jxta̱'a̱ktʉ es amdow pʉjktsówdʉ Dios esʉts ʉj xypyudʉ́kʉt esʉts nga̱jxwa̱'xʉt ja oybyʉ ayuk, esʉdsʉ ja̱'a̱y nduknijáwʉt di'ibʉ ijty kyaj yajnijáwʉ, pes ja'agyʉjxmʉts ndsimdsyʉʉnʉ.
51004004	Amdow pʉjktsówdʉ mʉt ʉjtskyʉjxm, wa'andsʉ Dios xypyudʉkʉ esʉts yajxón wa̱'a̱ts nga̱jxwa̱'xʉdʉts éxtʉmts xypyaaty ndúnʉt.
51004005	Es miits, jiky'attʉ wijy kejy mʉt ja di'ibʉ kyaj t'axa̱jʉ ja Jesukristʉ. Tundʉ ma̱ tʉgekyʉ tiempʉ xymyʉdaty esʉ ja̱'a̱y xytyuknijáwʉt ko Jesukristʉ yajnitsókp.
51004006	Wa'anʉ mga̱jx mmadyakʉn dʉ'ʉñʉm 'yity tsujti'knʉ, es mjátʉp wi'ix miits xy'adsówdʉt nidu'uk nidu'uk.
51004007	Yʉ nmʉgu'uk'a̱jtʉm Tíkikʉ di'ibʉ ndsojkʉm, óyʉts xypyudʉkʉ kots nmʉdundʉ ja Nindsʉn'a̱jtʉm, yʉ'ʉ mdukmʉmadya̱'a̱gʉdʉp wi'ixʉts ja yam n'ity es mjotkujk'áttʉt.
51004008	Pa̱a̱ty nduknigaxtʉ miidsʉty es m'anʉ'ʉmxʉdʉt wi'ixʉts ja yam, es mmo'oyʉdʉt ja jotkujk'a̱jtʉn.
51004009	Mʉʉt nandʉ'ʉn ñejxy yʉ nmʉgu'uk'a̱jtʉm Onésimʉ, di'ibʉ ndsojkʉm es oy tmʉdúñ Nindsʉn'a̱jtʉm, miidsʉty ja mmʉguga̱jpn. Yʉ'ʉjʉty mdukmʉmadya̱'a̱gʉdʉp tʉgekyʉ wi'ix ja yam jyaty.
51004010	Aristarkʉ, yʉ nmʉdsimdsyʉnaabyʉts, mduknigáxʉdʉ Dioskajxy; es nandʉ'ʉnʉ Markʉs, yʉ myʉgu'ugʉ Bernabee, jyʉna'añ mayDios. Pʉn mninʉjxʉdʉp ja Markʉs mgu'ixa̱'a̱nʉdʉ, axá̱jʉdʉ yajxón.
51004011	Nandʉ'ʉn mduknigáxʉdʉ Dioskajxy ja Jesús di'ibʉ yajtijp Justʉ. Tya̱a̱dʉdyʉ dʉ'ʉn yʉ'ʉyʉty nidʉgʉʉk ja israelítʉty di'ibʉ myʉbʉjktʉp ja Jesús es ttundʉ mʉt ʉj ja Diosʉ tyuunk, es yʉ'ʉts xymyeepy ja jotkujk'a̱jtʉn.
51004012	Mduknigáxʉdʉ Dioskajxyʉ Epafrʉs, Kristʉ myʉduumbʉ, es yʉ'ʉ nandʉ'ʉn mmʉguga̱jpn'a̱jttʉp. Dʉ'ʉñʉm t'amdoy tpʉjktsóy ja Dios ma̱ kya̱jxta'aky, es mʉk m'íttʉt ti'igyʉ mʉdʉ Jesukristʉ, es amumdu'uk jot mjiky'áttʉt éxtʉmʉ Dios ttseky.
51004013	Mʉt ko ʉj testiigʉts wi'ixʉ Epafrʉs ñaydyukjotmaydyúñʉty mʉt miitskyʉjxmʉty es nandʉ'ʉn yʉ Kristʉ myʉduumbʉty di'ibʉ tsʉna̱a̱ydyʉp ma̱ yʉ Laodiseeʉ ka̱jpn es ma̱ yʉ Yerápolʉs ka̱jpn.
51004014	Yʉ kudsooy Lukʉs, di'ibʉ njantsytsyojkʉm, mduknigáxʉdʉ Dioskajxy, es nandʉ'ʉnʉ Demʉs.
51004015	MayDios xy'anʉʉmʉt ja nmʉgu'uk'a̱jtʉm di'ibʉ ijtp Laodiseeʉ, es nandʉ'ʉn yʉ Nimfʉs xymyo'oyʉdyʉt ja Dioskajxy, esʉ mʉbʉjkpʉtʉjk di'ibáty naymyujkʉdʉp ma̱ yʉ tyʉjk.
51004016	Ko xykya̱jxta̱'a̱ydyʉt tya̱dʉ neky ma̱ miidsʉty, net xykyáxtʉt ma̱ ja mʉbʉjkpʉtʉjk di'ibáty naymyujkʉdʉp Laodiseeʉ, es jap yajka̱jxʉt nandʉ'ʉn; es miits xykya̱jxtʉt nandʉ'ʉn ja neky di'ibʉts ngejxypy Laodiseeʉ.
51004017	Tunʉ may'a̱jtʉn, anʉʉmʉ Arkipʉ: “Kuydyún yajxón ja tuunk di'ibʉ ja Nindsʉn'a̱jtʉm tʉ mmo'oyʉty es xymyʉdúnʉt.”
51004018	Mʉgu'ugítʉty, ʉj Pa̱a̱blʉ, nduknijáyʉdʉts miidsʉty yʉ ka̱jxpo'xʉn mʉdʉdsʉ ngʉ'ʉm letrʉ. Mʉnu'xta̱'a̱ktʉ Dios mʉt ʉjtskyʉjxm. Kátʉts xyja'aydyʉgóydyʉ kots n'ity ja yam tsimy. Wa'anʉ Dios mgunu'xʉdʉ miidsʉty.
52001001	Ʉj Pa̱a̱blʉ, mʉt ja Silvanʉ esʉ Timotee, nduknigajxtʉptsʉ tya̱dʉ neky ja mʉbʉjkpʉtʉjk di'ibʉ ijttʉp ti'igyʉ mʉt ja Dios Teety esʉ Nindsʉn'a̱jtʉm Jesukristʉ, es ñaymyúkʉdʉ ma̱ ja Tesalónikʉ ka̱jpn. Wa'an ja Dios mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
52001002	Dʉ'ʉñʉmts nja̱'a̱ygyʉda'aky ja Dios mʉt miidsʉty, es njamyajtstʉp kots nga̱jxta̱'a̱ktʉ.
52001003	Es ndukjamyejtsypyʉdsʉ nDios Teety'a̱jtʉm wyindum wi'ix miits xymyʉdattʉ ja mʉbʉjkʉn, éxtʉm miits mdundʉ mʉt ja tsojkʉn, es éxtʉm miits dʉ'ʉñʉm 'yawix xyjʉjp'íxtʉ Nindsʉn'a̱jtʉm Jesukristʉ ko jyʉmbita̱'a̱ñ.
52001004	Mʉgu'ugítʉty, Dios mdsojkʉdʉp miits, es nnija̱'a̱bʉts ko yʉ'ʉ tʉ mwin'íxʉdʉ.
52001005	Kots miidsʉty oj n'awánʉdʉ ja oybyʉ ayuk, kyaj jye'eyʉty ja ayuk ngajxyʉts, ja Espíritʉ Sántʉts xypyudʉjkʉ es nga̱jxʉdʉts mʉk'a̱jtʉn mʉʉt, es ja'agyʉjxm kots ʉj nnija̱wʉ ko tyʉy'a̱jtʉnʉdyʉ tya̱dʉ ayuk. Wa̱'a̱ts xyñijáwʉdʉ wi'ixʉts oj nja̱'a̱y'áty ma̱ miidsʉty, es xytyuk'oybyʉdsʉ́mʉt.
52001006	Mbaduundʉ miidsʉty di'ibʉ ʉʉdsʉty es ja Nindsʉn'a̱jtʉm tʉ nnastúnʉdʉts, es m'axá̱jʉdʉ ja ayuk mʉt tu'ugʉ xondakʉn di'ibʉ ja Espíritʉ Santʉ mmooyʉ, oy xyajna̱jxtʉ byeen ja ayo'on.
52001007	Es mʉdʉ tya̱a̱dʉ xya̱jktʉ ja ijxwʉ'ʉmʉn ma̱ nidʉgekyʉ yʉ Diosʉ myʉbʉjkpʉty jam Masedoñʉ es Akayʉ.
52001008	Mʉt ko ma̱ miidsʉty tsyo'oñ ja Nindsʉn'a̱jtʉm ja 'yayuk es tʉ yajka̱jxwa'xy kyaj jye'eyʉty Masedoñʉ es Akayʉ, per nandʉ'ʉn oytyim ma̱a̱ty yajnijáwʉ wi'ix miits xymyʉbʉktʉ ja Dios, es mʉdʉ tya̱a̱dʉ kyaj ñakypyaadyʉty nga̱jxtʉdʉts tii.
52001009	Nik yʉ'ʉ kʉ'ʉmʉty tmadya̱'a̱ktʉ wi'ix ko oj ngu'ixtʉ, miits xy'axá̱jʉdʉts yajxón es wi'ix tʉ xymyastu'uttʉ ja agojwinnáx es xypyanʉjxtʉ es xymyʉduundsondáknʉdʉ ja jiikypyʉ Dios.
52001010	Tyukmʉmadyaktʉ nandʉ'ʉn ko miidsʉty m'awijx mjʉjp'ijxtʉp ko kyʉda̱'a̱gʉt tsa̱jpótm ja Diosʉ 'yU'unk, ja Nindsʉn'a̱jtʉm Jesús di'ibʉ Dios yajjikypyʉjk ma̱ 'ye'ky. Yʉ'ʉ dʉ'ʉn di'ibʉ xyajnitsókʉm ma̱ ja mʉj tʉydyu'unʉn di'ibʉ miimp.
52002001	Pes miidsʉty kʉ'ʉm mnija̱'a̱dʉp mʉgu'ugítʉty, ko éxtʉmts miits oj ngu'ixtʉ, kyajts nanʉgoobʉ ngu'ixtʉ.
52002002	Oyʉts naty wi'ix tʉ nyajtúñ es tʉ nyajwinga̱jxpétyʉty jam Filipʉs, éxtʉm xyñijáwʉdʉ, perʉ Dios tʉts xypyudʉkʉ esʉts nga̱jxwa̱'xʉt amumdu'uk jot yʉ oybyʉ ayuk ma̱ miidsʉty, oy jyakʉxe'eky ja adsijpʉ.
52002003	Mʉt ko ni wi'ix tsoots nga''anʉguga̱'a̱jʉ ma̱ di'ibʉdsʉ naty nga̱jxwa'xypy, ni ngamadya'agyʉdsʉ natyʉ axʉk kajxy es ni ngawin'ʉʉna̱'a̱ñʉts pʉ́n.
52002004	Ni'igʉdsʉ Dios xywyinma̱'a̱ñ'ijxy es xytyuknipejkyʉts ja oybyʉ ayuk. Ʉj kyajts ngajxy wi'ixʉ ja̱'a̱yʉts xy'oyjyáwʉt, Diosʉ dʉ'ʉn sitʉy, di'ibʉ tyuk'ijxʉdyaapy ja njot'a̱jt nwinma̱'a̱ñ'a̱jtʉm.
52002005	Extʉm miits xyñijáwʉdʉ, ni na̱'a̱ts pʉ́n ngawinwepy ngawinja̱a̱xy mʉt ja tsujti'knʉbʉ ayuk, es ni tits ngatuk'ʉbety ngatukka̱jxpéty mʉt kots nganarata̱'a̱ñ ja meeñ. Diosʉ tya̱a̱dʉ ñija̱'a̱p.
52002006	Kyajts ni na̱'a̱ nga'ʉxta̱'a̱ydyʉ ja̱'a̱yʉty esʉts xymyʉjjáwʉt, oy tyimmiits'a̱jtpʉ es oytyim wiingaty'a̱jtpʉ.
52002007	Oyʉts mba̱a̱t njanaybyʉjta'agyʉdyʉts éxtʉmʉ kutujkʉn mʉʉtpʉ, mʉt kots xy'apostʉlʉ'attʉ ja Kristʉ, kyajts ʉj dʉ'ʉn nduuñ. Naybyʉjtákʉts tuda'aky éxtʉm tu'ugʉ u'unkta̱a̱k t'ijx'íty tkwentʉ'aty ja 'yu'unk jantsy tsuj.
52002008	Byeenʉts miits ndsoktʉ, ja'agyʉjxmʉts ʉj nnayjya̱'a̱jʉ es kyaj jye'eyʉty nduknijáwʉdʉt ja oybyʉ ayuk, es extʉ nandʉ'ʉn es miits ngu'oogʉdʉt.
52002009	Mʉgu'ugítʉty, miits mjamyajtstʉp wi'ixʉts tʉ ndundʉ xʉʉñ koots es kʉdiibʉ miits n'adsíptʉt ma̱ naty jam nduknijáwʉdʉ ja oybyʉ ayuk di'ibʉ Dios kyajx.
52002010	Miits mnija̱'a̱dʉp, es nandʉ'ʉn ja Dios, wi'ix ʉʉdsʉty dyajnʉjxtʉ tu'ugʉ jiky'a̱jtʉnʉ wa̱'a̱tspʉ, tuda'akypyʉ es ni pʉ́n mba̱a̱t xykyapeky'íxyʉty kots n'ijttʉ ma̱ miidsʉty di'ibʉ nandʉ'ʉn myʉbʉjktʉp ja Dios.
52002011	Nandʉ'ʉn xyñijáwʉdʉ wi'ix tʉ nya'it nyajxóndʉ es wi'ix tʉ nbumay nbutá̱jʉdʉ nidu'uk nidu'uk miidsʉty, dʉ'ʉn éxtʉm ttuñ ja u'unkteety mʉt ja 'yu'unk 'yʉna̱'k.
52002012	Pes tʉ nyajxonda̱'a̱ktʉ es tʉ nyajjotkujk'áttʉ, es extʉ tʉ nduknipʉktʉ es mjiky'áttʉt éxtʉm pyaadyʉty pʉ́nʉty ja'a'a̱jtʉdʉp ja Dios, di'ibʉ mwoojʉdʉp es nʉjx mʉʉt m'ittʉ ma̱ yajkutíky mʉt ja mʉj'a̱jtʉn.
52002013	Pa̱a̱ty nja̱'a̱ygyʉdaktiibyʉts ja Dios ko miits xymyʉdoodʉ ja Diosʉ 'yayuk di'ibʉts oj nga̱jxwa'xy, m'axá̱jʉdʉ éxtʉm ja Diosʉ 'yayuk, es kyaj xy'axá̱jʉdʉ éxtʉmʉ ja̱'a̱yʉ 'yayuk. Es tʉy'a̱jtʉnʉ'ʉ ko Dios t'ayúkʉty di'ibʉ mʉjwiinʉp ma̱ miidsʉty di'ibáty myʉbʉjktʉp.
52002014	Mʉgu'ugítʉty, ko miits m'ayoodʉ ma̱ mbajʉdijtʉdʉ mmʉguga̱jpnʉty, nandʉ'ʉn mja̱jttʉ éxtʉm jya̱jttʉ jam Judeeʉ ja Diosʉ jya'ay di'ibʉ ijttʉp ti'igyʉ mʉdʉ Jesukristʉ. Pes yʉ'ʉjʉty nandʉ'ʉn pajʉdijtʉdʉ myʉguga̱jpnʉty, ja israelítʉty.
52002015	Tya̱dʉ israelítʉty yʉ'ʉ ya'o'ktʉ nandʉ'ʉnʉ Nindsʉn'a̱jtʉm Jesús, éxtʉmʉ naty nandʉ'ʉn tʉ dya'ooktʉ ja myʉguga̱jpn di'ibʉ Dioskuga̱jxpʉ'a̱jttʉ, es nandʉ'ʉnʉts ʉʉdsʉty ojts xy'ʉxkaxtʉ. Kyaj jyiky'attʉ éxtʉm ja Dios ttseky, es aknaymyʉdsip'a̱jtʉdʉp mʉt nidʉgekyʉ ja̱'a̱yʉty,
52002016	pes extʉ jyayajkubokándʉ kots nga̱jxwa'xy ja Diosʉ 'yayuk ma̱ di'ibʉ kyaj 'yisraelítʉty, es nandʉ'ʉn ñitso'oktʉt. Es mʉt yʉ'ʉ t'aktim'yaj'ya'k'adʉ'tsypy ni'igʉ ja pyojpʉty. Pa̱a̱ty óknʉm ja Dios myo'oya̱'a̱nʉdʉ ja mʉk tʉydyu'unʉn di'ibʉ miimp ma̱ yʉ'ʉjʉty.
52002017	Mʉgu'ugítʉty, kots miits nmastuttʉ waanʉ, oy nganay'ijxʉm, dʉ'ʉñʉmts miits nmʉdattʉ njodoty nwinma̱'a̱ñótyʉts, es byeenʉts njajʉmbita̱'a̱ñ es nʉjx nwin'ixtʉ.
52002018	Ʉj Pa̱a̱blʉ, tʉts njanʉjxa̱'a̱ñ kana̱k ok, per ja mʉjku'ugópk Satanás yʉ'ʉts oj xya''adiky.
52002019	Pes ¿tits ʉj n'awijx njʉjp'ijxtʉp?, ¿tits ʉj n'ijtʉn'a̱jt nxo'onʉn'a̱jttʉp?, ¿tits ʉj ndukjotkujk'a̱jttʉp?, es ¿tits ʉj ndukwingʉdak ndukjotkʉdáktʉp ko naty n'ijtʉm ma̱ ja Nindsʉn'a̱jtʉm Jesukristʉ ko myínʉt? Pes miidsʉdyʉ dʉ'ʉn.
52002020	Miitskyʉjxmʉty nwingʉda'aky njotkʉda'aky es nxonda'agyʉts.
52003001	Pes kom kyajtsʉ naty n'okmʉmada̱'a̱gánnʉ, nétʉts nnaygya̱jxʉdʉ esʉts nwʉ'ʉmdʉdʉts Atenʉs,
52003002	es ngaxa̱'a̱ñʉts ja nmʉgu'uk'a̱jtʉm Timotee es mgu'íxʉdʉt, mʉt ko yʉ'ʉ dʉ'ʉn nandʉ'ʉn Dios mʉduumbʉ es tʉ tyuñ mʉt ʉj es wya̱'xʉt ja oybyʉ ayuk di'ibʉ Jesukristʉ ñimadyakypy. Es ngejxypyʉts yʉ'ʉ es dyajmʉjwiinʉt ja mmʉbʉjkʉnʉty es mjotmʉkmo'oyʉdʉt mmʉbʉjkʉngyʉjxm,
52003003	kʉdiibʉ ni pʉ́n kyatsipka'axʉt mʉdʉ tya̱a̱dʉ. Pes miits mnija̱'a̱dʉp ko tʉ nyajtuknibʉjtákʉm es n'ayowa̱'a̱nʉm.
52003004	Pes ma̱ts n'ijty mʉt miidsʉty, n'anma̱a̱ydyʉ ko nyajnaxa̱'a̱nʉm ja ayo'on jotmay, dʉ'ʉn éxtʉm tʉ jyaty. Mnija̱'a̱dʉbʉ'ʉ.
52003005	Pa̱a̱ty kom kyajtsʉ naty ʉj n'okmʉdanʉyannʉ, tats ngejxy ja Timotee es tnijáwʉt wi'ixʉ naty xyajtu'uyo'oydyʉ ja mmʉbʉjkʉn, pes tsʉ'kʉbʉ naty ko wa'anxyʉp ja ka'oybyʉ tʉ myajpekykya̱'a̱dʉ es ni ti tkatsooty di'ibʉts nduun ma̱ miidsʉty.
52003006	Per tyam tʉ jya'ty ja Timotee ko tʉ tsyooñ ma̱ miidsʉty, es yajmiimpy ja oybyʉ ayuk mʉt ja mmʉbʉjkʉn es ja mdsojkʉn di'ibʉ miits mmʉda̱jttʉp. Dʉ'ʉn jyʉna'añ ko miits dʉ'ʉñʉm xyjamyátstʉts mʉt ja tsojkʉn, es byeenʉts xyjawin'ixa̱'a̱ndʉ, dʉ'ʉn éxtʉmts miits nwin'ixa̱'a̱ndʉ.
52003007	Pa̱a̱ty mʉgu'ugítʉty, oy nja''ayo'ombát njajotmaybyátpʉts, tʉts nbeky ja jotkujk'a̱jtʉn mʉt yʉ'ʉgyʉjxmʉ mmʉbʉjkʉnʉty.
52003008	Mʉt ʉʉdsʉty dʉ'ʉn éxtʉmʉ jembyʉ jiky'a̱jtʉn kots nnijáwʉdʉ ko miits amumdu'uk m'ittʉ ma̱ yʉ Nindsʉn'a̱jtʉm.
52003009	Pes ¿wi'ix mba̱a̱t mʉj wiin kajaa nja̱'a̱ygyʉda'agyʉts ja Dios mʉt miidsʉty, es mʉt ja mʉj xondakʉn esʉ jotkujk'a̱jtʉn di'ibʉts tʉ xymyo'oy Dios windum?
52003010	Xʉʉñ koots n'amdóyʉts ja Dios es nʉjx ngu'ixtʉ es n'aktuk'ʉxpʉ́ktʉt ni'igʉ di'ibʉ kyajnʉm oy xyjaygyúkʉdʉ.
52003011	Wa'an ja Dios Teety kʉ'ʉm, esʉ Nindsʉn'a̱jtʉm Jesukristʉ, dya''awa̱'a̱tsy ja nʉ'ʉ tu'u es nʉjx ngu'ixtʉ.
52003012	Wa'anʉ Nindsʉn'a̱jtʉm dyajmʉj dyajmáyʉ yʉ mdsojkʉn waanʉ ni'igʉ es mnaydsyókʉdʉt nixim niyam es mʉt oytyim pʉ́nʉty, dʉ'ʉn éxtʉmts miits ndsoktʉ.
52003013	Wa'anʉ mjot mwinma̱'a̱ñ yajmo'oy ja jotmʉk'a̱jtʉn es m'íttʉt wa̱'a̱ts, es ni ti mbojpʉ jam nDios Teety'a̱jtʉm wyindum ko myínʉt ja Nindsʉn'a̱jtʉm Jesukristʉ mʉt nidʉgekyʉ di'ibʉ Dios jya'a'a̱jttʉp. Wa'an dʉ'ʉnʉty.
52004001	Mʉgu'ugítʉty, ma̱a̱nʉm kyakejxyñʉm n'ak'awanʉyándʉp nandʉ'ʉnʉ wiingátypyʉ. Ko oj ngu'ixtʉ, nga̱jxwijtʉ wi'ix miits mjiky'áttʉt éxtʉm ja Dios ttseky, es tyámʉts n'amdoy es waanʉ ni'igʉ dʉ'ʉn m'akjiky'áttʉt.
52004002	Mʉt ko miits mnija̱'a̱dʉp yajxón ko yʉ'ʉyʉts ʉj tʉ nya'ʉxpeky di'ibʉdsʉ Nindsʉn'a̱jtʉm Jesukristʉ tʉ xytyuknipeky.
52004003	Pes ja Dios tsyejpy es miits nidu'uk nidu'uk mnayya'ítʉdʉt wa̱'a̱ts; kyaj pʉ́n myʉ'indúnʉt.
52004004	Nidu'uk nidu'ugʉty miits xyjáttʉt wi'ix xyjʉjwijtsʉmbíttʉt ja mgʉ'ʉm nini'x es mnayya'ítʉdʉt wa̱'a̱ts es windsʉ'kʉn mʉʉt,
52004005	kyaj pʉ́n ñayyákʉdʉt ja ñini'x tsyojkʉngyʉjxm, éxtʉm ttundʉ yʉ ja̱'a̱yʉty di'ibʉ kyaj t'ix'attʉ ja Dios.
52004006	Exkʉm miits nidu'uk mwin'ʉʉndʉ o mbekytyundʉ mʉt ja mmʉgu'ugʉ ñʉdo'oxy. Tʉts miits n'anʉʉmʉdʉ es tʉ n'awánʉdʉ ko Dios tyʉydyunaampy jantsy mʉk tsa̱a̱tsy tʉgekyʉ di'ibʉ dʉ'ʉn adʉ́tstʉp.
52004007	Pes Dios tʉ xywyo'om es xyja'ay'ata̱'a̱nʉm es njiky'a̱jtʉm tu'ugʉ jiky'a̱jtʉnʉ wa̱'a̱tspʉ; kyaj tʉ xywyo'om es njiky'a̱jtʉm ja jiky'a̱jtʉnʉ axʉʉkpʉ.
52004008	Pa̱a̱ty pʉn ja pʉ́n di'ibʉ kyaj tmʉj'íxyʉ tya̱dʉ ʉxpʉjkʉn, kyaj yʉ'ʉjʉty t'ʉxtijy ja naxwíñʉdʉ ja̱'a̱y, ja'a dʉ'ʉn ja Dios, di'ibʉ tʉ mmo'oyʉdʉ ja 'yEspíritʉ Santʉ.
52004009	Es éxtʉm ja tsojkʉn tukka'axpʉn, kyaj jyatyimtsékyʉty nnijáyʉdʉt, mʉt ko ja Dios tʉ mduknijáwʉdʉ miidsʉty kʉ'ʉm es mnaydsyókʉdʉt nixim niyam.
52004010	Pes dʉ'ʉñʉm miits mnaydsyókʉdʉ nixim niyam mʉt nidʉgekyʉ nmʉgu'uk'a̱jtʉm di'ibʉ jiky'a̱jttʉp ma̱ tʉgekyʉ Masedoñʉ ñax. Per nmʉnu'xtáktʉp, mʉgu'ugítʉty, esʉ mdsojkʉn xyajmʉjwindak'adʉ'ʉdsʉt waanʉ ni'igʉ.
52004011	Jiky'attʉ yajxón es xywyits xymyáydyʉt ja mgʉ'ʉmduunk mʉt ja m'a̱a̱ mgʉ'ʉ, éxtʉm tʉ nduk'ana'amdʉ,
52004012	es dʉ'ʉn mwindsʉ'ʉgʉdʉt di'ibʉ kyaj Dios tmʉbʉktʉ, es kʉdiibʉ nandʉ'ʉn ti mdʉgoy'a̱jtxʉdʉt.
52004013	Mʉgu'ugítʉty, kyajts ndseky es kyaj xyñijáwʉdʉt wi'ix jyaty mʉt ja di'ibʉ myʉbʉjktʉbʉ naty ja Jesukristʉ ko 'yo'ktʉ, kʉdiibʉ miits mjotmay'ooktʉt éxtʉmʉ wiingátypyʉ di'ibʉ kyaj tjʉjp'íxtʉ ko Jesukristʉ yajjikypyʉkaampy di'ibáty jya'a'a̱jttʉp.
52004014	Nmʉbʉjkʉm yajxón ko dʉ'ʉn éxtʉmʉ Jesukristʉ jyikypyejky ma̱ 'ye'ky, nandʉ'ʉn nmʉbʉjkʉm ko Dios yajjikypyʉkaampy ja o'kpʉty di'ibáty tʉ tmʉbʉktʉ ja Jesús.
52004015	Dʉ'ʉnʉts miits n'awánʉdʉ éxtʉmʉ Nindsʉn'a̱jtʉm kʉ'ʉm jyʉnáñ, ko di'ibáty ʉdsa̱jtʉm akjiky'a̱jtʉm ko jya̱'tʉt jatʉgokʉ Nindsʉn'a̱jtʉm, kyaj ʉdsa̱jtʉm njo'omʉm jawyiin es óknʉm ja o'kpʉty.
52004016	Mʉt ko yʉ Nindsʉn'a̱jtʉm Jesukristʉ kʉ'ʉm kʉda̱'a̱ga̱a̱mp tsa̱jpótm, yajmʉdówʉp ko tu'uk mʉk kya̱jxa̱'a̱ñ mʉt ja kutujkʉn, ka̱jxʉp ja arkanklʉs es xu'uxʉp ja Diosʉ tyrompetʉ, net ja di'ibáty myʉbʉjktʉ ja Kristʉ ko 'yo'ktʉ, jikypyʉ́ktʉp jawyiin;
52004017	óknʉm di'ibáty tʉ nwʉ'ʉmʉm jiky'a̱jtpʉ nyajmʉjo'omʉm ti'igyʉ mʉt yʉ'ʉjʉty yoodsóty, es nbátʉm ja Nindsʉn'a̱jtʉm pojoty, es dʉ'ʉn n'ijtʉm mʉt ja Nindsʉn'a̱jtʉm winʉ xʉʉ winʉ tiempʉ.
52004018	Pa̱a̱ty mʉdʉ tya̱dʉ ayuk nayyajjotkujkʉdʉ nixim niyam.
52005001	Mʉgu'ugítʉty, mʉt ja xʉʉ tiempʉ, kyaj jyatyimtsékyʉty es nduknijáyʉt.
52005002	Miidsʉty yajxón xyñijáwʉdʉ ko ja xʉʉ tiempʉ ma̱ myina̱'a̱ñ ja Nindsʉn'a̱jtʉm, jaa ma̱ naty nga'a̱a̱'a̱jt ngajot'a̱jtʉm, éxtʉm ko ja ma'tspʉ koots jya'ty.
52005003	Pes ko ja̱'a̱y ñayjyʉnánʉbʉdʉ: “Tyam sitʉy agujk jotkujk ndsʉna̱'a̱yʉm, kyaj ti amay jotmay”, net ti'in myiñ ma̱ yʉ'ʉjʉty ja kutʉgo'oyʉn, éxtʉm dyajnáxtʉ ja pʉjk ado'onʉnʉ toxytyʉjkʉty ko ja 'yu'ungu'unk ttimpa̱a̱dánnʉ, ma̱ ni wi'ix tsoo mba̱a̱t kyanitse'eky.
52005004	Per miits mʉgu'ugítʉty, kyaj m'ittʉ kubi'its ku'ook, kyaj ja Nindsʉn'a̱jtʉm mdukja̱jtpátʉdʉt ti'in éxtʉm ja ma'tspʉn, ja'a ko mnija̱'a̱dʉp wi'ixʉ dʉ'ʉn myina̱'a̱ñ jya̱'ta̱'a̱ñ.
52005005	Nidʉgékyʉty miits mja'a'átʉdʉ Dios esʉ Jesukristʉ, kyaj mja'a'átyʉty ja ka'oybyʉ.
52005006	Pa̱a̱ty kyaj n'ijtʉm éxtʉm pʉ́nʉty ma̱a̱dʉgooydyʉp, n'ok'ijtʉm wijy kejy es nnayjyʉjkuwijtsʉm.
52005007	Pʉ́nʉty ma̱a̱dʉp, koodsʉ mya̱'a̱dʉ; es pʉ́nʉty uk múkʉdʉp, koodsʉ y'uuk myu'ugʉdʉ,
52005008	per ʉdsa̱jtʉm pʉ́nʉty xʉʉñ'át ja'a'a̱jttʉp, wijy kejy nnayya'ijtʉm. Dʉ'ʉn n'ijtʉm éxtʉmʉ solda̱a̱dʉ di'ibʉ nayxyojxʉp mʉt ja pujxnga̱a̱tsy, naygywentʉ'a̱jtʉm mʉt ja mʉbʉjkʉn es ja naydsyokʉ naymyay'at; es extʉmʉ solda̱a̱dʉ ñaygyípyʉty mʉdʉ pujxngúp, nandʉ'ʉn nnayya'ijtʉm ja'agyʉjxm ko n'awijxʉm ja nnitsokʉn'a̱jtʉm.
52005009	Dios kyaj oj xywyin'ijxʉm es n'axá̱jʉm ja tʉydyu'unʉn, ja'a dʉ'ʉn es n'axá̱jʉm ja nitsokʉn mʉt yʉ'ʉgyʉjxmʉ Nindsʉn'a̱jtʉm Jesukristʉ.
52005010	Yʉ'ʉ 'ye'ky mʉt ʉdsa̱jtʉmgyʉjxm es njiky'ata̱'a̱nʉm mʉt yʉ'ʉ, oy nja'o'kʉmbʉ es oy njiky'a̱jtʉmbʉ.
52005011	Pa̱a̱ty nayyajkujkʉdʉ, es naybyudʉ́kʉdʉ nixim niyam es yajmʉjwiin yajkajaajʉdʉ ja mmʉbʉjkʉnʉty, dʉ'ʉn éxtʉm jaayʉm xytyundʉ.
52005012	Mʉgu'ugítʉty, nduknipʉjktʉp es xymyay'at xywyindsʉ'ʉgʉdʉt ja di'ibáty tuundʉp mʉt miidsʉty, es m'ʉwij mga̱jxwíjʉdʉ ma̱ yʉ Nindsʉn'a̱jtʉmʉ tyuunk.
52005013	Oy tsuj xytyukxonda̱'a̱ktʉt es xytsyóktʉt ja'agyʉjxm di'ibʉ tyuundʉp. Jiky'attʉ ti'igyʉ jotkujk mʉt oytyim pʉ́nʉty.
52005014	Nandʉ'ʉn nduknipʉktʉ, mʉgu'ugítʉty, es tukmʉdíjʉdʉ ja di'ibáty kyaj ti ttuna̱'a̱ñ. Jotmʉk winga̱jxʉdʉ di'ibáty ma̱a̱y ta̱jtʉp, pudʉ́kʉdʉ di'ibáty kyaj oy tnijáwʉdʉ ja Diosʉ 'yayuk, es mʉdattʉ ma'xtujkʉn mʉt nidʉgekyʉ ja̱'a̱y.
52005015	Exkʉm miidsʉty nidu'uk myajjʉmbít axʉʉk mʉt ja di'ibáty axʉʉk mduunʉdʉp. Ni'igʉ dʉ'ʉñʉm xyjáttʉt xytyúndʉt ja oybyʉ nixim niyam ma̱ miidsʉty, es oytyim pʉ́nʉty mʉʉt.
52005016	Dʉ'ʉñʉm m'íttʉt agujk jotkujk.
52005017	Ka̱jxtaktʉ́wdʉ.
52005018	Ja̱'a̱ygyʉda̱'a̱ktʉ ja Dios oywyi'ix mjat mgʉbáttʉt, mʉt ko tya̱a̱dʉ dʉ'ʉn ja Dios tsyejpy es mdúndʉt éxtʉmʉ Jesukristʉ myʉduumbʉty.
52005019	Kyaj miits xyjʉjpkuwa̱'a̱gʉdʉt di'ibʉ Espíritʉ Santʉ mduknija̱'a̱dʉp, es dʉ'ʉn kyaj juun jyʉmbíttʉt ja mwinma̱'a̱ñʉty.
52005020	Kyaj xy'axʉkjáwʉdʉt ko ja̱'a̱y m'awa̱'a̱nxʉdʉ ja ayuk di'ibʉ Dios winma̱'a̱ñmyooyʉdʉ.
52005021	Ijxkijxyʉdʉ tʉgekyʉ ja ʉxpʉjkʉn mʉt ja Diosʉ jyaaybyajtʉn. Axá̱jʉdʉ je'eyʉ di'ibʉ dʉn oy.
52005022	Ʉxtijtʉ tʉgekyʉ di'ibʉ kyaj 'yóyʉty.
52005023	Wa'an ja Dios, di'ibʉ xymyo'oyʉm ja agujk'a̱jt jotkujk'a̱jtʉn, myajwatsta̱'a̱yʉty tʉgekyʉ tʉgekyʉ, es dya'ítʉt ja mjot, m'anmʉja̱'a̱n esʉ mnini'x mgʉba̱jk, ni ti pyojpʉ, extʉ ko myínʉt ja Nindsʉn'a̱jtʉm Jesukristʉ.
52005024	Yʉ Dios di'ibʉ mwoojʉdʉp, kyuydyiimpy di'ibʉ kyajxypy, ja'a kyuydyunaampy tʉgekyʉ tya̱a̱dʉ.
52005025	Mʉgu'ugítʉty, xyñiga̱jxta̱'a̱gʉdʉts ʉʉdsʉty.
52005026	Mʉnandʉ nidʉgekyʉ nmʉgu'uk'a̱jtʉm éxtʉmxyʉp xymyo'oydyʉ ja mayDios.
52005027	Nduk'ana'amdʉp mʉt ja Nindsʉn'a̱jtʉmʉ kyutujkʉn, es yajtukwinguga̱jxʉdʉt tya̱dʉ neky nidʉgekyʉ ja nmʉgu'uk'a̱jtʉm.
52005028	Wa'anʉ Nindsʉn'a̱jtʉm Jesukristʉ mmay'at mgunu'xʉdʉ.
53001001	Ʉj Pa̱a̱blʉ, mʉt ja Silvanʉ esʉ Timotee. Nduknigajxtʉptsʉ tya̱dʉ neky ja mʉbʉjkpʉtʉjk di'ibʉ ijttʉp ti'igyʉ mʉt ja Nindsʉn'a̱jtʉm Dios Teety esʉ Nindsʉn'a̱jtʉm Jesukristʉ, es ñaymyúkʉdʉ ma̱ Tesalónikʉ ka̱jpn.
53001002	Wa'anʉ nDios Teety'a̱jtʉm esʉ Nindsʉn'a̱jtʉm Jesukristʉ mgunu'xʉdʉ es mmo'oyʉdʉt ja agujk'a̱jt jotkujk'a̱jtʉn.
53001003	Mʉgu'ugítʉty, oy ko dʉ'ʉñʉmts nja̱'a̱ygyʉda'aky ja Dios mʉt miidsʉty, éxtʉm pyaadyʉty, mʉt ko mʉj wiin kajaa yʉ mmʉbʉjkʉnʉty esʉ mdsojkʉnʉty di'ibʉ miits mmʉda̱jttʉp mʉt ja wiinkpʉty.
53001004	Extʉm mba̱a̱t kots ʉʉdsʉty n'ity ma̱ Diosʉ myʉbʉjkpʉtʉjk ñaymyúkʉdʉ, nayjya̱'a̱dʉpts mʉj es jotkujk mʉt ja ma'xtujkʉn es ja mʉbʉjkʉn di'ibʉ miits mya'ijxʉdʉp, oy ja mmʉdsípʉty mja''awa̱'ktujkʉbʉdʉ es ja ayo'on jotmay xyajnáxtʉ.
53001005	Tya̱a̱dʉ ya'ijxʉp ko Dios tmʉdaty ja tʉy'a̱jtʉn éxtʉm tpayo'oy es dʉ'ʉn mba̱a̱dyʉty es m'íttʉt ma̱ kyutujkʉn, di'ibʉ miidsʉty tyam mgu'ayo'odʉp.
53001006	Pes tʉy'a̱jtʉn di'ibʉ Dios tyiimpy; ya''ayówʉp di'ibʉ miits mya''ayoojʉdʉp,
53001007	es mmo'oya̱'a̱nʉdʉ ja mbo'xtáknʉty miidsʉty di'ibʉ ayo'on jotmay yajna̱jxtʉp, nandʉ'ʉn éxtʉm ʉʉdsʉty. Tya̱a̱dʉ dʉ'ʉn ja xʉʉ ma̱ kyʉxʉ'ʉga̱'a̱ñ ja Nindsʉn'a̱jtʉm Jesukristʉ ko kyʉda̱'a̱gʉt tsa̱jpótm jʉnya'angóty mʉt ja mʉkpʉ 'yánklʉsʉty.
53001008	Tyʉydyunaampy ja di'ibʉ kyaj t'ix'attʉ ja Dios es ni tkatundʉ kwentʉ ja oybyʉ ayuk di'ibʉ ñimadyakypy ja Nindsʉn'a̱jtʉm Jesukristʉ.
53001009	Tya̱a̱dʉty yajtukkumʉdowándʉp winʉ xʉʉ winʉ tiempʉ es yajpʉjta̱'a̱gʉt jagam, kʉdiibʉ jam 'yíttʉt ma̱ Nindsʉn'a̱jtʉm es ma̱ ja myʉj'a̱jtʉn esʉ myʉk'a̱jtʉn.
53001010	Dʉ'ʉn jyátʉt ko myínʉt ja Nindsʉn'a̱jtʉm ma̱ tadʉ xʉʉ, es wyindsʉ'ʉgʉdʉt ja jya'ayʉty es myʉj'íxʉdʉt nidʉgekyʉ ja myʉbʉjkpʉty. Jam miidsʉty nandʉ'ʉn m'íttʉt mʉt ko tʉ xymyʉbʉktʉ ja tʉy'a̱jtʉn di'ibʉ tʉ nduk'ʉxpʉktʉ.
53001011	Pa̱a̱dyʉts dʉ'ʉñʉm nga̱jxta'aky mʉt miitskyʉjxmʉty, n'amdeepy nbʉjktseebyʉts ja Dios es mduknitʉ́kʉdʉt es mja̱'a̱y'átʉdʉt. Nandʉ'ʉnʉts nga̱jxta'aky esʉ Dios myʉk'a̱jtʉngyʉjxm kyuydyúnʉp tʉgekyʉ di'ibʉ oybyʉ mdunándʉp ja'agyʉjxm ko xymyʉbʉktʉ,
53001012	es dʉ'ʉn ja Nindsʉn'a̱jtʉm Jesukristʉ yajmʉjjáwʉp mʉt yʉ'ʉgyʉjxmʉ m'oyjyiky'a̱jtʉn, es yʉ'ʉ nandʉ'ʉn mmo'oyʉdʉp es miits myajmʉjjáwʉdʉt ma̱ wiink ja̱'a̱yʉty.
53002001	Mʉgu'ugítʉty, es wi'ix jyata̱'a̱ñ kyʉbata̱'a̱ñ ma̱ ja tiempʉ ko myínʉt ja Nindsʉn'a̱jtʉm Jesukristʉ es xyajnaymyuka̱'a̱nʉm mʉt yʉ'ʉ, n'andeebyʉts
53002002	es kyaj pojʉn mwinma̱a̱ydyʉgátstʉt es katʉ mya''adsʉ'ʉgʉdʉ ja'agyʉjxm ko jamʉ ja̱'a̱y di'ibʉ jʉnándʉp ko tʉ jya'ty ja Nindsʉn'a̱jtʉm. Kyaj dʉ'ʉn xymyʉbʉ́ktʉt pʉn jyʉna̱'a̱ndʉ ko Dios tyuknija̱'a̱jʉ, o jʉnándʉp ko dʉ'ʉnʉts ʉj tʉ ngajxy o dʉ'ʉn tu'ugʉ neky jyʉna'añ di'ibʉtsk ʉj tʉ nja̱'a̱y.
53002003	Katʉ mnayyákʉdʉ es wi'ix tsoo mwin'ʉʉnʉdʉt. Pes jawyiin ja ja̱'a̱y tnibʉdʉ'ʉga̱'a̱ndʉ Dios es nandʉ'ʉn kyʉxʉ'ʉgʉt ja mʉj tʉgoybyekyjya'ay di'ibʉ tʉ yajka̱jxpéky es kyutʉgóyʉt.
53002004	Tya̱dʉ axʉk ja̱'a̱y naybyʉjtákʉp myʉdsip di'ibʉ ja ja'ayʉty myʉda̱jttʉp éxtʉmʉ dyiósʉty, es myʉdsip'a̱jtypy tʉgekyʉ di'ibʉ ja ja̱'a̱yʉty 'yawda̱jttʉp. Pes extʉ naxwa'tsp ma̱ Diosʉ tyʉjk, es jyʉna'añ ko yʉ'ʉ dʉ'ʉn Dios'a̱jtp.
53002005	Pes jamyatstʉ kots n'ijty mʉt miidsʉty, n'awa̱'a̱nʉdʉ ko dʉ'ʉn jyata̱'a̱ñ.
53002006	Mnija̱'a̱dʉp tyam ti ya''adujkʉp, es dʉ'ʉn ñigʉxʉ'ʉgʉt pʉ́n ja'a ma̱ ja tiempʉ di'ibʉ ja Dios tʉ ttuknibʉjta̱a̱gʉ.
53002007	Taa ja'anʉ ja axʉk'a̱jtʉn di'ibʉ tadʉ mʉj tʉgoybyekyjya'ay tyunaampy ayu'udsyʉ. Per di'ibʉ ya''adujkʉp tyam, óknʉm nʉjx jyʉge'eky.
53002008	Es ko jyʉga'agʉt, net yajnijawʉya'añ pʉ́nʉ dʉ'ʉn ja mʉj tʉgoybyekyjya'ay, di'ibʉ Nindsʉn'a̱jtʉm Jesukristʉ ya'oogaampy ko ñibiixʉdʉt es dyajtʉgoya'añ mʉdʉ jya̱j tyʉ'xʉn ko naty myiñ.
53002009	Ko tadʉ mʉj tʉgoybyekyjya'ay myina̱'a̱ñ, pudʉ́kʉdʉp ja mʉjku'ugópk Satanás. Ni'igʉ mʉk'a̱jtʉn mʉʉt myina̱'a̱ñ es ttuna̱'a̱ñ oytyim di'ibʉty ja mʉk'a̱jtʉn, es andakʉngyʉjxm ttúnʉt ja mʉj'a̱jtʉn, ijxwʉ'ʉmʉn es di'ibʉ ja̱'a̱y dʉ'ʉñʉ yajwʉ'ʉmʉdyaaydyʉp.
53002010	Es myʉbʉdsʉmaampy oytyim di'ibʉty ja pojpʉ 'yandakʉn es twin'ʉʉna̱'a̱ñ twinxa̱ja̱'a̱ñ di'ibáty nʉjxtʉp ayoodaknóty. Tya̱a̱dʉ nʉjxtʉp ayoodaknóty mʉt ko kyaj tʉ ttsoktʉ es t'axá̱jʉdʉt ja tʉy'a̱jtʉn di'ibʉxyʉp tʉ yajnitse'egyʉty.
53002011	Ja'agyʉjxm ko tkamʉbʉktʉ ja tʉy'a̱jtʉn, pa̱a̱ty ja Dios tpʉjtáky wi'ix yajwin'ʉʉndʉt, es dʉ'ʉn tmʉbʉ́ktʉt ja andakʉn,
53002012	es yajpekymyo'oydyʉt nidʉgekyʉ pʉ́nʉty kyaj tmʉbʉktʉ ja tʉy'a̱jtʉn, ja'a tsyojktʉp ja axʉʉkpʉ.
53002013	Per oy ko ʉʉdsʉty dʉ'ʉñʉmts nja̱'a̱ygyʉda̱'a̱ktʉts ja Dios mʉt miitskyʉjxmʉty, mʉgu'ugítʉty, ko mdsojkʉdʉp ja Nindsʉn'a̱jtʉm, mʉt ko Dios mwin'ijxʉdʉ jawyíñʉp es mnitso'oktʉt mʉt yʉ'ʉgyʉjxm ja Espíritʉ Santʉ di'ibʉ mya'ijtʉdʉp wa̱'a̱ts, es ja'agyʉjxm ko tʉ xymyʉbʉktʉ ja tʉy'a̱jtʉn.
53002014	Tya̱a̱dʉ dʉ'ʉn mdukniwoojʉdʉ Dios mʉt yʉ'ʉgyʉjxmʉ oybyʉ ayuk di'ibʉts ʉʉdsʉty nga̱jxwa̱'xtʉp, es xymyʉdáttʉt ja Nindsʉn'a̱jtʉm Jesukristʉ myʉj'a̱jtʉn.
53002015	Pes dʉ'ʉn mʉgu'ugítʉty, dʉ'ʉñʉm amumdu'uk jot xymyʉbʉ́ktʉt ja Kristʉ es katʉ xyja'aydyʉgóydyʉ ja ʉxpʉjkʉn di'ibʉ tʉ n'anʉʉmʉdʉ es tʉ nduknigaxtʉ nekykyʉjxy.
53002016	Ja Nindsʉn'a̱jtʉm Jesukristʉ kʉ'ʉm, es ja nDios Teety'a̱jtʉm, di'ibʉ xytsyojkʉm es myay'a̱jtʉngyʉjxm tʉ xymyo'oyʉm ja jotkujk'a̱jtʉn winʉ xʉʉ winʉ tiempʉ es ja oybyʉ di'ibʉ n'awijxʉm,
53002017	wa'an yʉ'ʉjʉty mjotmʉkmo'oyʉdʉ es mya'ítʉdʉt dʉ'ʉñʉm es xytyun xykya̱jxtʉt tʉgekyʉ di'ibʉ oy.
53003001	Mʉgu'ugítʉty, ma̱ kyajnʉmts nyajkugʉ́xʉ tya̱dʉ neky, n'ak'anʉʉmʉyándʉp es xyñiga̱jxta̱'a̱ktʉdʉts es dʉ'ʉn ja Nindsʉn'a̱jtʉm Jesukristʉ 'yʉxpʉjkʉn wya̱'xʉt pojʉn es ja ja̱'a̱yʉty t'axá̱jʉdʉt mʉt ja may'a̱jt windsʉ'kʉn, éxtʉm miits tʉ xy'axá̱jʉdʉ.
53003002	Amdow pʉjktsówdʉ nandʉ'ʉn ja Dios es xyajtso'ogʉdʉts ma̱ ja axʉk ja̱'a̱yʉty, mʉt ko kyaj tyʉgékyʉty yʉ ja̱'a̱yʉty tmʉbʉktʉ Diosʉ 'yayuk.
53003003	Per kyuydyiimpy ja Dios ja 'yayuk, yʉ'ʉ myajmʉjwiin myajkajaaxʉdʉp ja mmʉbʉjkʉn es m'agʉ'ʉdúk m'axa̱jtúkʉdʉp es myajtso'ogʉdʉp ma̱ ja ka'oybyʉ.
53003004	Ndukmʉ'awda̱jtʉpts ja Nindsʉn'a̱jtʉm ko miits xytyúndʉt di'ibʉ nduk'ana'amdʉp, es dʉ'ʉñʉm xy'aktúndʉt.
53003005	Wa'anʉ Nindsʉn'a̱jtʉm mbudʉ́kʉdʉ es xyjáwʉdʉt ja Diosʉ tsyojkʉn es xymyʉdátʉt ja Jesukristʉ mya'xtujkʉn.
53003006	Mʉgu'ugítʉty, nduk'ana'amdʉp ja Nindsʉn'a̱jtʉm Jesukristʉ xyʉʉgyʉjxm, es mnayjyʉbʉ́kʉdʉt ma̱ oytyim di'ibʉty ja nmʉgu'uk'a̱jtʉm di'ibʉ kyaj tyuna̱'a̱ñ es di'ibʉ kyaj jyiky'aty ti'igyʉ éxtʉm ja ʉxpʉjkʉn di'ibʉts tʉ nja''awánʉdʉ.
53003007	Pes miits mnija̱'a̱dʉp wi'ix mjiky'áttʉt es xypyanʉjxtʉt di'ibʉts tʉ nnastúnʉdʉ; tuunʉts ʉj kots mʉʉt miits n'ittʉ,
53003008	es ni ngaka̱a̱y nga'úktʉts nadʉ'ʉñʉ. Ni'igʉts nduuñ n'ayooy xʉʉñ koots kʉdiibʉ nidu'uk mdimpa̱a̱dʉdʉt ja ka̱'a̱y ukʉn miidsʉty.
53003009	Oyʉts ʉj mba̱a̱t nja''amdowdʉ esxyʉpts miits xypyudʉ́kʉdʉ, nik ni'igʉts nduundʉ es nmo'oydyʉt tu'ugʉ nʉ'ʉ tu'u ja oybyʉ di'ibʉ mbadúndʉp.
53003010	Kots n'ijty mʉt miidsʉty, nmooydyʉ tya̱dʉ ka̱jxwíjʉn: “Di'ibʉ kyaj tyuna̱'a̱ñ, kyaj kyay 'yuugʉt.”
53003011	Pes dʉ'ʉn n'anʉʉmʉdʉ mʉt ko tʉts nnijawʉ ko nidu'ugʉty miidsʉty nʉgoo m'oknuux'a̱jnʉdʉ, kyaj mnaydyukjotmaydyúnʉdʉ mgʉ'ʉmduunk, je'eyʉ mwinjʉʉn mwindʉjkʉ xymyadya'aky di'ibʉ mgadimpátʉp.
53003012	Tadʉ dʉ'ʉmbʉ ja̱'a̱y nduknipejkypyʉts mʉt ja Nindsʉn'a̱jtʉm Jesukristʉ kyutujkʉn, es tmastu'udʉdʉ tadʉ dʉ'ʉmbʉ winma̱'a̱ñ. Wa'an ttuñ t'ayoy yajxón es ñayyajkáy ñayya'uugʉdʉt kʉ'ʉm.
53003013	Mʉgu'ugítʉty, kyaj m'anu'xʉt es xytyun xykya̱jxtʉt di'ibʉ oy.
53003014	Pʉn ja pʉ́n kyaj tmʉdoogukʉya'añ di'ibʉts nmadyakypy ma̱ tya̱dʉ neky, m'íxtʉp pʉ́nʉdyʉ dʉ'ʉn es katʉ ti mʉʉt xy'ʉmuk xykya̱jxmúktʉ, es dʉ'ʉn tsyoydyu'unga̱'a̱t.
53003015	Per katʉ xypyʉjta̱'a̱ktʉ éxtʉmʉ mmʉdsipʉn, ni'igʉ xyñʉ'ʉmo'oy xytyu'umo'oydyʉt éxtʉmʉ mmʉgu'ugʉn.
53003016	Yʉ Nindsʉn'a̱jtʉm di'ibʉ yajkypy ja agujk'a̱jt jotkujk'a̱jtʉn, wa'an yʉ'ʉ miits mmo'oyʉdʉ wi'ix tsoo ja jotkujk'a̱jtʉn winʉ xʉʉ winʉ tiempʉ, es wa'anʉ Nindsʉn'a̱jtʉm t'ity mʉt nidʉgekyʉ miidsʉty.
53003017	Ʉj Pa̱a̱blʉ, nduknijáyʉdʉts miidsʉty yʉ ka̱jxpo'xʉn mʉdʉdsʉ ngʉ'ʉm letrʉ. Dʉ'ʉnʉts nja̱'a̱y ma̱ tʉgékyʉdsʉ nneky.
53003018	Wa'anʉ Nindsʉn'a̱jtʉm Jesukristʉ mgunu'xʉdʉ nidʉgékyʉty miidsʉty.
54001001	Ʉj Pa̱a̱blʉ, Jesukristʉ 'yapóstʉlʉ, es kéxyʉts nmiñ ma̱ Dios yʉ nYajnitsokpʉ'a̱jtʉm esʉ Nindsʉn'a̱jtʉm Jesukristʉ, di'ibʉ ndukjotkujk'a̱jtʉm,
54001002	nduknigejxypyʉts mijʉ tya̱dʉ neky, Timotee. Dʉ'ʉnʉts mij njawʉ éxtʉmdsʉ n'u'unk, ja'a ko ʉjts mij tʉ ndukmʉbeky ja Kristʉ. Wa'an ja Dios Teety esʉ Nindsʉn'a̱jtʉm Jesukristʉ mguni'xyʉty es mmo'oyʉty ja pa''ayo'on esʉ agujk'a̱jt jotkujk'a̱jtʉn.
54001003	Kom tʉ nduknipeky kots oj nnejxy Masedoñʉ ña̱a̱xóty, wʉ'ʉm Éfesʉ ka̱jpnóty es xy'anʉʉmʉdʉ tadʉ ja̱'a̱yʉty es kʉdiibʉ ya'ʉxpʉ́kʉt di'ibʉ kyaj tyʉy'a̱jtʉnʉty,
54001004	es anʉʉmʉdʉ ko kyaj tmʉjpʉjta̱'a̱gʉt ja 'yaptʉjkʉ madya'aky esʉ wiinkpʉ jekymyadya'aky, mʉt ko tʉgekyʉ tya̱a̱dʉ je'eyʉ dyajtʉgóy ja tiempʉ es kyaj xytyu'unxʉm ni madsoo, es ni xykyapudʉjkʉm es nguydyu'unʉm mʉt ja mʉbʉjkʉn di'ibʉ ja Dios tʉ xytyuknipʉjkʉm.
54001005	Ja'agyʉjxmʉ tya̱dʉ ana'amʉn es nixim niyam nnaydsyojkʉm mʉt ja wa̱'a̱ts a̱a̱ wa̱'a̱ts jot es mʉʉt ja tʉy'a̱jtʉnbʉ mʉbʉjkʉn.
54001006	Na̱a̱gʉty tʉ tmʉdu'udʉgóydyʉ tya̱dʉ ʉxpʉjkʉn es tʉ ñaygyʉyákyʉty mʉt ja nanʉgoobʉ kajxy madya'aky.
54001007	Byeen jyatuk'ʉxpʉka̱'a̱ndʉ ja Diosʉ 'yana'amʉn, per ni tkajaygyúkʉdʉ di'ibʉ myadyáktʉp es ni di'ibʉ tuk'ʉxpʉjktʉp éxtʉmxyʉp jyatʉy'a̱jtʉnmʉʉdʉty.
54001008	Nnija̱'a̱m ko oyʉ tadʉ ana'amʉn ko nyajtu'unʉm éxtʉm pyaadyʉty.
54001009	Nnija̱'a̱m nandʉ'ʉn ko ni tu'ugʉ ana'amʉn kyayajpʉjta'aky mʉt ja di'ibʉ tyuundʉp ja oybyʉ. Tadʉ ana'amʉn ja'a dʉ'ʉn mʉt ja di'ibʉ niye'epy yujk'ye'epy, di'ibʉ kyaj 'yʉygyupeky kyajxykyupéky, di'ibʉ axʉk ja̱'a̱yʉty, di'ibʉ pojpʉ ja̱'a̱yʉty, di'ibʉ kyajpʉ Dios tmʉj'íxy, di'ibʉ kyaj ttuñʉ kwentʉ Diosʉ 'yʉxpʉjkʉn, di'ibʉ yajja̱'a̱y'o'ktʉp, es extʉ di'ibʉ ya'o'ktʉp ja tya̱a̱k tyeedyʉty,
54001010	di'ibʉ mʉ'induundʉp, di'ibʉ yedyʉjkʉty tyuundʉp tsoydyu'un mʉʉtpʉ ak yʉ'ʉjʉty, di'ibʉ tyo'ktʉp ja ja̱'a̱y, di'ibʉ andáktʉp, di'ibʉ Dios tyukka̱jxpejtypy mʉt ja andakʉngyʉjxm, es di'ibʉ oytyiity wiink tyiimpy kʉdiinʉm éxtʉm ja tʉy'a̱jtʉnbʉ ʉxpʉjkʉn.
54001011	Ja'a n'andijpyʉts ja oybyʉ ayuk di'ibʉ mʉj'a̱jtʉn mʉʉtpʉ esʉ Diosʉ kuni'xypyʉ xytyuknipʉjkʉts es nga̱jxwa̱'xʉdʉts.
54001012	Nja̱'a̱ygyʉdákypyʉts ja Nindsʉn'a̱jtʉm Jesukristʉ mʉt kots tʉ xymyo'oy ja madakʉn mʉdʉdsʉ nduunk, es mʉt kots tʉ xywyin'ixy es tʉ xypyʉjta'agyʉts es ndúnʉdʉts ja tyuunk,
54001013	es dʉ'ʉnʉts tʉ xytyuknipeky óyʉts ʉj jawyíñʉp ngamʉj'ijxy mʉdʉdsʉ n'ayuk, es óyʉts oj njajʉna̱'a̱ñ tsa̱a̱tsykyʉbéty mʉt yʉ'ʉ, es nbajʉdijtyʉts ja jya'ay. Perʉ Dios myʉda̱jt ja pa''ayo'on mʉt ʉj, ja'a ko kyajnʉmdsʉ naty nmʉbeky ja Jesukristʉ es kyajtsʉ naty nnijawʉ tiidsʉ dʉ'ʉn ndiimpy.
54001014	Pa̱a̱ty ja Nindsʉn'a̱jtʉmʉ myay'a̱jtʉn oy jyantsymyʉ́jʉty mʉt ʉj, ti'igyʉ mʉt ja mʉbʉjkʉn es ja tsojkʉn di'ibʉ nandʉ'ʉn nmʉda̱jtʉm mʉt ko n'ijtʉm ti'igyʉ mʉdʉ Jesukristʉ.
54001015	Byeen tyʉy'a̱jtʉnʉty, es nidʉgekyʉ tmʉbʉ́ktʉt, ko Jesukristʉ myiiñ naxwiiñ es dyajnitso'oga̱'a̱ñ ja pojpʉ ja̱'a̱yʉty, es ma̱ dʉ'ʉmbʉ pyekyjya'ayʉty nik ni'igʉ axʉʉk ʉj.
54001016	Per pa̱a̱dyʉ Dios tmʉda̱jty ja pa''ayo'on mʉt ʉj, esʉ Jesukristʉ dya'íxʉdʉt ja mya'xtujkʉn mʉj wiin ma̱ ʉj. Es dʉ'ʉnʉts xyajtúñʉts éxtʉmʉ di'ibʉ ni'igʉ tmʉdaty ja pyojpʉ, éxtʉmʉ ijxpajtʉn mʉt ja di'ibʉty óknʉmʉ naty myʉbʉkándʉp yʉ'ʉ, es tja'a'áttʉt ja jiky'a̱jtʉnʉ winʉ xʉʉ winʉ tiempʉ.
54001017	N'awda̱jtʉm ja Dios, rey winʉ xʉʉ winʉ tiempʉ, di'ibʉ myʉda̱jtypy ja windsʉ'kʉn esʉ mʉj'a̱jtʉn, yʉ'ʉ tu'uk Dios'a̱jtp, di'ibʉ kyaj ya'ixy es di'ibʉ nina̱'a̱ kya'eeky. Wa'an dʉ'ʉnʉty.
54001018	U'unk Timotee, di'ibʉ tya̱a̱dʉ nduknipejkypy, ti'igyʉ yʉ'ʉ éxtʉm ja mʉgu'uk mnimaydyákʉdʉ ja Diosʉ jya'a jawyíñʉp. Pa̱a̱ty mʉt yʉ'ʉ mba̱a̱t amumdu'uk jot xy'aktimmʉdúñ ja Dios nʉ'ʉnʉ mmʉja̱a̱.
54001019	Mʉdat dʉ'ʉñʉm ja mʉbʉjkʉn amumdu'uk jot es mʉdat ja mjot mwinma̱'a̱ñ wa̱'a̱ts. Na̱a̱gʉty kyaj tpʉjktʉjkʉdʉ ko ja Dios jyawinma̱'a̱ñmyo'oya̱'a̱nʉdʉ. Pa̱a̱ty ñayyajwinma̱'a̱ñdyʉgooyʉdʉ es tmastuttʉ ja mʉbʉjkʉn ma̱ Kristʉ.
54001020	Dʉ'ʉn jya̱jttʉ ja Imeneeʉ esʉ Alejandrʉ. Pa̱a̱ty es tnijáwʉdʉt jatuk xʉʉ es kyaj tmʉ''ʉdʉgoy tmʉga̱jxtʉgóyʉt ja Dios, ndukkʉdʉjkʉts ja mʉjku'ugópk Satanás.
54002001	Tim jʉjp'ám nmʉnu'xtáktʉp esʉ ja̱'a̱y tni'amdówʉdʉt, tniga̱jxta̱a̱gʉdʉt nidʉgekyʉ ja̱'a̱yʉty, es tja̱'a̱ygyʉda̱'a̱ktʉt ja Dios ja'agyʉjxmʉty,
54002002	nidʉgekyʉ réyʉty es nidʉgekyʉ justísʉty, es dʉ'ʉn mba̱a̱t njiky'a̱jtʉm yajxón es ni pʉ́n mʉʉt ngatsiptu'unʉm, es ndu'unʉm ja oybyʉ es njiky'a̱jtʉm éxtʉm ja Dios ttseky.
54002003	Tya̱a̱dʉ dʉ'ʉn oy, es yʉ'ʉ dʉ'ʉn 'yoyjya̱'a̱p ja Dios yʉ nYajnitsokpʉ'a̱jtʉm,
54002004	pes yʉ'ʉ tsyejpy es nidʉgekyʉ yajnitso'ogʉdʉt es nandʉ'ʉn tjaygyúkʉdʉt di'ibʉ dʉn tʉy'a̱jtʉn.
54002005	Ja'a ko ta ti'igyʉ je'eyʉ Dios, es nan ti'igyʉ je'eyʉ di'ibʉ ʉdsa̱jtʉm xykyudʉnaabyʉ'a̱jtʉm ma̱ Dios, yʉ ja̱'a̱y Jesukristʉ,
54002006	nayya̱jkʉ ma̱ 'ye'ky, es dʉ'ʉn tkʉbejty tkumʉdooy ja ñitsokʉn nidʉgekyʉ naxwíñʉdʉ ja̱'a̱yʉty. Esʉ tya̱a̱dʉ jaya'ijx ma̱ ja tiempʉ yajtuknibʉjtákʉ.
54002007	Mʉdʉ tya̱a̱dʉts ʉj oj nyajpʉjta'aky ja Diosʉ 'yayuk ka̱jxwa̱'xpʉ esʉ apóstʉlʉ, es ndukni'íxʉdʉts ja tʉy'a̱jtʉn es ja mʉbʉjkʉn mʉt ja di'ibʉ kyaj 'yisraelítʉty. Tʉy'a̱jtʉnʉts njʉna̱'a̱ñ, kyajts n'anda'aky.
54002008	Ndsejpyʉts esʉ ja̱'a̱y oytyim ma̱a̱ty kya̱jxta̱'a̱ktʉt, dyajpʉdʉ'ʉktʉt ja kyʉ'ʉjʉty mʉt ja wa̱'a̱ts a̱a̱ wa̱'a̱ts jot, kyaj ñayyajjot'ambʉ́kʉdʉt es kyaj tsyiptúnʉt nixim niyam.
54002009	Esʉ toxytyʉjk ñaywyítʉdʉt yajxón adʉyʉ, es kyaj ñayñiwook ñaygyʉxwoogʉdʉt es ñayyajmʉjpʉdsʉ́mʉdʉt, es ni je'eyʉ kyanayya'oydyʉ́kʉdʉt mʉt ja oorʉ o perlʉ, es ni mʉt ja wyitʉ tsooxʉtypyʉ.
54002010	Wa'an ttundʉ ja oybyʉ tuunk di'ibʉ pátʉp ttúndʉt nidʉgekyʉ toxytyʉjkʉty di'ibʉ myʉduundʉp ja Dios.
54002011	Wa'an yʉ toxytyʉjkʉty amoñʉ es yuunk naxypy tmʉdoo'íty ja ʉwij ka̱jxwíjʉn.
54002012	Kyajts ʉj nyajkutíky es ja toxytyʉjk ya'ʉxpʉ́kʉt o ja yedyʉjk t'ana'amʉt. Wa'an amoñʉ t'amʉdoonáxy,
54002013	mʉt ko Dios dyajkojy jawyiin ja Adán es óknʉmʉ Eevʉ.
54002014	Yʉ Adán kyaj oj yajwin'ʉʉñ, ja'a dʉ'ʉn ja ñʉdo'oxy di'ibʉ yajwin'ʉ'ʉn, es ko oj yajwin'ʉʉñ, net oj pyekykya'ay.
54002015	Per ja toxytyʉjk jyotkujk'áttʉt ko tpadundʉ ja u'unkta̱a̱k'a̱jtʉn, ko tmʉdattʉ ja mʉbʉjkʉn, es ko tpadundʉ yajxón mʉt ja tsojkʉn, ja wa̱'a̱ts'a̱jtʉn es ja tuda'aky'a̱jtʉn.
54003001	Tʉy'a̱jtʉnʉ'ʉ tya̱dʉ ayuk: Pʉn ja pʉ́n ttseky es tyúnʉt ja mʉbʉjkpʉtʉjk kwentʉ'a̱jtpʉ, oyʉ tadʉ tuunk di'ibʉ tsyejpy.
54003002	Di'ibʉ kwentʉ'a̱jtp ma̱ mʉbʉjkpʉtʉjk ñaymyúkʉdʉ, jiky'átʉp wa̱'a̱ts es éxtʉm kyaj mba̱a̱t yajpekymyo'oy, di'ibʉ myʉda̱jtypy ti'igyʉ ñʉdo'oxy, di'ibʉ jiky'a̱jtp tuda'aky es ñay'aguwítsʉty, di'ibʉ naymyay'a̱jt naywyindsʉ'kʉp, di'ibʉ oyña̱'a̱jʉty 'yaxá̱jʉp ja ja̱'a̱y yajxón ma̱ ja tyʉjk, di'ibʉ mba̱a̱t ya'ʉxpeky,
54003003	di'ibʉ kyaj myʉ'iiky, di'ibʉ kyaj tsyiptʉjkʉty, di'ibʉ oyjya'ay, di'ibʉ tuda'aky amumdu'uk jot, di'ibʉ kyaj myeeñ'oogʉty,
54003004	di'ibʉ yajxón ana'amp ma̱ tyʉjk es dʉ'ʉn tmo'oyʉt ja ijxpajtʉnʉ 'yu'unk 'yʉna̱'k es myʉmʉdówʉdʉt es wyindsʉ'ʉgʉdʉt;
54003005	pes pʉn tu'uk kyaj tjaty 'yana'amʉt ma̱ yʉ kyʉ'ʉmdʉjk, ¿wi'ix mba̱a̱t tkwentʉ'aty ja myʉmʉbʉjkpʉty ma̱ ñaymyúkʉdʉ?
54003006	Kyaj tyúnʉt mʉbʉjkpʉtʉjk kwentʉ'a̱jtpʉ di'ibʉ na̱a̱mnʉm tmʉmʉbʉjktsooñ ja Dios, mʉt kooxyʉp dʉ'ʉmbʉ tsojk nʉjx ñapʉdsemy mʉj kʉjxm es tsojk nʉjx ñajaty éxtʉm ja mʉjku'ugópk oj yajka̱jxpéky.
54003007	Nandʉ'ʉn koonʉm tsyékyʉty es ñaywyindsʉ'ʉgʉdʉt ma̱ yʉ di'ibʉ kyaj yʉ'ʉdyʉ Diosʉ myʉduumbʉ, kʉdiibʉ pʉ́n kyawindsʉ'ʉgʉdʉt es ja mʉjku'ugópk yajpekykya̱'a̱dʉt.
54003008	Es nandʉ'ʉn di'ibáty pyudʉjkʉdʉp ja mʉbʉjkpʉtʉjkʉ kywentʉ'a̱jtpʉty, yʉ'ʉ di'ibʉ naymyay'a̱jt naywyindsʉ'kʉp, di'ibʉ kyaj kyo'oy'ʉ́y kyo'oygyajxy, di'ibʉ kyaj myʉ'iiky myʉmi'igyʉty, di'ibʉ kyaj myeeñ'oogʉty.
54003009	Nandʉ'ʉn koonʉm tsyékyʉty es tmʉ'o'ktʉ́wʉt ja tʉy'a̱jtʉn di'ibʉ Dios tʉ dya'íxyʉty di'ibʉ nmʉbʉjkʉm, es myʉdátʉt wa̱'a̱ts ja jyot wyinma̱'a̱ñ,
54003010	es jawyiin ya'ijxmátsy; es pʉn kyaj tmʉdaty ja pyeky, wa'an ttuñ ma̱ ja mʉbʉjkpʉtʉjk ñaymyúkʉdʉ.
54003011	Es nandʉ'ʉn koonʉm ja ñʉdo'oxyʉty ñaymyay'át ñaywyindsʉ'ʉgʉdʉ, kyaj 'yabi'ts'áttʉt, es ʉygyupʉk kyajxykyupʉ́ktʉt.
54003012	Pes tu'uk di'ibʉ pyudʉjkʉp ja mʉbʉjkpʉtʉjkʉ kywentʉ'a̱jtpʉ, yʉ'ʉ túnʉp di'ibʉ myʉda̱jtypy tu'uk je'eyʉ ñʉdo'oxy es di'ibʉ jyajtypy t'ana'amʉt ja 'yu'unk 'yʉna̱'k ma̱ yʉ jyʉʉn tyʉjk.
54003013	Mʉt ko yʉ pudʉjkʉbʉty di'ibʉ yajxón tuundʉp, pátʉdʉp tu'ugʉ windsʉ'kʉn es dʉ'ʉn amumdu'uk jot tmadya̱'a̱ktʉt ja mʉbʉjkʉn di'ibʉ myʉda̱jtypy ma̱ Jesukristʉ.
54003014	Tim tsojk nʉjx ngu'ixa̱'a̱ndʉ, per tyam nduknigaxtʉ ma̱ tya̱dʉ neky ja̱a̱ybyéty,
54003015	es pʉn akwʉ'ʉmʉpts, mnijáwʉp wi'ix mnayya'ítyʉty ma̱ Diosʉ jya'ayʉty, pʉ́nʉty myʉbʉjktʉp ja Diosʉ jiikypyʉ es dya'ittʉ ja tʉy'a̱jtʉn. Es ja tʉy'a̱jtʉn, dʉ'ʉn yʉ'ʉ éxtʉm tu'ugʉ pila̱a̱r di'ibʉ pyattʉnaapy ja tʉjkni'x, es nandʉ'ʉn éxtʉm ma̱ tsonda'aky ja tʉjk.
54003016	Tʉy'a̱jtʉnʉ'ʉ ko ni'igʉ mʉj ja Diosʉ jya'a di'ibʉ ijty kyaj yajnijáwʉ: Miin ja̱jt ja Kristʉ mʉdʉ ja̱'a̱yʉ ñini'x, ya'ijxʉ ja Espíritʉ Santʉ ko wa̱'a̱ts yʉ'ʉ, ijxʉdʉ ja ánklʉsʉty, yajnimaydyák ma̱ naxwíñʉdʉ ja̱'a̱yʉty, mʉbʉjkʉdʉ ja̱'a̱y ya̱ naxwiiñ, ya''axa̱jʉ jam tsa̱jpótm.
54004001	Per ja Espíritʉ Santʉ xytyuknija̱'a̱m wa̱'a̱tsti'knʉ ko ma̱ naty ja tiempʉ ttimpatnʉ ma̱ jyʉmbita̱'a̱ñ Nindsʉn'a̱jtʉm, na̱a̱gʉty ñika'agándʉp ja myʉbʉjkʉnʉty es tpanʉjxa̱'a̱ñ ja ʉxpʉjkʉn di'ibʉ miimp ma̱ ja ka'oybyʉ di'ibʉ win'ʉ'ʉndʉp.
54004002	Ja'a myʉmʉdowándʉp ja ja̱'a̱y di'ibʉ nay'andíjʉdʉp jyiky'attʉ tʉy'a̱jtʉn mʉʉt, di'ibʉ kyaj tnakyjyáwʉdʉ es 'yaxʉʉgʉty ko pyekytyundʉ, éxtʉmxyʉp tʉ tyooydyʉgooyñʉ jyot wyinma̱'a̱ñ mʉt tu'ugʉ pujxnʉ jantsy ambʉ.
54004003	Tya̱dʉ win'ʉ'ʉmbʉ kyaj tkupʉktʉ es pʉ́n pyʉk 'yuugʉt, es nandʉ'ʉn jyʉna̱'a̱ndʉ ko taa je'xy di'ibʉ kyaj yajjʉ'xʉt, oy ja Dios tjapʉjtákyʉ tya̱dʉ je'xy es tjʉ'xʉt ja myʉbʉjkpʉty es di'ibáty ñija̱'a̱dʉp ja tʉy'a̱jtʉn, es tja̱'a̱ygyʉda̱'a̱ktʉt ja Dios.
54004004	Pes tʉgekyʉ di'ibʉ Dios pyʉjták, oy yʉ'ʉ es kyaj ʉdsa̱jtʉm n'ʉxtíjʉm ni tii pʉn n'axá̱jʉm es nja̱'a̱ygyʉdákʉm ja Dios,
54004005	mʉt ko dʉ'ʉn ja Diosʉ 'yayuk es ja ka̱jxtákʉn pyʉjtákypy wa̱'a̱ts.
54004006	Pʉn mduk'ʉxpejkypyʉ tya̱a̱dʉ ja nmʉgu'uk'a̱jtʉm, mijtsʉ dʉ'ʉn tu'ugʉ oybyʉ myʉduumbʉ Jesukristʉ, es m'uts mjotkʉda̱'a̱gʉp mʉt ja mʉbʉjkʉn es mʉt ja oybyʉ ʉxpʉjkʉn di'ibʉ mbadiimpy.
54004007	Per katʉ xytyuñʉ kwentʉ lyokʉ winma̱'a̱ñʉty es di'ibʉ jeky myadyáktʉp nan nʉgoobʉ. Nik naybyʉjta̱'a̱gʉdʉ amumdu'uk jot xymyʉdúnʉt ja Dios.
54004008	Pes je'eyʉ waanʉ ttuk'oy'aty ja nini'x kʉba̱jk ko nyaj'yúngʉm, per di'ibʉ sitʉy waanʉ ni'igʉ nduk'oy'a̱jtʉm ko n'awda̱jtʉm ja Dios es nmʉdu'unʉm. Taadʉ dʉ'ʉn tsobatp ma̱ tya̱dʉ jiky'a̱jtʉn di'ibʉ tyam es nandʉ'ʉn ma̱ tadʉ jiky'a̱jtʉn di'ibʉ miimp.
54004009	Tya̱a̱dʉ dʉ'ʉn jantsy tʉy'a̱jtʉnʉ'ʉ, es nidʉgekyʉ tmʉbʉ́ktʉt.
54004010	Tya̱a̱dʉkyʉjxmʉ dʉ'ʉn ndu'unʉm ja delijensʉ es nmʉmadákʉm, mʉt ko tʉ nnaygyʉya̱jkʉm ma̱ Diosʉ jiikypyʉ, di'ibʉ tʉ ttuknibʉjta̱a̱gʉ ja nitsokʉn mʉt nidʉgekyʉ ja̱'a̱yʉty, es waanʉ ni'igʉ di'ibʉ myʉbʉjktʉp.
54004011	Ka̱jxwa̱'x es ya'ʉxpʉk tʉgekyʉ tya̱a̱dʉ.
54004012	Exkʉm pʉ́n mdukxi'igʉdʉ mʉt ko mwimbu'udsʉtyñʉm; ja'a dʉ'ʉn myákʉp ja ijxpajtʉn mʉt ja di'ibáty myʉbʉjktʉp ja Jesukristʉ, éxtʉm mij ja m'ayuk, éxtʉm mnayya'ítyʉty mʉt ja tsojkʉn, éxtʉm mnayya'ítyʉty ma̱ ja mʉbʉjkʉn, es extʉm ja mjiky'aty wa̱'a̱ts.
54004013	Ma̱a̱nʉmts ʉj ngaja̱'ty, tukwinguga̱jxʉdʉ es ka̱jxwa̱'x ja Diosʉ jyaaybyajtʉn, es xya'ʉxpʉktʉ.
54004014	Yajtún ja madakʉn di'ibʉ Dios mmooyʉ ko ja mʉjja̱'a̱ydyʉjkʉty dyajnáxtʉ ja Diosʉ 'yayuk, tpʉjtáktʉ ja kyʉ'ʉ ma̱ mij es mgunu'xʉ.
54004015	Tyam yajtún tʉgekyʉ di'ibʉ Dios mmooyʉ, es dʉ'ʉn tʉgekyʉ mba̱a̱t t'ixtʉ ko mij xyajmʉj xyajmáyʉ ko xytyuñ éxtʉm ja Dios ttseky.
54004016	Kwentʉ'at ja mjiky'a̱jtʉn es ja m'ʉxpʉjkʉn. Dʉ'ʉñʉmʉ dʉ'ʉn xytyúnʉt, es dʉ'ʉn nʉjx mnitse'eky es nandʉ'ʉn di'ibáty mmʉmʉdoojʉdʉp.
54005001	Katʉ xy'ooy xya'axy ja mʉjja̱'a̱y yedyʉjkʉty; ni'igʉ xykya̱jxwíjʉt éxtʉmxyʉp yʉ'ʉ xytyeety'áty. Mʉdat yajxón yʉ ʉna̱'ktʉjkʉty éxtʉmxyʉp xymyʉga'ax'áty.
54005002	Mʉdat yajxón yʉ mʉjja̱'a̱ydyoxytyʉjkʉty éxtʉmʉ mda̱a̱gu'unk, esʉ ʉna̱'ktoxytyʉjkʉty éxtʉmʉ mmʉga'axʉn, mʉt winʉ oyjyot.
54005003	Pudʉkʉ ja ku'ekytyo'oxyʉty di'ibʉ dʉn sitʉy tʉgoy'a̱jtxʉdʉp.
54005004	Pʉn jaa ku'ekytyo'oxy di'ibʉ myʉdajtypy ja 'yu'unk o 'yok, tadʉ u'unk ok yʉ'ʉ dʉn jawyiin pyudʉ́kʉp ja tya̱a̱k o ja ñanitʉ, es dʉ'ʉn tkuydyúnʉt éxtʉm pyaadyʉty mʉt nandʉ'ʉn ja fyamilyʉ, dya'íxʉt ko tmay'a̱jnjáwʉ tʉgekyʉ di'ibʉ tya̱a̱k tyeety tyuundʉ mʉt yʉ'ʉgyʉjxmʉty, mʉt ko dʉ'ʉnʉ dʉn ttseky ja Dios.
54005005	Ja ku'ekytyo'oxy di'ibʉ sitʉy tʉ wye'emy kujm adu'uk, yʉ'ʉyʉ 'ya̱a̱'a̱jty jyot'a̱jtypy ja Dios, kyaj tmʉbe'xy es kya̱jxta̱'a̱gʉt es t'amdow tpʉjktsówʉt ja Dios xʉʉñ koots.
54005006	Per ja ku'ekytyo'oxy di'ibʉ winma̱'a̱ñdyʉgeepy es je'eyʉ tyʉkʉ xik xoombʉ, dʉ'ʉnʉ'ʉ éxtʉmʉ o'kpʉ oy jyajiky'átyñʉm.
54005007	Tuk'ana'am tʉgekyʉ tya̱a̱dʉ nandʉ'ʉn, kʉdiibʉ tii yajtukpeky'íxtʉt.
54005008	Pes pʉn ja pʉ́n kyaj ñaydyukjotmaydyúñʉty ja myʉgu'uktʉjkʉty, o waanʉ ni'igʉ yʉ kyʉ'ʉm familyʉ, tʉʉ dʉn t'ʉxtijy ja mʉbʉjkʉn es waanʉ axʉʉk yʉ'ʉ wye'emy kʉdiinʉm ja di'ibʉ kyaj tmʉbeky, ja'a ko yʉ'ʉ jotmaydyuunʉp ja myʉgu'ugʉty.
54005009	Yʉ'ʉyʉ mgujáyʉp ja ku'ekytyo'oxy di'ibʉ tʉ tyʉgʉ'pxna̱jxnʉ jyʉmʉjt es di'ibʉ tʉ pyeky tʉgok je'eyʉ,
54005010	di'ibʉ oy yajnija̱'a̱p ko tʉ 'yoyjya'ay'áty, ko tʉ yajxón tnʉ'ʉmo'oy ttu'umo'oy ja 'yu'unk 'yʉna̱'k, ko tsuj tʉ tmʉdaty ja jyabya̱a̱t jyabye'xy ma̱ ja tyʉjk, ko tʉ ttekypyujy ja Diosʉ jya'ayʉty, ko tʉ tpudʉkʉ di'ibʉ ayoo jottʉgooydyʉp, ja'a ko oydyi'ibʉty ti tʉ ttuñ ja oybyʉ.
54005011	Per katʉ xykyupeky yajkujáyʉt ja ku'ekytyo'oxyʉ kujk ʉna̱'kpʉ es dyákʉt ja naybyudʉkʉ. Mʉt ko wyinma̱'a̱ñ myínʉt es pyʉka̱'a̱ndʉt jatʉgok, ta nʉjx tmastu'uttʉ wi'ix tmʉdúnʉt ja Kristʉ,
54005012	es dʉ'ʉn ñayyajpekykya̱'a̱dʉ mʉt ko kyaj Kristʉ t'okmʉdunánʉdʉ éxtʉm tʉ ñaywya̱nda̱'a̱gʉdʉ.
54005013	Waanʉ ni'igʉ jyʉdittʉ wyinjʉʉn wyindʉjk, oytyiity ttuktʉk ttukka̱jxʉdʉ es nʉgoo ñakumadya̱a̱gʉdʉ. Ta jyʉmbijnʉdʉ nuux; es kyaj ñuuxʉty je'eyʉ, nandʉ'ʉn 'yabi'ts'áttʉ, nʉgoo oytyiity tnamadya̱'a̱ktʉ di'ibʉ kyaj pyaadyʉty es tmadya̱'a̱ktʉt.
54005014	Pa̱a̱ty ndsejpyʉts esʉ ku'ekytyo'oxy di'ibʉ kujk ʉna̱'kpʉ pyʉ́kʉt, es tmʉdátʉt ja 'yu'unk 'yʉna̱'kʉty, es t'a'u'uñ t'adsʉʉnʉt ja jyʉʉn tyʉjk, kʉdiibʉ tluga̱a̱rmo'oyʉt ja nmʉdsip'a̱jtʉm es ñibi'ts'ʉ́w ñibi'tska̱jxʉdʉt.
54005015	Pes na̱a̱gʉty ja ku'ekytyo'oxyʉ dʉ'ʉmbʉ éxtʉmʉ taadʉ tʉ wyinma̱'a̱ñdyʉgóydyʉ. Pa̱a̱ty ñaydyukpawitsy ñaydyukpabo'odyʉty ja ka'oybyʉ.
54005016	Pʉn jaa toxytyʉjk di'ibʉ myʉbejkypy ja Jesús es tmʉdaty ma̱ tyʉjk ku'ekytyo'oxy, wa'an kʉ'ʉm tpudʉkʉ, es kyaj tna'íxʉt es jyatyim'yajpudʉ́kʉt ma̱ ja mʉbʉjkpʉtʉjk; pes dʉ'ʉn mba̱a̱t ja mʉbʉjkpʉtʉjk tpudʉ́kʉdʉ ja ku'ekytyo'oxy di'ibʉ sitʉy ni tii tkamʉdaty tkajaygyepy.
54005017	Yʉ mʉjja̱'a̱yʉty di'ibʉ tuundʉp ma̱jatyʉ mʉbʉjkpʉtʉjk ñaymyúkʉdʉ, pátʉp ja windsʉ'kʉn esʉ pudʉjkʉn, es waanʉ ni'igʉ pʉ́nʉty kya̱jxwa̱'xtʉp esʉ ja̱'a̱y ttuk'ixtʉ ja Diosʉ 'yayuk.
54005018	Pes ja Diosʉ jyaaybyajtʉn jyʉna'añ: “Katʉ xypyʉjta'aky ja 'yajiidsʉ noviiʉ ma̱ twindeeñ ja triigʉ.” Es nandʉ'ʉn jatuk peky jyʉna'añ: “Yʉ mʉduumbʉ pátʉp yʉ myʉju'uñ.”
54005019	Es ja mʉjja̱'a̱yʉty di'ibʉ tuundʉp ma̱ ja mʉbʉjkpʉtʉjk ñaymyúkʉdʉ, katʉ xykyupeky es yajni'ʉʉnʉt pʉn kyaj kyʉxe'eky majtsk o tʉgʉʉk di'ibʉ ñika̱jxpáttʉp.
54005020	Per pʉn tʉy'a̱jtʉn ko tmʉdaty ja peky oypyʉ́nʉty, win'oo mayjya'ayóty ma̱ mʉbʉjkpʉtʉjk ñaymyúkʉdʉ, es dʉ'ʉn ja wiingátypyʉ tpʉ́ktʉdʉ kwentʉ kʉdiibʉ dʉ'ʉn nandʉ'ʉn 'yadʉ'ʉtstʉt.
54005021	'Yijxypy myʉdeepy ja Dios esʉ Nindsʉn'a̱jtʉm Jesukristʉ mʉt ja 'yánklʉsʉdyʉ wyinwitsypyʉ, ko nduknipekyʉ tya̱dʉ ʉxpʉjkʉn es xypyadúnʉt dʉ'ʉñʉm mʉt ja oyjyotkyʉjxm, es kyaj win'ixy wingexy.
54005022	Ko xywyin'ixa̱'a̱nʉt na̱a̱k di'ibʉ ana'amʉp ma̱ mʉbʉjkpʉtʉjk ñaymyúkʉdʉ, jawyiin xy'íxʉt wi'ix jyiky'aty, dʉ'ʉn éxtʉm nga̱jxwijy, mʉt ko pʉn mbʉjtákypy tu'uk di'ibʉ axʉʉk jiky'a̱jtp, nan mmʉda̱jtypyʉ dʉ'ʉn ja peky. Exkʉm mbekykya̱'a̱.
54005023	Es mʉt ko jana̱a̱m jatsojk mjotpékyʉty, kʉdii xyñaky'uugʉt yʉ'ʉyʉ wa̱'a̱ts nʉʉ, uuk nandʉ'ʉn oynʉ'ʉnʉnʉ vinʉ éxtʉmʉ jottsooy.
54005024	Pes yʉ ja̱'a̱yʉdyʉ pyojpʉ na̱a̱gʉty byeen tyimnigʉxe'egyʉty es ñija̱'a̱dʉp ja ja̱'a̱y ko yajtukkumʉdowándʉp, per na̱a̱gʉty ja ja̱'a̱yʉdyʉ pyojpʉty jaanʉm ya'ixy óknʉm.
54005025	Nandʉ'ʉn oy kyʉxe'eky ko ja oybyʉ yajtúñ; es di'ibáty kyaj 'yóyʉty, kyaj mba̱a̱t wye'emy ayu'udsyʉ.
54006001	Nidʉgekyʉ di'ibʉ po'oduumbʉ'a̱jttʉp, yajxón tmay'at twindsʉ'ʉgʉdʉt ja wyindsʉ́nʉty, kʉdiibʉ yajmʉgoy'ʉ́w yajmʉgoygya̱jxʉt ja Dios es ja n'ʉxpʉjkʉn'a̱jtʉm.
54006002	Es pʉn yʉ po'oduumbʉ yʉ'ʉ wyindsʉn'a̱jttʉp ja Dios mʉduumbʉty, ni'igʉ waanʉ oy tmʉdúnʉt mʉt ko tmʉmʉbʉjkpʉ'áttʉ. Tuk'ʉxpʉk es ka̱jxwa̱'xʉ dʉ'ʉn.
54006003	Pʉn ja pʉ́n dya'ʉxpeky di'ibʉ kyaj 'yóyʉty es kyaj ñejxy ti'igyʉ mʉt ja Nindsʉn'a̱jtʉm Jesukristʉ 'yʉxpʉjkʉnʉ oybyʉ di'ibʉ nga̱jxwa̱'xʉm,
54006004	taadʉ naymyʉjpʉjtákʉp es ni ti tjaygyukʉ. Yʉ'ʉyʉ dʉ'ʉn wyinma̱'a̱ñ'ajtypy tmadya̱'a̱ga̱'a̱ñ yʉ axʉk winma̱'a̱ñ. Es ma̱ yʉ tya̱a̱dʉ myiñ ja naywyinnaxʉja̱'a̱k, naymyʉdsip'a̱jtʉk, kanaydyukmʉ'ijxʉk tii, naydyukwin'ijx naydyukjʉjp'ijxʉk tii,
54006005	esʉ yajnaydsyi'k yajnaygyojxʉk, kyaj jyotxaamdʉ. Tadʉ ja̱'a̱yʉty kyaj 'yóyʉty ja jyot wyinma̱'a̱ñ es kyaj tnijawʉ ja tʉy'a̱jtʉn, jyʉna̱'a̱ndʉ ko yʉ n'ʉxpʉjkʉn'a̱jtʉm yʉ'ʉ dʉ'ʉn ma̱ yajganaraty ja oy'a̱jtʉn. Mastu'udʉ tadʉ di'ibʉ dʉ'ʉnʉ wyinma̱'a̱ñ.
54006006	Tʉy'a̱jtʉnʉ'ʉ ko di'ibʉ nmʉbʉjkʉm, yʉ'ʉ dʉ'ʉn yajkypy ja oy'a̱jtʉn ko ja̱'a̱y ttukjotkʉda'aky di'ibʉ myʉda̱jtypy.
54006007	Pes ni ti oj ngamʉmi'inʉm naxwiiñ, es nan ni ti ngamʉnʉjxa̱'a̱nʉm ko n'o'kʉm.
54006008	Per pʉn ya̱a̱ nmʉda̱jtʉm ja ka̱'a̱y ukʉn es ja wit nijam, mʉt yʉ'ʉyʉ tya̱dʉ njotkujk'a̱jtʉm.
54006009	Perʉ di'ibʉ wyinma̱'a̱ñ'ajtypy ñayyajmʉkja̱'a̱ydya̱'a̱ga̱'a̱ñʉty, kyaj tsyípʉty kya̱'a̱t pekyoty. Ja'a myʉda̱jtypy maylyokʉ winma̱'a̱ñ es di'ibʉ ja̱'a̱y yajpekytyuunʉp, es dʉ'ʉn dyajnʉjxʉt es dyajtʉgóyʉt.
54006010	Ja'a ko ja̱'a̱y t'adsoktʉ meeñ, yʉ'ʉ dʉ'ʉn yajmiimpy oytyim di'ibʉ axʉk'a̱jtʉnʉty; es ta na̱a̱k, mʉt ko 'yadsoktʉ, tʉ tmastu'uttʉ ja Nindsʉn'a̱jtʉm Jesukristʉ es nʉgoo ñayya''ayówʉdʉ ma̱ jyiky'attʉ.
54006011	Per mij Timotee, Dios m'u'unk'a̱jtʉp, kuka'ak tʉgekyʉ tya̱dʉ axʉk'a̱jtʉn. Jiky'at mʉt ja tʉy'a̱jtʉn es éxtʉmʉ Dios ttseky, mʉdʉ mʉbʉjkʉn, mʉdʉ tsojkʉn, mʉdʉ ma'xtujkʉn, mʉdʉ yuunk'a̱jt naxypyʉ'a̱jtʉn.
54006012	Panʉjx tʉgekyʉ amumdu'uk jot ja mʉbʉjkʉn, es windumbʉk ja jiky'a̱jtʉnʉ winʉ xʉʉ winʉ tiempʉ, pesʉ tya̱a̱dʉ dʉ'ʉn ja Dios mdukniwoojʉdʉ es tʉ mnayyajnide'xyʉty mʉt ja mmʉbʉjkʉn mayjya'aywyindúm.
54006013	Dios, di'ibʉ myeepy ja jiky'a̱jtʉn tʉgekyʉ di'ibʉ jaa ijtp, esʉ Jesukristʉ, di'ibʉ kya̱jxtudák oy Ponsyʉ Pilatʉ wyindum, ja'a ñija̱'a̱dʉp ko tyam nduknipeky
54006014	es xykyuydyúnʉt di'ibʉ nduknipejkypy. Katʉ xywyijtstʉgátsy es kʉdiibʉ myajpeky'íxʉt, es tun dʉ'ʉn extʉ ko myínʉt ja Nindsʉn'a̱jtʉm Jesukristʉ,
54006015	ko dʉ'ʉn jyat kyʉbátʉt éxtʉm ttuknibʉjtákʉ ja Dios, di'ibʉ ti'igyʉ kuni'xy Dios'a̱jtp, Rey'a̱jtp ma̱ réyʉty es Windsʉn'a̱jtp ma̱ windsʉ́nʉty,
54006016	di'ibʉ tu'uk kyaj 'yeeky, di'ibʉ jiky'a̱jtp ma̱ ja ja̱jʉn ma̱ ni pʉ́n mba̱a̱t kyamʉwingóñʉty, ni tu'ugʉ ja̱'a̱y kya'íxyʉty, es ni mba̱a̱t tka'ixy. ¡May'a̱jt windsʉ'kʉn es mʉk'a̱jtʉn mʉʉt ja Dios winʉ xʉʉ winʉ tiempʉ 'yítʉt! Wa'an dʉ'ʉnʉty.
54006017	Ʉwij ka̱jxwij ja mʉkja̱'a̱ydyʉjkʉty ko katʉ nʉgoo myʉj pya̱a̱dʉdʉ es kyaj je'eyʉ tjotmo'oyʉt ja mʉkja̱'a̱y'át, mʉt ko kʉjx na̱jxpʉ'ʉ. Wa'an ni'igʉ tpʉjta'aky ja wyinma̱'a̱ñ ma̱ Dios, di'ibʉ jiky'a̱jtp es xymyo'oyʉm tʉgekyʉ mʉjwiin kyajaa es njotkujk'a̱jtʉm.
54006018	Tuk'ana'amdʉ es ttúndʉt di'ibʉ dʉ'ʉn oy. Wa'an nayyajmʉkja̱'a̱ydya̱'a̱gʉdʉ mʉt ja oybyʉ tuunk, es dyajwa̱'xa̱'a̱nʉt di'ibʉ myʉda̱jt jyaygyajptʉp.
54006019	Es ko dʉ'ʉn ttúnʉt, ñapatypy éxtʉm ttukjʉjp'íxy ja jyiky'a̱jtʉn di'ibʉ miimp óknʉm, es dʉ'ʉn 'yaxá̱jʉp ja jiky'a̱jtʉn di'ibʉ tʉy'a̱jtʉnbʉ.
54006020	Timotee, padún ja ʉxpʉjkʉn di'ibʉ tʉ xy'axa̱jʉ. Katʉ xymyʉdoogúkʉ yʉ naxwíñʉdʉ ja̱'a̱yʉ lyokʉ winma̱'a̱ñ, ni di'ibʉ myadyakmujktʉp di'ibʉ nʉgoobʉ tyijtʉp wijy'a̱jtʉn.
54006021	Pes na̱a̱gʉty di'ibʉ pyanʉjxtʉbʉ tya̱dʉ winma̱'a̱ñ, tʉ tmastu'uttʉ ja mʉbʉjkʉn. Wa'an Dios mgunu'xʉdʉ nidʉgékyʉty.
55001001	Ʉj Pa̱a̱blʉ, Jesukristʉ 'yapóstʉlʉ, Diosʉ tsyojkʉngyʉjxm ʉj tʉ nyajkéxy es nga̱jxwa̱'xʉt ja jiky'a̱jtʉn di'ibʉ wya̱ndak es nmʉda̱jtʉm ko n'ijtʉm ti'igyʉ mʉdʉ Jesukristʉ.
55001002	Nduknigejxypyʉdsʉ tya̱dʉ neky mij Timotee. Dʉ'ʉnʉts mij njawʉ éxtʉmdsʉ n'u'unk. Wa'anʉ nDios Teety'a̱jtʉm esʉ Nindsʉn'a̱jtʉm Jesukristʉ mguni'xyʉty es mmo'oyʉty ja pa''ayo'on es ja agujk'a̱jt jotkujk'a̱jtʉn.
55001003	Njamyejtsypyʉts mij kots nga̱jxta'aky xʉʉñ koots. Nja̱'a̱ygyʉdákypyʉts ja Dios di'ibʉts nmʉdiimpy mʉt ja wa̱'a̱tspʉ jot winma̱'a̱ñ, éxtʉm ttuundʉ nandʉ'ʉn ja n'aptʉjkʉts.
55001004	Byeenʉts njamyetsy ja mwinnʉʉ, es njawin'ixaampy esʉts njotkujkʉdya'ayʉt.
55001005	Pes njamyejtsypyʉts wi'ix mij amumdu'uk jot xymyʉbeky ja Dios, dʉ'ʉn éxtʉm yʉ mnanitʉ Loydʉ esʉ mda̱a̱gu'unk Eunisʉ, yʉ'ʉjʉty myʉda̱jttʉ jawyiinʉ tya̱dʉ mʉbʉjkʉn, es nmʉda̱jtypyʉts ja tʉy'a̱jtʉn ko mij tyam nandʉ'ʉn xymyʉdaty.
55001006	Pa̱a̱ty ndukjamyetsy es xyajmʉ́jʉt ja madakʉn di'ibʉ Dios mmooyʉ kots mij ngʉ'ʉnikooñ.
55001007	Pesʉ Dios kyaj oj xymyo'oyʉm di'ibʉ mʉʉt njʉjptsʉ'kʉm njʉjpja̱'a̱m, ja'a ojts xymyo'oyʉm es njotmʉktákʉm mʉt ja tsojkʉn es mʉt ja jʉjwijtsʉmbijtʉn.
55001008	Pa̱a̱ty katʉ mdsoydyúñ es xymyadya̱'a̱gʉt ja Nindsʉn'a̱jtʉm esʉ 'yʉxpʉjkʉn, es ni mʉt ʉj kots yam n'ity tsimy yʉ'ʉgyʉjxm ja Nindsʉn'a̱jtʉm, es nik mʉdanʉ mʉt ja Diosʉ myʉk'a̱jtʉn ja ayo'on jotmay di'ibʉ yajpátp ja'agyʉjxm ja oybyʉ ayuk.
55001009	Dios oj xyajnitsókʉm es oj xytyukniwo'om es njiky'a̱jtʉm wa̱'a̱ts, kyaj ko naty ti tʉ ndu'unʉm oy, ja'a dʉ'ʉn mʉt ko dʉ'ʉn ttuknibʉjtákʉ, es mʉt yʉ'ʉgyʉjxmʉ Kristʉ oj xytsyojkʉm extʉ ma̱ natyʉ naxwíñʉdʉ kyakojyñʉm.
55001010	Tʉ dya'íxyʉdyʉ tya̱dʉ tsojkʉn ko myiiñ jyajty ja nYajnitsokpʉ'a̱jtʉm Jesukristʉ, di'ibʉ myʉmadak ja o'kʉn, es yʉ'ʉgyʉjxm ja oybyʉ ayuk yajxón yajka̱jxwa'xy ko yʉ'ʉ xyajjikypyʉka̱'a̱nʉm es xymyo'oya̱'a̱nʉm ja jiky'a̱jtʉnʉ winʉ xʉʉ winʉ tiempʉ.
55001011	Diósʉts xywyin'ijx esʉts nga̱jxwa̱'xʉdʉ tya̱dʉ oybyʉ ayuk, es xykyejxyʉts éxtʉmʉ apóstʉlʉ esʉts nya'ʉxpʉ́kʉt di'ibʉ kyaj 'yisraelítʉty.
55001012	Pa̱a̱tykyʉjxmʉts ngu'ayowʉ tʉgekyʉ tya̱a̱dʉ. Per kyajts ndsoydyúñ, mʉt ko nnija̱'a̱bʉts ma̱ts tʉ nbʉjta'aky amumdu'uk ja nwinma̱'a̱ñʉts, es nmʉda̱jtypyʉts ja tʉy'a̱jtʉn ko yʉ Kristʉ myʉda̱jtypy ja mʉk'a̱jtʉn es tkuwa̱'a̱nʉt ja tuunk di'ibʉts tʉ xytyuknipeky extʉ ko myínʉtnʉm yʉ'ʉ.
55001013	Padún ja ʉxpʉjkʉnʉ oybyʉ éxtʉm tʉ xymyʉdoy ma̱ ʉjtsʉn, es jiky'at ma̱ ja mʉbʉjkʉn es ja tsojkʉn di'ibʉ nmʉda̱jtʉm ti'igyʉ mʉdʉ Jesukristʉ.
55001014	Mʉt ja Espíritʉ Santʉ pyudʉjkʉn di'ibʉ ijtp ma̱ ʉdsa̱jtʉm, kwentʉ'at di'ibʉ Dios tʉ mduk'amʉbʉjta̱a̱gʉty.
55001015	Mnija̱'a̱p ko nidʉgekyʉ di'ibáty tso'ondʉp ma̱ yʉ Asyʉ ñaxwíñʉdʉ xyñikáktʉts, es extʉ yʉ Fijelʉ esʉ Ermójʉnʉs.
55001016	Wa'an ja Dios tmʉdaty ja pa''ayo'on ma̱ ja di'ibʉ tsʉna̱a̱ydyʉp ma̱ ja Onesífʉrʉ jyʉʉn tyʉjk, mʉt ko kana̱k ókʉts xyñimiiñ es oj dyajkujkʉ ja n'a̱a̱ njótʉts, es kyaj tsyoydyuuñ óyʉts nja'ijty tsimy.
55001017	Nik ni'igʉ ko jyajty Romʉ, nétʉts oj xy'ʉxta̱'a̱y extʉ kots xypyaty.
55001018	Wa'anʉ Nindsʉn'a̱jtʉm Jesús myo'oyʉty ja pya''ayo'on ko myínʉt jatʉgok. Mij mnija̱'a̱p yajxón nʉ'ʉn oj xyjantsypyudʉjkʉm jap Éfesʉ.
55002001	Es mij Timotee, di'ibʉts n'u'unkniwaampy, mʉdat ja mʉja̱a̱ kunu'xʉngyʉjxm di'ibʉ nmʉda̱jtʉm ko n'ijtʉm ti'igyʉ mʉt ja Jesukristʉ.
55002002	Ja a̱a̱ ayuk di'ibʉ tʉ xymyʉdoy ngajxyʉts mayjya'ay windum, tuknipʉk mij yʉ ja̱'a̱yʉty di'ibʉ jʉna̱a̱mp tʉy'a̱jtʉn es mba̱a̱t dya'ʉxpeky ja wiink ja̱'a̱yʉty óknʉm.
55002003	Dʉ'ʉn éxtʉm tu'ugʉ solda̱a̱dʉ tmʉmada'aky ja ayo'on, nandʉ'ʉn mij mʉmada̱'a̱k ja ayo'on Jesukristʉkyʉjxm.
55002004	Pes ni tu'uk di'ibʉ solda̱a̱dʉ'a̱jtp tkatuktʉkʉ wiink ja̱'a̱yʉdyʉ tyu'unʉn, tyim'awijxypy es tkuydyúnʉt ja wyindsʉnʉ 'yana'amʉn.
55002005	Nandʉ'ʉn ja̱jtpʉ dʉ'ʉn yʉ pʉyʉ'kkijxyʉbʉ, kyaj t'axa̱jʉ ja myay'aty pʉn kyaj tkuydyúñ éxtʉm ya''ane'emy.
55002006	Nandʉ'ʉn ja ja̱'a̱y di'ibʉ kamduump myʉda̱jtypy ja tʉy'a̱jtʉn es jayʉjp tpʉ́kʉt ja pʉjta'aky.
55002007	Yaj'yo'oy ja mjot mwinma̱'a̱ñ di'ibʉts ngajxypy, esʉ Nindsʉn'a̱jtʉm yʉ'ʉ mduknijáwʉdʉp yajxón tʉgekyʉ.
55002008	Jamyats ja Jesukristʉ, di'ibʉ jikypyʉjk óknʉm ko 'ye'ky, es ko yʉ'ʉ tyʉʉmp'a̱jt 'ya̱a̱ts'a̱jtʉ ja rey Davit. Tya̱a̱dʉ dʉ'ʉn ja oybyʉ ayuk di'ibʉts ʉj nga̱jxwa'xypy.
55002009	Mʉt yʉ'ʉgyʉjxmʉ tya̱a̱dʉ di'ibʉts nga̱jxwa'xypy, nyajkejxy nyajna̱jxypyʉts ja ayo'on, extʉ ijtpʉts kʉwʉʉñ mʉt ja kadenʉ éxtʉm tu'ugʉ axʉk ja̱'a̱y. Per ja Diosʉ 'yayuk di'ibʉts nga̱jxwa'xypy, kyaj 'yity kʉwʉʉñ mʉt ja kadenʉ.
55002010	Pa̱a̱dyʉts nyajkéxy nyajnáxyʉts tʉgekyʉ es ttuk'oy'áttʉt di'ibáty ja Dios wyin'ijx, es yʉ'ʉjʉty tmʉdáttʉt ja nitsokʉn di'ibʉ ja̱'a̱y myʉda̱jttʉp ko ti'igyʉ 'yittʉ mʉdʉ Jesukristʉ, ja nitsokʉn di'ibʉ winʉ xʉʉ winʉ tiempʉ es mʉt ni'igʉ mʉj'a̱jtʉn.
55002011	Tya̱a̱dʉ dʉ'ʉn tʉy'a̱jtʉn: Pʉn tʉ n'o'kʉm mʉt yʉ'ʉ, nandʉ'ʉn nʉjx njiky'a̱jtʉm mʉt yʉ'ʉ.
55002012	Pʉn nmʉdʉna̱'a̱yʉm ja ayo'on, nʉjx nyajkutujkʉm nandʉ'ʉn mʉt yʉ'ʉ. Pʉn n'ʉxtíjʉm yʉ'ʉ, xy'ʉxtíjʉm nandʉ'ʉn yʉ'ʉ.
55002013	Pʉn kyaj nguydyu'unʉm ja n'ayuk'a̱jtʉm ma̱ yʉ Kristʉ, yʉ'ʉ sitʉy kyuydyiimpy ja 'yayuk ma̱ ʉdsa̱jtʉm, ja'a ko kyaj mba̱a̱t yʉ'ʉ tkanitanʉ ja 'yayuk.
55002014	Tukjamyatstʉ tya̱a̱dʉ es tuknipʉktʉ Nindsʉn'a̱jtʉmgyʉjxm, es tmastu'uttʉt ja naygyajxytsyiigʉ mʉdʉ ayuk di'ibʉ ni madsoo kyatúñ. Yʉ'ʉ je'eyʉ yajma̱'ttʉp di'ibáty myʉdoodʉp.
55002015	Tun extʉ mba̱a̱t xytyuk'oybyʉdsemy Dios windum, éxtʉm tu'ugʉ oybyʉ mʉduumbʉ di'ibʉ kyaj tii di'ibʉ tyuktsoydyúnʉp, di'ibʉ oy tuk'ʉxpʉjkp ja ayuk tʉy'a̱jtʉnbʉ.
55002016	Katʉ xypyagajxy yʉ ayuk di'ibʉ kyaj tyuñ, mʉt ko di'ibʉ pyaga̱jxtʉp kya̱'a̱dʉ waanʉ ni'igʉ ma̱ ja peky ko tiempʉ ñaxy.
55002017	Pes ja 'yʉxpʉjkʉnʉty kyajaajʉ éxtʉm ja pu'utsʉn kyajaajʉ. Yʉ'ʉ dʉ'ʉmbʉdyʉ dʉ'ʉn tadʉ nimajtskpʉty ja Imeneeʉ esʉ Filetʉ.
55002018	Tʉ yʉ'ʉ tmastu'uttʉ ja tʉy'a̱jtʉn. Dʉ'ʉn jyʉna̱'a̱ndʉ ko ja jikypyʉjkʉn tʉ ñaxy, es dʉ'ʉn dyajjít dyajma̱'a̱ttʉ na̱a̱gʉty ja myʉbʉjkʉn.
55002019	Per kyaj mba̱a̱t dyaj'yu'xtʉ ja Diosʉ tyʉy'a̱jtʉn, mʉt ko Dios tʉ tpʉjta'aky éxtʉmʉ potsy ʉjxʉ kʉkpʉ esʉ juumbʉ. Mba̱a̱t njʉna̱'a̱nʉm ko Dios kyejpy ja tyʉjk ma̱ tya̱dʉ potsy ʉjx, es ma̱ tya̱dʉ potsy ʉjx 'yity ja̱a̱ybyéty: “Yʉ Nindsʉn'a̱jtʉm 'yixy'ajtypy di'ibʉ yʉ'ʉ jya'a'a̱jtypy.” Es nan kʉxja̱'a̱y 'yity: “Di'ibʉ jʉnándʉp ko jya'a'átyʉdyʉ Nindsʉn'a̱jtʉm, tsojkʉp es tmastu'utʉt ja pojpʉ.”
55002020	Pes ma̱ tu'ugʉ mʉkja̱'a̱yʉ tyʉjk, kyaj jyatyim'yʉ'ʉyʉty tmʉdaty ja vasʉ esʉ texy di'ibʉ oorʉ es di'ibʉ platʉ, nan jap'a̱jtp ja naxtexy esʉ agujʉjtsʉnbyók; na̱a̱gʉty tyuñ windsʉ'kʉngyʉjxm es na̱a̱gʉty kyaj dʉ'ʉn tyuñ.
55002021	Di'ibʉ nayya'ijtʉdʉp wa̱'a̱ts es ñayjyʉbékyʉty ma̱ ja axʉk'a̱jtʉn, dʉ'ʉn yʉ'ʉ éxtʉmʉ vasʉ esʉ texy di'ibʉ yʉ Nindsʉn'a̱jtʉm yajtiimpy ma̱ oytyim di'ibʉty ja tuungʉ oybyʉ.
55002022	Mastu'ut ja ʉna̱'ktʉjkʉdyʉ wyinma̱'a̱ñ. Panʉjx tu'ugʉ jiky'a̱jtʉn éxtʉm di'ibʉ Dios tsyejpy, di'ibʉ mʉbʉjkʉn mʉʉtpʉ, tsojkʉn mʉʉtpʉ, ti'igyʉ'a̱jtʉn mʉʉtpʉ, mʉt tʉgekyʉ di'ibʉ wa̱'a̱dsʉ 'ya̱a̱ jyot twindsʉ'ʉgʉdʉ Nindsʉn'a̱jtʉm.
55002023	Katʉ xytyuñʉ kwentʉ lokʉ madya'aky di'ibʉ ni madsoo kyatúñ. Mnija̱'a̱p ko yʉ'ʉ yajmiimpy ja tsiptuunk.
55002024	Tu'ugʉ Nindsʉn'a̱jtʉmʉ myʉduumbʉ kyaj 'yítʉt tsipoty; ni'igʉ 'yoyjya'ay'átʉt oypyʉ́nʉty mʉʉt, di'ibʉ jyajtypy es ya'ʉxpʉ́kʉt, myʉdátʉp ja ma'xtujkʉn
55002025	es tjʉjwijtsʉmbítʉt mʉt ja tuda'aky'a̱jtʉn ja di'ibʉ nʉgoo kʉxkoop, wa'anxyʉp ja Dios tnayyajjʉmbijtpʉt ja wyinma̱'a̱ñ es tjaygyúkʉt ja tʉy'a̱jtʉn,
55002026	wyij kyajtʉt, es dʉ'ʉn kya'íttʉt éxtʉm mba̱a̱t njʉna̱'a̱nʉm ma̱ ja mʉjku'ugópk myʉdátyʉty tsimy es tyuktuna̱'a̱ñʉty oytyiity éxtʉm yʉ'ʉ ttseky.
55003001	Nijawʉ ko ma̱ naty ttimpatnʉ myina̱'a̱ñ ja Jesukristʉ, byeen ayo'on mʉʉt 'yaknaxa̱'a̱ñ ja xʉʉ tiempʉ.
55003002	Ja ja̱'a̱yʉty jyʉmbijnʉdʉt adsojkpʉty, meeñ'oogʉty, mʉj kʉjxmʉty, nʉgoo ñaygyuya̱'a̱xʉdʉ kʉdiinʉm pʉ́n, kyaj tmʉmʉdowdʉ tya̱a̱k tyeedyʉty, ni ti tkamʉjjáwʉdʉ, kyaj tmʉj'íxtʉ Dios,
55003003	kyaj tmʉdattʉ ja oyjyot es ni pa''ayo'on, abi'ts, kyaj ñayjyʉjwijtsʉmbítʉdʉ, myʉdsip tʉgekyʉ di'ibʉ oy,
55003004	yajja̱'a̱y'o'kpʉty, oytyiity ttuktʉ́kʉdʉ, es mʉj pátʉp. Yʉ'ʉyʉ 'yʉxta̱'a̱yándʉp ja xik awʉ'kʉk ma̱ jyapa̱a̱dyʉty t'awdáttʉt ja Dios.
55003005	Dʉ'ʉn ñay'andíjʉdʉt éxtʉmxyʉp myʉbʉktʉ, per kyaj tkupʉktʉ ja mʉk'a̱jtʉn ko jyiky'áttʉt éxtʉmʉ Dios ttseky. Katʉ mda'anmúk mwa̱'kmúktʉ mʉdʉ dʉ'ʉmbʉ ja̱'a̱y.
55003006	Mʉt ko yʉ'ʉjʉty tyʉ́kʉdʉ ma̱ yʉ wiink tʉjk es t'awindumbʉka̱'a̱ñ ja toxytyʉjkʉ pekymyʉʉtpʉ, di'ibʉ pawijts pawo'onʉp oytyim di'ibʉ axʉʉkpʉ winma̱'a̱ñʉty,
55003007	es yʉ'ʉyʉm pyajʉdijttʉp ja ʉxpʉjkʉn, per ni na̱'a̱ nʉjx tkajaygyúkʉdʉ ja tʉy'a̱jtʉn.
55003008	Tya̱dʉ yedyʉjkʉty yʉ'ʉ pyanʉjxtʉp ja ñʉ'ʉ tyu'u ja ejiptʉ brújʉty Janʉs esʉ Jambrʉs, di'ibʉ myʉdsijp'a̱jtʉ ja Moisés, es yʉ'ʉjʉty nandʉ'ʉn tmʉdsip'attʉ ja tʉy'a̱jtʉn. Tʉ wyinma̱'a̱ñdyʉgóydyʉ ma̱ mʉbʉjkʉn.
55003009	Per kyaj dyajkajaajʉt, mʉt ko nidʉgekyʉ ja̱'a̱yʉty tnijáwʉdʉt ko yʉ'ʉ kyulókʉty, dʉ'ʉn éxtʉm jyajtyʉ tadʉ nimajtskpʉ ejiptʉ brújʉty ko tmʉdsijptʉ ja Moisés.
55003010	Per mij mbadiimpy yajxón ja n'ʉxpʉjkʉnʉts, éxtʉmts njiky'aty, éxtʉmts tʉ nduknibʉjta̱a̱gʉ, éxtʉmdsʉ nmʉbʉjkʉn, éxtʉmts nma'xtíky, éxtʉmdsʉ ndsojkʉn, éxtʉmts tii nyajkéxy nyajnáxy,
55003011	kots nyajpajʉdíty es kots n'ayoy. Mnija̱'a̱p yajxón tʉgekyʉ éxtʉmts ʉj nja̱jty ngʉbejty ma̱ yʉ kya̱jpnʉ Antyokiiʉ, Ikoñʉ es Listrʉ, kots ngu'ayo'ojʉ axʉʉk ma̱ts nyajpajʉdijty. Per ja Nindsʉn'a̱jtʉm xyajtsókʉts ma̱ tʉgekyʉ tadʉ ayo'on.
55003012	Pes tʉy'a̱jtʉnʉ'ʉ ko nidʉgekyʉ di'ibáty jiky'atándʉp wa̱'a̱ts ma̱ Jesukristʉ, yajpajʉditándʉp yʉ'ʉ.
55003013	Perʉ axʉk ja̱'a̱yʉty esʉ win'ʉ'ʉmbʉty dʉ'ʉñʉm ñʉjxtʉt waanʉ ni'igʉ o'ktʉ́y, jya'aywyin'ʉʉndʉt es ñaywyin'ʉʉnʉdʉt kʉ'ʉm.
55003014	Per mij, it yajxón mʉt ja di'ibʉ tʉ xyjaty es mʉt di'ibʉ tʉ xymyʉbeky. Mij mnija̱'a̱p pʉ́n tʉ mdukni'íxʉty.
55003015	Pes extʉ tʉ mdimmutsku'unk'áty tʉ xyñijawʉ ja Diosʉ jyaaybyajtʉn. Yʉ'ʉ mduknijáwʉdʉp es myajnʉjxʉdʉt ma̱ ja nitsokʉn mʉt yʉ'ʉgyʉjxmʉ mmʉbʉjkʉn ma̱ Jesukristʉ.
55003016	Dios wyinma̱'a̱ñmyooy ja jya'ayʉty es tkʉxja̱'a̱yʉt tʉgekyʉ ja Diosʉ jyaaybyajtʉn, es tʉgekyʉ tadʉ Diosʉ jyaaybyajtʉn tuump oy es nya'ʉxpʉjkʉm, nduk'ana'amʉm, nya'o'oyʉm, es njʉjwijtsʉmbijtʉm pʉ́n éxtʉm jyiky'átʉt tʉy'a̱jtʉn mʉʉt,
55003017	dʉ'ʉn ja Diosʉ jya'ay kexy ka'pxy 'yʉxpʉ́ktʉt, tnijáwʉdʉt es ttúndʉt tʉgekyʉ ja oybyʉ tsujpʉ tuunk.
55004001	Yʉ Dios esʉ Nindsʉn'a̱jtʉm Jesukristʉ 'yijx ñija̱'a̱dʉp éxtʉm n'anʉʉmʉ. Pes mina̱a̱mp ja Jesukristʉ éxtʉmʉ yajkutujkpʉ es ttukkumʉdowa̱'a̱ñ ja jiky'a̱jtpʉty es ja o'kpʉty éxtʉm pyaadyʉty nidu'uk nidu'uk.
55004002	Ka̱jxwa̱'x ja Diosʉ 'yayuk es xytyuknipʉ́ktʉt ja ja̱'a̱yʉty es tmʉbʉ́ktʉt, jʉjwijtsʉmbít, jotmʉkwinga̱jxʉ es ya'ʉxpʉk ma'xtujkʉn myʉʉt.
55004003	Mʉt ko pya̱a̱dʉp ja tiempʉ ma̱ ja ja̱'a̱yʉty kyaj tnakymyʉdanʉya̱'a̱ndʉt ja ʉxpʉjkʉnʉ oybyʉ; ja'ayʉ tyúndʉp éxtʉm ja kyujuun winma̱'a̱ñʉty, 'yʉxta̱'a̱ydyʉp may'aampy ja ya'ʉxpʉjkpʉty, per yʉ'ʉyʉ di'ibʉ yʉ'ʉjʉty tsyojktʉp tmʉdoo'ita̱'a̱ndʉ,
55004004	es kyaj tmʉdoo'ita̱'a̱ndʉt ja tʉy'a̱jtʉn, ja'ayʉ myʉdoo'ita̱'a̱ndʉp oytyim di'ibʉ jekymyadya'agyʉty.
55004005	Per mij, naywyijts'yo'oyʉdʉ, wa'an ttimti ttimwi'ixʉty. Mʉdanʉ ja m'ayo'on. Ijtp xykya̱jxwa̱'xʉt ja oybyʉ ayuk. Tuk'ix ja ja̱'a̱yʉ Kristʉ ñʉ'ʉ tyu'u. Kuydyún yajxón mʉt ja mduunk éxtʉm ja Diosʉ myʉduumbʉ.
55004006	Es ʉj, windsʉ'kʉnts nnʉjxánnʉ, tyimpátypyʉts ja n'o'kʉn.
55004007	Tʉts nmʉmada'aky ja tsip. Dʉ'ʉnʉts ʉj éxtʉmʉ ja̱'a̱y di'ibʉ tʉ pyʉyʉ'kja̱'ty ko pyʉyʉ'kkijxyʉdʉ. Kyajts ʉj nmastu'uty ja mʉbʉjkʉn.
55004008	Es tyam xy'awijxpʉts ja may'aty ja'agyʉjxm kots tʉ njiky'aty tʉy'a̱jtʉn mʉʉt. Ja Nindsʉn'a̱jtʉm di'ibʉ pyaye'epy éxtʉm pyaadyʉty, ja'ats xymyo'oya̱a̱mp ja may'aty ja xʉʉ ko myínʉt. Es kyaj 'yʉjtsʉty je'eyʉ, nandʉ'ʉn di'ibáty ijt xoondʉp ko myina̱'a̱ñ.
55004009	Tunʉ may'a̱jtʉn nimiingʉts tsojk.
55004010	Pesʉ Demʉs, ja'a 'yadsejpy di'ibʉ yajpátp naxwiiñ, tʉts xyñike'eky es tʉ ñʉjxnʉ Tesalónikʉ. Kresentʉ tʉ ñʉjxnʉ ma̱ Galasyʉ ñax, esʉ Titʉ tʉ ñʉjxnʉ ma̱ yʉ ñaxwíñʉdʉ Dalmasyʉ.
55004011	Yʉ'ʉyʉ dʉ'ʉnʉ Lukʉs ak'ijtp ja yam mʉt ʉj. Ʉxta̱'a̱y yʉ Markʉs es mmínʉt mʉʉt, mʉt ko mba̱a̱dʉts xypyudʉkʉ ma̱ ja tuunk.
55004012	Yʉ Tíkikʉ tʉts ngexy ma̱ yʉ Éfesʉ ka̱jpn.
55004013	Ko mmínʉt, myajmínʉpts ja nnimótsʉts di'ibʉts nyajwʉ'ʉm Troʉs ma̱ yʉ Karpʉ tyʉjk; myajmínʉp nandʉ'ʉn ja nnékyʉts abity'ambʉ, es katʉ xyjaydyʉgoy ja nja̱a̱ybyajtʉnbo'o'ák.
55004014	Pujxnga̱'tspʉ Alejandrʉ byeenʉts tʉ xytyuñ axʉʉk. Yʉ Nindsʉn'a̱jtʉm tukkumʉdówʉdʉp éxtʉm tʉ 'yadʉ'ʉtsy.
55004015	Mnaygywentʉ'átʉdʉp mʉdʉ tadʉ Alejandrʉ, mʉt ko mʉk tʉ tmʉdsip'aty di'ibʉ nga̱jxwa̱'xʉm.
55004016	Kots ʉj tim jawyiin njanayñika̱jxtu'udánʉ ma̱ ja justisʉtʉjk, ni pʉ́nʉts xykyapu'ʉ'ʉ xykyapuka̱jxʉ. Nidʉgékyʉts xymyastutta̱a̱ydyʉ. Perʉ Dios tyúnʉp ja may'a̱jtʉn es kʉdiibʉ tpʉjktʉ́kʉdʉ tya̱a̱dʉ.
55004017	Per ja Nindsʉn'a̱jtʉm xypyudʉjkʉts es xymyʉja̱a̱mooyʉts, éxtʉmts mba̱a̱t nga̱jxwa̱'xta̱'a̱y tʉgekyʉ ja nitsokʉn es t'ix tmʉdówdʉt nidʉgekyʉ ja̱'a̱yʉty di'ibʉ kyaj 'yisraelítʉty. Es dʉ'ʉnʉ Nindsʉn'a̱jtʉm xyajtsékyʉts es kyajts ja ka̱a̱ ʉj xytsyu'tsy,
55004018	es yʉ'ʉts xy'akkuwa̱'a̱nʉp mʉt oytyim di'ibʉ axʉk'a̱jtʉnʉty, es xypyʉjkʉ'ʉgʉdʉts es xyajnʉjxʉdʉts ma̱ yʉ tsa̱jpótmʉdʉ kyutujkʉn. Mʉj'a̱jtʉn mʉʉt yʉ'ʉ 'yítʉt winʉ xʉʉ winʉ tiempʉ. Wa'an dʉ'ʉnʉty.
55004019	MayDios xy'anʉʉmʉdʉ Prisilʉ esʉ Akilʉ, es ja di'ibʉ tsʉna̱a̱ydyʉp ma̱ ja Onesífʉrʉ jyʉʉn tyʉjk.
55004020	Erastʉ tʉ wye'emy Korintʉ; esʉ Trófimʉ, mʉt ko pa̱'a̱mbajt, nnikékyʉts Miletʉ ka̱jpnóty.
55004021	Tunʉ may'a̱jtʉn es mmínʉt na̱a̱m kyajnʉm myiñ ja xux tuboj. MayDiósʉkʉ dʉ'ʉn jyʉna̱'a̱ndʉ Eubulʉ, Pudentʉ, Linʉ, Klaudyʉ es nidʉgekyʉ nmʉgu'uk'a̱jtʉm.
55004022	Wa'anʉ Nindsʉn'a̱jtʉm Jesukristʉ t'ity mʉt mij, es wa'an ja Dios mgunu'xʉdʉ nidʉgékyʉty miidsʉty.
56001001	Ʉj Pa̱a̱blʉ, Diosʉ myʉduumbʉ esʉ Jesukristʉ 'yapóstʉlʉ, ja'a njʉna̱'a̱nʉm kots tʉ xykyéxyʉts es nya'ʉxpʉ́kʉt di'ibáty ja Dios tʉ twin'ixy es t'axá̱jʉdʉt ja Jesukristʉ, dʉ'ʉn tnijáwʉdʉt ja tʉy'a̱jtʉn di'ibʉ nmʉbʉjkʉm,
56001002	es yʉ tʉy'a̱jtʉngyʉjxm amumdu'uk tnijáwʉdʉ ko tmʉdattʉ ja jiky'a̱jtʉn winʉ xʉʉ winʉ tiempʉ, mʉt ko Dios, di'ibʉ kyaj 'yanda'aky, extʉ ma̱ kyajnʉmʉ naty ja naxwíñʉdʉ kyojñʉm xywya̱ndákʉm tadʉ jiky'a̱jtʉn,
56001003	es tyam ko tiempʉ tpa̱a̱ty, xytyuk'ane'emyʉts es tʉ xytyuknija̱'a̱m ja 'ya̱a̱ 'yayuk di'ibʉts ʉj tyam nga̱jxwa'xypy, di'ibʉ Dios, ja nYajnitsokpʉ'a̱jtʉm, tʉ xytyuknipékyʉts.
56001004	Mij Titʉ, nduknigejxypyʉ tya̱dʉ neky. Dʉ'ʉnʉts mij njawʉ éxtʉmdsʉ n'u'unk, ja'a ko ʉjts mij tʉ ndukmʉbeky ja Kristʉ. Wa'an ja Dios Teety esʉ nYajnitsokpʉ'a̱jtʉm Jesukristʉ mguni'xyʉty es mmo'oyʉty ja agujk'a̱jt jotkujk'a̱jtʉn.
56001005	Kots mij nyajwe'emy jam Kretʉ, ja'a es xya''aba̱a̱dʉt yajxón di'ibʉ naty ak'aba̱a̱dʉya̱a̱mp, es xywyin'íxʉt ja mʉjja̱'a̱yʉty di'ibʉ túndʉp ma̱jatyʉ mʉbʉjkpʉtʉjk ñaymyúkʉdʉ tu'uk tu'ugʉ ka̱jpn, dʉ'ʉn éxtʉm oj nduknipeky.
56001006	Ja'a mbʉjta̱'a̱gʉp ja mʉjja̱'a̱y yedyʉjkʉty di'ibʉ kyaj pʉ́n mba̱a̱t mʉt ti tyukniwa̱a̱mbétyʉty, di'ibʉ tu'uk je'eyʉ ñʉdo'oxy, di'ibʉ 'yu'unk myʉbejkypy ja Jesukristʉ, kyaj tmʉdaty ja axʉʉkpʉ jyot wyinma̱'a̱ñ, myʉmʉdeepy ja tya̱a̱k tyeedyʉty, es di'ibʉ kyaj ñʉgoy kyʉxkoy.
56001007	Es mʉt ko ja mʉbʉjkpʉtʉjkʉ kywentʉ'a̱jtpʉ di'ibʉ tʉ yajtuknipéky ja Diosʉ tyuunk, koonʉm tmʉnʉjxʉt wa̱'a̱dsʉ jyiky'a̱jtʉn, di'ibʉ kyaj ñaymyʉjpʉjta'agyʉty, kyaj jyot'ambeky mʉt waanʉ tii, kyaj myʉ'iiky, kyaj tsyip'ʉxta̱'a̱y, kyaj 'yadseky, es kyaj myeetsy;
56001008	nik ni'igʉ ja̱'a̱y dyajja̱jtta̱'a̱gʉt oy tsuj ma̱ tyʉjk, di'ibʉ tyiimpy yajxón, tʉy'a̱jtʉn, wa̱'a̱ts ja̱'a̱ybyʉ, Dios mʉduumbʉ, nay'aguwijts nayjyʉjkuwijtsʉp,
56001009	di'ibʉ 'yook'a̱jtypy es jyiky'aty éxtʉm ja ʉxpʉjkʉnʉ tʉy'a̱jtʉnbʉ. Pes dʉ'ʉn mʉt ja oybyʉ ʉxpʉjkʉn mba̱a̱t tjotmʉkmo'oydyʉ ja wiinkpʉty es jyiky'átʉt dʉ'ʉn. Es nandʉ'ʉn mba̱a̱t ttuk'ixy yʉ tyʉgo'oyʉn di'ibáty kyaj tpanʉjxa̱'a̱ndʉ ja tʉy'a̱jtʉn.
56001010	Mʉt ko ta mayʉ ja̱'a̱yʉty di'ibʉ kyaj ñay'aguwits ñayjyʉjkuwítsʉty di'ibʉ ya'ʉxpʉjktʉp andakʉngyʉjxm, es waanʉ ni'igʉ ta̱a̱dʉty di'ibʉ tyukkuwa̱'a̱nʉdʉp es tkuydyúndʉt ja israelítʉdyʉ kyostumbrʉ.
56001011	Koonʉm tsyékyʉty njʉjwijtsʉmbijtʉm extʉ ko nya''amo'onʉmʉ taadʉty, mʉt ko wyooma̱'t wyijtsma̱'ttʉp mʉt ja axʉʉkpʉ ʉxpʉjkʉn, di'ibʉ tsʉna̱a̱ydyʉp tukjʉʉn tuktʉjk, es tyuk'ʉxpʉjktʉp di'ibʉ kyaj ñigutíkyʉty es tganarata̱'a̱ndʉ ja meeñ.
56001012	Pes tu'ugʉ Kretʉ ja̱'a̱y di'ibʉ mʉt ja kyʉ'ʉmguga̱jpngyʉjxm jyʉnáñ: “Yʉ Kretʉ ja̱'a̱yʉty, dʉ'ʉñʉm yʉ'ʉjʉty 'yanda̱'a̱ktʉ, kyáxʉty, ñuuxʉty es dʉ'ʉn éxtʉmʉ jʉyujk añimalʉn.”
56001013	Tʉy'a̱jtʉnʉ taadʉ. Pa̱a̱ty jʉjwijtsʉmbít amʉja̱a̱, es dʉ'ʉn wa̱'a̱ts tmʉdáttʉt ja mʉbʉjkʉn.
56001014	Wa'an tmastu'uttʉ ja israelítʉdyʉ myadya'agyʉty, es nandʉ'ʉnʉ tadʉ ja̱'a̱yʉdyʉ kyutujkʉn di'ibʉ tʉ ttuk'ʉxpʉktʉ ja ja̱'a̱y di'ibʉ 'yʉxtijtʉp ja tʉy'a̱jtʉn.
56001015	Mʉt ja di'ibáty myʉda̱jttʉp ja jyot wyinma̱'a̱ñ wa̱'a̱ts, tʉgekyʉ yʉ'ʉ wya̱'a̱dsʉty; per di'ibáty kyaj tmʉbʉktʉ, kyaj tmʉdaty ja jyot wyinma̱'a̱ñ wa̱'a̱ts, es ni tii ma̱ yʉ'ʉ kyawa̱'a̱dsʉty. Pes extʉ yʉ jyot wyinma̱'a̱ñ esʉ jya̱'a̱jʉn tʉgekyʉ 'yaxʉk'a̱jtta̱'a̱y.
56001016	Dʉ'ʉn jyʉna̱'a̱ndʉ ko t'ixy'attʉ Dios, per di'ibʉ tyuundʉp yajnigʉxʉ'kʉdʉp ko kyaj tyʉy'a̱jtʉnʉty; pes kyaya'oyjyáwʉdʉ es kyaj kyajxykyupʉ́ktʉ, es kyatimtuundʉp di'ibʉ oy.
56002001	Per di'ibʉ mij mya'ʉxpʉ́kʉp, ja'a di'ibʉ nʉjxp ti'igyʉ mʉt ja oybyʉ ʉxpʉjkʉn.
56002002	Tuk'ʉxpʉk ja mʉjja̱'a̱y yedyʉjk es ñayjyʉjwijtsʉmbítʉdʉt kʉ'ʉm, di'ibʉ naymyay'a̱jt naywyindsʉ'kʉp, oy tnijáwʉt ja Diosʉ 'yayuk, esʉ Dios tpadúnʉt tsojkʉn mʉʉt es ma'xtujkʉn mʉʉt.
56002003	Tuk'ʉxpʉk nandʉ'ʉn ja mʉjja̱'a̱ydyoxytyʉjkʉty es windsʉ'kʉn mʉʉt jya'ay'átʉt, kyaj pyi'ts'ʉ́w pyi'tska̱jxʉt, kyaj myʉ'uuk myʉmu'ugʉdʉt, es di'ibʉ ya̱jktʉp ja oybyʉ jʉjwijtsʉmbijtʉn.
56002004	Dʉ'ʉn mba̱a̱t ttukni'íxʉdʉ ja kasa̱a̱dʉ ʉna̱'ktoxytyʉjkʉty es ttsóktʉt ja ña'ay es ja 'yu'unk 'yʉna̱'kʉty,
56002005	ñayjyʉjwijtsʉmbítʉdʉt, wa̱'a̱ts jyiky'áttʉt, tkwentʉ'áttʉt ja jyʉʉn tyʉjk, ñaygyubʉ́kʉdʉt ma̱ ña'ay, esʉ dʉ'ʉn ni pʉ́n tkaka̱jxpa̱a̱dʉt axʉʉk ja Diosʉ 'yayuk.
56002006	Tukni'íxʉdʉ nandʉ'ʉn ja ʉna̱'ktʉjkʉty es ñayjyʉjwijtsʉmbítʉdʉt.
56002007	Es mo'oy mij kʉ'ʉm tu'ugʉ oybyʉ ka̱jxwíjʉn esʉ ijxpajtʉn ma̱ oytyim tiity tʉgekyʉ. Ko xytyukni'íxʉt, tun mʉt tʉgekyʉ windsʉ'kʉn esʉ tuda'aky'a̱jtʉn.
56002008	Pʉn mdukni'ijxʉp ko nidʉgekyʉ tjiky'áttʉt ja jyiky'a̱jtʉnʉ wa̱'a̱tspʉ di'ibʉ kyaj mba̱a̱t pʉ́n mʉt ti yajnide'xyʉty, pes net ja Kristʉ jya'ayʉdyʉ myʉdsip tmʉdáttʉt ja tsoydyu'un, ja'a ko ni madsoo mba̱a̱t tkapa̱a̱ty yʉ axʉk'a̱jtʉn ma̱ yʉ njiky'a̱jtʉn'a̱jtʉm.
56002009	Ka̱jxwij nandʉ'ʉn ja po'oduumbʉty es tmʉmʉdówdʉt ma̱ oytyim tiity yʉ wyindsʉ́n wyindá̱jʉty, a'ʉw aga̱jx es kyaj ñaygyu'adsówʉdʉt.
56002010	Katʉ ti ttoñ tmʉwa̱'a̱ñ. Wa'an t'ity yajxón tuda'aky, es dʉ'ʉn oypyʉ́nʉty ijxʉp ja jyiky'a̱jtʉn ko ja 'yʉxpʉjkʉnʉ Dios, yʉ nYajnitsokpʉ'a̱jtʉm, byeen jyantsy'oy jyantsytsyújʉty.
56002011	Es mʉt ko Dios dyaka̱'a̱ñ ja ñitsokʉn ma̱ nidʉgekyʉ ja̱'a̱yʉty, tʉ xytyuk'ijxʉm ja 'yoy'a̱jtʉn.
56002012	Es yʉ oy'a̱jtʉn xytyuk'ʉxpʉjkʉm ko koonʉm nmastútʉm ja jiky'a̱jtʉnʉ axʉʉkpʉ, nnayjyʉjwijtsʉmbijtʉm es njiky'a̱jtʉm ya̱a̱ ma̱ tya̱dʉ naxwíñʉdʉ wijy kejy, tʉy'a̱jtʉn mʉʉt es éxtʉm ja Dios ttseky,
56002013	ma̱a̱nʉm n'awijx njʉjp'ijxʉm ja tiempʉ ko mʉj'a̱jtʉn mʉʉt myina̱'a̱ñ ja Jesukristʉ, ja'a nmʉjDios'a̱jtʉm esʉ Yajnitsókpʉ.
56002014	Jesukristʉ ñaygyʉya̱jkʉ ma̱ ja o'kʉn ma̱ ʉdsa̱jtʉm xyjapátʉm, es dʉ'ʉn oj xyajtsókʉm ma̱ ja axʉk jiky'a̱jtʉn, oj xyajwátsʉm, xyja'a''abʉjkʉm, xyja'ay'a̱jtʉm es ndu'unʉm tʉgekyʉ di'ibʉ oy.
56002015	Tukni''ixʉ mij tʉgekyʉ tya̱a̱dʉ, es jotmʉkmo'oydyʉ es jʉjwijtsʉmbít mʉt tʉgekyʉ m'ana'amʉn di'ibáty mmʉdo'oxʉp. Katʉ mnayyákyʉty es pʉ́n mgamʉj'íxʉdʉt.
56003001	Tukjamyatstʉ ko twindsʉ'ʉgʉdʉt ja yajkutujkpʉ es myʉmʉdówdʉp ja justisʉtʉjkʉty, es ttúnʉt oytyim tiity yajxón,
56003002	katʉ jya'ayñi'ow jya'ayñiya̱a̱xʉdʉ, yuunk naxypy es oyjya'ay'áttʉp, es dya'íxʉdʉt ma̱ 'ya̱a̱ jyot ko tyuda'agyʉty mʉt nidʉgekyʉ ja̱'a̱yʉty.
56003003	Pes ʉdsa̱jtʉm nandʉ'ʉn ijty ngujuun'a̱jtʉm es kyaj ijty nmʉmʉdo'om ja Dios. Dʉ'ʉn ijty njʉdijtʉm éxtʉm ja ja̱'a̱yʉn di'ibʉ tʉ tyu'udʉgóy es 'yane'emyʉty oytyim di'ibʉ winma̱'a̱ñʉty, njiky'a̱jtʉm axʉʉk, nnaywyinnaxʉja̱'a̱m mʉt tii, ndukmʉdsip'a̱jtʉm tii oypyʉ́nʉty es nnaydyuk'ak'a̱jtʉm ijty nixim niyam.
56003004	Per ko Dios, yʉ'ʉ nYajnitsokpʉ'a̱jtʉm, dya'ijxʉ 'yoy'a̱jtʉn esʉ tsyojkʉn ma̱ ja naxwíñʉdʉ ja̱'a̱y,
56003005	oj xyajnitsókʉm, kyaj mʉt ko tʉʉxyʉp oynʉ'ʉnʉn ti oy ndu'unʉm, ja'a dʉ'ʉn mʉt ko tmʉdaty ja pa''ayo'on mʉt ʉdsa̱jtʉm, Espíritʉ Santʉkyʉjxm oj xyajwátsʉm es oj xymyo'oyʉm ja jembyʉ jot winma̱'a̱ñ, éxtʉmxyʉp jemy xyajmi'inʉm jiky'a̱jtpʉ.
56003006	Mʉt yʉ'ʉgyʉjxmʉ Jesukristʉ, nYajnitsokpʉ'a̱jtʉm, Dios tʉ xymyo'oyʉm ja Espíritʉ Santʉ,
56003007	es myay'a̱jtʉngyʉjxm oy nwʉ'ʉma̱'a̱nʉm mʉt ja Dios, es dʉ'ʉn n'awijx njʉjp'ijxʉm ja kuma̱'a̱ñ, ja jiky'a̱jtʉnʉ winʉ xʉʉ winʉ tiempʉ.
56003008	Tya̱a̱dʉ dʉ'ʉn tʉy'a̱jtʉn, ndsejpyʉts es byeen xyñika̱jxpátʉt tʉgekyʉ tya̱a̱dʉ, ja'a dʉ'ʉn es di'ibáty myʉbʉjktʉp ja Dios ñaygyʉyákʉdʉt es ttúnʉt yʉ'ʉyʉ oybyʉ. Tya̱a̱dʉ dʉ'ʉn oy es tuump mʉt nidʉgékyʉty.
56003009	Katʉ xymyadya̱'a̱ktʉ di'ibʉ ni ma̱ mgatu'unxʉdʉ, es ni mganaymyʉjpʉjta̱'a̱ga̱'a̱nʉdʉt nidu'uk nidu'uk wi'ix jyiky'a̱jttʉ ja m'aptʉjkʉty, es katʉ ti mnaydyukwin'ix mnaydyukjʉjp'íxʉdʉ o mnaygyajxytsyiigʉdʉ mʉt ja'agyʉjxmʉ Moisesʉ 'yana'amʉn. Tʉgekyʉ taadʉ ni madsoo mgatu'unxʉdʉ.
56003010	Es pʉn ja pʉ́n dyajnaywya̱'xa̱'a̱ñʉty ja mʉbʉjkpʉtʉjk, tukjaygyukʉ tʉgok, es pʉn kyaj kyajxykyupéky, tukjaygyukʉ jatʉgok; es pʉ́n kyaj mdimmʉmʉdóyʉty, katʉ xyñakytyuñʉ kwentʉ.
56003011	Pesʉ tadʉ dʉ'ʉmbʉ ja̱'a̱y kyaj jyiky'aty tʉy'a̱jtʉn mʉʉt, es yʉ kyʉ'ʉmbojpʉkyʉjxm ñaydyʉgóyʉty.
56003012	Naskaxʉyaambyʉts ja Artemʉs o ja Tíkikʉ. Ko jya̱'tʉt, tun esʉts xyñija̱'tʉt Nikópolʉs ka̱jpnóty, mʉt ko dʉ'ʉnʉts tʉ ndukniwitsʉ ko nyajnaxa̱'a̱ñʉts ja xux po'o jap.
56003013	Pʉn maba̱a̱t mmada'aky, pudʉkʉ yʉ Zenʉs esʉ Apolʉs, es xymyo'oyʉt di'ibʉ tʉgoy'a̱jtxʉp, es dyajtu'uyo'oyʉt ja ñʉ'ʉ tyu'u kʉdiibʉ ti tyʉgoy'a̱jtxʉdʉt.
56003014	Tukni'íxʉdʉ yʉ nmʉgu'uk'a̱jtʉm nandʉ'ʉn es ttúndʉt ja oybyʉ es tpudʉ́kʉdʉt di'ibʉ tʉgoy'a̱jtxʉp, esʉ jyiky'a̱jtʉn tyúnʉt.
56003015	Nidʉgekyʉ nmʉgu'uk'a̱jtʉm di'ibʉts ja yam mʉʉt n'ittʉ, mduknigáxʉdʉ ja Dioskajxy. MayDios xy'anʉʉmʉdʉ nmʉgu'uktʉjk'a̱jtʉm. Wa'an ja Dios mgunu'xʉdʉ nidʉgékyʉty miidsʉty.
57001001	Ʉj Pa̱a̱blʉ. Tsimdsyʉnaabyʉts mʉt kots nga̱jxwa'xy ja Jesukristʉ 'yayuk. Ʉj esʉ nmʉgu'uk'a̱jtʉm Timotee nduknigáxtʉdsʉ tya̱dʉ neky mij, mʉmʉduumbʉ, mʉgu'uk Filemón,
57001002	es yʉ Jesukristʉ myʉduumbʉty di'ibʉ naymyujkʉdʉp ma̱ mdʉjk, éxtʉm nmʉgu'uk'a̱jtʉm Apyʉ esʉ Arkipʉ, di'ibʉ mʉʉt nmʉdu'unʉm ja Jesukristʉ.
57001003	Wa'an ja Dios Teety esʉ Nindsʉn'a̱jtʉm Jesukristʉ mgunu'xʉdʉ nidʉgekyʉ miidsʉty, es mmo'oyʉdʉ ja agujk'a̱jt jotkujk'a̱jtʉn.
57001004	Kots nga̱jxta'aky, dʉ'ʉñʉmts nja̱'a̱ygyʉda'aky ja Dios mijtskyʉjxm,
57001005	mʉt kots tʉ nmʉdoy wi'ix xymyʉbeky ja Nindsʉn'a̱jtʉm Jesús es ko xytsyeky pʉ́nʉty Diosʉ jya'a'a̱jtypy.
57001006	N'amdeebyʉts ja Dios es dʉ'ʉñʉm x'ʉxta̱'a̱yʉt wi'ixʉ ja̱'a̱y xytyuknijáwʉdʉt ja di'ibʉ nmʉbʉjkʉm, esʉ dʉ'ʉn xywyinmʉdooda̱'a̱yʉt tʉgekyʉ ja oy'a̱jtʉn di'ibʉ nmʉda̱jtʉm ja'agyʉjxm ko ti'igyʉ n'ijtʉm mʉdʉ Kristʉ.
57001007	Jotkujkʉts es xondákpʉts mʉt ja mdsojkʉn, ja'a ko mʉt mij mʉgu'ugítʉ, ja Diosʉ jya'ayʉty tʉ 'yagujk jyotkujkʉdʉ.
57001008	Pa̱a̱ty mʉdʉ tya̱a̱dʉ, oy éxtʉmʉ Jesukristʉ 'yapóstʉlʉ xypyátpʉts es nduk'ana'amʉt di'ibʉ mdúnʉp,
57001009	njamʉnu'xta̱'a̱gaampy tsojkʉngyʉjxm. Ʉj Pa̱a̱blʉ, mʉjja̱'a̱yñʉts es tyámʉts ndsimdsyʉʉnʉ mʉt kots nmʉdúñ ja Jesukristʉ,
57001010	n'amdeepy tu'ugʉ may'a̱jtʉn mʉt yʉ'ʉgyʉjxmʉ Onésimʉ, di'ibʉts ʉj nmʉda̱jtypy éxtʉmdsʉ n'u'ungʉn, ja'a ko ʉjts ja'a tʉ ndukmʉbeky ja Kristʉ ko oj xykyu'ixy ya̱a̱ ma̱a̱ts ndsimdsyʉʉnʉ.
57001011	Tʉʉyʉp yʉ Onésimʉ ni ti tu'unʉn mgamooyʉ, per tyam mdu'unxʉdʉbʉ net yajxón, éxtʉmts ʉj tʉ xymyʉdúñ ja yam.
57001012	Nduknigajxʉmbijtypy jatʉgok, oyxyʉp jyadʉ'ʉn'a̱jtpʉ éxtʉmdsʉ ngʉ'ʉm jotʉn. Pes axa̱jʉ yajxón.
57001013	Ʉj tʉʉxyʉpts njajʉna̱'a̱ñ esxyʉp 'yakwe'emy mʉt ʉj, esxyʉp xymyʉdúñʉts ma̱ mij mjapa̱a̱dyʉty ma̱a̱nʉmts n'aktsimdsyʉʉnʉ mʉt yʉ'ʉgyʉjxm kots nga̱jxwa'xy ja oybyʉ ayuk.
57001014	Per kyajts njatyimtseky es xyjatyimpudʉ́kʉdʉts pʉn kyaj mij mjʉna̱'a̱ñ. Ndsejpyʉts esʉts xypyudʉ́kʉt mʉt mij ja mgʉ'ʉmdsojkʉn, pa̱a̱ty kyajts n'ak'yajwʉ'ʉmʉya'añ ja Onésimʉ ja yam.
57001015	Wa'anʉ da Onésimʉ oj mmastu'udyʉty waanʉ tiempʉ, es tyam xymyʉdátʉt winʉ xʉʉ winʉ tiempʉ,
57001016	kyaj ñakydyʉ'ʉnʉty éxtʉm tu'ugʉ ja̱'a̱y juybyʉ, tyam dʉ'ʉn waanʉ oy éxtʉm tu'ugʉ mʉgu'uk di'ibʉ mjantsytsyejpy. Ʉj njantsytsyejpyʉts byeen, per mij mbátʉp es xytsyókʉt waanʉ ni'igʉ, kyajnʉm éxtʉmʉ ja̱'a̱y juybyʉ, per waanʉ oy éxtʉm tu'ugʉ mʉgu'uk di'ibʉ jemyñʉm t'axa̱jʉ Nindsʉn'a̱jtʉm.
57001017	Pa̱a̱ty mʉgu'ugítʉ Filemón, pʉn xy'ʉxka̱jpʉts éxtʉm mijʉ mmʉmʉduumbʉ ma̱ yʉ Nindsʉn'a̱jtʉm Jesukristʉ, tunʉ may'a̱jtʉn, axa̱jʉ Onésimʉ éxtʉm jyawʉ ʉj kʉ'ʉm xy'axá̱jʉts.
57001018	Pʉn tʉ oynʉ'ʉnʉn mmʉdʉgóyʉty, o pʉn jaa wi'ix tsoo xymyʉjuy xymyʉgwéntʉty, tukkʉbajtkʉts ʉj mij.
57001019	Ʉj Pa̱a̱blʉ, tya̱a̱dʉ nja̱'a̱yʉts mʉdʉdsʉ ngʉ'ʉm letrʉ: Ʉjts ngʉbátʉp. Oy jyamba̱a̱dʉty ʉj mij ndukjamyetsy ko xymyʉni'xy'a̱jtpʉts ʉj mij mʉdʉ mgʉ'ʉm jiky'a̱jtʉn, mʉt ko ʉjtsʉ dʉ'ʉn di'ibʉ mduknija̱'a̱jʉ ja Jesukristʉ ñitsokʉn.
57001020	Mʉgu'ugítʉ, tunʉ tya̱dʉ may'a̱jtʉn di'ibʉ n'amdeepy nbʉjktseepy mʉt ja Nindsʉn'a̱jtʉm Jesukristʉkyʉjxm, es dʉ'ʉnʉts xyajxonda̱'a̱gʉt. Tun éxtʉm tukka'ax'a̱jtʉm ma̱ Kristʉ.
57001021	Nnijayʉ mʉt ko ndukmʉ'awda̱jtʉpts ko mguydyúnʉp, es nnija̱'a̱bʉts ko mdúnʉp waanʉ ni'igʉ kʉdiinʉm di'ibʉ yam n'amdeepy.
57001022	Nandʉ'ʉn n'amdoy es xy'ʉxkúkʉdʉts ja nja̱jttákn, mʉt ko njʉjp'ijxypyʉts ko mʉt yʉ'ʉgyʉjxmʉ m'amdo'o mbʉjktso'onʉty miidsʉty, Diósʉts xymyo'oyʉp esʉts n'awa̱'a̱tspʉdsʉ́mʉt es nʉjx ngu'ixtʉ.
57001023	MayDiósʉk jyʉna'añ ja Epafrʉs, yʉ nmʉdsimyjya'ayʉts mʉt yʉ'ʉgyʉjxmʉ Jesukristʉ.
57001024	Nandʉ'ʉn mduknigáxʉdʉ Dioskajxy ja Markʉs, Aristarkʉ, Demʉs esʉ Lukʉs di'ibʉts xypyudʉjkʉdʉp ma̱ ja tuunk.
57001025	Wa'an miidsʉ Nindsʉn'a̱jtʉm Jesukristʉ mgunu'xʉdʉ.
58001001	Tim jékyʉp kana̱k ok es kana̱k naxʉ Dios ttukmʉgajxy ja kyuga̱jxpʉty ja n'aptʉjk'a̱jtʉm,
58001002	per na̱a̱mnʉm xytyukmʉga̱jxʉm ja 'yU'unk. Yʉ 'yU'unk mʉdʉ Dios dyajkojy tʉgekyʉ di'ibʉ jaa'a̱jtp, es tʉ tmo'oy tʉgekyʉ éxtʉmʉ kyuma̱'a̱ñ.
58001003	Ja Diosʉ 'yU'unk yʉ'ʉ dʉ'ʉn ja̱jp éxtʉmʉ Dios Teety, es yʉ'ʉ dʉ'ʉnʉ Dios nandʉ'ʉn éxtʉmʉ Dios Teety. Tʉgekyʉ di'ibʉ tsa̱jpótm es ya̱ naxwiiñ ye'epy es 'yity éxtʉm t'ane'emy mʉt ja myʉk'a̱jtʉn. Jesukristʉ yʉ'ʉ tʉ xyajpojpʉnitʉgo'oyʉm ʉdsa̱jtʉm naxwíñʉdʉ ja̱'a̱yʉty, es óknʉm ñaxwe'tsy aga̱'a̱ñdsyoo ma̱ Dios Teety yajkutíky tsa̱jpótm.
58001004	Pa̱a̱ty tʉ ttukja̱'ty ja Jesús tʉmʉdátʉt ni'igʉ mʉj'a̱jtʉn kʉdiinʉmʉ ánklʉsʉty, pes tʉ t'axa̱jʉ éxtʉmʉ kyuma̱'a̱ñ ja xyʉʉ waanʉ mʉj kʉdiinʉmʉ ánklʉsʉty.
58001005	Mʉt ko Dios ni na̱'a̱ tka''anma̱a̱y ni tu'ugʉ anklʉs: Ʉjts mij xyTyeety'a̱jtp. Tyámʉts ngʉxʉ'ʉgʉt kots mij n'U'unk'áty. Es nan kyajʉ Dios t'anma̱a̱y ni tu'ugʉ anklʉs: Ʉjts mij xyTyeety'átʉp, es mijts n'U'unk'átʉp.
58001006	Nandʉ'ʉn ko Dios tkaxa̱'a̱ñ ya̱ naxwiiñ ja 'Yu'unk di'ibʉ ijtp éxtʉmʉ ka'axkópk, dʉ'ʉn jyʉna'añ: Wa'anʉ n'ánklʉsʉts t'awdátyʉty.
58001007	Es ko Dios xytyuk'ixa̱'a̱nʉm wi'ixʉ dʉ'ʉnʉ 'yánklʉsuty, dʉ'ʉn jyʉna'añ: Dios ñaskajxʉp ja 'yanklʉs éxtʉmʉ poj, es éxtʉmʉ jʉnya'angʉn.
58001008	Per ko Dios tnimadya'aky ja 'yU'unk, dʉ'ʉn jyʉna'añ: Mij Dios, winʉ xʉʉ winʉ tiempʉ ja mgutujkʉn 'yity, myajkutúkʉp mʉt ja tʉy'a̱jtʉn.
58001009	Mʉt ko tʉ xytsyeky ja tʉy'a̱jtʉn es tʉ xy'ʉxtijy di'ibʉ axʉʉk; pa̱a̱ty tʉ ni'igʉ nmo'oy ja xondakʉn kʉdiinʉmʉ mmʉgu'uktʉjkʉty.
58001010	Es nandʉ'ʉn ja Dios t'anʉʉmʉ ja 'yU'unk: Mij Windsʉ́n, tim jékyʉp xyajtsone'ky xyajtsondáky ja naxwíñʉdʉ, es mij kʉ'ʉm xypyʉjtáky ja tsa̱jp.
58001011	Yʉ'ʉjʉty tʉgooydya'aydyʉp, per mij mwʉ'ʉmʉp winʉ xʉʉ winʉ tiempʉ. Nidʉgekyʉ yʉ'ʉjʉty 'yamʉjʉdya'ayʉt éxtʉmʉ wit tyiky;
58001012	es dʉ'ʉn xy'adijmúkʉt éxtʉmʉ tuk wit, es xyajtʉgátsʉt, per mij dʉ'ʉñʉm m'ity éxtʉm m'ity, kyaj mjiky'a̱jtʉn kyukʉ́xʉt.
58001013	Dios ni na̱'a̱ tka''anma̱a̱y ni tu'ugʉ anklʉs: U'uñʉ ma̱ts n'aga̱'a̱ñdsyoo, extʉ kots nbʉjta̱'a̱gʉt ja mmʉdsip mdekypyatkʉ'p.
58001014	Ja ánklʉsʉty, ja̱'a̱jʉn yʉ'ʉjʉty, es yajkéxy es tpudʉ́kʉdʉt ja di'ibáty 'yaxa̱jʉyándʉp ja nitsokʉn.
58002001	Pa̱a̱ty, tim tsojkʉp es ni'igʉ nbadu'unʉm ja Diosʉ 'yʉxpʉjkʉn di'ibʉ nmʉdo'om, kʉdiibʉ ndʉgo'oyʉm.
58002002	Ja ʉxpʉjkʉn di'ibʉ yajmooydyʉ ja n'aptʉjk'a̱jtʉm anklʉskyʉjxmʉty, yʉ'ʉ sitʉy tʉ ya'ixy ko tyʉy'a̱jtʉnʉty, mʉt ko di'ibáty kyaj tkuydyuundʉ, tyukkumʉdoo éxtʉm pyaadyʉty.
58002003	Pes, ¿wi'ix mba̱a̱t ʉdsa̱jtʉm nyajnima'xʉm pʉn kyaj ndu'unʉmʉ kwentʉ es kyaj n'axá̱jʉmʉ tadʉ mʉj nitsokʉn? Pesʉ Nindsʉn'a̱jtʉm Jesukristʉ kʉ'ʉm jawyiin oj tadʉ tka̱jxwa'xy, es ja 'yapóstʉlʉty di'ibʉ 'yaxá̱jʉdʉ ja 'yʉxpʉjkʉn, yʉ'ʉjʉty yajtʉy'a̱jtʉndʉjkʉdʉ.
58002004	Dios ya'ijxʉ ko tyʉy'a̱jtʉnʉty mʉt ko tmooy ja myʉduumbʉty es ttúnʉt kana̱a̱k ja mʉj'a̱jtʉn esʉ ijxwʉ'ʉmʉn, es dyajwa'xy ja Espíritʉ Santʉ myadakʉn éxtʉm yʉ'ʉ ttsejky.
58002005	Dios kyaj tʉ tpʉjta'aky ja 'yánklʉsʉty es 'yana'amʉt ma̱ yʉ jembyʉ naxwíñʉdʉ di'ibʉ ita̱a̱mp.
58002006	Per jap tu'ugʉ luga̱a̱r ma̱ yʉ Diosʉ jyaaybyajtʉn ma̱ jyʉna'añ: Dios, ¿ti tsyo'a̱jttʉp ja ja̱'a̱yʉty, ti ko xyjamyetsy es xytyuñʉ kwentʉ?
58002007	Tʉ tuk tiempʉ xya''amutsk'aty ja ja̱'a̱y kʉdiinʉm ja ánklʉsʉty; mij tʉ xypyʉjta'aky es 'yíttʉt mʉt ja mʉj'a̱jtʉn esʉ windsʉ'kʉn,
58002008	mij tʉ xypyʉjta'aky es yʉ'ʉ tniwindsʉn'átʉt tʉgekyʉ di'ibʉ ijtp. Ko tpʉjtáky esʉ ja̱'a̱y twindsʉn'áttʉt tʉgekyʉ di'ibʉ ijtp, kyaj ti oj wye'emy di'ibʉ ana'amʉdʉp. Per kyajnʉm n'ijxʉm pʉ́n mʉmʉdoop oytyiity tʉgekyʉ.
58002009	Per n'ijxʉm ja Jesús, di'ibʉ Dios pyʉjták waanʉ tiempʉ esʉ ánklʉsʉty mʉj 'yíttʉt kʉdiinʉmʉ Jesús, es tyam 'yo'kʉngyʉjxm ko 'yayooy tmʉdaty éxtʉmʉ may'aty ja mʉj'a̱jtʉn esʉ windsʉ'kʉn, es dʉ'ʉn ja Dios myay'a̱jtʉngyʉjxmʉ Jesús dyajnáx dyajkʉ́xʉt ja adsu'ux o'kʉn es nidʉgekyʉ ja̱'a̱y ttuk'oy'áttʉt.
58002010	Tʉgekyʉ di'ibʉ ijtp 'yity mʉt Dioskyʉjxm, es yʉ'ʉgyʉjxm tʉgekyʉ 'yity. Dios jyatsojk dyajnʉjxa̱'a̱ñ tsa̱jpótm ja ja̱'a̱yʉty éxtʉmʉ 'yu'ungʉn, pa̱a̱ty tkejxy ja Jesús es 'yayówʉt ma̱ 'ye'ky, mʉt ko dʉ'ʉnʉ dʉn ja Jesús mba̱a̱t dyajpojpʉnitʉgóydyʉ ja ja̱'a̱yʉty es dyajnitso'ogʉt.
58002011	Es ja di'ibʉ ja̱'a̱y yajnitsékypy es ja ja̱'a̱y di'ibʉty yajnitso'ogʉdʉp, ti'igyʉ ja Tyeety. Pa̱a̱ty kyaj ja Jesús ttuktsoydyúñ es jyʉna̱'a̱nʉt ko tmʉga'axʉty,
58002012	éxtʉm jyʉna'añ ma̱ ja Diosʉ jyaaybyajtʉn: Dios, ʉjtsʉts mij nduk'ixy'átʉp ja nmʉga'axʉdyʉts, es n'ʉ́wʉdʉts ja m'alabanzʉ ma̱ mʉbʉjkpʉtʉjk ñaymyúkʉdʉ.
58002013	Es nandʉ'ʉn jyʉna'añ: Ʉj nbʉjtákypyʉts ja njot n'ánʉmʉts ma̱ Dios. Es nandʉ'ʉn jyʉna'añ: Tya̱a̱ts ʉj, mʉt ja u'ungʉty di'ibʉdsʉ Dios xymyooy.
58002014	Dʉ'ʉn éxtʉmʉ ja̱'a̱y ja nini'x esʉ ne'pyñ tmʉdattʉ, nandʉ'ʉn ja Jesús 'yijty éxtʉmʉ ja̱'a̱yʉty, es mʉt ko 'ye'ky tkutujkʉnju'ty di'ibʉ yajja̱'a̱y'o'kp, ja'a njʉna̱'a̱nʉm ja mʉjku'ugópk,
58002015	es dʉ'ʉn dyajnitso'oktʉt di'ibʉ tsyʉ'kʉdʉp ja o'kʉn maba̱a̱t jyiky'attʉ éxtʉmʉ tuumbʉ juybyʉn.
58002016	Pes ja Jesús kyaj myiiñ es tpudʉkʉyáñ ja ánklʉsʉty, yʉ'ʉ sitʉyʉ ja Abra̱a̱nʉ tyʉʉmp 'ya̱a̱dsʉty.
58002017	Es pa̱a̱dyʉ Dios tpʉjtáky éxtʉmʉ naxwíñʉdʉ ja̱'a̱yʉty es dʉ'ʉn tpa''ayówʉt ja ja̱'a̱y ko Dios tmʉdúñ, es dʉ'ʉn, éxtʉmʉ teedywyindsʉngópk tuda'akypyʉ, tpʉjta̱'a̱gʉt ja windsʉ'kʉn es ja ja̱'a̱y yajpojpʉma'xʉt.
58002018	Es mʉt ko Jesús kʉ'ʉm tʉ 'yayoy ko ja mʉjku'u jyayajpekytyunánʉ, pa̱a̱ty mba̱a̱t tyam tpudʉ́kʉdʉ nandʉ'ʉn nidʉgekyʉ di'ibáty ja ka'oybyʉ tsyejpy es pyekytyúnʉt.
58003001	Mʉgu'ugítʉty, Diosʉ jya'ayʉty, pʉ́nʉty ja Dios woojʉdʉ, pʉjta̱'a̱ktʉ mjot mwinma̱'a̱ñ tʉgekyʉ ma̱ Jesús, apóstʉlʉ es teedywyindsʉngópk di'ibʉ nga̱jxwa̱'xʉm ma̱ ja ja̱'a̱yʉty.
58003002	Pesʉ Jesús kyuydyuun tʉgekyʉ di'ibʉ Dios tuk'ana'amʉ ttúnʉt, dʉ'ʉn éxtʉmʉ Moisés nandʉ'ʉn tkuydyuuñ ko Dios pyʉjtákʉ es tnigopk'átʉt nidʉgekyʉ ja Diosʉ jya'ayʉty.
58003003	Perʉ Jesús pátʉp ni'igʉ windsʉ'kʉn kʉdiinʉmʉ Moisés, dʉ'ʉn éxtʉm di'ibʉ kyejpy tu'ugʉ tʉjk pátʉp ni'igʉ windsʉ'kʉn kʉdiinʉm ja tʉjk di'ibʉ tʉ tkojy.
58003004	Tʉgekyʉ tʉjk, tam di'ibʉ yajkójʉp. Nandʉ'ʉn ja̱jtpʉ dʉ'ʉnʉ Dios di'ibʉ yajkoj nʉ'ʉn tʉgekyʉ jyaajʉty.
58003005	Moisés, éxtʉm tu'ugʉ mʉduumbʉ, yʉ'ʉ sitʉy myʉduun yajxónʉ Dios ma̱ ja Diosʉ jya'ayʉty, es t'awa̱'a̱nʉ tii ja Dios kya̱jxaampy óknʉm.
58003006	Perʉ Kristʉ, éxtʉmʉ Diosʉ 'yU'unk, tyiimpy ja oybyʉ ma̱ Diosʉ jya'ayʉty, es ʉdsa̱jtʉm dʉ'ʉn xyja'ay'a̱jtʉm pʉn n'akmʉbʉjkʉm yʉ'ʉ es amumdu'uk jot n'awijxʉm di'ibʉ xytyukwa̱ndákʉm.
58003007	Pa̱a̱ty jyʉna'añ ja Espíritʉ Santʉ ma̱ ja Salmʉ neky: Pʉn mmʉdoodʉp tyam ja Diosʉ 'yayuk,
58003008	katʉ m'a̱a̱ mjot xypyʉjta̱'a̱ktʉ juun, éxtʉm 'yadʉtstʉ ja m'aptʉjkʉty ko tnibʉdʉ'ktʉ ja Dios es twinma̱'a̱ñ'ijxtʉ jam mʉj ittum.
58003009	Es ja Dios jyʉnáñ: Oy miidsʉdyʉ m'aptʉjk tja'ijxtʉ justyikxy jʉmʉjt di'ibʉts nduun ma̱ ja mʉj it, xywyinma̱'a̱ñ'ijxtʉts ja'a.
58003010	Pa̱a̱dyʉts n'ajkʉ mʉt yʉ'ʉjʉty, es njʉnáñʉts: “Dʉ'ʉñʉmʉ tadʉ ja̱'a̱yʉty wiink tu'ujʉm yo'oydyʉp ma̱ jyot wyinma̱'a̱ñ, es kyaj tʉ tpaduna̱'a̱ndʉ ja nnʉ'ʉ ndu'ujʉts.”
58003011	Pa̱a̱dyʉts oj nwa̱nda'aky mʉdʉdsʉ n'akʉ, esʉts njʉnáñ: “Ni na̱'a̱ taadʉty kyatʉ́kʉdʉt ma̱dsʉ nbo'xtákn.”
58003012	Pa̱a̱ty miits mʉgu'ugítʉty, naygywentʉ'átʉdʉ kʉdiibʉ ni tu'uk miits tkamʉdátʉt ja jyot wyinma̱'a̱ñ axʉʉk es t'ʉxtíjʉdʉ Nindsʉn'a̱jtʉm Dios.
58003013	Ni'igʉ bom bom mnay'ʉwij mnaygya̱jxwíjʉdʉt nixim niyam, éxtʉm ja Diosʉ 'yayuk jyʉna'añ “tyam”, es kʉdiibʉ ja pojpʉ mwin'ʉʉnʉdʉt es myajju'unxʉdʉt ja mjot mwinma̱'a̱ñʉty.
58003014	Mʉt ko mʉdʉ Kristʉ nbátʉm ja oy'a̱jtʉn, yʉ'ʉyʉ ko Dios nmʉdu'unʉm maba̱a̱t njiky'a̱jtʉm, dʉ'ʉñʉm nmʉbʉjkʉm éxtʉm ko oj nmʉbʉjktso'onʉmʉ Kristʉ.
58003015	Yʉ'ʉ 'yandijpy ja Diosʉ jyaaybyajtʉn ma̱ dʉ'ʉn jyʉna'añ: Pʉn mmʉdoogujkʉdʉp ja Diosʉ 'yayuk tyam, katʉ juun xymyʉdattʉ mjot mwinma̱'a̱ñʉty éxtʉm 'yadʉtstʉ ja di'ibáty ñibʉdʉ'ktʉ Dios.
58003016	¿Es pʉ́nʉdyʉ dʉnʉ tya̱a̱dʉ 'yandijpy ja di'ibáty myʉdoodʉ es tmʉdsip'a̱jttʉ Dios? Ja'a dʉ'ʉnʉty nidʉgekyʉ di'ibʉ natyʉ Moisés tʉ dyajpʉdsʉ́mdʉ ma̱ Ejiptʉ ñax.
58003017	¿Es pʉ́nʉdyʉ Dios yajjot'ambʉjk justyikxy jʉmʉjt? Ja'a dʉ'ʉnʉty di'ibáty pekytyuundʉ es 'yo'kta̱a̱ydyʉ jam mʉj ittum.
58003018	¿Es pʉ́nʉdyʉ Dios tyuknibʉjtákʉ es twa̱ndaky es kyaj tyʉ́kʉdʉt ma̱ Diosʉ pyo'xtákn? Ja'a dʉ'ʉn di'ibʉ kyaj tmʉmʉdoodʉ Dios.
58003019	Es mʉt yʉ'ʉ Dios xytyuk'ijxʉm ko kyaj oj mba̱a̱t tyʉ́kʉdʉ ja'agyʉjxm ko kyaj myʉbʉjkʉdʉ.
58004001	Pa̱a̱ty naygywentʉ'a̱jtʉm, ja'a ko tyamba̱a̱dʉ Dios xywya̱ndákʉm es mba̱a̱t ndʉjkʉm ma̱ yʉ'ʉ pyo'xtákn, éxkʉm miidsʉty nidu'uk mgatʉ́kʉdʉ jap,
58004002	mʉt ko yajtukmʉga̱jxʉm ʉdsa̱jtʉm nandʉ'ʉn ja oybyʉ ayuk, dʉ'ʉn éxtʉm ja'ajʉty; per ni wi'ix kyatu'unxʉdʉ ko tmʉdoodʉ, mʉt ko kyaj tmʉbʉjktʉ di'ibʉ Dios wa̱ndákxʉdʉ.
58004003	Per ʉdsa̱jtʉm, di'ibáty nmʉbʉjkʉm, tʉjkʉm ma̱ Diosʉ pyo'xtákn; per di'ibáty kyaj tmʉbʉjktʉ, dʉ'ʉn yʉ'ʉjʉty éxtʉm ja Dios jyʉnáñ: Ajkʉpts mʉt yʉ'ʉjʉty, es tʉts nwa̱nda'aky ko ni na̱'a̱ taadʉty kyatʉ́kʉdʉt ma̱dsʉ nbo'xtákn. Dʉ'ʉn jyʉnáñ oy tjatuunda̱a̱y tʉgekyʉ ko oj dyajkojy ja naxwíñʉdʉ,
58004004	mʉt ko ma̱ ja Diosʉ jyaaybyajtʉn tmadya'aky ma̱ ja myʉjuxtujk xʉʉbʉ: Ko tyuunk ttuunda̱a̱y, kyumjuxtujk xʉʉbʉ oj pye'xy.
58004005	Ma̱ jatuk peky ja Diosʉ jyaaybyajtʉn jyʉna'añ: Kyaj tyʉ́kʉdʉt ma̱dsʉ nbo'xtákn.
58004006	Yʉ'ʉ xytyukjaygyujkʉm ko na̱a̱gʉty 'yaktʉkʉya̱'a̱ndʉnʉm ma̱ tadʉ po'xtákn. Pʉ́nʉty jawyiin ya''awa̱'a̱nʉdʉ ja oybyʉ ayuk kyajyʉm oj tyʉ́kʉdʉ, ja'agyʉjxm ko tkamʉmʉdoodʉ.
58004007	Pa̱a̱ty ja Dios tpʉjtáky tu'ugʉ jembyʉ tiempʉ, éxtʉm ja Diosʉ 'yayuk jyʉna'añ “tyam”, éxtʉmʉ Davit waanʉ óknʉm tmadyaky ma̱ ja Diosʉ jyaaybyajtʉn: Pʉn mmʉdoogujkʉdʉp ja Diosʉ 'yayuk tyam, katʉ juun xymyʉdattʉ mjot mwinma̱'a̱ñʉty.
58004008	Pes, kooxyʉp ja Joswee oj dyajnʉjxtʉ ja israelítʉty es dyajtʉ́kʉxyʉp ma̱ yʉ Diosʉ pyo'xtákn, kyajxyʉp ja Dios oj tnigajxy ja wiinkpʉ tiempʉ.
58004009	Pa̱a̱ty njaygyujkʉm ko je'eyʉm wye'emyñʉm pʉjke'eky tu'ugʉ po'xtákn ma̱ pyo'xtʉt ja Diosʉ jya'ayʉty;
58004010	es di'ibʉ tʉ tyʉjkʉnʉ ma̱ tya̱dʉ po'xtákn es tam pyo'xnʉ, tʉ ja tyuunk ttuunda̱'a̱y, dʉ'ʉn éxtʉm ja Dios pye'xy ko tyuunk ttuunda̱a̱y.
58004011	Pes n'okjottʉgo'oyʉm es ndʉjkʉm ma̱ yʉ tadʉ po'xtákn, kʉdiibʉ ni tu'uk tkapanʉjxtʉt di'ibáty kyaj tmʉbʉjktʉ Dios.
58004012	Ja'a ko yʉ Dios ja 'yayuk myʉda̱jtypy ja mʉk'a̱jtʉn es ja'agyʉjxm jyaaty ja jiky'a̱jtʉn. Tyuktʉjkʉdyaapy ma̱ ni tu'ugʉ espa̱a̱dʉ di'ibʉ majtskʉ 'ya̱a̱ mba̱a̱t kyatʉkʉ, tʉjkʉp ma̱ ti ja ja̱'a̱y wyinma̱a̱ydyʉp o tsyojktʉp, yajnigʉxe'kypy nidʉgekyʉ ja ja̱'a̱yʉ jya'ay'a̱jtʉn.
58004013	Dios ñija̱'a̱dyaapy tʉgekyʉ di'ibʉ ijtp. Mʉt ja Dios, kyaj ti 'yity ayu'udsyʉ, tʉgekyʉ 'yity ijx nide'xy ma̱ yʉ'ʉ di'ibʉ koonʉm ndukkʉdʉkʉya̱'a̱nʉm ja ngwentʉ'a̱jtʉm.
58004014	Es nandʉ'ʉn nmʉda̱jtʉm yʉ ndeedywyindsʉngopk'a̱jtʉm jam tsa̱jpótm. Yʉ'ʉ dʉ'ʉn ja Jesús, Diosʉ 'yU'unk, di'ibʉ tʉ ñʉjxnʉ tsa̱jpótm. Pa̱a̱dyʉ dʉ'ʉn n'aktimmʉbʉjkʉm ja Dios mʉt winʉ njot'a̱jtʉm.
58004015	Pes yʉ ndeedywyindsʉngopk'a̱jtʉm yajxón tnijawʉ yʉ n'ayo'on'a̱jt njotmay'a̱jtʉm es ko tyʉgoy'aty ja nmʉja̱a̱'a̱jtʉm, mʉt ko Jesús kʉ'ʉm tmʉmadaky ja ayo'on jotmay ko ja mʉjku'u jyayajpekytyunánʉ, éxtʉm ʉdsa̱jtʉm nandʉ'ʉn nyajna̱jxʉm.
58004016	Pa̱a̱ty n'okninʉjxʉm ja Dios ma̱ yajkutíky, mʉt ko nnija̱'a̱m ko yʉ'ʉ xymyo'oya̱'a̱nʉm ja pa''ayo'on, es myay'a̱jtʉngyʉjxm xypyudʉkʉya̱'a̱nʉm ma̱ ʉdsa̱jtʉm xytyʉgoy'a̱jtxʉm.
58005001	Ya̱ naxwiiñ yʉ teedywyindsʉngópkʉty yajtukwijtstútp ma̱ yʉ ja̱'a̱yʉty, es yajtuknika̱jxpéty éxtʉm ja ja̱'a̱yʉty ja kyudʉnaabyʉ ma̱ Dios, es tmay'at twindsʉ'ʉgʉt ja Dios mʉt ja'agyʉjxm ja ja̱'a̱yʉdyʉ pyojpʉ.
58005002	Es komʉ tadʉ teedywyindsʉngópkʉty pojpʉ ja̱'a̱yʉty nandʉ'ʉn, mba̱a̱t tmʉdaty ja pa''ayo'on mʉt ja tsuudʉjkʉty es di'ibʉ tuundʉgooy ka̱jxtʉgooydyʉp,
58005003	pa̱a̱ty koonʉm tmo'oyʉt ja Dios ja windsʉ'kʉn mʉt ja'agyʉjxmʉ kyʉ'ʉmbojpʉ, nandʉ'ʉn mʉt ja'agyʉjxmʉ ja̱'a̱yʉdyʉ pyojpʉ.
58005004	Ni pʉ́n mba̱a̱t kyanaybyʉjta'agyʉty kʉ'ʉm éxtʉmʉ teedywyindsʉngópk, Dios yʉ'ʉ dʉ'ʉn di'ibʉ wyin'ijxypy di'ibʉ yajtʉkʉyaampy ma̱ tya̱dʉ tuunk, dʉ'ʉn éxtʉm jékyʉp twin'ijxy ja Arón.
58005005	Es nan ni yʉ Kristʉ kyanaybyʉjtákʉ kʉ'ʉm éxtʉmʉ teedywyindsʉngópk, Dios yʉ'ʉ dʉ'ʉn di'ibʉ pyʉjták ja Kristʉ, éxtʉm jyʉnáñ ma̱ jyaaybyajtʉn: Ʉjts mij xyTyeety'a̱jtp. Tyámʉts ngʉxʉ'ʉgʉt kots mij n'U'unk'áty.
58005006	Es nandʉ'ʉn ja̱a̱ybyéty 'yity jatuk peky: Mijtsʉ dʉ'ʉn mdeety'a̱jtp winʉ xʉʉ winʉ tiempʉ, dʉ'ʉn éxtʉmʉ Melkisedek.
58005007	Ko tya̱dʉ Jesús jyiky'ajty ya̱ naxwiiñ, net kya̱jxtáky es mʉk jyʉʉy, es t'amdooy tpʉjktsooy ja Dios di'ibʉ mba̱a̱t kyutiky es kyaj ja Jesús ttuknáxʉt ja o'kʉn. Amʉdoona̱jxʉ Dios ja'agyʉjxm ko tmʉmʉdooy.
58005008	Es oy jyaDios'u'ungʉty, jya̱jt tmʉmʉdówʉt ja Tyeety ja'agyʉjxm ko 'yayooy;
58005009	es ko ttuunda̱a̱y tʉgekyʉ di'ibʉ Dios tsyejpy, ja'agyʉjxm dyajnitséky winʉ xʉʉ winʉ tiempʉ nidʉgekyʉ di'ibáty nandʉ'ʉn mʉmʉdoojʉp,
58005010	es ja Dios tʉ pyʉjta'agyʉty teedywyindsʉngópk, dʉ'ʉn éxtʉmʉ Melkisedek.
58005011	Taanʉm may di'ibʉts n'aktukjaygyukʉyaampy, per tsip es ndukni'íxʉdʉt miidsʉty, mʉt ko tʉ mjʉmbittʉ kujuun.
58005012	Taaxyʉp miidsʉty mjaya'ʉxpʉjknʉ ma̱ wiinkpʉty, mʉt ko tʉ jyajknʉ ma̱ miits xy'axá̱jʉdʉ Jesús; per mdʉgoy'a̱jtxʉdʉp pʉ́n mduk'ʉxpʉ́kʉdʉp jatʉgok jemy ja tʉy'a̱jtʉn di'ibʉ kyaj tsyípʉty ma̱ Diosʉ 'yayuk. Pes miidsʉty dʉ'ʉn m'ak'ittʉ éxtʉmʉ maxu'ungʉn di'ibʉ kyaj mba̱a̱t tje'xy ja kudʉ'ʉtspʉ, tsyojktʉp pʉ́n yajtsi'idsʉdʉp.
58005013	¿Es wi'ix mba̱a̱t tu'ugʉ maxu'ungu'unk di'ibʉ tsi'tsp nduk'ʉxpʉjkʉm ja jiky'a̱jtʉnʉ oybyʉ es di'ibʉ axʉʉk? Kyaj mba̱a̱t tjaygyukʉ, ¿kʉdii?
58005014	Esʉ tadʉ je'xyʉ tʉ'ʉtspʉ, yʉ'ʉ je'eyʉ taadʉ pʉ́n myʉda̱jtypy ja tyʉts; es nandʉ'ʉn ja ʉxpʉjkʉnʉ tsippʉ, yʉ'ʉ jyaygyujkʉp je'eyʉ ja ja̱'a̱y di'ibʉ mba̱a̱t tmʉwinma̱'a̱ñbyaaty yʉ oybyʉ esʉ axʉʉkpʉ.
58006001	Nyajtu'uyo'oyʉm ja Diosʉ 'yayuk koonʉm oy nnija̱'a̱m di'ibʉ Dios tsyejpy. Kyaj natim ja'ayʉm ndu'un nga̱jxʉm di'ibʉ tʉ nyajtukni'ijxʉm ko Kristʉ nmʉbʉjktso'onʉm, ja'a ko tápnʉm may di'ibʉ yajnijawʉya̱a̱mp. Kyaj ja'ayʉm jatʉgok ndu'un nga̱jxʉm wi'ix ttseky ko ja̱'a̱y tmatstu'uty ja axʉk jiky'a̱jtʉn es kyaj yajpa̱a̱dʉt ja ayo'on winʉ xʉʉ winʉ tiempʉ, ko yajmʉbéky ja Dios,
58006002	ko ja̱'a̱y yajnʉbéty, ko ja̱'a̱y yajkʉ'ʉnixa̱jy, ko ja o'kpʉ jyikypyʉ́ktʉt es yajpayo'oydyʉt, tam di'ibʉ yajmo'oydyʉp ja ayo'on winʉ xʉʉ winʉ tiempʉ es tam di'ibʉ yajmo'oydyʉp ja jiky'a̱jtʉn winʉ xʉʉ winʉ tiempʉ.
58006003	Ndu'unʉmʉ dʉ'ʉn pʉn jʉna̱a̱mbʉ Dios.
58006004	Ja ja̱'a̱yʉty di'ibʉ tʉ tnijáwʉdʉ ja Diosʉ jya'a, di'ibʉ tʉ t'axá̱jʉdʉ ja Diosʉ myadakʉn, di'ibʉ tʉ ja Espíritʉ Santʉ tmʉdattʉ,
58006005	di'ibʉ tʉ t'ixtʉ ko oy ja Diosʉ 'yayuk es ja mʉk'a̱jtʉn di'ibʉ miimp kʉdakp,
58006006	ko dʉ'ʉmbʉ ja̱'a̱y pyekykya̱'a̱dʉ es jatʉgok jyiky'attʉ axʉʉk éxtʉm 'yijty jyiky'attʉ, kyaj 'yok'o'oyʉnʉ es jatʉgok jyʉmbítʉt ma̱ Dios. Dʉ'ʉn tpa̱a̱ty éxtʉmxyʉp ja Diosʉ 'yU'unk jatʉgok dyajkruuzpáttʉ esʉ Diosʉ jya'a yajnixi'iky yajtukxi'iky.
58006007	Pes yʉ'ʉ dʉ'ʉn éxtʉmʉ kam di'ibʉ 'yuktʉtsypy ja nʉʉ tuu. Pʉnʉ tya̱dʉ kam yajwindiipy ja pyʉjta'aky di'ibʉ yajtuunʉp, Dios kunu'xʉdʉp;
58006008	per pʉn je'eyʉ 'yapyñbyʉdsemy, kyaj tsyoba̱a̱ty. Tya̱dʉ kam tim tsojk yajka̱jxpoka̱'a̱ñ es yajnino'oga̱'a̱ñ.
58006009	Oyʉts miidsʉdyʉ dʉ'ʉn njanija̱'a̱yʉbʉdʉ, mʉgu'ugítʉty, ndukmʉ'awda̱jtʉpts ko kyaj miits xymyastu'uttʉ ja Kristʉ es kyaj xy'ʉxtijtʉt ja nitsokʉn di'ibʉ yʉ'ʉ yajkypy.
58006010	Dios tyiimpy éxtʉm pyaadyʉty; kyaj tja̱'a̱ydyʉgóyʉt di'ibʉ miidsʉty oy mduundʉp. Dios jyamyátsʉp ko miits xya'ijxʉdʉ mdsojkʉn mʉt ja jya'ayʉty, mʉt ko xypyudʉjkʉdʉ es dʉ'ʉñʉm xy'aktimpudʉ́kʉdʉ.
58006011	Ndsejpyʉts es miits nidu'uk nidu'uk xy'aktimmʉdúndʉt ja Dios mʉt winʉ m'a̱a̱ mjot maba̱a̱t mjiky'attʉ, es dʉ'ʉn xypya̱a̱ttʉt ja oy'a̱jtʉn di'ibʉ m'awíxtʉp.
58006012	Kyajts ndseky mjʉmbítʉt nuux, ni'igʉ xypyanʉjxtʉt ja tyu'unʉnʉty ja di'ibʉ myʉduundʉp ja Dios mʉdʉ ma'xtujkʉn, es dʉ'ʉn t'axá̱jʉdʉ ja kyuma̱'a̱ñ di'ibʉ Dios oj twa̱nda'aky.
58006013	Es dʉ'ʉn jyajty mʉt ja Abra̱a̱n. Dios wa̱ndakʉ es jyʉnáñ ko tkuydyuna̱'a̱ñ. Pes kom kyaj 'yity ni pʉ́n di'ibʉ ni'igʉ tmʉdaty ja mʉj'a̱jtʉn pʉ́nxyʉp mʉʉt tpʉjta'aky ja wa̱ndakʉn, ta Dios ñayjyʉnanʉ kʉ'ʉm.
58006014	Dʉ'ʉn jyʉnáñ: “Tʉy'a̱jtʉn ko njantsykyunu'xaampy es nmo'oyaampy ja mdʉʉmp m'a̱a̱ts tʉgoymyay. Ʉj Dios, nwa̱ndákypyʉts.”
58006015	Abra̱a̱n myʉbʉjk ja Dios ma'xtujkʉn mʉʉt, pa̱a̱ty t'axa̱jʉ di'ibʉ Dios tukniwa̱ndakʉ.
58006016	Ko ja ja̱'a̱yʉty tmo'oya̱'a̱ndʉ ja mʉk'a̱jtʉn esʉ tʉy'a̱jtʉn di'ibʉ kya̱jxtʉp, net tmo'oydyʉ ja mʉk'a̱jtʉn mʉt ko dyajtestiigʉ'áty di'ibʉ mʉjʉ kyutujkʉn, es jyʉna̱'a̱ndʉ: “¡Por tsyos!”, es dʉ'ʉn dyajtʉydyʉ́kʉdʉ ja myadya'aky.
58006017	Pa̱a̱dyʉ Dios nandʉ'ʉn tmooy ja mʉk'a̱jtʉn ja wya̱ndakʉn ko jyʉnáñ ko kyuydyúnʉp di'ibʉ wya̱ndak. Es dʉ'ʉn ttuuñ es ttuk'íxtʉt ja di'ibáty kyumayaampy ko kyaj tkakuydyúnʉt tʉgekyʉ di'ibʉ wya̱ndak, kyuydyunaambyʉ'ʉ.
58006018	Kyaj mba̱a̱dʉ Dios 'yanda'aky. Yʉ'ʉ tʉ xymyo'oyʉm yʉ wya̱ndakʉn mʉt ja tʉy'a̱jtʉn. Yʉ'ʉ dʉ'ʉn xyajjotkujkʉm nidʉgekyʉ ʉdsa̱jtʉm di'ibáty ninʉjxʉdʉp es ñitso'ogʉt, es dʉ'ʉn ja Dios tʉ xymyo'oyʉm es nmʉda̱jtʉm tʉy'a̱jtʉn ko ndʉjkʉm tsa̱jpótm es n'ijtʉm mʉt yʉ'ʉ.
58006019	Ja awijx jʉjp'ijxʉn di'ibʉ nmʉda̱jtʉm, ja'a ti'igyʉ ya'ijtypy ja njot'a̱jt nwinma̱'a̱ñ'a̱jtʉm éxtʉm ja pujxn di'ibʉ ja barkʉ wyo'on'ijtypy mejyñóty es kyaj ma̱ ñejxy ja barkʉ. Dʉ'ʉn ʉdsa̱jtʉm n'ijtʉm éxtʉmxyʉp nna̱jxʉm ma̱ ja mʉj tsa̱jptʉjkʉ 'yadʉʉydyúk es n'ijtʉm mʉdʉ Dios ma̱ Waanʉ Wa̱'a̱ts It Wa̱'a̱ts Luga̱a̱r.
58006020	Jap oj tyʉkʉ ja Jesús es ja nʉ'ʉ tu'u xya''awátsxʉm, esʉ dʉ'ʉn jyajty es 'yítʉt teedywyindsʉngópk winʉ xʉʉ winʉ tiempʉ, dʉ'ʉn éxtʉmʉ Melkisedek.
58007001	Tya̱dʉ Melkisedek, Salem ryey ijty es teety di'ibʉ myʉduun ja Diosʉ Tsa̱jpótmʉdʉ. Ko Abra̱a̱n jyʉmbijty ma̱ oj tʉ tsyiptuñʉ naty ma̱ tʉ tmʉmada'aky ja réyʉty, tya̱dʉ Melkisedek tsyo'oñ es oj tjʉjp'yo'oy ja Abra̱a̱n, es tkuni'xy.
58007002	Netʉ Abra̱a̱n tmooy ja Melkisedek tuk peky di'ibʉ wa̱'x ma̱jk peky di'ibʉ naty tʉ tpʉjkʉ ja réyʉty ma̱ tsyiptuuñ. Yʉ xyʉʉ Melkisedek ja'a 'yandijpy “Rey Tʉy'a̱jtʉnduumbʉ”, es nandʉ'ʉn “Salem ryey” ja'a 'yandijpy “Rey Di'ibʉ Yajtsipwa̱'xp.”
58007003	Yʉ Diosʉ jyaaybyajtʉn kyaj xytyukmʉmadyákʉm pʉ́nʉ dʉn ijty tya̱a̱k'a̱jtypy es tyeety'ajtypy, es pʉ́nʉ dʉ'ʉn ijty 'yapteety'a̱jttʉp; ni xykyatukmʉmadyákʉm ko myiiñ jyajty es ni xykya''anma̱'a̱yʉm ko tʉ 'yeeky. Ma̱ tya̱a̱dʉ tʉgekyʉ dʉ'ʉn kyʉxe'eky éxtʉm ja Diosʉ 'yU'unk, es teety'a̱jtpʉm winʉ xʉʉ winʉ tiempʉ.
58007004	Pes, jaygyúkʉdʉ wi'ix jyantsymyʉ́jʉdyʉ tya̱dʉ Melkisedek. Yʉ n'apteety'a̱jtʉm Abra̱a̱n tmooy tuk peky di'ibʉ wa̱'x ma̱jk peky di'ibʉ naty tʉ tpʉjkʉ ja réyʉty ma̱ tsyiptuuñ.
58007005	Dʉ'ʉn ja Moisesʉ 'yana'amʉn jyʉna'añ ko ja teedyʉty di'ibʉ yʉ Leví tyʉʉmp 'ya̱a̱dsʉty, yʉ'ʉ yajmo'oydyʉp tuk peky ko wya'xy ma̱jk peky ja myʉ'israelitʉ ja̱'a̱yʉty ja pyʉjta'agyʉty, oyʉ tya̱a̱dʉty nandʉ'ʉn jyayʉ'ʉjʉty ja Abra̱a̱nʉ tyʉʉmp 'ya̱a̱dsʉty.
58007006	Perʉ Melkisedek, oy kyayʉ'ʉdyʉ Leví tyʉʉmp 'ya̱a̱ts, yajmooy tuk peky di'ibʉ ma̱jk peky wa̱'x ma̱ ja Abra̱a̱n, di'ibʉ naty tʉ t'axa̱jʉ ja Diosʉ wya̱ndakʉn, esʉ Melkisedek kyunu'x ja Abra̱a̱n.
58007007	Es wa̱'a̱ts yajnijáwʉ ko di'ibʉ kunu'xp, ni'igʉ myʉ́jʉty kʉdiinʉm di'ibʉ yajkunu'xp.
58007008	Yʉ teedyʉty di'ibʉ yajmooydyʉp ja pʉjta'aky, ja̱'a̱y yʉ'ʉjʉty es 'yooktʉ; per ja Diosʉ jyaaybyajtʉn xytyukmʉmadyákʉm ko ja Melkisedek dʉ'ʉn éxtʉm tu'uk di'ibʉ jiky'a̱jtp.
58007009	Es ko ja Abra̱a̱n oj yoxy ma̱ ja Melkisedek, mba̱a̱t njʉna̱'a̱nʉm ko Leví es nidʉgékyʉty ja wiingátypyʉ Abra̱a̱nʉ tyʉʉmp 'ya̱a̱dsʉty nandʉ'ʉn tmooydyʉ ja yojxʉn;
58007010	mʉt ko oy jyatʉy'a̱jtʉnʉty ko Leví kyajnʉmʉ naty myiñ jya'ty, japʉ naty ja Abra̱a̱n ñini'xóty es ñe'pyñóty tmʉda̱jnʉ di'ibʉ yajminaampy yajja̱'taampy ja Leví.
58007011	Pʉn tim oy tim wa̱'a̱ts ja ja̱'a̱y wye'emyxyʉp ja Moisés 'yana'amʉngyʉjxm, kom yʉ ana'amʉn 'yawa̱'a̱nʉp esʉ Leví tyʉʉmp 'ya̱a̱dsʉty teety'a̱jttʉp, ¿ti ko koonʉm jyaa'átʉt jatu'ugʉ teety éxtʉmʉ Melkisedek es kʉdiinʉm éxtʉmʉ Arón?
58007012	Es pʉn kyaj ja Arongʉ tyʉʉmp 'ya̱a̱ts 'yokteety'a̱jnʉ, nandʉ'ʉn tsyékyʉty es tyʉgátsʉt ja ana'amʉn di'ibʉ jʉna̱a̱mp pʉnaty teety'áttʉp.
58007013	Ja Jesukristʉ, di'ibʉ tya̱dʉ Diosʉ 'yayuk 'yandijpy es tyeety'átʉt, kyaj yʉ'ʉ ja Leví ttʉʉmp'áty t'a̱a̱ts'átyʉty, 'yutsyʉ taadʉ tyʉʉmp 'ya̱a̱ts, tuk pekypyʉ ja Israelʉ tyʉʉmp 'ya̱a̱ts di'ibʉ ni na̱'a̱ jya'ay kyateety'áty éxtʉm ja Moisesʉ 'yana'amʉn jyʉna'añ.
58007014	Yajnija̱'a̱p wa̱'a̱ts ko ja Nindsʉn'a̱jtʉm jam pyʉdseemy ma̱ Judaa tyʉʉmp 'ya̱a̱ts, es kyaj ja Moisés dʉ'ʉn tnigajxy ko jam pyʉdsʉ́mʉt ja teety ma̱ Judaa tyʉʉmp 'ya̱a̱ts.
58007015	Ni'igʉ wa̱'a̱ts yajjaygyúkʉ di'ibʉts tʉ nnigajxy ko jyaa'átʉt ja wiinkpʉ teety éxtʉmʉ Melkisedek,
58007016	tu'ugʉ teety di'ibʉ kutujkʉn myʉda̱jtypy es tyeety'átʉt winʉ xʉʉ winʉ tiempʉ, es kyaj ana'amʉngyʉjxm di'ibʉ jʉna̱a̱mp pʉ́nʉ tyʉʉmp 'ya̱a̱ts tyeety'átʉt.
58007017	Tya̱a̱dʉ dʉ'ʉn jyʉnáñ ja Dios: Mijtsʉ dʉ'ʉn teety winʉ xʉʉ winʉ tiempʉ, dʉ'ʉn éxtʉmʉ Melkisedek.
58007018	Pa̱a̱ty ja Moisesʉ 'yana'amʉn kyutʉgooy ko mʉk'a̱jtʉn tkamʉdáty es kyatúñ,
58007019	ja'a ko Moisesʉ 'yana'amʉn ni tii kexy ka'pxy wa̱'a̱ts oj tkayajwe'emy, per ni'igʉ waanʉ mʉj tyam di'ibʉ njʉjp'ijxʉm, es yʉ'ʉgyʉjxm ʉdsa̱jtʉm nmʉwingo'onʉm ja Dios.
58007020	Dios wya̱ndak ko ja Jesús tyeety'átʉt. Ja wiink teedyʉty kyaj yajnika̱jxpejty mʉdʉ wa̱ndakʉn,
58007021	per ma̱ sitʉy yʉ Nindsʉn'a̱jtʉm oj tyeety'áty mʉdʉ wa̱ndakʉn, mʉt ko ja Diosʉ jyaaybyajtʉn jyʉna'añ: Dios tʉ ñaywya̱nda'agyʉty es kyaj dyajtʉgátsʉt ja 'yayuk: “Mijtsʉ dʉ'ʉn teety winʉ xʉʉ winʉ tiempʉ, dʉ'ʉn éxtʉmʉ Melkisedek.”
58007022	Es dʉ'ʉn n'ijxʉm ko mʉt ja Jesús Dios tʉ tpʉjta'aky ja kajxy'átypyʉ di'ibʉ waanʉ oy kʉdiinʉm ja jékyʉbʉ.
58007023	Ja wiinkpʉ teedyʉty nimay 'yijty, ja'a ko 'yo'ktʉ es tyʉjkʉdʉ wiingátypyʉ;
58007024	per mʉt ko Jesús jyiky'aty winʉ xʉʉ winʉ tiempʉ, winʉ xʉʉ winʉ tiempʉ tyeety'átʉt.
58007025	Pa̱a̱dyʉ Jesús kʉ'ʉm mba̱a̱t dyajnitsokta̱'a̱y, tyam es winʉ xʉʉ winʉ tiempʉ, nidʉgekyʉ di'ibʉ miindʉp ma̱ Dios mʉt yʉ'ʉgyʉjxm ja Jesús, pesʉ Jesús dʉ'ʉñʉm jyiky'aty es ñika̱jxtu'udʉt ma̱ Dios.
58007026	Pa̱a̱dyʉ Jesús yʉ'ʉ dʉ'ʉn ja teedywyindsʉngópk di'ibʉ xytyʉgoy'a̱jtxʉm. Yʉ'ʉ dʉn wa̱'a̱ts es kyajpʉ pyojpʉ, kyaj dyʉ'ʉnʉty éxtʉmʉ pekytyuumbʉ, es yajpʉjtáky waanʉ kʉjxm kʉdii tsa̱jpótmʉdʉ.
58007027	Ja wiinkpʉdyʉ teedywyindsʉngópkʉty ñigutiky dyáktʉt bom bom ja windsʉ'kʉn, tim jawyiin mʉt ja kyʉ'ʉmbojpʉ es óknʉm mʉdʉ ja̱'a̱yʉty ja pyojpʉ; per ja Jesús tʉgok je'eyʉ mʉt winʉ xʉʉ winʉ tiempʉ dyajky ja windsʉ'kʉn mʉt ja'agyʉjxm ja ja̱'a̱yʉdyʉ pyojpʉ ko wyindsʉ'kʉn'a̱jty ma̱ ja kruuz.
58007028	Ja Moisesʉ 'yana'amʉn pyʉjtákypy éxtʉmʉ teedywyindsʉngópk yʉ pekyjya'ayʉty; per óknʉm ja Dios tpʉjtáky ja wa̱ndakʉn esʉ 'yU'unk tyeedywyindsʉngópk'átʉt, di'ibʉ ja̱jt oy wa̱'a̱ts winʉ xʉʉ winʉ tiempʉ.
58008001	Di'ibʉ ni'igʉ mʉj di'ibʉts ʉʉdsʉty yam n'ʉʉ nga̱jxtʉp, ja'a ko yʉ Nindsʉn'a̱jtʉm Jesús, ndeedywyindsʉngopk'a̱jtʉm, 'yu'uñʉ tsa̱jpótm ma̱ Dios yajkutíky.
58008002	Jam ja Jesús tyeedywyindsʉngopk'áty ma̱ ja tsa̱jptʉjk di'ibʉ Dios yajkoj tsa̱jpótm. Ya̱ naxwiiñ yʉ wit tsa̱jptʉjk di'ibʉ Moisés yajkoj, yʉ'ʉyʉ yʉ'ʉ ya''agojwinna̱jxʉ tadʉ tsa̱jptʉjk di'ibʉ tsa̱jpótm.
58008003	Nidʉgekyʉ teedywyindsʉngópk yajpʉjtáktʉ es tmo'oydyʉt ja yojxʉn esʉ windsʉ'kʉn ja Dios, pa̱a̱dyʉ Jesús koonʉm dyaky ja windsʉ'kʉn nandʉ'ʉn.
58008004	Kooxyʉp ja Jesús jyaaty ya̱ naxwiiñ, ni je'eyʉxyʉp kyateety'áty, mʉt ko taanʉmʉ teedyʉty di'ibʉ ya̱jktʉp ja windsʉ'kʉn éxtʉm dyajnigutúkʉ ja Moisesʉ 'yana'amʉn.
58008005	Perʉ tya̱dʉ windsʉ'kʉn, yʉ'ʉyʉ ñikojtútʉn di'ibʉ jam tsa̱jpótm; dʉ'ʉn yʉ'ʉ éxtʉm ko Moisés dyajkojáñ ja wit tsa̱jptʉjk, ta Dios 'yanma̱a̱yʉ: “Yajkoj meerʉ éxtʉm ja ijxpajtʉn di'ibʉ nduk'ijx ma̱ Sina'ii Kopk.”
58008006	Per ja tuunk di'ibʉ tyiimpy ja Jesús tsa̱jpótm, yʉ'ʉ ni'igʉ tmʉdaty ja mʉj'a̱jtʉn kʉdiinʉm ja tuunk di'ibʉ pyaduundʉp ja Moisesʉ 'yana'amʉn, mʉt ko Jesús yʉ'ʉ dʉ'ʉn nGudʉnaabyʉ'a̱jtʉm ma̱ yʉ jembyʉ kajxy'átypyʉ. Tya̱a̱dʉ di'ibʉ jembyʉ tʉ 'yoyʉ, waanʉ ni'igʉm yʉ'ʉ 'yóyʉty es ni'igʉ oy ja wa̱ndakʉn di'ibʉ mʉʉt kʉdiinʉm ja Moisesʉ 'yana'amʉn.
58008007	Kooxyʉp yajxón tyuuñ ja kajxy'átypyʉ di'ibʉ jawyíñʉp, kyajxyʉp tʉ dyajtʉgátsy mʉt ja wiinkpʉ.
58008008	Perʉ Dios pyekymyooy ja israelitʉ ja̱'a̱yʉty, es jyʉnáñ: Ja̱'ta̱a̱mp ja tiempʉ es nya'óyʉdʉts ja jembyʉ kajxy'átypyʉ mʉt ja israelitʉ ja̱'a̱yʉty esʉ Judaa ja̱'a̱yʉty.
58008009	Per kyaj dyʉ'ʉnʉty éxtʉm di'ibʉ jékyʉp nya'ʉyʉʉyʉts mʉt ja 'yaptʉjkʉty kots nyajpʉdsʉʉmdʉ ma̱ Ejiptʉ ñax, éxtʉmʉ u'unkteety ko tmatsy ja 'yu'unk kyʉ'ʉgʉjxy es tkwentʉ'aty dyajtu'uyo'oy; per yʉ'ʉjʉty kyaj tkuydyuundʉ ja kajxy'átypyʉ di'ibʉts nmʉda̱jttʉ, pa̱a̱dyʉts nmastuty.
58008010	Per ja̱'ta̱a̱mp ja tiempʉ ma̱ts ʉj ja n'ana'amʉn nbʉjta̱'a̱gʉt ma̱ yʉ israelitʉ jyot wyinma̱'a̱ñʉty, éxtʉmxyʉp kyʉxja̱'a̱yʉty nekykyʉjxy. Ʉjtsʉ dʉ'ʉn xyDyios'átʉp, es yʉ'ʉjʉty nja̱'a̱y'átʉpts.
58008011	Kyaj ni pʉ́n nʉjx ttukni''ixʉ es ni tka''anʉʉmʉt yʉ myʉgu'uk: “Ixy'at ja Nindsʉn'a̱jtʉm”, pes nidʉgékyʉts nʉjx xy'ixy'attʉ, myʉjja̱'a̱y myutskja̱'a̱yʉty.
58008012	Nma'xʉpts ʉj tʉgekyʉ di'ibʉ tʉ ttuundʉgóydyʉ, es kyajts nnakyjyamyátsʉt ja pyojpʉty.
58008013	Ko Dios jyʉna'añ ko dya'oyʉya'añ ja jembyʉ kajxy'átypyʉ, yʉ'ʉ xytyuknija̱'a̱m ko tʉ tyujknʉ es kyaj ñakytyúñ ja kajxy'átypyʉ di'ibʉ jékyʉp o'oyʉ; es di'ibʉ jeky tʉ 'yijnʉ, tim tsojk kyutʉgoyánnʉ.
58009001	Es ma̱ tadʉ jékyʉbʉ kajxy'átypyʉ di'ibʉ Dios pyʉjták mʉt ja israelítʉty, Dios tyuknipʉjk ja Moisés wi'ix dyajkójʉt ja wit tsa̱jptʉjk es wi'ix ja ja̱'a̱yʉty t'awdáttʉt ja Dios.
58009002	Pes, dʉ'ʉn ja wit tsa̱jptʉjk dyajtʉna̱a̱ydyujkʉdʉ: Ja jawyiin adʉʉydyíkypyʉ ja'a txʉ'a̱jty Wa̱'a̱ts It Wa̱'a̱ts Luga̱a̱r. Jap 'yijty ja kandaleerʉ es ja meesʉ mʉt ja tsa̱jkaaky di'ibʉ tʉ yajpʉjta'aky windsʉ'kʉn.
58009003	Myʉmajtsk adʉy ʉxkʉ'p, jap 'yijty ja myʉmajtsk adʉʉydyíkypyʉ. Ja'a txʉ'a̱jty Waanʉ Wa̱'a̱ts It Wa̱'a̱ts Luga̱a̱r.
58009004	Jap 'yijty ja oorʉ artal ma̱ yajpoomjóktʉ, es ja ka̱a̱xʉ ma̱ yajpʉjke'ky tu'ugʉ oorʉ tu'ts mʉt ja je'xy di'ibʉ Dios ya̱jk es txʉ'aty manaa. Jap nandʉ'ʉn 'yijty ja Arongʉ tya̱jk di'ibʉ Dios yajpʉj es yajtʉʉmp'a̱jt, es ja tsa̱a̱dsétsy ma̱ Dios tkʉxja̱a̱y yʉ ma̱jkpʉ mandamyentʉ. Tya̱dʉ ka̱a̱xʉ ñiwítsyʉty jodoty es nikʉjxy ak tim oorʉ,
58009005	es ka̱a̱xʉ ajup nikʉjxy 'yawingojnáxyʉty majtskʉ tsa̱jpótmʉdʉ jiky'a̱jtpʉty di'ibʉ yajtijtʉp kerubíngʉty, mʉt ja kyakn ya'pwa'xy es dya''anikʉ ma̱ ja Dios dyajpojpʉnitʉgooy ja ja̱'a̱yʉty. Per tyam kyajts nga̱jxtʉ'xa̱'a̱ñʉdsʉ tadʉ wit tsa̱jptʉjk.
58009006	Ko ijty dʉ'ʉn aba̱a̱dʉ 'yity, net ja teedyʉty ijty tyʉ́kʉdʉ jap es ttundʉ ja tuunk di'ibʉ Dios tʉ myo'oyʉdʉ.
58009007	Per ma̱ yʉ myʉmajtsk adʉʉydyíkypyʉ, yʉ'ʉyʉ ijty tʉjkʉp ja teedywyindsʉngópk tʉgok ma̱ tu'ukpʉ jʉmʉjt; es ko tyʉkʉ, koonʉm tmʉnejxy ja jʉyujk tsa̱jka̱a̱jʉ ñe'pyñ es ttukwindsʉ'ʉgʉ Dios mʉt yʉ'ʉgyʉjxmʉ kyʉ'ʉmbojpʉ es nandʉ'ʉn ja ja̱'a̱y ja pyojpʉty.
58009008	Dʉ'ʉn ja Espíritʉ Santʉ xytyuknija̱'a̱m ko ma̱ tadʉ wit tsa̱jptʉjk, kyaj ñigutíkyʉty esʉ ja̱'a̱yʉty tyʉ́kʉdʉt Dios windum.
58009009	Esʉ tadʉ wit tsa̱jptʉjk yʉ'ʉyʉ je'eyʉ tu'ugʉ ijxpajtʉn di'ibʉ yajpaduump tyamyʉ, es ja'a 'yandijpy ko ja windsʉ'kʉn es di'ibʉ ja ja̱'a̱y yojxtʉp, kyaj mba̱a̱t mʉt ja'agyʉjxm ja ja̱'a̱yʉty wyʉ'ʉmdʉ wa̱'a̱ts ja jyot wyinma̱'a̱ñʉty.
58009010	Tʉgekyʉ tadʉ ana'amʉn yajkutijkypy ti ja ja̱'a̱y kyay 'yuuktʉp es ñayyajwa̱'a̱dsʉdʉt, es wyitpujtʉt, es tpujtʉt ja tsyim tyexy. Dʉ'ʉñʉmʉ dʉ'ʉn yajtúnʉdʉ taadʉ extʉ ko Dios dyajtʉgátsʉt.
58009011	Per tʉ myiñ ja Kristʉ, es tyam yʉ'ʉ dʉ'ʉn teedywyindsʉngópk ma̱ oytyim tiidyʉ oybyʉ di'ibʉ tʉ myiñ; es ma̱ yʉ Kristʉ tyeedywyindsʉngopk'áty tsa̱jpótm, yʉ'ʉ waanʉ oy es kʉdiinʉm di'ibʉ naxwíñʉdʉ ja̱'a̱y yajkojtʉp.
58009012	Es jap ja Kristʉ tyʉjkʉ ma̱ ja Waanʉ Wa̱'a̱ts It Wa̱'a̱ts Luga̱a̱r, ja'a njʉna̱'a̱nʉm Dios wyindum tsa̱jpótm, es kyaj oj dyajnejxy ja tsyiip ñe'pyñ esʉ tsa̱jka̱ju'ungʉ ñe'pyñ éxtʉmʉ windsʉ'kʉn; yajnʉjx ja kyʉ'ʉm ne'pyñ es dyajky ja windsʉ'kʉn tʉgok je'eyʉ mʉt winʉ xʉʉ winʉ tiempʉ, es dʉ'ʉn oj xyajnitsókʉm winʉ xʉʉ winʉ tiempʉ.
58009013	Ko na̱a̱gʉty kyawa̱'a̱dsʉty éxtʉm jyʉna'añ ja Moisesʉ 'yana'amʉn, yʉ teedyʉty tyukxijkxʉdʉp ja tsyiibʉ ñe'pyñ es ja toorʉ ñe'pyñ, es mʉt ja terneerʉ jya̱a̱m di'ibʉ tʉ ñejxy windsʉ'kʉn. Dʉ'ʉn yajkuydyuuñ ja ana'amʉn es yajpʉjta'aky ja ja̱'a̱y wa̱'a̱ts ma̱ ñini'x.
58009014	Pʉn dʉ'ʉn ja ja̱'a̱y nikʉjxy wya'atsy, waanʉ ni'igʉ ja Kristʉ ñe'pyñ tmʉdaty ja mʉk'a̱jtʉn es dyajwa̱'a̱dsʉt ja njot nwinma̱'a̱ñ'a̱jtʉm es nmʉdu'unʉm ja Diosʉ jiikypyʉ, ja'a ko mʉt yʉ'ʉgyʉjxm ja Espíritʉ Santʉ ja Kristʉ ñayya̱jkʉ ma̱ Dios es wyindsʉ'kʉn'áty, ni nʉ'ʉnʉ axʉk'a̱jtʉn.
58009015	Es pa̱a̱ty ja Jesukristʉ tjʉjpkuwa̱'kʉ mʉt ja 'yo'kʉn es dyajti'igyʉya'añ ja Dios mʉt ja naxwíñʉdʉ ja̱'a̱yʉty mʉt tu'ugʉ jembyʉ kajxy'átypyʉ, es yajma'xta̱'a̱yʉt tʉgekyʉ ja pojpʉ di'ibʉ tʉ yajtúñ ma̱ ja jawyiimbʉ kajxy'átypyʉ. Dʉ'ʉn ttuuñ es di'ibáty ja Dios oj wyinwítsʉdʉ, t'axá̱jʉdʉt ja kuma̱'a̱ñ winʉ xʉʉ winʉ tiempʉ di'ibʉ Dios oj twa̱nda'aky.
58009016	Ko yajnijáwʉ ko tu'ugʉ ja̱'a̱y 'yeeky di'ibʉ tʉ naty ja ayuk dyajwe'emy, nétnʉm tyuñ ja ayuk di'ibʉ tʉ dyajwe'emy.
58009017	Kyaj tyuñ ja ayuk di'ibʉ tʉ dyajwe'emy pʉn jiky'a̱jtpnʉm ja ja̱'a̱y, jaanʉm tyuñ ko naty tʉ 'yo'knʉ.
58009018	Pa̱a̱ty ma̱ ja jawyiimbʉ kajxy'átypyʉ, je'eyʉ tyuñ ko ne'pyñ tsyuñ xye'xy.
58009019	Ko Moisés tka̱jxwa'xy tʉgekyʉ ja Diosʉ 'yana'amʉn ma̱ nidʉgekyʉ ja̱'a̱yʉty, net twijtse'ky ja lanʉ tsaptspʉ es ja isopʉ kepy, es dyajxe'ky ma̱ ja tsa̱jka̱ju'ungʉ ñe'pyñ esʉ tsyiibʉ ñe'pyñ ttaam'yo'oy mʉt ja nʉʉ, es ttuknixijkxy ja ana'amʉn neky es nandʉ'ʉn nidʉgekyʉ ja ja̱'a̱yʉty.
58009020	Net jyʉnáñ ja Moisés: “Tya̱dʉ ne'pyñ di'ibʉts tʉ nxijkxy, yʉ'ʉ ñika̱jxpejtypy ja kajxy'átypyʉ di'ibʉ Dios tʉ t'ane'emy es xykyuydyúndʉt.”
58009021	Moisés nandʉ'ʉn mʉt ja ne'pyñ ttukxijkxy ja wit tsa̱jptʉjk es tʉgekyʉ di'ibʉ jap yajtuundʉp ko Dios t'awdattʉ.
58009022	Pes ja ana'amʉn yajkutijkypy es jawaanʉ kyaj tʉgékyʉty wya̱'a̱ts'áttʉt mʉt ja ne'pyñ. Es pʉn kyaj ja ne'pyñ yajtémy yaj'yéky éxtʉmʉ windsʉ'kʉn, kyaj yajme'xy ja pojpʉ.
58009023	Dʉ'ʉn wyatsy ja wit tsa̱jptʉjk es di'ibáty jap tuump. Perʉ tya̱a̱dʉty yʉ'ʉyʉ je'eyʉ tsa̱jpótmʉdʉ tsa̱jptʉjkʉ 'yijxpajtʉn. Pa̱a̱ty koonʉm oj wya'atsy ja tsa̱jptʉjk di'ibam tsa̱jpótm mʉt ja windsʉ'kʉn di'ibʉ ni'igʉ tmʉdaty ja mʉj'a̱jtʉn.
58009024	Pa̱a̱dyʉ Kristʉ kyaj oj tyʉkʉ ma̱ tsa̱jptʉjk di'ibʉ ja ya̱ naxwiiñ, ja tsa̱jptʉjk di'ibʉ je'eyʉ 'yagojwinna̱jx'a̱jtypy ja tsa̱jpótmʉdʉ tsa̱jptʉjk. Kristʉ tʉjkʉ tsa̱jpótm es xykyudʉna̱'a̱yʉm ʉdsa̱jtʉm Dios windum.
58009025	Yʉ teedywyindsʉngópkʉty tʉjkʉdʉp ma̱ ja Waanʉ Wa̱'a̱ts It Wa̱'a̱ts Luga̱a̱r jʉmʉjt jʉmʉjt es dyaktʉ ja windsʉ'kʉn ja ñe'pyñʉty ja tsyiivu'unk o tsa̱jka̱ju'unk. Perʉ Kristʉ kyaj dʉ'ʉn ñayya̱jkʉ windsʉ'kʉn kana̱k ok nibʉdʉ'ʉk.
58009026	Kooxyʉp 'yokdʉ'ʉnʉty, koonʉmxyʉp 'ye'ky kana̱k ok ko ja naxwíñʉdʉ tsyondaky es tyamba̱a̱t. Per na̱a̱mnʉm yʉ xʉʉ yʉ tiempʉ di'ibʉ tim óknʉm, ja Kristʉ jya'ty naxwiiñ es ñayyákyʉty windsʉ'kʉn je'eyʉ tʉgok mʉt winʉ xʉʉ winʉ tiempʉ, es tjo'odsánnʉ ja ja̱'a̱yʉdyʉ pyojpʉty.
58009027	Extʉm tʉ yajtuk'amʉbʉjta̱a̱gʉ es nidʉgekyʉ ja̱'a̱yʉty 'yoogʉt tʉgok je'eyʉ, net yajpayo'oydyʉt,
58009028	nandʉ'ʉn ja Kristʉ ñayya̱jkʉ windsʉ'kʉn tʉgok je'eyʉ es tjo'odsánnʉ ja ja̱'a̱yʉdyʉ pyojpʉty. Es ko myínʉt myʉmajtsk okpʉ, kyaj ñakyñayyaka̱'a̱ñʉty éxtʉmʉ windsʉ'kʉn, mina̱a̱mp es tmʉnʉjxa̱'a̱ñ ja di'ibátyʉ naty tʉ 'yaxá̱jʉdʉ éxtʉmʉ Yajnitsókpʉ es 'yawix jyʉjp'íxʉdʉ.
58010001	Ja ana'amʉn di'ibʉ Moisés yajmooy, dʉ'ʉn ja'a éxtʉmʉ awax di'ibʉ yajnigʉxe'kypy wi'ix 'yity ja oy'a̱jtʉn di'ibʉ miimpnʉm, ja ana'amʉn kyaj jya'ajʉty ja oy'a̱jtʉn kʉ'ʉm. Pa̱a̱ty ja windsʉ'kʉn di'ibʉ ja̱'a̱y ya̱jktʉp jʉmʉjt jʉmʉjt, kyaj mba̱a̱t ja ja̱'a̱y dyajwʉ'ʉmdʉt oy wa̱'a̱ts pʉ́nʉty Dios myʉwingoondʉp.
58010002	Pes pʉn tʉy'a̱jtʉnxyʉp ana'amʉngyʉjxm dyajwa̱'a̱tsy ja ja̱'a̱yʉ pyojpʉty, kyajxyʉp t'okja̱'a̱nʉ ja pyeky es kyajxyʉp t'ok'ya̱jknʉ ja windsʉ'kʉn.
58010003	Per ja windsʉ'kʉn di'ibʉ ja ja̱'a̱y ya̱jktʉp jʉmʉjt jʉmʉjt yajtukjamyajtstʉp ja ja̱'a̱y ko pekyjya'ay ja'ajʉty,
58010004	mʉt ko ja toorʉ ne'pyñ esʉ tsyiip ne'pyñ ni na̱'a̱ mba̱a̱t tkayajjʉge'eky yʉ pojpʉ.
58010005	Pa̱a̱ty ko myiiñ ja Kristʉ, net t'ama̱a̱y ja Dios: Kyaj mij xytsyejky es myajtukwindsʉ'ʉgʉt ja jʉyujk esʉ myajmo'oyʉt ja yojxʉn, pa̱a̱ty mij tʉ xymyo'oyʉts tu'ugʉ nini'x.
58010006	Kyaj tʉ xy'oyjyawʉ ko ja jʉyujk ñitoy, ni ja di'ibʉ ja̱'a̱y yojxtʉp pekykyʉjxm.
58010007	Tats njʉnáñ: “Tya̱a̱ts ʉj, dʉ'ʉn éxtʉm jaybyety 'yity mʉt ʉj ma̱ ja ja̱a̱ybyajtʉn, esʉts nduna̱'a̱ñ di'ibʉ mij mdsejpy.”
58010008	Jawyiin jyʉnáñ ja Kristʉ ko Dios kyaj ttseky es yajtukwindsʉ'ʉgʉt ja jʉyujk es yajtóyʉt ja yoxy di'ibʉ ja ja̱'a̱y ya̱jktʉp, oy ja Diosʉ naty tʉ tjayaky ja ana'amʉn di'ibʉ tyuk'ane'embyʉ tadʉ windsʉ'kʉn.
58010009	Ta jyʉnáñ: “Tya̱a̱ts ʉj, esʉts nduna̱'a̱ñ di'ibʉ mij mdsejpy.” Dʉ'ʉn xytyuknija̱'a̱m ko Dios yajjʉgékypy tadʉ jawyiimbʉ maywyindsʉ'kʉn es tpʉjkta'aky ja windsʉ'kʉn di'ibʉ ja Kristʉ ya̱jk.
58010010	Xyajwátsʉm ja Dios mʉt ko Jesukristʉ ttuuñ di'ibʉ Dios tsyejpy ko ttukwindsʉ'kʉ ñini'x tʉgok je'eyʉ mʉt winʉ xʉʉ winʉ tiempʉ.
58010011	Nidʉgekyʉ teetytyʉjkʉty bom bom tpʉjta̱'a̱ktʉ ja windsʉ'kʉn nan ja'ayʉmbʉ kana̱k ok, oyʉ tya̱dʉ windsʉ'kʉn ni na̱'a̱ mba̱a̱t tkajo'otsy ja pojpʉ.
58010012	Per ko Jesukristʉ ñayya̱jkʉ tʉgok je'eyʉ éxtʉmʉ windsʉ'kʉn mʉt ja pojpʉ winʉ xʉʉ winʉ tiempʉ, net ñaxwe'tsy Dios Teety 'yaga̱'a̱ñdsyoo.
58010013	Jam t'awixy extʉ ko Dios tyukmʉmada̱'a̱gʉdʉt yʉ myʉdsípʉty,
58010014	ja'a ko mʉt yʉ'ʉgyʉjxmʉ tadʉ tʉgokpʉ windsʉ'kʉn dyajwe'emy tʉgekyʉ ak oy winʉ xʉʉ winʉ tiempʉ ja di'ibáty nʉ'ʉyo'oy tu'uyo'oydyʉp es wa̱'a̱ts jya̱'ttʉt.
58010015	Yʉ Espíritʉ Santʉ ti'igyʉ jyʉna'añ, mʉt ko jawyiin tmadya'aky:
58010016	Dʉ'ʉn jyʉna'añ ja Dios: Oknʉmts nbʉjta̱'a̱gʉdʉts ja jembyʉ kajxy'átypyʉ mʉt ja israelítʉty. Nbʉjta̱'a̱gʉpts yʉ n'ana'amʉnʉty ma̱ jyótʉty, es nja̱a̱ywyʉ'ʉmʉdʉts ma̱ ja wyinma̱'a̱ñʉty.
58010017	Es jatuk peky jyʉna'añ: Nina̱'a̱ts ngajamyátsʉt ja pyojpʉty es ni ja 'yaxʉk'a̱jtʉnʉty.
58010018	Es ko ja pojpʉ dʉ'ʉn yajme'xy, kyaj ñakytsyékyʉty ja windsʉ'kʉn esʉ pojpʉ yajma'xʉt.
58010019	Mʉgu'ugítʉty, mʉt ko yʉ Kristʉ tteemy dyejky ja ñe'pyñ éxtʉmʉ windsʉ'kʉn mʉt ja nbojpʉ'a̱jtʉm, pa̱a̱ty mba̱a̱t ndʉjkʉm amumdu'uk jot ma̱ Dios,
58010020	mʉt ko dʉ'ʉn éxtʉmʉ teedywyindsʉngópk ñajxy ma̱ ja adʉʉydyúk es jya'ty ma̱ Dios, nandʉ'ʉnʉ Kristʉ ñayya̱jkʉ windsʉ'kʉn es dya''awatsy yʉ nnʉ'a̱jt ndu'a̱jtʉm jembyʉ, di'ibʉ xytyukpátʉm ja jiky'a̱jtʉn winʉ xʉʉ winʉ tiempʉ es xyajjo'omʉm ma̱ Dios.
58010021	Mʉt ko nmʉda̱jtʉm tu'ugʉ teety mʉjpʉ di'ibʉ kyudʉnaapy ja Diosʉ jya'ayʉty,
58010022	pa̱a̱ty n'okmʉwingo'onʉm ja Dios amumdu'uk jot, mʉt ko yajxón nnija̱'a̱m ko yʉ njot'a̱jt nwinma̱'a̱ñ'a̱jtʉm tʉ wyatsta̱'a̱y es kyaj ti nbekyjya̱'a̱m, es ko tʉ yʉ nnini'x'a̱jtʉm wyatsta̱'a̱y mʉt ja wa̱'a̱tspʉ nʉʉ.
58010023	Min n'akmʉbʉjkʉm ja Jesús amumdu'uk jot, mʉt ko yʉ'ʉ tʉy'a̱jtʉn tkuydyuna̱'a̱ñ di'ibʉ wya̱ndak,
58010024	es n'ok'ʉxta̱'a̱yʉm ja winma̱'a̱ñ es nnaybyudʉjkʉm nixim niyam es nmʉda̱jtʉm waanʉ ni'igʉ tsojkʉn es ndu'unʉm di'ibʉ oy.
58010025	Na̱a̱gʉty kyaj ñakyñaymyúkʉdʉ mʉt ja myʉ''ʉxpʉjkpʉty. Kyaj n'adsʉ́tsʉm éxtʉm yʉ'ʉjʉty, n'oknayjyotmʉkmo'oyʉm nixim niyam, es waanʉ ni'igʉ tyam, mʉt ko tyimpátnʉp ma̱ Jesús jyʉmbita̱'a̱ñ.
58010026	Pʉn njanija̱'a̱m ja tʉy'a̱jtʉn es n'akpekytyuun'adʉ́tsʉm, kyaj ñakyjyaaty ja windsʉ'kʉn di'ibʉxyʉp nya̱jkʉm ma̱ Dios es ja nbeky'a̱jtʉm xytyukniwátsʉm,
58010027	ja'a dʉn je'eyʉ mʉt ja tsʉ'k ja̱'a̱jʉn n'awijx njʉjp'ijxʉm ja Diosʉ tyʉydyu'unʉn es ja jʉʉn di'ibʉ ño'kta̱'a̱yaampy ja Diosʉ myʉdsípʉty.
58010028	Ko pʉ́n kyaj tmʉj'íxy ja Moisesʉ 'yana'amʉn, kyaj jyaa''ata̱'a̱ñ ja pa''ayo'on, yʉ ana'amʉn yajkutijkypy es 'yoogʉt ja pojpʉ tuumbʉ pʉn jaa majtsk o tʉgʉʉgʉ testiigʉ.
58010029	Pes waanʉ ni'igʉ ñitʉ́kʉty ja mʉj tʉydyu'unʉn di'ibʉ tyukta'an tyuknajptʉp ja Diosʉ 'yU'unk, es dʉ'ʉn t'ʉxtijtʉ ja kajxy'átypyʉ di'ibʉ Dios yajnaxkʉdák mʉdʉ ne'pyñ, es nandʉ'ʉn kyaj tmʉj'íxtʉ ja Espíritʉ Santʉ di'ibʉ yajmiimpy ja Diosʉ tsyojkʉn ma̱ ja ja̱'a̱yʉty.
58010030	Byeen yajxón nnija̱'a̱m ko Dios jyʉnáñ: “Ʉjtsʉ dʉ'ʉn xypyatp es nbayo'oyʉdʉts, es tʉy'a̱jtʉn nmo'oyʉdʉts nidu'uk nidu'ugʉ tʉydyu'unʉn éxtʉm pyaadyʉty.” Es nandʉ'ʉn jyʉnáñ: “Pyayo'oyaampy ja Dios ja jya'ayʉty.”
58010031	Mʉk ayo'onʉ'ʉ ko nga̱'a̱jʉm ma̱ ja jiikypyʉ Diosʉ tyʉydyu'unʉn.
58010032	Jamyatstʉ ko natyʉ Dios tʉ mduknijáwʉdʉ ja tʉy'a̱jtʉn es xymyʉmadaktʉ mʉt ja ma'xtujkʉn ja mʉj ayo'on ko ja axʉk ja̱'a̱yʉty mbajʉdijtʉdʉ.
58010033	Na̱a̱gʉty miidsʉty oj myajwinga̱jx myajjʉjpka̱jxtʉ es myajtúndʉ axʉʉk ijxnide'xy, esʉ wiinkpʉty mbu'ayo'ojʉdʉ di'ibʉ dʉ'ʉn ja̱jttʉ.
58010034	Miits mmʉda̱jttʉ ja pa''ayo'on mʉt ja di'ibʉ naty jap ijtp tsimy pujxndʉgóty, es extʉ mʉt ja xondakʉn xymyʉmadaktʉ ko mbʉjkxʉdʉ di'ibʉ naty mmʉda̱jttʉp, mʉt ko mnija̱'a̱dʉp ko tsa̱jpótm mmʉda̱jttʉp di'ibʉ waanʉ ni'igʉ 'yóyʉty es ijtpʉm winʉ xʉʉ winʉ tiempʉ.
58010035	Pes, katʉ xymyastu'uttʉt ja mmʉbʉjkʉnʉty, mʉt ko óknʉm ja Dios mmay'ata̱'a̱nʉdʉ.
58010036	Mʉdattʉ miidsʉty ja ma'xtujkʉn es xytyúndʉt di'ibʉ Dios tsyejpy, es dʉ'ʉn xy'axá̱jʉdʉt di'ibʉ yʉ'ʉ tʉ twa̱nda'aky.
58010037	Pes ja Diosʉ jyaaybyajtʉn jʉna̱a̱mp: Wingoomp ja tiempʉ, tim tsojk myina̱'a̱ñ jatʉgok. Kyaj jyaka̱'a̱ñ.
58010038	Di'ibʉ myʉbʉjkʉngyʉjxm oy wʉ'ʉmp mʉt ja Dios, yʉ'ʉ dʉ'ʉn jiky'átʉp; per pʉ́n tu'ujʉbijtp, kyajts ʉj ja'a mʉʉt njotkujk'átʉt.
58010039	Per ʉdsa̱jtʉm kyaj ndʉ'ʉn'a̱jtʉm éxtʉm 'yadʉ'ʉtstʉ di'ibáty tu'ujʉmbijttʉp es wyindʉgoydyʉ, ʉdsa̱jtʉm nbajo'omʉm ja Dios, es yʉ'ʉ nʉjx xyajnitsókʉm.
58011001	Ko nmʉbʉjkʉm ja Dios, nmʉda̱jtʉm ja tʉy'a̱jtʉn ko yʉ'ʉ xymyo'oya̱'a̱nʉm di'ibʉ tʉ xywya̱ndákʉm, es nnija̱'a̱m ko Dios tyiimpy di'ibʉ kya̱jx oy nga'ijxʉm.
58011002	Ja n'aptʉjk'a̱jtʉm ja'a sitʉy myʉbʉjktʉ éxtʉm ja Dios 'yanma̱a̱yʉdʉ. Pa̱a̱dyʉ Dios 'yoyjya̱'a̱dʉ.
58011003	Mʉbʉjkʉngyʉjxm njaygyujkʉm ko mʉt ja Diosʉ 'yayuk, tʉgekyʉ di'ibʉ ya'ijxp yajkoj jékyʉp mʉt di'ibʉ kyaj oj ya'ixy.
58011004	Mʉbʉjkʉngyʉjxm ja Abel twindsʉ'kʉ ja Dios mʉt tu'ugʉ windsʉ'kʉn waanʉ oybyʉ kʉdiinʉm di'ibʉ ya̱jk ja 'yajtsy Kaín, pa̱a̱ty ja Dios tpʉjtáky ja Abel éxtʉmʉ ja̱'a̱y di'ibʉ tyiimpy ja tʉy'a̱jtʉn es tkupejky ja wyindsʉ'kʉn. Oy ja Abel tʉ jya'o'knʉ, dʉ'ʉn ja'a éxtʉmxyʉp 'yakkajxy, ja'a ko yajmadya'aky wi'ix tmʉbejky.
58011005	Mʉbʉjkʉngyʉjxm ja Enokʉ Dios myʉnʉjxʉ tsa̱jpótm jiiky, es ni pʉ́n tkanaky'ijxy, mʉt ko ja Diosʉ naty tʉ myʉnejxyʉty. Dʉ'ʉn ja Diosʉ jyaaybyajtʉn tmadya'aky ko Dios jotkujk 'yity mʉt ja Enok kyajnʉmʉ naty tmʉnejxy.
58011006	Kyaj pʉ́n mba̱a̱t ttukjotkʉda'aky ja Dios pʉn kyaj tmʉbeky, ja'a ko pʉ́n myʉwingeempy ja Dios, koonʉm tmʉbʉ́kʉt ko jyaaty ja Dios es ko kyuni'xypy di'ibáty 'yʉxta̱a̱ydyʉp.
58011007	Ko No'ee Dios 'yawa̱'a̱nʉ ko myina̱'a̱ñ ja mʉk tuu, mʉbʉjkʉngyʉjxm ja No'ee dyajkojy tu'ugʉ barkʉ jantsy mʉj es tsyo'ogʉt yʉ'ʉ mʉdʉ fyamilyʉ, oyʉ naty kyakʉxe'eky ko myina̱'a̱ñ ja tuu; es dʉ'ʉn mʉt ko tmʉbejky ja Dios, ja No'ee oj wye'emy oy mʉt ja Dios, es dyajnigʉxe'ky ko pekymyʉʉt ja naxwíñʉdʉ ja̱'a̱yʉty.
58011008	Mʉbʉjkʉngyʉjxm ja Abra̱a̱n tmʉmʉdooy ja Dios ko ya''anma̱a̱y es pyʉdsʉ́mʉt ma̱ ja ñax kya̱jpn, es ñʉjxʉt ma̱ wiink nax di'ibʉ 'yaxa̱jʉyaampy éxtʉmʉ kuma̱'a̱ñ, oy tkanijawʉ ma̱ ñejxy.
58011009	Mʉbʉjkʉngyʉjxm tsyʉna̱a̱y wit tʉgoty éxtʉmʉ jaybye'xyʉn ma̱ ja naxwíñʉdʉ di'ibʉ natyʉ Dios tʉ tyukmʉwa̱nda̱a̱gʉty; es dʉ'ʉn ttuundʉ ja Isa̱a̱ es ja Jakoob, di'ibʉ naty tʉ t'axá̱jʉdʉ nandʉ'ʉnʉ tadʉ wa̱ndakʉn.
58011010	Es Abra̱a̱n tamʉ naty t'awixy ja ka̱jpn mʉt ja potsy ʉjxʉ mʉkpʉ, di'ibʉ Dios tyuknibʉjtákʉ es yajkoj.
58011011	Mʉbʉjkʉngyʉjxm ja Abra̱a̱n t'axa̱jʉ es 'yu'unkteety'ata̱'a̱ñ oy naty jyamʉjja̱'a̱y'a̱jnʉ, esʉ Saarʉ kyaj mba̱a̱dʉ naty 'yu'unkmʉdáty, mʉt ko Abra̱a̱n myʉbʉjk ja Dios ko kyuydyunaampy ja wya̱ndakʉn;
58011012	es dʉ'ʉnʉ tya̱dʉ Abra̱a̱n, di'ibʉ oy naty jyamʉjja̱'a̱y'a̱jnʉ, tmʉda̱jty tʉgoymyayʉ tyʉʉmp 'ya̱a̱dsʉty, jantsy may éxtʉmʉ mʉdsa̱'a̱ tsa̱jpótm o éxtʉmʉ pu'u jikymyejyñbyʉ'a̱a̱y, di'ibʉ ni pʉ́n mba̱a̱t tkamadsyoy.
58011013	Nidʉgékyʉdyʉ tya̱dʉ ja̱'a̱yʉty 'yo'ktʉ es kyajyʉm oj t'axá̱jʉdʉ di'ibʉ Dios oj tyukmʉwa̱nda̱a̱gʉdʉ; per mʉbʉjkʉngyʉjxm oj jagam tmʉj'ijxpejty xondakʉn mʉʉt, es tjaygyujkʉdʉ ko jyabye'xy'áttʉ ya̱ naxwiiñ.
58011014	Pes di'ibʉ dʉ'ʉn tyuundʉp, ja'a yajjaygyujkʉp wa̱'a̱ts ko 'yak'ʉxtaapyñʉm ma̱ kyuga̱jpn'átʉt.
58011015	Kooxyʉp ja'a twinma̱'a̱ñ'áttʉ ja ñax kya̱jpn ma̱ tʉ tsyoondʉ, tʉʉxyʉp ñajʉmbijnʉdʉ;
58011016	per kom ja'a dʉ'ʉn tsyojktʉp ja waanʉ oybyʉ ka̱jpn, ja'a njʉna̱'a̱nʉm ja di'ibʉ tsa̱jpótm, pa̱a̱dyʉ Dios kyaj ttuktsoydyúñ es jyʉna'añ ko yʉ'ʉ Dios jya'ay'átʉdʉ, pes tam ya'ʉxkujkʉdʉ tu'ugʉ kya̱jpn.
58011017	Ja Abra̱a̱n, ko Dios 'yanma̱a̱yʉ es ttukwindsʉ'ʉgʉdʉt ja 'yu'unk, myʉmʉdoo ja Dios es nʉjx dya'ooga̱'a̱ñ ja 'yu'unk Isa̱a̱ es wyindsʉ'kʉn'átʉt, oyʉ naty ja Dios tyukwa̱ndákʉdʉ ko 'yanma̱a̱yʉ:
58011018	“Yʉ'ʉgyʉjxmʉ Isa̱a̱ xymyʉdátʉt ja tʉʉmp a̱a̱ts.”
58011019	Dʉ'ʉn ttuuñ mʉt ko tpawinma̱a̱y yajxón ko Dios mba̱a̱t dyajjikypyéky ja Isa̱a̱. Es ja'agyʉjxm ko tʉ Abra̱a̱n ttuknibʉjta̱a̱gʉ es dya'oogʉt ja 'yu'unk, dʉ'ʉnʉ naty éxtʉmxyʉp ja Abra̱a̱n t'axa̱jʉ jatʉgok jiiky ja 'yu'unk ma̱ naty tʉ t'ok'ya̱jkpʉ windsʉ'kʉn.
58011020	Mʉbʉjkʉngyʉjxm ja Isa̱a̱ t'anma̱a̱y ja Jakoob esʉ Esa̱'uu ja kunu'xʉn di'ibʉ mina̱a̱mp.
58011021	Mʉbʉjkʉngyʉjxm ja Jakoob ko naty tyim'oogánnʉ, tkuni'xy ja 'yókʉty, Josee 'yu'ungʉty, es ñaygyudijyʉty ma̱ ja tya̱jk es t'awdaty ja Dios.
58011022	Mʉbʉjkʉngyʉjxm ja Josee ko naty tyim'oogánnʉ, t'anma̱a̱y ja myʉga'axʉty ko Dios yajpʉdsʉma̱'a̱nʉdʉ Ejiptʉ es yajnʉjxa̱'a̱nʉdʉ jatʉgok ma̱ ja kyʉ'ʉmga̱jpn, es pa̱a̱ty ja Josee ttuk'ana'amdʉ yʉ'ʉjʉty, t'anʉʉmʉdʉ: “Ko miits mbʉdsʉ́mdʉt ya̱a̱, myajnʉjxtʉp nandʉ'ʉn ja nwa̱a̱y nba̱jkʉts.”
58011023	Mʉbʉjkʉngyʉjxm ja Moisesʉ tya̱a̱k tyeety yaj'ya'kʉ tʉgʉk po'o ayu'udsyʉ, mʉt ko jyantsytsyújʉty es kyaj ttsʉ'kʉdʉ es tkakuydyúnʉt ja reyʉ 'yana'amʉn.
58011024	Mʉbʉjkʉngyʉjxm ja Moisés ko oj ya'knʉ, kyaj tkupejky es ya''andíjʉt ko mya̱a̱nk'átyʉty ja reyʉ ñʉʉx.
58011025	Waanʉ ni'igʉ ttsejky es axʉʉk yajtúnʉt mʉt ja Diosʉ jya'ayʉty, es kʉdiinʉmxyʉp ko tuk tsojk pekyoty xyonda̱'a̱gʉt.
58011026	Es mʉt ko 'yawijxypyʉ naty ko ja Dios myo'oya'añʉdyʉ natyʉ may'a̱jtʉn, pa̱a̱ty twinma̱a̱y ko waanʉ ni'igʉ 'yóyʉty 'yayówʉt mʉt yʉ'ʉgyʉjxm ja Kristʉ, kʉdiinʉm tmʉdátʉt tʉgekyʉ ja myʉkja̱'a̱y'a̱jtʉnʉty ja Ejiptʉ ja̱'a̱yʉty.
58011027	Mʉbʉjkʉngyʉjxm ja Moisés kyaj ttsʉ'kʉ ko 'yékyʉty ja rey, es tso'on Ejiptʉ; es dyaj'yo'oy ja tyu'u éxtʉm jyawʉ t'ixy ja Dios kʉ'ʉm, oy ni pʉ́n mba̱a̱t tka'ixy ja Dios.
58011028	Mʉbʉjkʉngyʉjxm ja Moisés ttuuñ ja paskʉ xʉʉ, es ttuk'ane'emy ja israelítʉty es ttuknixijkxtʉt ja tyʉjk aga̱j mʉt ja borreegʉ ñe'pyñ, es dʉ'ʉn ja anklʉs di'ibʉ Dios kyajx es dya'oogʉt ja Ejiptʉ ka'axkópkʉty, kyaj dya'oogʉt ni tu'ugʉ israelitʉ ja̱'a̱yʉty.
58011029	Mʉbʉjkʉngyʉjxm ja israelitʉ ja̱'a̱yʉty ttukna̱jxtʉ ja Tsapts Jikymyejyñ éxtʉm jyawʉ windʉ'ʉtstuuy; per ko ja Ejiptʉ ja̱'a̱yʉty nandʉ'ʉn tjatuknaxandʉ, nidʉgekyʉ ñʉʉji'xta̱a̱ydyʉ.
58011030	Mʉbʉjkʉngyʉjxm ja Jerikoo ka̱jpn nabots kyʉda̱a̱da̱a̱y ko ja israelitʉ ja̱'a̱yʉty tna''awdijttʉ ja ka̱jpn jʉxtujk xʉʉ.
58011031	Mʉbʉjkʉngyʉjxm ja kujeñdyo'oxy Raap kyaj 'ye'ky ko kyʉda̱a̱da̱a̱y ja ka̱jpn nabots, mʉt ko yʉ'ʉ t'axa̱jʉ es dyajja̱jttáky ja majtskpʉ ijxtuumbʉ.
58011032	¿Tits n'aktimnimadya̱'a̱gʉt ni'igʉ ja ja̱'a̱yʉty di'ibʉ myʉbʉjktʉ Dios? Pes kyajtsʉ tiempʉ nmʉdaty esʉts nnimadya̱'a̱gʉt ja wiink ja̱'a̱yʉty éxtʉmʉ Jedeón, Barak, Sansón, Jeftee, Davit, Samwel esʉ wiingátypyʉ ja Diosʉ kyuga̱jxpʉty.
58011033	Mʉbʉjkʉngyʉjxm myʉmadaktʉ wiink naxwíñʉdʉ, tyuundʉ di'ibʉ dʉn tʉy'a̱jtʉn, 'yaxá̱jʉdʉ di'ibʉ Diosʉ naty tʉ tyukmʉwa̱nda̱a̱gʉdʉ, yajmujk ja ka̱a̱jʉ 'ya̱a̱,
58011034	yajpi'tstʉ ja mʉj jʉʉn, yajtsók kʉdiibʉ 'yoogʉt mʉt ja espa̱a̱dʉ, myʉja̱a̱dʉjkʉ ko naty ja myʉja̱a̱ kya'ity, naybyʉjtákʉdʉ jotmʉk ma̱ tsyiptundʉ, es myʉmadaktʉ ja myʉdsip di'ibʉ tso'ondʉp wiink naxwíñʉdʉ.
58011035	Japʉ toxytyʉjk di'ibʉ Dios yajjikypyʉjkxʉdʉ ja 'yo'kpʉty. Perʉ wiingátypyʉ ja̱'a̱yʉty 'yo'ktʉ ayo'on jʉjp'ám mʉt ko tmʉbʉjktʉ ja Dios, es kyaj t'ʉxtijandʉ ja Dios es tsyo'ogʉt; mʉt ko ñija̱'a̱dʉbʉ naty yʉ'ʉjʉty ko dʉ'ʉn 'yooktʉt, óknʉm ja Dios nʉjx yajjikypyʉ́kʉdʉ mʉt ja waanʉ oybyʉ jiky'a̱jtʉn.
58011036	Na̱a̱gʉty yajnixík yajtukxíktʉ es yajwojptʉ. Wiingátypyʉ yajtsiimy kʉwʉʉñ mʉt ja kadenʉ.
58011037	Na̱a̱gʉty 'yo'ktʉ kuka̱'a̱tsy, wiingátypyʉ 'yo'ktʉ kimy mʉt ja espa̱a̱dʉ, esʉ wiingátypyʉ yajjʉ'twa'xy. Na̱a̱gʉty jyʉdittʉ éxtʉmʉ ayoobʉ ja̱'a̱yʉty ma̱a̱yʉm, yʉ'ʉyʉ wyit'a̱jttʉp ja borreegʉ ak esʉ tsyiip ak, ni ti tkamʉda̱jttʉ, pyajʉdijtʉdʉ ja ja̱'a̱y es axʉʉk yajtuundʉ.
58011038	Tya̱dʉ ayoobʉty jyʉdijttʉ win'aamy wimbejy es jyiky'a̱jttʉ a̱a̱ngóty es nax jutoty. Tʉgekyʉ tya̱a̱dʉ, Dios mʉduumbʉty yʉ'ʉ, es pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp kyaj ñitʉ́kʉty es jyiky'áttʉt ti'igyʉ mʉʉt.
58011039	Mʉt ko tmʉbʉjktʉ ja Dios, ja'agyʉjxm ya'oyjya̱'a̱dʉ. Oyjyadʉ'ʉnʉty, ni pʉ́n nidu'uk yʉ'ʉjʉty tka''axa̱jʉ di'ibʉ Dios wya̱ndak,
58011040	mʉt ko Dios tʉ naty ttuknibʉjta̱a̱gʉ waanʉ oy mʉt ʉdsa̱jtʉm, ja'a yʉ'ʉ es je'eyʉ mʉt ʉdsa̱jtʉm 'yíttʉt kexy ka'pxy oy es wa̱'a̱ts.
58012001	Pa̱a̱ty ko nnija̱'a̱m ko may ja ja̱'a̱y nmʉda̱jtʉm nbʉ'a̱a̱y'a̱jtʉm di'ibʉ yajnigʉxʉ'k ja myʉbʉjkʉn, n'ok'yajjʉgákʉm tʉgekyʉ di'ibʉ xy'adsijpʉm, es nmatstútʉm ja peky di'ibʉ xyajwinma̱'a̱ñjyo'pʉm, es kyaj n'anu'xʉm ndu'unʉm di'ibʉ Dios tsyejpy, es n'okpayʉ'kʉm mʉk ma̱ tadʉ pʉyʉ'kkijxyʉk di'ibʉ nmʉda̱jtʉm winduuy.
58012002	N'okpʉjtákʉm ja n'ijxʉn'a̱jtʉm ma̱ Jesús, di'ibʉ yajjaa'a̱jtypy es yajka'pxypy ja nmʉbʉjkʉn'a̱jtʉm. Ayoo ja Jesús ko 'ye'ky kruuzkʉjxy, kyaj tmʉjpʉjtáky ja tsoydyu'un, es tyam 'yu'uñʉ 'yuñaaybyajn aga̱'a̱ñdsyoo ma̱ Dios yajkutíky tsa̱jpótm.
58012003	Yaj'yo'oydyʉ miidsʉty ja mjot mwinma̱'a̱ñ wi'ix ja Jesús jyantsy'ayooy pojpʉ ja̱'a̱yʉty kyʉ'ʉjóty, es kyaj m'anu'xʉdʉt es ni mgatsipka'axtʉt.
58012004	Pes miidsʉty kyajnʉm m'ooktʉ ko xymyʉdsiptsoondʉ ja pojpʉ;
58012005	es tʉ xyja'aydyʉgóydyʉ miidsʉty ko Dios mjaka̱jxwíjʉdʉ éxtʉmʉ jyaaybyajtʉn jyʉna'añ: Nitítʉty, katʉ xykyo'oyjyáwʉdʉ ko ja Nindsʉn'a̱jtʉm mjʉjwijtsʉmbítʉdʉt, es katʉ xymyʉdsipke'exy ko mmʉkmʉga̱jxʉdʉt,
58012006	mʉt ko jyʉjwijtsʉmbijtypy di'ibʉ yʉ'ʉ tsyejpy, es tyukkumʉdeepy nidʉgekyʉ di'ibʉ 'yaxá̱jʉp éxtʉmʉ 'yu'unk 'yʉna̱'k. Dʉ'ʉn jyʉna'añ ja Diosʉ jyaaybyajtʉn.
58012007	Miits mgupʉ́ktʉp ja m'ayo'onʉty éxtʉmʉ Diosʉ jyʉjwijtsʉmbijtʉn, mʉt ko tya̱dʉ ayo'on yʉ'ʉ mduk'ijxʉp ko Dios dʉ'ʉn mjapʉjta̱'a̱gʉdʉ éxtʉmʉ 'yu'ungʉ. ¿Tii jaa da ʉna̱'ku'unk di'ibʉ kyajpʉ tya̱a̱k tyeety jyʉjwijtsʉmbítʉdʉ? Kyaj, ¿kʉdii?
58012008	Per pʉn ja Dios kyaj miits mjʉjwijtsʉmbítʉdʉ éxtʉm nidʉgekyʉ 'yu'unk, pes kyajpʉ dʉn mij m'u'unk'átʉdʉ, dʉ'ʉn miidsʉty éxtʉmʉ pʉ́xykyʉty.
58012009	Ko ijty nmutsku'unk'a̱jtʉm, yʉ nda̱a̱k'a̱jt ndeety'a̱jtʉm nmay'a̱jt nwindsʉ'kʉm, es xyjʉjwijtsʉmbijtʉm, es waanʉ ni'igʉ tsyékyʉty es nnaydyukkʉdʉjkʉm yʉ nDeety'a̱jtʉm di'ibʉ tsa̱jpótm, es dʉ'ʉn nmʉda̱jtʉm ja jiky'a̱jtʉn.
58012010	Yʉ nda̱a̱k'a̱jt ndeety'a̱jtʉm xyjʉjwijtsʉmbijtʉm éxtʉm yʉ'ʉdyʉ kyʉ'ʉm winma̱'a̱ñ mʉt ko nduk'oy'ata̱'a̱nʉm, es je'eyʉ xytyu'unxʉm waanʉ tiempʉ; perʉ Dios xyjʉjwijtsʉmbijtʉm es nduk'oy'a̱jtʉm es n'ijtʉm wa̱'a̱ts éxtʉm yʉ'ʉ, es dʉ'ʉn njiky'a̱jtʉm mʉt yʉ'ʉ winʉ xʉʉ winʉ tiempʉ.
58012011	Tʉy'a̱jtʉn ko ni tu'ugʉ tʉydyu'unʉn kyayajjáwʉ oy, ni'igʉ yajjáwʉ mʉk; per di'ibʉ myʉya'kʉp ja tʉydyu'unʉn, myʉda̱jttʉp óknʉmʉ jotkujk'a̱jtʉn mʉt ko jyiky'aty wa̱'a̱ts.
58012012	Pa̱a̱ty, katʉ xymyʉdsipka'axtʉ miits yʉ tya̱dʉ ayo'on, es katʉ mdʉ'ʉn'áttʉ éxtʉmʉ ja̱'a̱yʉty di'ibʉ kyʉ'ʉ tyeky tʉ 'yanu'xʉnʉ;
58012013	ittʉ éxtʉmʉ ja̱'a̱y di'ibʉ oy ye'epy, dʉ'ʉn xypyudʉ́kʉdʉt ja ja̱'a̱y di'ibʉ tekywyi'its, es 'yagʉda̱'a̱gʉt ja tyeky, es kyaj ni'igʉ 'yadónʉt.
58012014	Ʉxta̱'a̱ydyʉ es m'íttʉt ti'igyʉ oytyim pʉ́nʉty mʉʉt, es jiky'attʉ tu'ugʉ jiky'a̱jtʉnʉ wa̱'a̱tspʉ, mʉt ko dʉ'ʉnʉ dʉn je'eyʉ mba̱a̱t mdʉkʉ tsa̱jpótm es mjiky'áttʉt mʉt ja Dios.
58012015	Naymyʉjottʉgóyʉdʉ es kʉdiibʉ ni pʉ́n miits mgatʉgoy'a̱jtxʉdʉt ja Diosʉ myay'a̱jtʉn, es nidu'ugʉty mga'íttʉt éxtʉm ja ujtsʉ ta̱'a̱mbʉ di'ibʉ pa̱'a̱mduump esʉ mayjya'ay ja pa̱'a̱m ttukpa̱a̱ty.
58012016	Exkʉm miidsʉty nidu'uk mmʉ'indundʉ, es kyaj xypyáxtʉt ja Diosʉ myay'a̱jtʉn, éxtʉmʉ Esa̱'uu, di'ibʉ pyajxy ja ka'axkopk'a̱jtʉn es ttukwingubejky ja tojx di'ibʉ tʉgok je'eyʉ tyojxy.
58012017	Nnija̱'a̱m ko óknʉm ja Esa̱'uu tja''axa̱jʉyáñ ja tyeedyʉ kyunu'xʉn, per oj ya'ʉxtijy; es oy ok jyajʉʉy jyayaxy, ni wi'ix tsoo oj mba̱a̱t tkanakyyajtʉgátsy éxtʉmʉ naty tʉ 'yadʉ'ʉtsy.
58012018	Kyajyʉm miits xymyʉwingoondʉ tu'ugʉ kopk di'ibʉ yajtoomp es di'ibʉ teepy, ma̱ ja agoodspʉ esʉ mʉk poj,
58012019	ma̱ ja trompetʉ ya'axy, es ma̱ ja Diosʉ 'ya̱a̱ yo'kn. Pʉ́nʉty myʉdoodʉ ja 'ya̱a̱ yo'kn oj tmʉnu'xta̱'a̱ktʉ es kyaj 'yokmʉga̱jxʉnʉt,
58012020	mʉt ko kyaj tmʉmadaktʉ ja ana'amʉn ma̱ jyʉna'añ ko oogʉp kuka̱'a̱tsy yʉ ja̱'a̱y o oytyim di'ibʉ añimálʉty di'ibʉ pajtp ma̱ yʉ Sina'ii Kopk.
58012021	Nʉgoo jyantsyñay'adsʉ'kʉnʉty éxtʉm di'ibʉ ya'ijx, éxtʉmʉ Moisés kʉ'ʉm jyʉnáñ: “Tsʉyiibyʉts mʉt ja tsʉ'ʉgʉ.”
58012022	Per tʉ miits xymyʉwingondʉ ja Syon Kopk jam Jerusalén, ja Diosʉ kya̱jpn di'ibʉ ijtp tsa̱jpótm, ma̱ 'yity kana̱k milʉ ánklʉsʉty di'ibʉ naymyujkʉdʉp mʉt ja ijt xo'onʉn,
58012023	ma̱ nimay ja Diosʉ 'yu'unk 'yʉna̱'kʉty di'ibʉ xyʉʉ ijtp ja̱a̱ybyéty tsa̱jpótm. Tʉ miits xymyʉwingondʉ ja Dios, di'ibʉ nidʉgekyʉ ja ja̱'a̱y pyaye'epy, es nan tʉ miits xymyʉwingondʉ ja ja̱'a̱yʉ jya̱'a̱jʉnʉty di'ibʉ jiky'a̱jttʉ tʉy'a̱jtʉn mʉʉt es o'ktʉ, esʉ Dios tʉ pyʉjta̱'a̱gʉdʉ ak oy ak wa̱'a̱ts,
58012024	ma̱ Jesús, di'ibʉ kyudʉnaapy ja ja̱'a̱y ma̱ ja jembyʉ kajxy'átypyʉ, es ma̱ ja ne'pyñ di'ibʉ tʉ xyajwátsʉm es ni'igʉ oy tnigajxy kʉdiinʉm ja Abelʉ ñe'pyñ.
58012025	Dios tyʉydyuun di'ibʉ kyaj ttsojktʉ es tkuydyúndʉt ja ana'amʉn di'ibʉ ya̱jk ma̱ yʉ Sina'ii Kopk. Exkʉm ko xykyatundʉ kwentʉ di'ibʉ xytyukmʉmadyákʉm ja tsa̱jpótmʉdʉ. Pes waanʉ ni'igʉ mʉkʉ tʉydyu'unʉn xypyátʉm pʉn kyaj nguydyu'unʉm di'ibʉ xyja''anma̱'a̱yʉm tyam.
58012026	Ma̱ Sina'ii Kopk ja naxwíñʉdʉ tsʉyiipy es pʉmiimp ko Dios tmʉgajxy ja israelítʉty. Per tyam xytyukmʉwa̱ndákʉm: “Jatʉgókʉts je'eyʉ nyajtsʉyʉya'añʉts kyaj yʉ'ʉ jye'eyʉdyʉ naxwíñʉdʉ, nandʉ'ʉn ja tsa̱jp.”
58012027	Ko Dios jyʉnáñ “jatʉgok”, ja'a 'yandijpy ko tʉgekyʉ di'ibʉ tʉ dyajkojy, yajjʉga'agaampy di'ibáty mba̱a̱t yi'xy, es dʉ'ʉn 'yítʉt di'ibʉ kyaj mba̱a̱t yi'xy.
58012028	Ja it luga̱a̱r ma̱ Dios yajkutíky, ma̱ n'ita̱'a̱nʉm es kyaj ja'a yaj'íxy, wʉ'ʉmʉp yʉ'ʉ winʉ xʉʉ winʉ tiempʉ. Pa̱a̱dyʉ Dios nja̱'a̱ygyʉdákʉm es n'awda̱jtʉm éxtʉm pyaadyʉty,
58012029	mʉt ko yʉ Nindsʉn'a̱jtʉm Dios, dʉ'ʉn yʉ'ʉ éxtʉm ja jʉʉn di'ibʉ yajkutʉgeepy.
58013001	Dʉ'ʉñʉm mnaydsyókʉdʉt nixim niyam éxtʉm tukka'axpʉn.
58013002	Kyaj xyja'aydyʉgóydyʉt es m'oyjya'ay'áttʉt mʉt ja di'ibʉ ja̱jttʉp ma̱ mdʉjk, pes na̱a̱gʉty ni tkanijawʉ tʉ dyajja̱jtta̱'a̱ktʉ anklʉs.
58013003	Mjamyátstʉp xykyu'íxtʉdʉ pujxndʉjk ja̱'a̱yʉty, dʉ'ʉn éxtʉmxyʉp miits nandʉ'ʉn m'ittʉ tsimy mʉt yʉ'ʉjʉty. Pawinmaydyʉ nandʉ'ʉn di'ibʉ axʉʉk yajtuundʉp mʉt ko tmʉdundʉ Kristʉ, dʉ'ʉn éxtʉmxyʉp miits nandʉ'ʉn axʉʉk tʉ myajtúndʉ.
58013004	Byeenʉm miits xywyindsʉ'ʉgʉdʉt ja pʉjk ukʉn. Mʉdattʉ wa̱'a̱ts ja pʉjk ukʉn. Mʉt ko Dios tyʉydyúnʉdʉp pʉ́nʉty mʉ'induundʉp es di'ibʉ kyaj twindsʉ'ʉgʉdʉ ja pʉjk ukʉn.
58013005	Katʉ xy'adsoktʉ meeñ. Jotkujk'áttʉ mʉt di'ibʉ mmʉda̱jttʉp, mʉt ko Dios tʉ jyʉna'añ: “Ni na̱'a̱ ngana'íxʉt, es ni na̱'a̱ ngamastu'udʉt.”
58013006	Pa̱a̱ty amumdu'uk jot njʉna̱'a̱nʉm: Yʉ Nindsʉn'a̱jtʉm Dios yʉ'ʉts xypyudʉjkʉp. Kyajts ndsʉ'ʉgʉt kots pʉ́n wi'ix xytyuna̱'a̱nʉt.
58013007	Byeen xytyimjamyátstʉt wi'ix tmʉduundʉ ja Kristʉ ja ja̱'a̱yʉty di'ibʉ miits mduk'ʉxpʉjkʉdʉ ja Diosʉ 'yayuk, es mjamyátstʉp wi'ix ja jyiky'a̱jtʉn kyugʉjxʉdʉ, es dʉ'ʉnʉ dʉn miits nandʉ'ʉn mjiky'áttʉt.
58013008	Extʉm Jesukristʉ 'yijty, dʉ'ʉn tyam 'yity, es dʉ'ʉñʉm 'yita̱'a̱ñ winʉ xʉʉ winʉ tiempʉ.
58013009	Ak tim panʉjxtʉ Kristʉ, es katʉ xypyanejxy ja wiinkpʉ ʉxpʉjkʉn di'ibʉ myadyáktʉp tʉgatsy. Ni'igʉ oy ko nyajmʉktákʉm ja njot'a̱jt nwinma̱'a̱ñ'a̱jtʉm Dios myay'a̱jtʉngyʉjxm es kyaj ja'agyʉjxm ko tii ja̱'a̱y kyaay 'yúktʉp windsʉ'kʉngyʉjxm, pes di'ibʉ kyaay 'yúktʉp kyaj ti ttsooty.
58013010	Ʉdsa̱jtʉm nmʉda̱jtʉm tu'ugʉ artal ma̱ yajpʉjta'aky ja windsʉ'kʉn, es kyaj pyaadyʉty tjʉ'xʉt ja teetytyʉjk di'ibʉ tuundʉp ma̱ ja israelitʉ ja̱'a̱yʉty twindsʉ'ʉgʉdʉ ja Dios.
58013011	Ja teedywyindsʉngópk yajnʉjxtʉp ja jʉyujk añimalʉ ñe'pyñ ma̱ ja Waanʉ Wa̱'a̱ts It Wa̱'a̱ts Luga̱a̱r, éxtʉmʉ windsʉ'kʉn es ja ja̱'a̱yʉty ja pyojpʉ ñiwa̱'a̱dsʉdʉt, per ja jʉyujk añimalʉ ñini'xʉty myʉnʉjxtʉp ka̱jpnbʉ'ám es ñitóyʉt.
58013012	Nandʉ'ʉn ja Jesús ñayya̱jkʉ windsʉ'kʉn ka̱jpnbʉ'ám, es mʉt ja kyʉ'ʉm ne'pyñ dyajwa̱'a̱dsʉt ja naxwíñʉdʉ ja̱'a̱yʉdyʉ pyojpʉ.
58013013	Pes n'okpajo'omʉm ja Jesús ka̱jpnbʉ'ám, es jamʉ ja̱'a̱y xy'axʉk'ijxʉm éxtʉmʉ Jesús ya''axʉk'ijxy.
58013014	Kyaj ya̱ nmʉda̱jtʉm ja nax ka̱jpn di'ibʉ ijtp winʉ xʉʉ winʉ tiempʉ, ja'a n'ʉxta̱'a̱yʉm di'ibʉ miin kʉdakp.
58013015	Pa̱a̱ty éxtʉmʉ nwindsʉ'kʉn'a̱jtʉm, dʉ'ʉñʉm n'ok'awda̱jtʉm ja Dios mʉt ja Jesukristʉkyʉjxm, es n'awda̱jtʉm ja Dios mʉt ja n'a̱a̱'a̱jtʉm.
58013016	Kyaj xyja'aydyʉgóydyʉt es xytyúndʉt di'ibʉ oy esʉ ja̱'a̱y xypyudʉ́kʉdʉt mʉʉt di'ibʉ mmʉda̱jttʉp. Ko dʉ'ʉn xytyúndʉt, Diosʉ dʉ'ʉn mwindsʉ'kʉdʉp, es yʉ'ʉ dʉ'ʉn 'yoyjya̱'a̱p.
58013017	Dios tʉ tpʉjta'aky na̱a̱gʉty es mgwentʉ'átʉdʉt es mya'ʉxpʉ́kʉdʉt miidsʉty éxtʉm ja Dios ttseky mjiky'áttʉt, mʉt ko yʉ'ʉjʉty kyʉyáktʉbʉ kywentʉ ma̱ Dios. Mʉmʉdowdʉ yʉ'ʉjʉty yajxón, es dʉ'ʉn mgwentʉ'átʉdʉt es mya'ʉxpʉ́kʉdʉt xonda'aky'a̱a̱ xonda'akyjyót; per pʉn kyaj xymyʉmʉdowdʉ miidsʉty, jotmay'ooktʉp yʉ'ʉjʉty es ni wi'ix tsoo kyaj dʉ'ʉn oy mdu'unxʉdʉt.
58013018	Niga̱jxtákʉdʉts ʉʉdsʉty. Tʉy'a̱jtʉnʉts ʉj njʉna̱'a̱ñ, kyajts tii nbekyjyáwʉdʉ es njiky'ata̱'a̱ndʉts wa̱'a̱ts éxtʉm ja Dios ttseky.
58013019	Waanʉ ni'igʉts n'amdowdʉ es xymyʉnu'xta̱'a̱ktʉt ja Dios esʉts njʉmbítʉt tsojk ma̱ miidsʉty.
58013020	Ja Dios, di'ibʉ yajkypy ja agujk'a̱jt jotkujk'a̱jtʉn es dyajjikypyejky ja Nindsʉn'a̱jtʉm Jesús, di'ibʉ ijtp éxtʉm ja oybyorreegʉ kwentʉ'a̱jtpʉ es ñe'pyñgyʉjxm oj xytyukmʉwʉ'ʉmʉm ja kajxy'átypyʉ di'ibʉ tuump winʉ xʉʉ winʉ tiempʉ,
58013021	wa'anʉ Dios mmo'oyʉdʉ tʉgekyʉ di'ibʉ oy, es xytyúndʉt di'ibʉ tsyejpy, es Jesukristʉkyʉjxm tpʉjta̱'a̱gʉt ma̱ mjot mwinma̱'a̱ñʉty di'ibʉ 'yoyjya̱'a̱p. N'ok'awda̱jtʉm ja Dios, di'ibʉ myʉda̱jtypy ja mʉj'a̱jtʉn winʉ xʉʉ winʉ tiempʉ. Wa'an dʉ'ʉnʉty.
58013022	Mʉgu'ugítʉty, nmʉnu'xtáktʉp tsujti'knʉ miidsʉty es xy'axá̱jʉt es xykyuydyúndʉt yajxón yʉ nga̱jxwíjʉnʉts di'ibʉ tʉ nmo'oydyʉ ma̱ tya̱dʉ nekyu'unk.
58013023	Nandʉ'ʉn n'awánʉdʉ ko yʉ nmʉgu'uk'a̱jtʉm Timotee tʉ 'yawa̱'a̱tspʉdsémy, es pʉn ja̱jtp tsojk, nʉjxʉpts mʉʉt ngu'ixtʉ miidsʉty.
58013024	MayDios xy'anʉʉmʉdʉt nidʉgekyʉ di'ibáty m'ʉwij mga̱jxwíjʉdʉp, es nidʉgekyʉ Diosʉ jya'ayʉty. Nandʉ'ʉn ja italyanʉ ja̱'a̱yʉty mduknigáxʉdʉ Dioskajxy nidʉgekyʉ.
58013025	Wa'an ja Dios mgunu'xʉdʉ nidʉgekyʉ miidsʉty.
59001001	Ʉj Santya̱'a̱gʉ, Diosʉ myʉduumbʉ esʉ Nindsʉn'a̱jtʉm Jesukristʉ myʉduumbʉ. Nduknigajxtʉptsʉ tya̱dʉ neky ma̱jmajtsk ja Israelʉ mya̱a̱ngʉ tyʉʉmp 'ya̱a̱ts di'ibʉ oj ñʉjxtʉ tsʉnaabyʉ ma̱ wiink naxwíñʉdʉ.
59001002	Mʉgu'ugítʉty, nayjyáwʉdʉ jotkujk ko myínʉt oytyim di'ibʉ ayo'onʉty.
59001003	Pes mnija̱'a̱dʉp miidsʉty ko m'ijxmátsʉdʉ yʉ ayo'on ja'agyʉjxm ko xymyʉbʉktʉ Nindsʉn'a̱jtʉm, miits m'ʉxpʉ́ktʉp es xymyʉmada̱'a̱ktʉt oytyim di'ibʉ ayo'onʉty.
59001004	Ja'a tsojkʉp es xyjáttʉt wi'ix oy xymyʉmada̱'a̱ktʉt ja ayo'on, dʉ'ʉn m'íttʉt kexy ka'pxy éxtʉmʉ Dios ttseky, es kʉdii ni tii mdʉgoy'a̱jtxʉdʉt.
59001005	Pʉn miidsʉty nidu'ugʉty mdʉgoy'a̱jtxʉp ja wijy'a̱jtʉn, amdowdʉ Dios, es ja Dios mmo'oyʉdʉp; ja'a ko yʉ'ʉ ñayajkypy yajxón, ni je'eyʉ xykya'o'om.
59001006	Es ko xy'amdówdʉt, koonʉm tsyékyʉty es xy'amdówdʉt mʉdʉ mʉbʉjkʉn, es kyaj xyjʉjpjáwʉdʉt; ja'a ko di'ibʉ jyʉjpja̱'a̱p, dʉ'ʉn yʉ'ʉ éxtʉm ko ja jikymyejyñ ñikapy es ja poj yajnejxyʉty xidsoo ya̱dsoo.
59001007	Di'ibʉ dʉ'ʉn éxtʉmʉ tya̱a̱dʉ, nanatʉkʉ ti t'awíxʉt mʉt ja Nindsʉn'a̱jtʉm,
59001008	mʉt ko tuk peky ttseky tyam, es bom dyajtʉgátsy ja wyinma̱'a̱ñ.
59001009	Ja nmʉgu'uk'a̱jtʉm di'ibʉ ayoo jottʉgeepy, nayjyáwʉdʉp agujk jotkujk mʉt ko Dios yʉ'ʉ pudʉ́kʉdʉp.
59001010	Es ja di'ibʉ mʉkja̱'a̱y, nayjyáwʉdʉp agujk jotkujk ko natyʉ Dios 'yamútskyʉty. Ja'a ko dʉ'ʉn yʉ'ʉ éxtʉmʉ pʉjy di'ibʉ ijtp ujtsóty, kyaj jeky 'yity.
59001011	Ko xʉʉ pyʉdsemy es mʉk 'yañ, ni'xp ja ujts, es ja pyʉjy kya'ay, ta tyʉgoy ja tsyuj'a̱jtʉn. Dʉ'ʉn ja mʉkja̱'a̱y tyʉgóyʉt ko naty ni'igʉ ñayyajmʉkja̱'a̱ydya̱'a̱ga̱'a̱ñʉty.
59001012	Jotkujk ja ja̱'a̱y ko dyajnáxy ja ayo'on mʉt ja ma'xtujkʉn, es mʉdʉ tya̱a̱dʉ mo'oyʉdʉp ja Dios ja jiky'a̱jtʉn winʉ xʉʉ winʉ tiempʉ di'ibʉ Dios wya̱ndak tyukmay'ata̱'a̱ñʉty nidʉgekyʉ di'ibáty tsojkʉdʉp.
59001013	Ko pʉ́n ñayjyáwʉty pyekytyuna̱'a̱ñ, kyaj jyʉna̱'a̱nʉt ko Dios myo'oyʉdyʉ tadʉ winma̱'a̱ñ, mʉt ko kyaj pʉ́n mba̱a̱t ttuñ esʉ Dios pyekytyúnʉt, es kyaj Dios ti ttuñ es ja ja̱'a̱y pyekytyúnʉt.
59001014	Ja'agyʉjxmʉ ja̱'a̱y pyekytyuna̱'a̱ndʉ ko ja 'yadsojkʉn ñaydyukwin'ʉʉnʉdʉ, es mʉt ja kyʉ'ʉmdsojkʉn ñayyajtʉgóyʉty.
59001015	Ko ja̱'a̱y ttsoktʉ di'ibʉ kyaj 'yóyʉty, jaa myiñ ja pojpʉ; es ko tya̱dʉ pojpʉ myʉjwindáknʉ, jaa myiinnʉ ja o'kʉn.
59001016	Mʉgu'ugítʉty, katʉ mnaywyin'ʉʉnʉdʉ.
59001017	Tʉgekyʉ oybyʉ esʉ tsujpʉ, Dios ja'a yajkypy, di'ibʉ tʉ tpʉjta'aky ja ja̱j tʉ'xʉn tsa̱jpótm. Dios Teety ijtpʉmʉ'ʉ éxtʉm 'yity, kyaj tyʉgatsy.
59001018	Tsyojkʉngyʉjxm tʉ xymyo'oyʉm yʉ njiky'a̱jtʉn'a̱jtʉm winʉ xʉʉ winʉ tiempʉ mʉt ko n'axá̱jʉm ja tʉy'a̱jtʉnbʉ ayuk, es ndʉ'ʉn'a̱jtʉm éxtʉm ja jawyiin tʉʉmp ma̱ tʉgekyʉ di'ibʉ Dios yajkoj.
59001019	Mʉt ko tya̱a̱dʉ dʉ'ʉn nnija̱'a̱m, mʉgu'ugítʉty, miidsʉty nidu'ugáty m'íttʉp xy'awíxtʉt es xymyʉdoo'íttʉt di'ibʉ mya''awa̱'a̱nʉdʉp. Es katʉ mnay'oojʉdʉ mʉt waanʉ tii, es kyaj mnayyajjot'ambʉ́kʉdʉt mʉt waanʉ tii.
59001020	Mʉt ko yʉ ja̱'a̱yʉty di'ibʉ ajkʉp, kyaj dʉ'ʉn ttuñ ja Diosʉ tsyojkʉn.
59001021	Pa̱a̱ty mastu'uttʉ tʉgekyʉ di'ibʉ kyaj 'yóyʉty es ja axʉk winma̱'a̱ñ di'ibʉ mʉjwindʉjkʉp ya̱ naxwiiñ, es axá̱jʉdʉ tuda'akytyi'knʉ yʉ ka̱jxwíjʉn di'ibʉ Dios tʉ tpʉjta'aky mjodoty mwinma̱'a̱ñóty. Mʉt ko tadʉ ka̱jxwíjʉn myʉda̱jtypy ja mʉk'a̱jtʉn es dyajnitso'ogʉdʉ m'anmʉja̱'a̱n.
59001022	Pa̱a̱ty kuydyundʉ éxtʉm jyʉna'añ ja Diosʉ jyaaybyajtʉn; katʉ je'eyʉ xymyʉdoo'íttʉ. Mʉt ko pʉn je'eyʉ xymyʉdoo'íttʉ es kyaj xykyuydyundʉ, kʉ'ʉm mnaywyin'ʉʉnʉdʉ miidsʉty.
59001023	Di'ibʉ je'eyʉ tmʉdoo'íty ja Diosʉ jyaaybyajtʉn es kyaj tkuydyúñ,
59001024	dʉ'ʉn yʉ'ʉ éxtʉmʉ ja̱'a̱y ko tku'ixʉ ijxnóty ja wyiin jyʉjp, es ko ñejxy wiink tsoo, kyaj tnakyjyamyetsy wi'ix 'yíxyʉty.
59001025	Per ja ja̱'a̱yʉty di'ibʉ kyaj tja̱'a̱ydyʉgóy di'ibʉ myʉdeepy, es ti'igyʉ tpʉjta'aky ja wyinma̱'a̱ñ wi'ix ja tim oybyʉ ana'amʉn jyʉna'añ di'ibʉ yajwʉ'ʉmp awa̱'a̱tstúm, es dʉ'ʉñʉm tpadúñ yʉ ana'amʉn, kunu'xʉdʉp ja Dios.
59001026	Per pʉ́n nayjya̱'a̱p ko twindsʉ'ʉgʉ Dios, es nʉgoo ñanigajxy ñakʉxkajxy, naywyin'ʉ'ʉnʉp kʉ'ʉm es ni ti tkatsooty di'ibʉ 'yandijpy twindsʉ'ʉgʉ Dios.
59001027	Di'ibʉ oy 'yawda̱jtypy ja Dios, pyudʉjkʉp ja ke''egyu'ungʉty esʉ ku'ekytyo'oxyʉty ko 'yayow jyottʉgooydyʉ, es kyaj ñayya''axʉʉgʉty mʉt ja naxwíñʉdʉ winma̱'a̱ñ.
59002001	Mʉgu'ugítʉty di'ibʉ myʉbʉjktʉp ja Nindsʉn'a̱jtʉm Jesukristʉ di'ibʉ ni'igʉ myʉda̱jtypy ja mʉj'a̱jtʉn, kyaj xywyin'íxtʉt ja ja̱'a̱y ni tu'uk es jatu'uk.
59002002	N'okpʉjtákʉm ko myiñ ma̱ miits mnaymyúkʉdʉ tu'ugʉ mʉkja̱'a̱y di'ibʉ oyʉ wyit ñijam es mʉt ja kyʉjiits ak oorʉ, es myiñʉ net tu'ugʉ ayoobʉ ja̱'a̱y mʉt ja wyit ñijam patsy patsy,
59002003	es pʉn miits m'axá̱jʉdʉp yajxón ja di'ibʉ oy xyoxy, es xy'anʉʉmʉdʉt: “U'uñʉ ya̱a̱ ma̱ tya̱dʉ oybyʉ uñaaybyajn”, per ja ayoobʉ ja̱'a̱y xy'anʉʉmʉdʉt: “Mij tanʉ jap”, o “U'uñʉ ya̱a̱ naxkʉjxy”,
59002004	mʉdʉ taadʉ xya'íxyʉty ko xytsyoktʉ ja mʉkja̱'a̱y es xy'ʉxtijtʉ ja ayoobʉ ja̱'a̱yʉty. Ko xytyundʉ dʉ'ʉn mʉt ko m'adsoktʉ, mbekytyuundʉbʉ dʉ'ʉn.
59002005	Mʉdowdʉ mʉgu'ugítʉty es jaygyúkʉdʉ tya̱a̱dʉ. Yʉ ayoobʉtʉjkʉty di'ibʉ ijttʉp ya̱ naxwiiñ, yʉ'ʉ dʉ'ʉn ja Dios tʉ wyin'íxʉdʉ es ni'igʉ ja mʉbʉjkʉn tmʉdáttʉt es t'axá̱jʉdʉt éxtʉmʉ kyuma̱'a̱ñʉty es jyiky'átʉt tsa̱jpótm mʉt ja Dios, mʉt ko Diosʉ dʉ'ʉn tʉ twa̱nda'aky tmo'oya'añ pʉnaty tsojkʉdʉp;
59002006	per miits mduktsoydyuundʉp ja ayoobʉ ja̱'a̱yʉty, mʉt ko xymyay'at xywyindsʉ'ʉgʉdʉ di'ibʉ mʉkja̱'a̱yʉty. ¿Ti kyaj yʉ mʉkja̱'a̱yʉty yʉ'ʉ dʉ'ʉn di'ibʉ mwijts mbo'tʉdʉp es mni'ʉʉnʉdʉ kumda̱ttʉgoty?
59002007	¿Ti kyaj yʉ'ʉjʉty di'ibʉ kya̱jxpáttʉp ja tsujti'knʉbʉ xyʉʉ ja Nindsʉn'a̱jtʉm Jesús di'ibʉ mja'a'a̱jtʉdʉp?
59002008	Oyʉ dʉ'ʉn xytyuñ pʉn mguydyiimpy ja Diosʉ 'yana'amʉn di'ibʉ ni'igʉ myʉ́jʉty ma̱ jyaaybyajtʉn: “Mdsókʉp ja mmʉdʉjkpa̱'a̱jʉty éxtʉm mij kʉ'ʉm mnaydsyékyʉty.”
59002009	Es pʉn miits mwin'ijxtʉp pʉ́nʉty mdsokándʉp, taadʉ dʉ'ʉn mʉʉt mbekykya'ay Dios windum mʉt ko kyaj xykyuydyúñ yʉ 'yana'amʉn.
59002010	Ko tu'ugʉ ja̱'a̱y tkuydyúñ tʉgekyʉ ja Diosʉ 'yana'amʉn, per mʉt tu'uk je'eyʉ tyʉgoy, pekyjya'ay yʉ'ʉ, dʉ'ʉn éxtʉmxyʉp tʉgekyʉ ja ana'amʉn tʉ tkakuydyúñ.
59002011	Ja'a ko Dios jyʉnáñ: “Katʉ xyajtʉgóy ja pʉjk úkʉnʉ wyindsʉ'kʉn”, jyʉnáñ nandʉ'ʉn: “Katʉ myajja̱'a̱y'eeky.” Es dʉ'ʉn, oy xykyayajtʉgóy ja pʉjk úkʉnʉ wyindsʉ'kʉn, per pʉn tʉ myajja̱'a̱y'eeky, kyaj xykyuydyúñ ja Diosʉ 'yana'amʉn.
59002012	Pa̱a̱ty miidsʉty ka̱jx madya̱'a̱ktʉ es jiky'attʉ éxtʉm di'ibʉ yajnika̱jxtútp ma̱ ja Diosʉ 'yana'amʉn di'ibʉ xy'awa̱'a̱nʉm wi'ix kyaj n'ijtʉm pekyoty.
59002013	Pes di'ibʉ kyaj tʉ tmʉdaty ja pa''ayo'on mʉt ja wiingátypyʉ, nandʉ'ʉn kyajpʉ Dios pya''ayowa̱'a̱ñʉty; per di'ibʉ tʉ tmʉdaty ja pa''ayo'on mʉt ja myʉgu'ugʉty, ni ti tkajʉjpjawʉya'añ ja xʉʉ ko ja ja̱'a̱y yajpayo'oydyʉt, mʉt ko Dios pya''ayowa̱'a̱ñʉty nandʉ'ʉn.
59002014	Mʉgu'ugítʉty, ¿wi'ix tyuñ ko ja̱'a̱y jyʉna'añ ko myʉbejkypy ja Dios, per kyaj ti oy ttuñ? ¿Tii mba̱a̱dʉ tadʉ myʉbʉjkʉn ttuknitse'egyʉ?
59002015	N'okpʉjtákʉm, pʉn nidu'ugʉ nmʉmʉbʉjkpʉ'a̱jtʉm tmʉdaty ja wyit ñijam ya''ayow ya''ama̱'a̱t es tyʉgoy'a̱jtxʉty ja kya'ay 'yukʉn,
59002016	es miidsʉty nidu'uk xy'anʉʉmʉt: “Nʉjx mʉdʉ Dios, mʉgu'uk, es wa'an yʉ'ʉ mmo'oyʉty di'ibʉ mij mdʉgoy'a̱jtxʉp”, es pʉn kyaj ti pudʉjkʉn xymyo'oy, ¿ti oy'a̱jtʉnʉ taadʉ?
59002017	Nandʉ'ʉn ja̱jtpʉ dʉnʉ tya̱a̱dʉ di'ibʉ je'eyʉ tmadya'aky'áty ko tmʉbeky es kyaj dyajnigʉxe'eky ma̱ jyiky'aty, kyaj tyuñ di'ibʉ myʉbejkypy.
59002018	Wa'anʉ da nandʉ'ʉn na̱a̱gʉty jyʉna'añ: “Mij mmʉbejkypy ja Dios, per ʉj ndiimbyʉts ja oybyʉ.” Ʉjts n'adsówʉp: “Weenʉ, tuk'ijxkʉts mij ko xymyʉbeky ja Dios es kyaj xytyuñ ja oybyʉ, es ʉj mij nduk'íxʉp mʉt ja oybyʉ ndu'unʉnʉts ko nmʉbejkypyʉts ja Dios.”
59002019	Mij mmʉbejkypy ko tu'uk je'eyʉ Dios. Oyʉ dʉ'ʉn ko xymyʉbeky; per nandʉ'ʉnʉ mʉjku'udʉjk tmʉbʉktʉ ko jyámʉty ja Dios, es extʉ tsʉyʉʉydyʉp mʉt ja tsʉ'ʉgʉ.
59002020	¿Tii kyajnʉm xy'oktimjaygyujkʉnʉ mij kujuun, ko kyaj tyuñ ja mʉbʉjkʉn pʉn kyaj ti yajtúñ?
59002021	¿Wi'ix xy'ixy ko ja n'apteety'a̱jtʉm Abra̱a̱n oj wye'emy oy mʉt ja Dios? Ja'agyʉjxm oy wye'emy mʉt ja Dios ko dyajnejxy ja 'yu'unk Isa̱a̱ es tjatukwindsʉ'ʉgʉyáñ ja Dios.
59002022	Tʉ xy'ixy ko Abra̱a̱n dya'ijxʉ ko Dios tmʉbejky es ja'agyʉjxm tmʉmʉdooy ja Dios, es di'ibʉ tyuun oj dyajka'pxy ja myʉbʉjkʉn.
59002023	Es dʉ'ʉn yajkuydyuuñ éxtʉm jyʉna'añ ma̱ ja Diosʉ jyaaybyajtʉn: “Abra̱a̱n myʉbʉjk ja Dios, pa̱a̱dyʉ Abra̱a̱n oy wye'emy mʉt ja Dios”, es ja Abra̱a̱n yajtijy Diosʉ myʉtnaymyaayʉbʉ.
59002024	¿Tʉ xy'ixyʉ? Oy nwʉ'ʉmʉm mʉt ja Dios ko nmʉmʉdo'om ja Dios es kyaj jye'eyʉty ko njʉna̱'a̱nʉm ko nmʉbʉjkʉm.
59002025	Nandʉ'ʉn mʉt ja kujeñdyo'oxy Raap. Ja'a oy oj wye'emy mʉt ja Dios ja'agyʉjxm di'ibʉ tyuun, mʉt ko t'axa̱jʉ es dyu'tsy ja nimajtskpʉ israelitʉ di'ibʉ ijxtuundʉp, es tpudʉjkʉ es dyajkéky ma̱ ja myʉdsipʉn.
59002026	Es dʉ'ʉn xytyuk'ijxʉm éxtʉm ja nini'x di'ibʉ tʉgoy'a̱jtxʉp ja 'yanmʉja̱'a̱n, o'kpʉ yʉ'ʉ, es nandʉ'ʉn yʉ nmʉbʉjkʉn 'yity éxtʉmʉ o'kpʉ, pʉn kyaj ndu'unʉm ja oybyʉ.
59003001	Mʉgu'ugítʉty, oyʉ dʉ'ʉn ko kyaj may miits mnaybyʉjta̱'a̱gʉdʉ ya'ʉxpʉjkpʉty ma̱ ja mʉbʉjkpʉtʉjk ñaymyúkʉdʉ. Mnija̱'a̱dʉp ko di'ibʉ nya'ʉxpʉjkʉm, yʉ'ʉ waanʉ ni'igʉ pyayo'oyaampy ja Dios pʉn kyaj oy nguydyu'unʉm.
59003002	Nidʉgekyʉ nbekytyu'unʉm; per pʉn jaa pʉ́n kyaj kya̱jxtʉgóy, yʉ'ʉ dʉ'ʉn sitʉy jiky'a̱jtp tʉy'a̱jtʉn mʉʉt es nandʉ'ʉn mba̱a̱t t'ane'emy tʉgekyʉ ñini'x.
59003003	Es éxtʉm ko tu'ugʉ jʉyujk nduk'aja'anʉ'kʉm ja frenʉ, ja'a dʉ'ʉn es xymyʉmʉdo'om es mba̱a̱t n'ana'amʉm tʉgekyʉ ñini'x.
59003004	Ixtʉ nandʉ'ʉn ma̱ yʉ barkʉ. Oy jyamʉjjátyʉty esʉ mʉk poj jyayajnʉjxa̱'a̱ñʉty oytyim ma̱a̱ty, per di'ibʉ 'yane'empy tyuknidíjʉp es dyajnʉjxʉt ma̱ tjantsytyim'yajnʉjxa̱'a̱ñ mʉt tu'ugʉ mutsk kepyu'unk di'ibʉ xyʉ'a̱jtypy timón.
59003005	Nandʉ'ʉn ja̱jtpʉ dʉ'ʉn mʉt ja ja̱'a̱yʉty ja ya'an. Mutskʉ'ʉ, per naymyʉjpʉjtákʉp ko kyajxy. Nnija̱'a̱m yajxón ko tu'ugʉ jʉnya'angu'unk ño'kta̱'a̱yʉp ja tun kopkʉ mʉjjátypyʉ.
59003006	Es yʉ ya'an yʉ'ʉ dʉ'ʉn éxtʉmʉ tadʉ jʉnya'angu'unk, extʉ mba̱a̱t dyajtʉgóy ja jot winma̱'a̱ñ tʉgekyʉ ja'agyʉjxm di'ibʉ kyajxypy. Dʉ'ʉn ja ya'an éxtʉm tu'ugʉ jʉmba̱jk di'ibʉ tʉ tyoy ayoodaknóty, es óknʉm dyajtoybyéky oytyim na̱'a̱jʉty, es dʉ'ʉn dyajtʉgooydya'ay tʉgekyʉ ja ja̱'a̱yʉ jyiky'a̱jtʉn.
59003007	Yʉ ja̱'a̱yʉty mba̱a̱t dyaj'yujy nidʉgekyʉ kana̱k naxʉ añimal, éxtʉmʉ joon, tsa̱'a̱ñ, es di'ibʉ jikymyejyñóty tsʉna̱a̱ydyʉp, es tʉ dʉn dyaj'yujy;
59003008	per ni pʉ́n mba̱a̱t tkayaj'yujy ja ya'an, mʉt ko yʉ'ʉ dʉ'ʉn éxtʉmʉ awa̱'a̱ndsa̱'a̱ñ ja xyʉwat di'ibʉ extʉ ya'o'kp es ni na̱'a̱ kyape'xy.
59003009	Es mʉt ja nya'an'a̱jtʉm n'awda̱jtʉm ja Dios Teety, es nan mʉt yʉ'ʉ n'amdo'om ko Dios tka̱jxpókʉt ja ja̱'a̱yʉty di'ibʉ Dios tʉ dyajkojy ko ñayya''agojwinna̱jxʉ.
59003010	Es nan ma̱ n'a̱a̱'a̱jtʉm pyʉdsemy majtsk nax ja ayuk, yʉ oygyajxy esʉ axʉk kajxy. Mʉgu'ugítʉty, ¡kyaj 'yóyʉty ndu'unʉmʉ dʉ'ʉn!
59003011	¿Mba̱a̱t yʉ pa̱'a̱k nʉʉ esʉ ta̱'a̱m nʉʉ tuk náxyʉty pyʉdsemy ma̱ tu'ugʉ nʉʉ myuxy?,
59003012	o ¿mba̱a̱t tu'ugʉ oliivʉs kepy tyʉʉmp'áty tsabox limʉ, o ja muuxy'a̱a̱ts tyʉʉmp'áty pox? Nan kyaj mba̱a̱t myuxy ja pa̱'a̱k nʉʉ ma̱ myuxy ja ta̱'a̱m nʉʉ.
59003013	Pʉn nidu'ugʉty miits nayjya̱'a̱p kuwijy es kudʉy'a̱jtʉn, wa'an dya'íxyʉty mʉt ja oybyʉ jiky'a̱jtʉn es mʉt ja yuunk'a̱jt naxypyʉ'a̱jtʉn di'ibʉ miimp ma̱ ja wijy'a̱jtʉn.
59003014	Per pʉn dʉ'ʉñʉmʉ dʉ'ʉn miits xyñaywyinnaxʉjáwʉdʉ es je'eyʉ kʉ'ʉm xytyuk'oy'ata̱'a̱ndʉ, katʉ mdimjʉna̱'a̱ndʉ ko mij mguwijy'áttʉ, mʉt ko andakʉn yʉ'ʉ es kyaj tyʉy'a̱jtʉnʉty.
59003015	Pesʉ tya̱dʉ dʉ'ʉmbʉ kuwijy'át, kyaj yʉ'ʉ dyaky ja Dios. Yʉ'ʉ wyinma̱'a̱ñ'a̱jttʉp ja naxwíñʉdʉ ja̱'a̱yʉty, es myiñ ma̱ yʉ mʉjku'ugópk.
59003016	Mʉt ko ma̱ ja̱'a̱y tnaywyinnaxʉjawʉ es je'eyʉ kyʉ'ʉmdsojkʉn dyajtuna̱'a̱ndʉ, jaa nandʉ'ʉn myiñ ja akʉ esʉ tsip, es tʉgekyʉ axʉk'a̱jtʉn;
59003017	per ja di'ibʉ myʉda̱jttʉp ja wijy'a̱jtʉn di'ibʉ tso'omp ma̱ Dios, tim jayʉjp'a̱jtp tmʉdattʉ ja jiky'a̱jtʉn wa̱'a̱tspʉ, kyaj tsyiptʉjkʉty, oyjya'ay, tuda'aky, ajiiky amʉgu'uk, myʉda̱jttʉp ja pa''ayo'on, es tyiimpy ja oybyʉ.
59003018	Pʉ́nʉty tyuundʉp esʉ ja̱'a̱y tsyʉʉnʉdʉ jotkujk, ja'agyʉjxm mayjya'ay tsyʉʉnʉdʉt tʉy'a̱jtʉn mʉʉt.
59004001	¿Ma̱ ja tsip tsyooñ ko ak miits mnayyajjot'ambʉ́kʉdʉ es mdsiptundʉ nixim niyam? Pes di'ibʉ dʉ'ʉn mya''adʉ́tsʉdʉp, yʉ'ʉ tadʉ m'axʉk winma̱'a̱ñ ko ak miits mnayyajmʉjpʉdsʉma̱'a̱nʉdʉ.
59004002	Mdsojktʉp oytyiity di'ibʉ kyaj xymyʉdattʉ, es kyaj xypya̱a̱ttʉ; myajja̱'a̱y'o'ktʉp es naywyinnaxʉ xyjáwʉdʉ ko ja̱'a̱y ti tmʉdaty, per kyaj ni wi'ix tsoo xykyapa̱a̱ttʉ es xymyʉdáttʉt di'ibʉ mdsojktʉp. Mdsiptuun mdsipka̱jxtʉp. Kyaj xymyʉdattʉ di'ibʉ mdsojktʉp mʉt ko kyaj xy'amdoy ja Dios;
59004003	es pʉn m'amdoodʉp, kyaj mmo'oyʉdʉ mʉt ko xymyʉdattʉ axʉk winma̱'a̱ñ es mʉt ko je'eyʉ xyajtuna̱'a̱ndʉ ma̱ mgʉ'ʉmdsojkʉn.
59004004	Miits, ja̱'a̱yʉty di'ibʉ Dios myastúttʉp, kyaj xyñijáwʉdʉ ko pʉ́n naymyaayʉp mʉt di'ibʉ ijtp ya̱ naxwiiñ, kyajp ja Dios ttsoktʉ. Pʉ́nʉty tsyojktʉp es ñaymyaya̱'a̱nʉdʉ mʉt di'ibʉ ijtp ya̱ naxwiiñ, myʉdsip'a̱jttʉp ja Dios.
59004005	Pes kyaj ñanʉgoobʉty ja Diosʉ jyaaybyajtʉn jyʉna'añ ko yʉ ja̱'a̱jʉn di'ibʉ Dios tʉ tpʉjta'aky es 'yítʉt ma̱ ʉdsa̱jtʉm, yʉ'ʉ tsyejpy es ʉdsa̱jtʉm je'eyʉ xyja'a'a̱jtʉm.
59004006	Perʉ Dios xypyudʉjkʉm ni'igʉ mʉdʉ myay'a̱jtʉn. Pa̱a̱ty jyʉna'añ ja Diosʉ jyaaybyajtʉn: “Dios 'yʉxtijpy di'ibʉ mʉj kʉjxmʉp, per pyudʉjkʉp myay'a̱jtʉngyʉjxm di'ibʉ yuunk náxypyʉty.”
59004007	Pa̱a̱ty naygyʉyákʉdʉ ti'igyʉ ma̱ Dios. Katʉ xykyupʉktʉ ja mʉjku'ugópk, net miits mguga'agʉdʉt.
59004008	Mʉwingondʉ Dios, es yʉ'ʉ nandʉ'ʉn mmʉwingónʉdʉp miidsʉty. Yajwa̱'a̱tstʉ mgʉ'ʉ esʉ mjot mwinma̱'a̱ñ, miidsʉty, pojpʉ ja̱'a̱yʉty es di'ibáty 'yaduunmukándʉp dʉ'ʉn di'ibʉ Dios tsyejpy, es nandʉ'ʉn ja naxwíñʉdʉ winma̱'a̱ñ.
59004009	Ya'íxʉdʉ ko tʉy'a̱jtʉn mjotmay'eeky mʉt ja mbojpʉty. May ta̱jtʉ es jáwʉdʉ. Yajtʉgátstʉ mxik mxo'onʉn mʉt ja mjʉ'ʉy myaxʉn, esʉ mxondakʉn yajtʉgátstʉ mʉdʉ m'amay mjotmay.
59004010	Amutsk'attʉ ma̱ Dios, es yʉ'ʉ mbʉjta̱'a̱gʉdʉp mʉj.
59004011	Mʉgu'ugítʉty, katʉ mnayñi'ow mnayñiya̱a̱xʉdʉ nixim niyam. Di'ibʉ ñi'o'o ñiyáxʉp ja myʉgu'uk es tnibi'tska̱jxʉ, dʉ'ʉn ja'a éxtʉmʉ ja̱'a̱y di'ibʉ jʉna̱a̱mp ko kyaj tʉgekyʉ ja Diosʉ 'yana'amʉn tyuñ. Es pʉn mjʉna̱a̱mp ko tam ja Diosʉ 'yana'amʉn di'ibʉ kyaj tyuñ, kyaj mij xykyuydyúñ ja ana'amʉn, dʉ'ʉn mij éxtʉmʉ ana'ambʉn di'ibʉ jʉna̱a̱mp ti oy es ti ka'oy.
59004012	Perʉ Diosʉ dʉ'ʉn je'eyʉ di'ibʉ ya̱jk ja ana'amʉn, es nan yʉ'ʉ dʉ'ʉn mba̱a̱t xytyukkumʉdo'om, es nan yʉ'ʉ mba̱a̱t xyajnitsókʉm es xyajkutʉgo'oyʉm; ¿per mbʉ́nʉ dʉn mij ko xyñibi'tska̱jxʉ ja mmʉgu'ugʉty?
59004013	Okmʉdowdʉ miidsʉty di'ibʉ jʉnándʉp: “Bom o jʉxtʉjm njo'omʉm wiink ka̱jpn, es jap n'ijtʉm ndo'k nya̱jkʉm tuk jʉmʉjt, es dʉ'ʉn nganara̱jtʉm ja maymyeeñ.”
59004014	¡Per ni je'eyʉ xykyanijáwʉdʉ ti miin mgʉdákxʉp aya̱ bom! Pes yʉ ja̱'a̱yʉty ja jyiky'a̱jtʉn dʉ'ʉn éxtʉmʉ nima̱'a̱ju'unk, waanʉ 'yity es tuk pójʉnʉ tyʉgooydya'ay.
59004015	Di'ibʉ oy es njʉna̱'a̱nʉm yʉ'ʉ tya̱a̱dʉ: “Pʉnʉ Dios tsyejpy es xy'akmo'oyʉm ja njiky'a̱jtʉn'a̱jtʉm, ndu'unʉm xi'idʉ ya̱'a̱dʉ.”
59004016	Per ko mij mjʉna̱'a̱ndʉ xytyuna̱'a̱ndʉ xi'idʉ ya̱'a̱dʉ aya̱ bom, mgawindsʉ'kʉbʉ dʉ'ʉnʉ Dios, mʉt ko je'eyʉ mnayyajmʉj mnayyajkʉjxmʉty. Es ko nmʉj ngʉjxmʉm, pekytyu'unʉmʉ dʉ'ʉn.
59004017	Ja'a pʉ́n ñija̱'a̱p ttúnʉt ja oybyʉ es kyaj ttuñ, pekytyuump yʉ'ʉ.
59005001	Mʉdowdʉ tya̱a̱dʉ, miits mʉkja̱'a̱ydyʉjkʉty. Jʉ'ʉy ya̱'a̱xtʉ mʉt ko myiñ ja ayo'on di'ibʉ mjantsyya''ayowánʉdʉp.
59005002	Di'ibʉ mmʉda̱jt mjaygyajptʉp, dʉ'ʉn yʉ'ʉ Dios wyindum éxtʉm ti tʉgekyʉ wyindʉgooydya'ay, es éxtʉmʉ wit di'ibʉ ja ajkxytsyík tʉ tsyu'tsjujtta̱'a̱yʉty.
59005003	Yʉ m'oorʉ meeñ es yʉ mblatʉ meeñ tʉ tyowʉdya'ay, esʉ tya̱dʉ tow yʉ'ʉ yajnigʉxʉ'ʉgʉp ko kyaj yajxón tʉ mduñ mʉt ja mmeeñ, es yʉ'ʉ dʉ'ʉn éxtʉm ja jʉnya'ank di'ibʉ myajtóyʉdʉp. Tʉ xyñikoombát xyñipʉjkpáttʉ maymyeeñ ma̱ tadʉ xʉʉ di'ibʉ tim óknʉm.
59005004	Per ja mʉju'uñ di'ibʉ mgamooydyʉ ja mduumbʉty di'ibʉ yajmujktʉ ja mbʉjta'aky, ja'agyʉjxm ja tuumbʉ mni'ʉʉnʉdʉ, es myʉdooda̱a̱y ja Dios di'ibʉ tʉgekyʉ mʉk'a̱jtʉn myʉda̱jtypy.
59005005	Ya̱ naxwiiñ miidsʉty tʉ mjiky'attʉ es tʉ mnaymyo'oyʉdʉ jotkujk'a̱jtʉn, es tʉ m'uts mjotkʉda̱'a̱ktʉ, éxtʉm ja ja̱'a̱y dyajni'xʉ ja tsa̱jka̱a̱ di'ibʉ ya'oogaampy.
59005006	Miidsʉty tʉ xyñiwa̱a̱mbáttʉ nanatʉkʉ. Yʉ'ʉ jyiky'attʉ tʉy'a̱jtʉn mʉʉt, es xya'o'ktʉ, es kyaj ñaygyuwanʉ.
59005007	Mʉgu'ugítʉty, ma'xtúktʉ miits extʉ ko myínʉt ja Nindsʉn'a̱jtʉm. Tʉ xy'ixtʉ wi'ix ja naymyʉduunʉbʉ ja̱'a̱y t'awixtʉ ja oybyʉ pyʉjta'aky. Mʉt ja ma'xtujkʉn t'awixtʉ ja potn es myínʉt ja nʉʉ tuu.
59005008	Pa̱a̱ty nandʉ'ʉn miidsʉty ma'xtúktʉ es ti'igyʉ mwinma̱'a̱ñ xypyʉjta̱'a̱ktʉt ma̱ Kristʉ, mʉt ko tʉʉ dʉn tim wingoomp ma̱ myina̱'a̱ñ ja Nindsʉn'a̱jtʉm.
59005009	Mʉgu'ugítʉty, kʉdii mnayñi'ʉʉnʉdʉ nixim niyam, es kʉdiibʉ myajpayo'oydyʉt, ja'a ko Dios di'ibʉ pojpʉ pyaye'epy, taa ja'a.
59005010	Mʉgu'ugítʉty, jamyatstʉ Diosʉ kyuga̱jxpʉ es pʉjta̱'a̱ktʉ éxtʉmʉ ijxpajtʉn wi'ix tmʉdʉna̱a̱y ja ayo'on esʉ ma'xtujkʉn tmʉda̱jttʉ.
59005011	Pes ʉdsa̱jtʉm njʉna̱'a̱nʉm ko jotkujk yʉ'ʉjʉty di'ibáty tʉ tmʉmada̱'a̱ktʉ ja ayo'on. Tʉ xymyʉdowdʉ ja Jopʉ mya'xtujkʉn, es xyñijáwʉdʉ wi'ix ja Nindsʉn'a̱jtʉm óknʉm oj myo'oyʉty ja jotkujk'a̱jtʉn, mʉt ko jyantsypya''ayoy yʉ Nindsʉn'a̱jtʉm.
59005012	Mʉgu'ugítʉty, di'ibʉ tim jʉjp'ám, katʉ xyajtestiigʉ'áttʉ yʉ tsa̱jp, ni yʉ naxwíñʉdʉ es ni ja wiinkpʉ. Nik oy ko mjʉna̱'a̱ndʉt “oy” di'ibʉ oy, es “kyaj” di'ibʉ kyaj, kʉdiibʉ Dios mdukkumʉdówʉdʉt.
59005013	Pʉn ja pʉ́n 'yayoy jyottʉgoy, wa'an tka̱jxta'aky; es pʉn ja pʉ́n jyotkujk'áty, wa'an t'ʉy ja alabanzʉ.
59005014	Pʉn ja pʉ́n pyékyʉty, wa'an twoy ja mʉjja̱'a̱ydyʉjk di'ibʉ tuundʉp ma̱ mʉbʉjkpʉtʉjk ñaymyúkʉdʉ, es tniga̱jxta̱a̱gʉt ja puma̱'a̱y, es mʉt ja Nindsʉn'a̱jtʉm Jesukristʉ xyʉʉgyʉjxm ttukja̱a̱xʉt waanʉ aseytʉ oliivʉ.
59005015	Es pʉn mmʉbʉjktʉp ko Dios ttúnʉt éxtʉm mga̱jxta̱'a̱ktʉ, yʉ puma̱'a̱y agʉda̱'a̱gʉp; es pʉn pekytyuun, Dios ma'xʉdʉp ja pyojpʉ.
59005016	Pa̱a̱ty pʉn miidsʉty tʉ xymyʉdʉgoydyʉ wiinkpʉty, mʉmayats nidu'uk nidu'uk, es pʉjktsów ja ma'xʉn. Nayñiga̱jxta̱a̱gʉdʉ nixim niyam es m'agʉda̱'a̱ktʉt. Ko kya̱jxtáky tu'ugʉ ja̱'a̱y di'ibʉ jiky'a̱jtp tʉy'a̱jtʉn mʉʉt, yʉ kya̱jxtákʉn myʉda̱jtypy ni'igʉ ja mʉk'a̱jtʉn.
59005017	Okwinmaydyʉ ko ja Diosʉ kyuga̱jxpʉ Eliiʉsʉ dʉ'ʉn ijty jya'ay'áty éxtʉm ʉdsa̱jtʉm. Ja'a amumdu'uk jot kya̱jxtáky es kʉdiibʉ tyu'ujʉt, es kyaj tyuuy tʉgʉk jʉmʉjt jakujm.
59005018	Ko jatʉgok kya̱jxtáky, nétnʉm tyuuy jatʉgok, es oj wyindʉy ja pʉjta'aky.
59005019	Mʉgu'ugítʉty, pʉn miidsʉty nidu'uk myʉdu'udʉgeepy ja tʉy'a̱jtʉn esʉ wiinkpʉ ja̱'a̱y tyuknijʉmbítyʉty,
59005020	nijáwʉdʉ miits ko yʉ di'ibʉ tʉ ja pojpʉ ja̱'a̱y ttukmastu'uty ja ñʉ'ʉ tyu'u ja axʉʉkpʉ, es ttuknijʉmbity ja nʉ'ʉ tu'u di'ibʉ Dios xytyukni'ijxʉm, tadʉ dʉ'ʉmbʉ ja̱'a̱y tyiimpy es tsyo'ogʉt ma̱ ja o'kʉn, es yʉ'ʉgyʉjxm ja ja̱'a̱y yajtuknima'xʉt may ja pyeky.
60001001	Ʉj Peedrʉ, Jesukristʉ 'yapóstʉlʉ, ja'a njʉna̱'a̱nʉm ko tʉ xykyéxyʉts. Nduknigajxtʉptsʉ tya̱dʉ neky di'ibátyʉty kyaj ñaky'ittʉ ma̱ yʉ Israelʉ ñaxwíñʉdʉ, es tsyʉʉnʉdʉ oymya̱a̱ty ma̱ yʉ ñaxwíñʉdʉ: Pontʉ, Galasyʉ, Kapadosyʉ, Asyʉ esʉ Bitiñʉ.
60001002	Dios Teety mwin'ijxʉdʉ éxtʉmʉ jawyiin tnija̱'a̱jʉ es ttuknibʉjtákʉ. Espíritʉ Santʉ myʉk'a̱jtʉngyʉjxm myajpʉjtáktʉ Diosʉ jya'ay, esʉ dʉ'ʉn xymyʉmʉdówdʉt ja Dios es mwa̱'a̱tstʉt mʉt ja Jesukristʉ ñe'pyñ. Wa'an ja Dios ni'igʉ mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn.
60001003	N'ok'awda̱jtʉm ja Dios, Nindsʉn'a̱jtʉm Jesukristʉ Tyeety, di'ibʉ tʉ xytsyojkʉm es xypya''ayo'om es xyajmi'in xyajja̱jtʉm jemy es xytyuk'awijxʉm ja jiky'a̱jtʉn di'ibʉ winʉ xʉʉ winʉ tiempʉ, ja'a ko ja Nindsʉn'a̱jtʉm Jesukristʉ jyikypyejky jatʉgok.
60001004	Pa̱a̱ty ʉdsa̱jtʉm n'awijx njʉjp'ijxʉm ko Dios xymyo'oya̱'a̱nʉm ja kuma̱'a̱ñ di'ibʉ pʉjke'eky ya'ijtypy tsa̱jpótm, di'ibʉ kyaj mba̱a̱t kyutʉgoy, ni mba̱a̱t kya''axʉʉgʉ es ni mba̱a̱t kyani'xy éxtʉmʉ pʉjy o a̱a̱y ujtsʉn.
60001005	Ja'a ko xymyʉbʉktʉ Dios, yʉ'ʉ mguwa̱'a̱nʉdʉp mʉt ja myʉk'a̱jtʉn ma̱a̱nʉm xy'awixtʉ ja tiempʉ ma̱ yʉ'ʉ dya'ixa̱'a̱ñʉty ja ñitsokʉn, di'ibʉ myʉda̱jtypy pʉjke'eky koonʉm myínʉt ja tiempʉ di'ibʉ tim óknʉm.
60001006	Pa̱a̱ty miits mjantsy'it mjantsyxyondʉ, oyʉ daa kana̱k peky ayo'on jotmay xyjapa̱a̱da̱a̱mbʉdʉ je'eyʉ waanʉ tiempʉ.
60001007	Ja'a ko miidsʉ mmʉbʉjkʉnʉty, dʉ'ʉn éxtʉm ja oorʉ di'ibʉ ya'ijxmatsa̱a̱mp mʉdʉ jʉʉn es ya'íxʉt pʉn oyʉ dʉ'ʉn. Ja mʉbʉjkʉn di'ibʉ myʉmadakypy ko ya'ijxmátsy, waanʉ ni'igʉ tsoba̱a̱ty kʉdiinʉm ja oorʉ di'ibʉ kʉjx na̱jxp, es dʉ'ʉn miidsʉdyʉ mmʉbʉjkʉnʉty ko dʉ'ʉn ya'ijxmátsʉt, mba̱a̱dʉdʉp miidsʉty ja mʉj'a̱jtʉn es ja windsʉ'kʉn es myajniga̱jxʉt oy ko Jesukristʉ myínʉt.
60001008	Oy xykya'ixtʉ ja Jesukristʉ, mdsojktʉp miidsʉty ja'a; es oy yʉ'ʉ xykya'ixtʉ, mmʉbʉjktʉp miidsʉty yʉ'ʉ es mjantsyxyonda̱'a̱ktʉ éxtʉm kyaj yajpa̱a̱ty ja ayuk wi'ix mba̱a̱t yajka̱jxpʉdsémy,
60001009	mʉt ko xyajpʉdʉ'ʉktʉ ja pʉjta'aky di'ibʉ ma̱ ja mmʉbʉjkʉnʉty, ja'a njʉna̱'a̱nʉm, m'axá̱jʉdʉp ja m'anmʉja̱'a̱nʉ ñitsokʉn.
60001010	Yʉ tya̱dʉ nitsokʉn ja'a di'ibʉ Diosʉ kyuga̱jxpʉty 'yʉxpʉjktʉ es tpayo'oydyʉ, es yʉ'ʉjʉty jʉnandʉ ko Dios mmo'oya̱'a̱nʉdʉ ja kunu'xʉn.
60001011	Yʉ Diosʉ kyuga̱jxpʉty jyanijawʉyandʉ na̱'a̱ dʉ'ʉnʉ tya̱a̱dʉ es wi'ixʉ dʉ'ʉn jyata̱'a̱ñ. Es ja Kristʉ Jya̱'a̱jʉn yʉ'ʉ naty ijtp mʉt yʉ'ʉjʉty, es tyuknija̱'a̱jʉ es koonʉm yʉ Kristʉ tmʉmada̱'a̱gʉt ja ayo'on jawyiin es óknʉm t'axá̱jʉt yʉ myʉj'a̱jtʉn.
60001012	Perʉ Dios tyuknija̱'a̱dʉ ja kyuga̱jxpʉty ko yʉ tya̱dʉ ka̱jxwíjʉn kyaj myʉt'yʉ'ʉ'áttʉ, ja'a es ʉdsa̱jtʉm nduk'oy'a̱jtʉm. Miidsʉty tʉ xymyʉdowdʉ tya̱dʉ oybyʉ ayuk di'ibʉ tʉ m'anʉ'ʉmxʉdʉ mʉt ja myʉk'a̱jtʉnʉ Espíritʉ Santʉ di'ibʉ tso'on tsa̱jpótm, es extʉ yʉ ánklʉsʉty jyanijawʉyandʉ tya̱a̱dʉ.
60001013	Pa̱a̱ty, miidsʉty nidʉgékyʉty, naybyʉjta̱'a̱gʉdʉ wijy es pe'typy, es ya'óyʉdʉ yajxónʉ mjiky'a̱jtʉn. Awixtʉ mʉt winʉ mjot ja kunu'xʉn di'ibʉ m'axa̱jʉyándʉp ko Jesukristʉ myínʉt jatʉgok.
60001014	Extʉmʉ u'unk ʉna̱'kʉty di'ibʉ mʉdoodʉp, mʉmʉdowdʉ miidsʉty yajxón ja Dios. Katʉ mjiky'attʉ mʉt ja axʉk adsojkʉn di'ibʉ mmʉda̱jttʉ ko naty kyajnʉm xyñijáwʉdʉ wi'ix ja Dios ttseky es njiky'a̱jtʉm.
60001015	Jiky'attʉ wa̱'a̱ts, ja'a ko Dios di'ibʉ tʉ mwin'ijxʉdʉ, wa̱'a̱dsʉ'ʉ;
60001016	tya̱a̱dʉ dʉ'ʉn kyajxypy ja Dios ma̱ jyaaybyajtʉn: “M'íttʉp miidsʉty wa̱'a̱ts, mʉt kots ʉj nwa̱'a̱dsʉty.”
60001017	Ja'a ko xyTyeety'áttʉ ja Dios, di'ibʉ pyaye'epy nidu'uk nidu'uk, es kyaj wyin'ixy wyingéxyʉty, na̱a̱m m'akjiky'a̱jtpnʉm naxwiiñ, m'akjiky'áttʉp es xymyʉmʉdówdʉt ja Dios, es xywyindsʉ'ʉgʉdʉt.
60001018	Mnija̱'a̱dʉp éxtʉm tkʉbejty tkumʉdooy ja Dios es dyajtso'ogʉt ma̱ tadʉ axʉʉkpʉ jiky'a̱jtʉn di'ibʉ xytyukmʉnikákʉm ja n'aptʉjk'a̱jtʉm. Pes ja Dios kyaj tkʉbejty ja nnitsokʉn'a̱jtʉm mʉt ja platʉ meeñ oorʉ meeñ di'ibʉ na̱jxp;
60001019	jantsy tsooxʉ Dios mgujuuyʉdʉ es mnitso'oktʉt ko mbojpʉ tkʉbejty mʉdʉ Jesukristʉ ñe'pyñ di'ibʉ tyukwindsʉ'kʉ éxtʉm tu'ugʉ borreegʉ di'ibʉ ni tii tkamʉdaty ja axʉk'a̱jtʉn.
60001020	Jékyʉp ja Diosʉ dʉ'ʉn ttuknibʉjtákʉ kyajnʉmʉ naty dyajkojy ja naxwíñʉdʉ, per tyam ma̱ tya̱dʉ xʉʉ tiempʉ ko yʉ naxwíñʉdʉ kyʉxannʉ, tʉ kyʉxe'eky miits m'oy'a̱jtʉngyʉjxmʉty.
60001021	Es Jesukristʉkyʉjxm xymyʉbʉktʉ Dios, di'ibʉ yajjikypyʉjkʉ ma̱ 'ye'ky es tʉ tmo'oy ni'igʉ ja mʉj'a̱jtʉn, es dʉ'ʉn nmʉbʉjkʉm ja Dios es n'ajot'a̱jtʉm.
60001022	Es mʉt ko tʉ xymyʉmʉdowdʉ ja tʉy'a̱jtʉn, tʉ xyajwa̱'a̱tstʉ m'anmʉja̱'a̱n es mʉt winʉ mjot mnaydsyókʉdʉt nixim niyam, éxtʉm jyawʉ mdukka'ax'áttʉ.
60001023	Pesʉ myajmiin myajja̱jtʉdʉ jemy mʉt yʉ'ʉgyʉjxm ja Diosʉ 'yayuk di'ibʉ ijtp winʉ xʉʉ winʉ tiempʉ; kyaj dyʉ'ʉnʉty éxtʉm ja jiky'a̱jtʉn di'ibʉ kʉjxp na̱jxp, di'ibʉ m'axá̱jʉdʉ ko mmiin mja̱jttʉ naxwiiñ,
60001024	mʉt ko xytyuknija̱'a̱m ja Diosʉ jyaaybyajtʉn ko jyʉna'añ: Dʉ'ʉn ja ja̱'a̱yʉty éxtʉm ja a̱a̱y ujtsʉn, es ja myʉj'a̱jtʉnʉty éxtʉm ja a̱a̱y ujtsʉ pyʉjyʉn. Tʉtsp ja a̱a̱y ujts es ja pyʉjy kya'ay;
60001025	perʉ Dios 'yayuk, ijttʉʉp winʉ xʉʉ winʉ tiempʉ. Esʉ tya̱dʉ ayuk ja'a ñigajxypy ja nitsokʉn di'ibʉ tʉ myajtukmʉdówdʉ.
60002001	Pa̱a̱ty miidsʉty, mastu'uttʉ tʉgekyʉ axʉk'a̱jtʉn. Kyaj pʉ́n xywyin'ʉʉndʉt. Katʉ nan nʉgoobʉ je'eyʉ m'akjʉna̱'a̱ndʉ ko xymyʉbʉktʉ Dios, mya'íxʉdʉbʉ dʉ'ʉn mʉt ja mgʉ'ʉm jiky'a̱jtʉn, es katʉ xyñaywyinnaxʉjáwʉdʉ mʉt tii. Mastu'uttʉ tʉgekyʉ pi'tskajxy.
60002002	Extʉmʉ maxu'ungu'ungʉty jantsy tsi'idsa̱a̱mp, dʉ'ʉn miidsʉty nandʉ'ʉn xytsyóktʉt ja Diosʉ 'yayuk, es dʉ'ʉn xymyʉyaak xymyʉbátʉt ja Diosʉ ñʉ'ʉ tyu'u es xymyʉdátʉt ja nitsokʉn,
60002003	mʉt ko tʉ xyñijáwʉdʉ ko Nindsʉn'a̱jtʉm jyantsy'óyʉty mʉt ʉdsa̱jtʉm.
60002004	N'okmʉwingo'onʉm ʉdsa̱jtʉm ja Jesús. Yʉ naxwíñʉdʉ ja̱'a̱yʉty tʉ 'yʉxtíjʉdʉ, perʉ Dios jyantsytsyejpy es tʉ twin'ixy, es dyajtúñ éxtʉmʉ tsa̱a̱ jiikypyʉ ma̱ potsy ʉjx.
60002005	Xyajtu'unʉm ʉdsa̱jtʉm nandʉ'ʉn éxtʉm ja tsa̱a̱ jiikypyʉ, di'ibʉ mʉʉt ja potsy dyajpéty ma̱ Dios tsyʉʉnʉya'añ. Ma̱ tadʉ tsʉna̱a̱ydyákn, ja Jesukristʉ tʉ xypyʉjtákʉm éxtʉmʉ teetytyʉjkʉty, wa̱'a̱ts ja̱'a̱y, es nwindsʉ'kʉm ja Dios, es n'awda̱jtʉm mʉt ja njot'a̱jtʉm es mʉdʉ n'anmʉja̱'a̱n'a̱jtʉm, es ja Dios 'yaxá̱jʉp yʉ n'awda̱jtʉn'a̱jtʉm éxtʉmʉ windsʉ'kʉn di'ibʉ yʉ'ʉ tsyejpy.
60002006	Pa̱a̱dyʉ Dios jyʉnáñ ma̱ ja jyaaybyajtʉn: ¡Ixtʉ! Ʉj nbʉjta'agyʉts ma̱ Syon ka̱jpn tu'ugʉ tsujpʉ tsa̱a̱ ma̱ potsy ʉjx, di'ibʉts ʉj tʉ nwin'ixy. Di'ibʉ 'yaxá̱jʉdʉp, ni na̱'a̱ tkamʉdátʉt ja tsoydyu'un.
60002007	Es mʉt miidsʉty di'ibʉ myʉbʉjktʉp, tadʉ tsa̱a̱ myʉda̱jtypy kajaa yʉ mʉj'a̱jtʉn; per mʉt di'ibʉ kyaj tmʉbʉktʉ, kyuydyiimbyʉ tya̱a̱dʉ éxtʉm jyʉna'añ ja Diosʉ jyaaybyajtʉn: Ja tsa̱a̱ di'ibʉ ja pojtspʉ kyaj ttsojktʉ, tʉ net jya'ty ma̱ ja tʉjk t'ʉjx'áty.
60002008	Es nandʉ'ʉn yajkuydyúñ jatu'uk ma̱ jyʉna'añ: Tya̱a̱dʉ dʉ'ʉn ja tsa̱a̱ di'ibʉ yajtukkunajpʉp es yajkʉdáy. Tyukkunajpʉdʉp yʉ'ʉjʉty di'ibʉ kyaj tkupʉktʉ ja Diosʉ 'yayuk, mʉt ko dʉ'ʉnʉ dʉn tʉ pyʉjta̱'a̱gʉdʉ Dios.
60002009	Perʉ Dios tʉ mwin'íxʉdʉ miidsʉty di'ibʉ myʉbʉjktʉp, mmʉduundʉp ja Rey éxtʉmʉ teetytyʉjkʉty, wa̱'a̱ts ja̱'a̱yʉty miidsʉty, ja̱'a̱y di'ibʉ Dios ja̱'a̱y'a̱jtʉdʉp. Yʉ'ʉ mwin'ijxʉdʉ es xykya̱jxwa̱'xʉt ja oybyʉ tuunk di'ibʉ yʉ'ʉ tʉ tpʉjta'aky, mʉt ko mdukniwoodu'udyʉty ko m'ijttʉ ma̱ ja koots'át, es myajnejxyʉty jiky'a̱jtpʉ ma̱ ja jyá̱jʉnʉ tsujpʉ.
60002010	Tʉʉyʉp kyajpʉ Dios mja̱'a̱y'átʉdʉ, per tyam sitʉy yʉ'ʉ mja̱'a̱y'a̱jtʉdʉp; tʉʉyʉp kyajʉ Dios mba''ayoojʉdʉ, per tyam tʉ mba''ayówʉdʉ.
60002011	Mʉgu'ugítʉty, nmʉnu'xtáktʉpts miidsʉty, éxtʉm jabye'xyjya'ay ma̱ wiink nax wiink ka̱jpn, katʉ xy'anʉjx xy'a'oogʉdʉ di'ibʉ ja nini'x kʉba̱jk tsyejpy, di'ibʉ myʉdsip'a̱jtypy ja n'anmʉja̱'a̱n'a̱jtʉm.
60002012	Mʉdattʉ oybyʉ mjot mwinma̱'a̱ñ mʉt ja di'ibʉ kyaj t'ixy'attʉ Dios, es dʉ'ʉn yʉ'ʉjʉty, oy tyam mjaniwa̱a̱mbajttʉbʉ nanatʉkʉkyʉjxm éxtʉmxyʉp m'axʉkja̱'a̱y'áttʉ, 'yíxtʉp ja oy'a̱jtʉn di'ibʉ miits mduundʉp, es ko ja̱'a̱y yajpayo'oydyʉt, net t'awdáttʉt ja Dios.
60002013	Nindsʉn'a̱jtʉmgyʉjxm mʉmʉdowdʉ pʉ́nʉty yajkutujkp ya̱ naxwiiñ, dʉ'ʉn ja yajkutujkpʉkópk, mʉt ko yʉ'ʉ waanʉ kʉjxm ja kyutujkʉn,
60002014	es pʉ́nʉty ana'amdʉp kyutujkʉn patkʉ'ʉy, pʉ́nʉty kyejxypy es ttukkumʉdówʉt di'ibáty axʉʉk adʉ́tstʉp es oy tnimadya̱'a̱gʉt di'ibáty oy tuundʉp.
60002015	Mʉt ko Dios tsyejpy es miidsʉty oy xytyúndʉt, es dʉ'ʉn xya''amóndʉt di'ibʉ nanatʉkʉkyʉjxm mniwa̱a̱mbajtʉdʉp.
60002016	Jiky'attʉ miidsʉty éxtʉmʉ di'ibʉ kyaj myʉdúñ ma̱ wiink ja̱'a̱y, es katʉ mnaybyʉjta̱'a̱gʉdʉ kujuun ma̱ ti xytyuna̱'a̱ndʉt axʉʉk. Jiky'attʉ éxtʉm ja Diosʉ myʉduumbʉ.
60002017	Windsʉ'ʉgʉdʉ mʉjpʉ mutskpʉ. Tsoktʉ mmʉmʉbʉjkpʉty. Windsʉ'ʉgʉdʉ es awdattʉ Dios. Mʉj'íxtʉ ja yajkutujkpʉ kopk.
60002018	Miidsʉty di'ibʉ mʉduundʉp, windsʉ'ʉgʉdʉ mwindsʉ́n mwinda̱j es mʉmʉdowdʉ, kyaj jya'ayʉty je'eyʉ di'ibʉ oyjya'ayʉty, nandʉ'ʉn di'ibʉ ana'amp mʉk.
60002019	Ja'a dʉ'ʉn oy ko xymyʉmada̱'a̱ktʉ ko nanʉgoobʉ mya''ayówʉdʉ, ja'agyʉjxm ko xyñijáwʉdʉ ko Dios 'yijxypy.
60002020	Per pʉn miits mduundʉp ti oynʉ'ʉnʉn axʉʉk, es mʉt ja ma'xtujkʉn xymyʉmada'aky ko mdukkumʉdóyʉty, ¿ti oy'a̱jtʉnʉ dʉnʉ taadʉ? Per pʉn m'ayoodʉp mʉt ko ti oy tʉ xytyuñ, es mmʉmadáktʉp mʉt ja ma'xtujkʉn, tya̱a̱dʉ dʉ'ʉnʉ Dios 'yoyjya̱'a̱p.
60002021	Pa̱a̱dyʉ Dios xywyo'om es dʉ'ʉn nma'xtujkʉm, ja'a ko Kristʉ 'yayooy mʉt ʉdsa̱jtʉmgyʉjxm, es xymyo'oyʉm tu'ugʉ ijxpajtʉn es nbadu'unʉm yʉ'ʉ.
60002022	Jesukristʉ kyaj pyekytyuuñ es ni na̱'a̱ tkawin'ʉ'ʉñ pʉ́n.
60002023	Ko pʉ́n wi'ixáty 'yanma̱a̱yʉ, kyaj wi'ixáty 'yadsoojʉmbijty; ko tsyaatsytyuunʉdʉ, kyaj t'adsʉ'kʉdʉ, je'eyʉ ttukkʉdʉjkʉ ja Dios, di'ibʉ pyaye'epy mʉt ja tʉy'a̱jtʉn.
60002024	Kristʉ ja nbojpʉ'a̱jtʉm myʉnʉjx ma̱ ñini'x kruuzkʉjxm. Dʉ'ʉn ttuuñ es n'ijtʉm éxtʉmʉ o'kpʉ ko nbekytyuna̱'a̱nʉm es njiky'a̱jtʉm éxtʉm pyaadyʉty, es dʉ'ʉnʉ Kristʉ 'yo'kʉngyʉjxm oj nwátsʉm ma̱ ja nbojpʉ'a̱jtʉm, es tyam njiky'a̱jtʉm tʉy'a̱jtʉn mʉʉt, éxtʉmʉ Dios dyajnigutúkʉ.
60002025	Tʉʉyʉp dʉ'ʉn miits m'ijttʉ éxtʉm ja borreegʉ di'ibʉ tʉ 'yʉxyo'oy, perʉ tʉ mjʉmbittʉ ma̱ Kristʉ, di'ibʉ mgwentʉ'a̱jtʉdʉp éxtʉm tu'ugʉ borreegʉ kwentʉ'a̱jtpʉ.
60003001	Nandʉ'ʉn miidsʉty kasa̱a̱dʉ toxytyʉjkʉty, naydyukkʉdʉ́kʉdʉ ja mña'ay, es dʉ'ʉn, oy mña'ay tkamʉbʉktʉ ja Diosʉ 'yayuk, mduk'axá̱jʉdʉp ja Jesukristʉ kyaj ja'agyʉjxm ko wi'ix xy'anʉʉmʉdʉ,
60003002	ja'a dʉ'ʉn ko t'íxtʉt ko miits xyjiky'attʉ wa̱'a̱tspʉ jiky'a̱jtʉn es windsʉ'kʉn mʉʉt.
60003003	Nayya'oy nayyajpa̱a̱dʉdʉ. Kyajts yʉ'ʉ n'andijy es xymyʉmay xymyʉda̱jtʉt ja mwit mgʉ'ʉgʉ jantsy oybyʉ, o wi'ixʉ mwa̱a̱y mgʉba̱jkkʉjxy xyajtsujtʉ́kʉdʉt, o wi'ix ja mnini'x oy kyʉxʉ'ʉgʉt mʉdʉ oorʉ.
60003004	Ja tsuj'a̱jtʉn di'ibʉ kyaj ñaxy es ni'igʉ tsobatp Dios wyindum, ja'a yʉ'ʉ ko ja̱'a̱y oyjyot oywyinma̱'a̱ñ tmʉdattʉ es jyiky'attʉ yuunk naxypyʉ.
60003005	Pes dʉ'ʉn ñayya'ijtʉdʉ tsuj ja wa̱'a̱tspʉ toxytyʉjk jékyʉp, wyindsʉ'kʉdʉ ja Dios es ñaydyukkʉdʉjkʉdʉ ja ña'ay.
60003006	Dʉ'ʉnʉ Saarʉ, yʉ Abra̱a̱nʉ ñʉdo'oxy, tmʉmʉdooy ja Abra̱a̱n, es ttijy “nwindsʉ́n”. Miits mja̱'ttʉp dʉ'ʉn éxtʉmʉ Saarʉ pʉn mduundʉp ja oybyʉ es kyaj ti xytsyʉ'ʉgʉdʉt.
60003007	Es nandʉ'ʉn miidsʉty kasa̱a̱dʉ yedyʉjkʉty, mʉma'xtúktʉ mnʉdo'oxyʉty. Windsʉ'ʉgʉ éxtʉm yʉ'ʉ pyaadyʉty. Kyaj jye'eyʉty mʉt ko toxytyʉjkʉty 'yama̱a̱yʉty, per mʉt ko nandʉ'ʉn tmʉdattʉ mʉt miidsʉty ja jiky'a̱jtʉn di'ibʉ tʉ mmo'oyʉdʉ ja Dios mʉt ja kyʉ'ʉmdsojkʉn. Tundʉ dʉ'ʉn, es net kʉdiibʉ ni tii mga''adsípʉdʉt ko mga̱jxta̱'a̱ktʉt.
60003008	Di'ibʉts ʉj tʉ njatuk'ʉxpʉka̱'a̱ndʉ nidʉgekyʉ miidsʉty di'ibʉ myʉbʉjktʉp ja Kristʉ, yʉ'ʉ tya̱a̱dʉ: Ittʉ ti'igyʉ, naymyʉma'xtúkʉdʉ nixim niyam, naydsyókʉdʉ nixim niyam mʉt winʉ mjot, pa''ayowdʉ ja̱'a̱y, es tuda'aky'áttʉ.
60003009	Ni na̱'a̱ xykyayajjʉmbíttʉt axʉʉk ko pʉ́n axʉʉk mdúnʉdʉt, es ni xykya'oojʉmbíttʉt ko pʉ́n m'oojʉdʉt. Nik ni'igʉ kunu'xtʉ, mʉt ko Dios mwoojʉdʉ es xy'axá̱jʉdʉt yʉ kunu'xʉn.
60003010	Extʉm jyʉna'añ ja Diosʉ jyaaybyajtʉn: Di'ibʉ tsyejpy jyiky'ata̱'a̱ñ oy es jeky, kyaj 'yanda̱'a̱gʉt es kyaj axʉk kajxy tka̱jxʉt;
60003011	kyaj t'oktuunnʉt ja axʉk'a̱jtʉn; ja'a tyúnʉp ja oybyʉ, 'yʉxta̱'a̱yʉp ja ti'igyʉ'át, es kyaj jyiky'átʉt tsipoty.
60003012	Mʉt ko Dios tam kywentʉ'átyʉty ja ja̱'a̱y di'ibʉ jiky'a̱jtp tʉy'a̱jtʉn mʉʉt, es myʉdo'oxʉty ja kya̱jxtákʉn, per myʉdsip'a̱jtypy di'ibʉ axʉʉk adʉ́tstʉp.
60003013	Pʉn amumdu'uk jot miidsʉty dʉ'ʉñʉm xytyundʉ oy tʉgékyʉty, ¿pʉ́n axʉʉk mdúnʉdʉp?
60003014	Per pʉn m'ayoodʉp mʉt ko mjiky'attʉ wa̱'a̱ts, Dios mgunu'xánʉdʉp. Katʉ pʉ́n xytsyʉ'ʉgʉdʉ es katʉ mmay mda̱jtʉ.
60003015	Mʉt winʉ mjot awdattʉ Kristʉ éxtʉmʉ mWindsʉ́n. Dʉ'ʉñʉm jʉjp'íxy mnayya'ítʉdʉt es xy'adsówdʉt pʉnaty myajtʉʉjʉdʉp ti ko xymyʉbʉktʉ Dios, es ti m'awijx mjʉjp'ijxtʉp.
60003016	Mʉdattʉ ja mjot mwinma̱'a̱ñ wa̱'a̱ts, es dʉ'ʉn ko pʉ́n mniwa̱a̱mbátʉdʉt nanatʉkʉ mʉt ko miits m'ʉxpʉjkpʉ'átyʉty ja Kristʉ, yʉ'ʉjʉty kʉ'ʉm wʉ'ʉmda̱'a̱ydyʉp tsoydyu'un mʉʉt.
60003017	Es pʉn dʉ'ʉnʉ Dios ttseky es m'ayówdʉt, ni'igʉ 'yóyʉty m'ayówdʉt ko mjiky'attʉ wa̱'a̱ts, es kyaj m'ayówdʉt mʉt ja tʉydyu'unʉn ko mjiky'attʉ axʉʉk.
60003018	Mʉt ko Kristʉ, oy ni ti peky tkatuuñ, tʉgok je'eyʉ mʉt winʉ xʉʉ winʉ tiempʉ 'ye'ky ma̱ jyapatʉ n'o'kʉm ʉdsa̱jtʉm pekyjya'ayʉty, es xytyukniwátsʉm ja nbojpʉ'a̱jtʉm es xyajnʉjxʉm wa̱'a̱ts Dios wyindum. Oj 'yeeky ja Jesusʉ ñini'x, per Espíritʉ Santʉkyʉjxm jyikypyejky.
60003019	Mʉdʉ 'yanmʉja̱'a̱n oj ñejxy ma̱ ja anmʉja̱'a̱nʉty di'ibʉ tsimy ijttʉp, es jap oj tka̱jxwa'xy ja Diosʉ 'yayuk,
60003020	ja anmʉja̱'a̱n di'ibʉ kyaj tmʉmʉdoodʉ ko Dios jya''awijxʉdʉ ma'xtujkʉn mʉʉt esxyʉp jyodʉmbijttʉ ma̱a̱nʉm ja No'ee naty dya'oyʉ ja arkʉ, ma̱ oj je'eyʉ niduktujk ja ja̱'a̱y tsyo'oktʉ ko ja ayo'onduu myiiñ.
60003021	Ja tadʉ nʉʉ, dʉ'ʉn ja'a tpaty éxtʉmʉ nʉbajtʉn di'ibʉ xyajnitsókʉm. Ja nʉbajtʉn, kyaj yʉ'ʉjʉty es nʉʉgyʉjxm ja nini'x wya̱'a̱tsʉt, ja'a dʉ'ʉn esʉ ja̱'a̱y jyot wyinma̱'a̱ñ wa̱'a̱ts 'yíttʉt Dios wyindum. Ja nʉbajtʉngyʉjxm nnitsókʉm ja'agyʉjxm ko Jesukristʉ jyikypyeky ma̱ 'ye'ky,
60003022	di'ibʉ patʉjkʉ tsa̱jpótm es tyam 'yity aga̱'a̱ñdsyoo ma̱ Dios, es oytyim di'ibʉ ánklʉsʉty es oytyim di'ibʉty ja kyutujkʉnʉty tmʉmʉdowdʉ ja Jesús.
60004001	Es dʉ'ʉn éxtʉm 'yayooy ja Kristʉ ya̱ naxwiiñ, nandʉ'ʉn miits mʉdattʉ ja winma̱'a̱ñ éxtʉm ko 'yayooy, ja'a ko di'ibʉ dʉ'ʉn tʉ 'yayoy ma̱ ñini'x kyʉba̱jk, tʉ tmastutta̱'a̱y ja pyeky
60004002	es jyiky'átʉt éxtʉm ja Dios ttseky maba̱a̱dʉ jyiky'a̱jtʉn, es kyaj éxtʉmʉ ñini'x kyʉba̱jk ttseky.
60004003	Tsya'a nadʉ'ʉn ko mjiky'a̱jttʉ éxtʉm jyiky'attʉ pʉ́nʉty kyaj tmʉdundʉ Dios, mjiky'a̱jttʉ éxtʉm mnini'x mgʉba̱jk ttsojktʉ, m'adsojktʉp tii, ami'ikyjya'ay m'ijttʉ, je'eyʉ mgáxʉty, es m'awda̱jttʉ ja agojwinnáx.
60004004	Di'ibʉ ijty mmʉgu'uk'a̱jttʉp ma̱ tya̱dʉ axʉʉkpʉ jiky'a̱jtʉn, dʉ'ʉñʉ tyam wyʉ'ʉmʉdya'aydyʉ mʉt ko kyaj ja'a mʉʉt xyñakypyanʉjxtʉ ko kyaj ñayjyʉjwijtsʉmbítʉdʉ, es mduk'ak'átʉdʉ.
60004005	Per yʉ'ʉjʉty myʉgwentʉ'a̱jtypy ja Dios, mʉt ko Dios pyayo'oyaampy di'ibʉ jiky'a̱jttʉp es di'ibʉ o'ktʉ.
60004006	Pa̱a̱ty oj yajka̱jxwa'xy ja oybyʉ ayuk nandʉ'ʉn ma̱ di'ibáty o'ktʉ, es oy yajtʉydyúndʉ mʉdʉ o'kʉn ma̱ ñini'x tmʉda̱jttʉ, dʉ'ʉn jyiky'áttʉt ja jya̱'a̱jʉn mʉdʉ Dios.
60004007	Tʉʉ wyingóñ esʉ ja̱'a̱y yajpayo'oydyʉt. Pa̱a̱ty miits ittʉ tuda'aky, wijy es mga̱jxta̱'a̱ktʉt.
60004008	Pa̱a̱ty wa'an t'ity nan ni'igʉ tsojkʉn ma̱ miidsʉty, mʉt ko ma̱ ja̱'a̱y ñaydsyókʉdʉ, may ja peky ñaydyuknima'xʉdʉ.
60004009	Es naymyo'oyʉdʉ nixim niyam yʉ ja̱jttákn esʉ ka̱'a̱y ukʉn mʉt winʉ mjot.
60004010	Naybyudʉ́kʉdʉ nixim niyam éxtʉm ja Dios tʉ mmo'oyʉdʉ nidu'ugátyʉty ja madakʉn. Yajtúndʉ yajxón ja kana̱k pekypyʉ madakʉn di'ibʉ Dios tʉ mmo'oyʉdʉ.
60004011	Ko pʉ́n tka̱jxwíjʉt ja myʉgu'uk, wa'an t'anʉʉmʉ éxtʉm ja Dios tʉ tyuk'ʉxpékyʉty. Es ko pʉ́n ttukpudʉkʉ tii ja myʉgu'uk, wa'an ttuñ mʉt ja mʉk'a̱jtʉn di'ibʉ Dios tʉ myo'oyʉty, es dʉ'ʉnʉ Dios awdaty 'yítʉt Jesukristʉkyʉjxm ma̱ tʉgekyʉ di'ibʉ ijtp. Wa'anʉ Dios tmʉdaty ja mʉj'a̱jtʉn winʉ xʉʉ winʉ tiempʉ. Wa'an dʉ'ʉnʉty.
60004012	Mʉgu'ugítʉty, katʉ dʉ'ʉñʉ mwʉ'ʉmʉdʉ mʉt ja mʉk ayo'on di'ibʉ myajna̱jxtʉp. Katʉ xywyinmaydyʉ es kyaj dʉ'ʉn jyátʉt di'ibáty myʉbʉjktʉp ja Kristʉ.
60004013	Ni'igʉ mxonda̱'a̱ktʉt, mʉt ko pʉn dʉ'ʉn miits xytyukmuktʉ ja Jesukristʉ 'yayo'on, nandʉ'ʉn xytyukmúktʉt ni'igʉ ja xondakʉn ko naty myiñ jatʉgok.
60004014	Es pʉn ja ja̱'a̱yʉty mduunʉdʉp axʉʉk mʉt ko xypyanʉjxtʉ Jesukristʉ, xonda̱'a̱ktʉ, mʉt ko 'yity ma̱ miidsʉty ja Diosʉ Jya̱'a̱jʉn di'ibʉ ni'igʉ mʉj'a̱jtʉn myʉda̱jtypy.
60004015	Per ko m'ayówdʉt miidsʉty, kyaj mʉt ko myajja̱'a̱y'ooktʉ, o mmaatstʉ, o m'axʉkja̱'a̱y'áttʉ, o m'abi'ts'áttʉ, o mʉt ko oytyiity xytyuktʉ́kʉdʉ di'ibʉ kyaj mba̱a̱dʉdʉ.
60004016	Mʉt ko pʉn m'ayoodʉp ko Kristʉ mja̱'a̱y'átʉdʉ, kyaj tya̱dʉ tsyoydyu'unʉty; ni'igʉ xy'awdáttʉt ja Dios mʉt ko miits mja̱'a̱y'átʉdʉ Kristʉ.
60004017	Mʉt ko tʉ tpa̱a̱ty ja tiempʉ ma̱ Dios tpayo'oya'añ ja jya'ayʉty; es pʉn tsondakp ja Diosʉ pyayo'oyʉn mʉt ʉdsa̱jtʉm, tʉy'a̱jtʉnʉ'ʉ ko 'yakjata̱'a̱ndʉ di'ibáty kyaj tkupʉktʉ ja oybyʉ ayuk di'ibʉ Dios kyajx.
60004018	Yʉ'ʉ dʉnʉ tya̱a̱dʉ di'ibʉ 'yandijpy ja Diosʉ jyaaybyajtʉn ma̱ jyʉna'añ: “Pʉn tsip es ñitso'ogʉt ja ja̱'a̱y di'ibʉ jiky'a̱jtp tʉy'a̱jtʉn mʉʉt, ¿ti jatánʉdʉp ja pekyjya'ay es pʉ́nʉty kyawindsʉ'kʉdʉp ja Dios?”
60004019	Pa̱a̱ty pʉn yʉ'ʉ tsyojkʉn'a̱jtypy ja Dios es n'ayo'om, n'okjiky'a̱jtʉm yajxón, éxtʉm dyajnigutúkʉ ja Dios di'ibʉ xyajkójʉm es kyuydyiimpy di'ibʉ kyajxypy.
60005001	Nmʉnu'xtáktʉpts ja mʉjja̱'a̱ydyʉjkʉty ma̱ mnaymyúkʉdʉ. Pes ʉj nandʉ'ʉn mʉjja̱'a̱y éxtʉm miidsʉty. Taptsʉ naty ʉj n'ixy ja Kristʉ ko 'yayooy ma̱ ja kruuz es 'ye'ky, es ʉj nandʉ'ʉn ndukmukaambyʉts mʉt miidsʉty ja mʉj'a̱jtʉn di'ibʉ óknʉm nigʉxʉ'ʉga̱a̱mp.
60005002	Pa̱a̱ty nmʉnu'xta̱'a̱ktʉ, ko éxtʉm ja borreegʉ kwentʉ'a̱jtpʉ dyajjʉ'xe'eky yajxón ja byorreegʉty, nandʉ'ʉn miits xykywentʉ'áttʉt yʉ ja̱'a̱yʉty di'ibʉ Dios tʉ mdukkʉdʉ́kʉdʉ. Tundʉ dʉ'ʉn xonda'aky'a̱a̱ xonda'akyjyót, éxtʉmʉ Dios ttseky, es kyaj mʉt ko tʉ myajtuk'ana'amdʉ o mʉt ko mmeeñ'ook'áttʉ.
60005003	Katʉ je'eyʉ xy'ana'ama̱'a̱ndʉ ja ja̱'a̱yʉty di'ibʉ Dios tʉ mmo'oyʉty es xykywentʉ'áttʉt, ni'igʉ yajxón m'íttʉt mʉt yʉ'ʉjʉty éxtʉmʉ ijxpajtʉn.
60005004	Mʉt ko dʉ'ʉn xykyuydyúndʉt, es ko myínʉt ja Borreegʉ Kwentʉ'a̱jtpʉ Wyindsʉ́n, ja'a njʉna̱'a̱nʉm Nindsʉn'a̱jtʉm Jesukristʉ, mmay'atánʉdʉp. Per kyaj mmo'oya̱'a̱nʉdʉ ja ujts a̱a̱ygyorónʉ éxtʉm di'ibʉ ya̱ naxwiiñ naymyooyʉdʉp ja ja̱'a̱yʉty ko gyanarattʉ ma̱ pyʉyʉ'kkijxyʉdʉ. Tya̱dʉ koronʉ pójʉnʉ ñi'xta̱'a̱y. Perʉ di'ibʉ Dios xymyo'oyʉm, ijtp winʉ xʉʉ winʉ tiempʉ.
60005005	Miits ʉna̱'ktʉjkʉty, mʉmʉdowdʉ ja mʉjja̱'a̱ydyʉjkʉty; es nidʉgekyʉ miits mʉjja̱'a̱ydyʉjkʉty es ʉna̱'ktʉjkʉty, naybyudʉ́kʉdʉ nixim niyam mʉt ja tuda'aky'át, mʉt ko Dios myʉdsip'a̱jtypy ja di'ibʉ mʉjpátʉp, per pyudʉjkʉp pʉ́nʉty yuunk naxypy ja̱'a̱y'a̱jttʉp.
60005006	Pa̱a̱ty yuunk náxypyʉdʉ Dios wyindum, es dʉ'ʉn ja̱'tʉp ja tiempʉ ma̱ Dios mya'ita̱'a̱nʉdʉ mʉj.
60005007	Tukkʉdʉkʉ tʉgekyʉ Dios di'ibʉ mjotmay'ajtypy, mʉt ko yʉ'ʉ naydyukjotmaydyuunʉp mʉt miidsʉty.
60005008	Jiky'attʉ miits tuda'aky es wijy, mʉt ko yʉ mmʉdsip, ja mʉjku'ugópk, dʉ'ʉn jyʉdity éxtʉm ja ka̱a̱ myu'uy mʉt ja yuu es t'ʉxta̱'a̱y ti 'yokjʉ'xʉp.
60005009	Tukmʉmada̱'a̱ktʉ ja mʉjku'ugópk ja'agyʉjxm ko xymyʉbʉktʉ Dios, ja'a ko xyñijáwʉdʉ ko dʉ'ʉn 'yayoodʉp ja mmʉmʉbʉjkpʉty oytyim ma̱a̱ty.
60005010	Pa̱a̱ty ko naty miidsʉty tʉ m'ok'ayowdʉ waanʉ, Dios nʉjx mjʉjwijtsʉmbítʉdʉ oy, myʉj myáyʉt ja mmʉbʉjkʉnʉty, es oy xyñijáwʉdʉt ko Dios mdsókʉdʉ. Yʉ Dios xykyunu'xʉm mʉj wiin kajaa, es xywyo'om es ti'igyʉ n'ijtʉm mʉdʉ Jesukristʉ ma̱ myʉj'a̱jtʉn winʉ xʉʉ winʉ tiempʉ.
60005011	Myʉda̱jtypy yʉ Dios ja mʉj'a̱jtʉn winʉ xʉʉ winʉ tiempʉ. Wa'an dʉ'ʉnʉty.
60005012	Ma̱ tya̱dʉ neky tʉ nnijáyʉdʉ miidsʉty, nyajtúñʉts ja Silvanʉ éxtʉmʉ ʉskriba̱a̱n, nmʉmʉbʉjkpʉ'a̱jtʉm es nmʉgu'uk'a̱jtʉm di'ibʉ oy tmʉdúñ ja Nindsʉn'a̱jtʉm. Tʉ nnijáyʉdʉ tuk a̱a̱ majtsk a̱a̱ es mjotkujk'áttʉt, es n'anʉʉmʉdʉ ko di'ibʉ nduknija̱'a̱yʉdʉp, ja'a dʉ'ʉn ja Diosʉ myay'a̱jtʉnʉ tʉy'a̱jtʉnbʉ, es ko dʉ'ʉn mjiky'áttʉt.
60005013	Es éxtʉm ja Dios tʉ mwin'íxʉdʉ miidsʉty, nandʉ'ʉn tʉ yajwin'íxtʉ yʉ mmʉmʉbʉjkpʉty di'ibʉ naymyujkʉdʉp Babiloñʉ. Nidʉgékyʉty yʉ'ʉjʉty mduknigáxʉdʉ Dioskajxy. Esʉ Markʉs di'ibʉts nja̱'a̱p éxtʉmdsʉ n'u'ungʉn, nandʉ'ʉn mduknigáxʉdʉ Dioskajxy.
60005014	Naygya̱jxpo'xʉdʉ nixim niyam es naymyʉnánʉdʉ éxtʉm tukka'axpʉn. Wa'an ja Dios mmo'oyʉdʉ jotkujk'a̱jtʉn miidsʉty di'ibʉ Jesukristʉ jya'ay'a̱jttʉp.
61001001	Ʉj Simonk Peedrʉ, Jesukristʉ myʉduumbʉ esʉ 'yapóstʉlʉ, ja'a njʉna̱'a̱nʉm ko tʉ xykyéxyʉts. Nduknigajxtʉptsʉ tya̱dʉ neky miits di'ibátyʉ nDios'a̱jtʉm esʉ Yajnitsókpʉ Jesukristʉ, di'ibʉ tyiimpy ja tʉy'a̱jtʉn, tʉ xymyo'oyʉm yʉ mʉbʉjkʉn jantsy oybyʉ.
61001002	Axá̱jʉdʉ ni'igʉ ja kunu'xʉn esʉ agujk'a̱jt jotkujk'a̱jtʉn mʉt ko xy'ixy'attʉ Dios es ja Nindsʉn'a̱jtʉm Jesús.
61001003	Dios mʉt ja myʉk'a̱jtʉn tʉ xymyo'oyʉm tʉgekyʉ di'ibʉ xytyʉgoy'a̱jtxʉm es njiky'a̱jtʉm éxtʉmʉ Dios ttseky, yʉ'ʉ xywyo'om mʉt ja myʉj'a̱jtʉn esʉ 'yoy'a̱jtʉn.
61001004	Es mʉt yʉ'ʉgyʉjxmʉ tya̱a̱dʉdyʉ Dios tʉ xymyo'oyʉm ja oybyʉ tsujpʉ wa̱ndakʉn, es dʉ'ʉn n'ijtʉm oy es wa̱'a̱ts, éxtʉmʉ Dios 'yity oy es wa̱'a̱ts, es dʉ'ʉn n'ʉxtíjʉm di'ibáty ja nini'x kʉba̱jk tsyejpy es dyajma̱'a̱ty di'ibáty ijtp ya̱ naxwiiñ.
61001005	Pa̱a̱ty mʉt winʉ mjot naybyʉjta̱'a̱gʉdʉ mʉk, es xy'ak'ya'íxʉdʉt ja mjiky'a̱jtʉnʉty mʉt ja mmʉbʉjkʉn; es ko xymyʉdáttʉt ja mʉbʉjkʉn, nandʉ'ʉn xymyʉdáttʉt ja oyjya'ay'a̱jtʉn; es ko xymyʉdáttʉt ja oyjya'ay'a̱jtʉn, nandʉ'ʉn xymyʉdáttʉt ja wijy'a̱jt kejy'a̱jtʉn;
61001006	es ko xymyʉdáttʉt ja wijy'a̱jt kejy'a̱jtʉn, nandʉ'ʉn xymyʉdáttʉt ja nayjyʉjwijtsʉmbítʉ; es ko xymyʉdáttʉt ja nayjyʉjwijtsʉmbítʉ, nandʉ'ʉn xymyʉdáttʉt ja ma'xtujkʉn; es ko xymyʉdáttʉt ja ma'xtujkʉn, nandʉ'ʉn xymyʉdáttʉt ja jiky'a̱jtʉn wi'ixʉ Dios 'yítʉt windsʉ'ʉgʉ;
61001007	es ko xymyʉdáttʉt ja jiky'a̱jtʉn wi'ixʉ Dios 'yítʉt windsʉ'ʉgʉ, nandʉ'ʉn xymyʉdáttʉt ja tsojkʉn mʉt ja mmʉmʉbʉjkpʉty; es ko xymyʉdáttʉt ja tsojkʉn mʉt ja mmʉmʉbʉjkpʉty, nandʉ'ʉn ja naydsyokʉ nixim niyam.
61001008	Pʉn tʉgekyʉ tya̱dʉ oybyʉ winma̱'a̱ñ mmʉda̱jttʉp es xyajmʉj xyajmáyʉdʉ, kyajʉ naty nʉgoobʉ mnajiky'attʉ es nan kyajʉ naty nanatʉkʉ tʉ xy'ixy'attʉ ja Nindsʉn'a̱jtʉm Jesukristʉ.
61001009	Per di'ibʉ kyaj dʉ'ʉn tmʉdatyʉ tya̱dʉ oybyʉ winma̱'a̱ñ, dʉ'ʉn yʉ'ʉ éxtʉm tu'ugʉ wiints, o nandʉ'ʉn éxtʉm tu'uk di'ibʉ mba̱a̱t 'yixy je'eyʉ wingón, mʉt ko tʉ tja̱'a̱ydyʉgóy ti ko Dios tʉ yajwa̱'a̱dsyʉty ma̱ yʉ pyojpʉ di'ibʉ tyuun.
61001010	Pa̱a̱ty mʉgu'ugítʉty, ni'igʉ mnaybyʉjta̱'a̱gʉdʉ mʉk es xya'íxʉdʉt ma̱ yʉ mjiky'a̱jtʉn ko tyʉy'a̱jtʉnʉty ko Dios mwin'ijxʉdʉ es mwoojʉdʉ. Pʉn mduundʉbʉ dʉ'ʉn, ni na̱'a̱ mgatu'udʉgóydyʉt,
61001011	mʉj wiin myajni'awátsxʉdʉt es mdʉ́kʉdʉt ma̱ yajkutíky winʉ xʉʉ winʉ tiempʉ ja nYajnitsokpʉ'a̱jtʉm, ja Nindsʉn'a̱jtʉm Jesukristʉ.
61001012	Pa̱a̱ty dʉ'ʉñʉm n'aktukjamyatstʉ tʉgekyʉ tya̱a̱dʉ, oy xyjanijáwʉdʉ es mya'ijxʉdʉp xykyuydyundʉ ja tʉy'a̱jtʉn di'ibʉ tʉ myajtuk'ʉxpʉ́ktʉ.
61001013	Dʉ'ʉnʉts nnasjawʉ ko xypyátpʉts esʉts nyákʉt tya̱dʉ ka̱jxwíjʉn ma̱a̱nʉmts n'akyjyiky'aty.
61001014	Pes yʉ Nindsʉn'a̱jtʉm Jesukristʉ tʉts xytyuknijawʉ ko tsojkʉts n'oogánnʉ.
61001015	Pa̱a̱ty n'akka̱jxwijtʉ es dʉ'ʉñʉm xyjamyátstʉt tʉgekyʉ tya̱a̱dʉ óyʉts nja'o'kpʉ.
61001016	Ko oj nduk'ʉxpʉktʉ wi'ix ja Nindsʉn'a̱jtʉm Jesukristʉ myʉk'a̱jtʉn es ko jyʉmbita̱'a̱ñ ya̱ naxwiiñ, kyaj oj ndukmʉmadya̱'a̱ktʉ anʉʉ madya'aky di'ibʉ ja̱'a̱yʉdyʉ naty tʉ dya'óyʉdʉ, pes mʉdʉdsʉ ngʉ'ʉm wiinʉts ʉʉdsʉty tʉ n'ixtʉ Jesusʉ myʉj'a̱jtʉn.
61001017	Mʉt ko ʉʉdsʉty támʉdsʉ naty mʉt yʉ'ʉ ko Dios Teety myooyʉ windsʉ'kʉn esʉ mʉj'a̱jtʉn, ko myʉga̱jxʉ extʉ tsa̱jpótm, es jyʉnáñ: “Tya̱a̱dʉdsʉ dʉ'ʉn ja n'U'ungʉts di'ibʉts njantsytsyejpy, di'ibʉts mʉʉt njotkujk'áty.”
61001018	Es ʉʉdsʉty kʉ'ʉm tʉ nmʉdowdʉ ko Dios oj dʉ'ʉn jyʉna'añ, mʉt ko támʉdsʉ naty mʉt ja Jesús kuni'xykyopkkʉjxm.
61001019	Es dʉ'ʉn ni'igʉ oy yajnijáwʉ ko tyʉy'a̱jtʉnʉty ja ayuk di'ibʉ Diosʉ kyuga̱jxpʉ yajwʉ'ʉmdʉ ja̱a̱ybyéty. Pa̱a̱ty miits xymyʉbʉ́ktʉt yajxón di'ibʉ yʉ'ʉjʉty kyʉxja̱a̱ydyʉ, mʉt ko yʉ 'yʉxpʉjkʉnʉty, dʉ'ʉn yʉ'ʉ éxtʉm tu'ugʉ kudʉ'xn di'ibʉ kyude'xypy ma̱ ja koots it extʉ ko jya̱jʉ'ʉgʉt ja xʉʉñ'át es pyʉdsʉ́mʉt ja jayxyʉʉ es tkudʉ'xʉt ja mjot mwinma̱'a̱ñʉty.
61001020	Tim jʉjp'ám xyjaygyúkʉdʉ tya̱a̱dʉ: Ni tu'ugʉ Diosʉ kyuga̱jxpʉ kʉ'ʉm kyawinma̱'a̱ñbyaaty di'ibʉ ja̱a̱ybyéty ijtp ma̱ Diosʉ jyaaybyajtʉn,
61001021	mʉt ko kyaj ja Diosʉ kyuga̱jxpʉty tyukja̱jtʉdʉ tii ja̱'a̱y wyinma̱'a̱ñgyʉjxm, ja Espíritʉ Santʉ winma̱'a̱ñmyooyʉdʉ.
61002001	Nandʉ'ʉn ma̱ ja israelitʉ ka̱jpn ijttʉ andákpʉty di'ibʉ jʉnandʉ ko yʉ'ʉdyʉ Diosʉ kyuga̱jxpʉ, es dʉ'ʉn nandʉ'ʉnʉ ya'ʉxpʉjkpʉ andákpʉty mduknimínʉdʉp miidsʉty yʉ ʉxpʉjkʉnʉ axʉʉgátypyʉ. Es extʉ 'yʉxtijtʉp yʉ Nindsʉn'a̱jtʉm di'ibʉ tʉ 'yeeky yʉ'ʉgyʉjxmʉty, es dʉ'ʉn ñaydyuknimínʉdʉ kʉ'ʉm pojʉn ja kutʉgo'oyʉn.
61002002	Oyʉ tya̱a̱dʉ jyadʉ'ʉn'a̱jtpʉ, nimay di'ibʉ pyanʉjxaampy yʉ 'yaxʉk jiky'a̱jtʉn, es pa̱a̱dyʉ ja̱'a̱yʉty t'ʉxtijtʉ ja tʉy'a̱jtʉn.
61002003	Tadʉ ya'ʉxpʉjkpʉ andákpʉty nʉgoo 'yok'adsojknʉdʉ, es tsyoka̱'a̱ndʉp es miits xymyʉjúydyʉt yajxón ko naty mdukmʉmadya̱'a̱gʉdʉ yʉ kya'oywyinma̱'a̱ñʉty; per jantsy jékyʉp oj Dios tpʉjta'aky ja dʉ'ʉmbʉ ja̱'a̱y es yajtʉydyúndʉt.
61002004	Mʉt ko Dios kyaj oj tpojpʉme'xy ja ánklʉsʉty di'ibʉ pekytyuundʉ jékyʉp, es tkujʉbijpʉ ma̱ mʉj koots'át, es jap oj dyajwe'emy kʉwʉʉñ mʉt ja kadenʉ, es tpʉjke'ky extʉ ko yajpayo'oydyʉt.
61002005	Nan kyaj Dios oj tpojpʉme'xy ja jekyjya'ayʉty, ni'igʉ tkejxy ja ayo'onduu es dyajji'xta̱a̱y nidʉgekyʉ tadʉ axʉk ja̱'a̱yʉty, je'eyʉ dyajtséky ja No'ee, di'ibʉ kya̱jxwa̱'x esʉ ja̱'a̱y wa̱'a̱ts jyiky'áttʉt, ja'a mʉt nijʉxtujkpʉ ja̱'a̱yʉty.
61002006	Nandʉ'ʉn ja Dios oj ttukkumʉdoy ja pekyjya'ayʉty ma̱ Sodomʉ ka̱jpn esʉ Gomorrʉ ka̱jpn, tnine'ky es extʉ wyʉ'ʉmda̱a̱y ja̱a̱m. Dʉ'ʉnʉ tya̱a̱dʉ oj wye'emy éxtʉmʉ ijxpajtʉn wi'ix jya̱'ta̱'a̱n kyʉbata̱'a̱ndʉ ja axʉk ja̱'a̱ydyʉjk;
61002007	per yajtsók ja Lot, tu'ugʉ ja̱'a̱y di'ibʉ jiky'a̱jt tʉy'a̱jtʉn mʉʉt, di'ibʉ ma̱a̱y ta̱j ko t'ijxy tadʉ axʉk jiky'a̱jtʉn ma̱ tadʉ axʉk ja̱'a̱yʉty.
61002008	Pes tadʉ ja̱'a̱y di'ibʉ jiky'a̱jt tʉy'a̱jtʉn mʉʉt ma̱ yʉ'ʉjʉty, 'yayooy bom bom ma̱ ja 'ya̱a̱ jyot ko t'ijxy es tmʉdooy ja axʉʉkpʉ tu'un ka̱jxʉn.
61002009	Es dʉ'ʉn ya'ixy ko Nindsʉn'a̱jtʉm Dios ñija̱'a̱p wi'ix dyajnitso'ogʉt di'ibʉ mʉduunʉp, es wi'ix tpʉjkʉ'ʉga̱'a̱ñ ja axʉk ja̱'a̱yʉty ko yajpayo'oydyʉt.
61002010	Dios tyukkumʉdowaampy waanʉ ni'igʉ di'ibáty yajtuundʉp ja 'yaxʉk winma̱'a̱ñ es t'ʉxtijtʉ pʉ́nʉty myʉda̱jttʉp ja kutujkʉn. Tadʉ ya'ʉxpʉjkpʉ andakpʉ, tsoydyu'undúkʉty es kujuunʉty, es kyaj tsyʉ'ʉgʉdʉ es twinga̱jxpáttʉt di'ibáty mʉj ja kutujkʉn myʉda̱jttʉp.
61002011	Oy ja ánklʉsʉty di'ibʉ ni'igʉ tmʉdaty ja myʉk'a̱jtʉn esʉ kyutujkʉn es kʉdiinʉmʉ tya̱dʉ andákpʉty, kyaj tka̱jxpóktʉ mʉt yʉ'ʉjʉty Nindsʉn'a̱jtʉm wyindum.
61002012	Per yʉ tya̱a̱dʉ dʉ'ʉmbʉ andákpʉty kya̱jxtʉp di'ibʉ kyaj tjaygyúkʉdʉ, dʉ'ʉn tmʉdattʉ jyot wyinma̱'a̱ñ éxtʉmʉ ujts jʉyujk di'ibʉ 'yami'in 'yaja̱jtʉ es ja ja̱'a̱y ya'oogʉdʉt. Pa̱a̱ty dʉ'ʉn 'yooktʉt éxtʉmʉ ujts jʉyujkʉn,
61002013	ayówdʉp éxtʉm tʉ dya''ayowdʉ myʉgu'ugʉty. Ni kyatsoydyundʉ xʉʉ'ám kyaya̱'a̱n 'yuuga̱'a̱ndʉ. Es yʉ'ʉ dʉn ayo'on tsoydyu'un ko ñaymyúkʉdʉ mʉt miidsʉty es kyaydyʉ, je'eyʉ kyax'attʉ, es je'eyʉ mwin'ʉʉna̱'a̱nʉdʉ miidsʉty.
61002014	Per je'eyʉ dʉ'ʉn tjantsy'ixy tjantsytyúñ ja toxytyʉjkʉty es mʉʉt pyekytyúnʉt, mʉt ko je'eyʉmʉ dʉ'ʉn pyekytyuna̱'a̱ñ. Es dʉ'ʉn dyajtʉgóy ja ja̱'a̱yʉty di'ibʉ mba̱a̱t twin'ʉʉñ. Tya̱dʉ andákpʉty naydyukpanʉjxʉdʉp ja di'ibátyʉ ja̱'a̱y kyaj tmʉdaty kajaa ja myʉbʉjkʉn. Je'eyʉ myeeñ'oogʉty. Dios tʉ kya̱jxpékyʉty.
61002015	Tadʉ andákpʉty tʉ dʉn tyʉgoydyʉ mʉt ko tʉ tmʉdu'udʉgóydyʉ ja Diosʉ ñʉ'ʉ tyu'u, es ja'a pyanʉjxtʉp ja wyinma̱'a̱ñ ja Balán, Beorʉ mya̱a̱nk, ko tjaganaratáñ ja meeñ ko tkamʉmʉdooy ja Dios.
61002016	Perʉ Dios yajka̱jx ja Balangʉ byurrʉ éxtʉmʉ ja̱'a̱yʉn, es 'yoojʉ mʉt ko kyaj oy ttunáñ.
61002017	Tu'ugʉ nʉda̱jñ di'ibʉ tʉ tyʉtsnʉ kyaj mba̱a̱t dyajnáxy ja tʉʉdsʉ, esʉ yoots di'ibʉ yʉ poj wojpʉyʉ'kʉp kyaj dyaky ja tuu; ja̱jtpʉ dʉ'ʉn nandʉ'ʉnʉ tya̱dʉ ya'ʉxpʉjkpʉ andakpʉ, pa̱a̱dyʉ Dios pyʉjta̱'a̱ga̱'a̱nʉdʉ ma̱ agoots it winʉ xʉʉ winʉ tiempʉ.
61002018	Pes mʉt ja 'yanʉʉ ʉxpʉjkʉn dyajtúñ ja naxwíñʉdʉ ja̱'a̱yʉdyʉ 'yaxʉk winma̱'a̱ñ, es dyajtu'adíky di'ibʉty apénʉnʉm tmastu'uty ma̱ jyiky'aty pyojpʉtúñ.
61002019	Tya̱dʉ andákpʉty je'eyʉ twa̱nda̱'a̱ktʉ ko ja̱'a̱y wa̱'a̱ts jyiky'áttʉt, es kʉ'ʉm 'yittʉ pekyoty. Pes nidu'uk nidu'uk 'yane'emyʉdyʉ tadʉ di'ibʉ tʉ myʉmada'agyʉty.
61002020	Ko pʉ́n tmastu'uty ja 'yaxʉk'a̱jtʉn ja'agyʉjxm ko t'ixy'attʉ Nindsʉn'a̱jtʉm éxtʉmʉ Yajnitsókpʉ Jesukristʉ, es óknʉm tnijʉmbity es ñaygyʉyákyʉty mʉt ja 'yaxʉk'a̱jtʉn, waanʉ o'ktʉ́y wyʉ'ʉmʉt kʉdiinʉm jawyíñʉp.
61002021	Nik óyxyʉp ko ni na̱'a̱ tkadimnijawʉ yʉ oybyʉ nʉ'ʉ tu'u, mʉt ko di'ibʉ myʉdsondak yʉ nʉ'ʉ tu'u oybyʉ es óknʉm tmastu'uty es tnijʉmbijnʉ ja 'yaxʉk'a̱jtʉn,
61002022	ja'a tyukpatypy éxtʉm jyʉna'añ ja ayuk: “Yʉ uk ñijʉmbijtypy ja 'yʉʉtsy es tje'xy”, es “ja ʉdsʉm ko wya̱'a̱tsnʉʉdsiida̱'a̱y, jʉmbijtp es nʉjx myo'ontstsi'iy jatʉgok.”
61003001	Mʉgu'ugítʉty, tya̱a̱dʉ dʉ'ʉn ja myʉmajtskpʉ neky di'ibʉ nduknija̱'a̱yʉdʉp. Ma̱ ja jawyiimbʉ neky es ma̱ tya̱dʉ myʉmajtskpʉ nandʉ'ʉn nduknijáyʉdʉ es xyja̱'a̱ygyúkʉdʉt yajxón.
61003002	Jamyatstʉ ja ʉxpʉjkʉn di'ibʉ ja Diosʉ kyuga̱jxpʉty ñiga̱jxtʉ jékyʉp; es nandʉ'ʉn ja Nindsʉn'a̱jtʉm Yajnitsókpʉ 'yana'amʉn di'ibʉ yʉ 'yapóstʉlʉty mduk'ʉxpʉjkʉdʉ.
61003003	Tim jʉjp'ám jamyatstʉ ko naty tyimminannʉ ja Jesús, mnija̱'tʉdʉp yʉ ja̱'a̱yʉty di'ibʉ jiky'a̱jttʉp mʉdʉ 'yaxʉk winma̱'a̱ñ esʉ kyʉ'ʉmdsojkʉn, es yʉ'ʉjʉty mdukxi'igʉdʉp miidsʉty
61003004	es jyʉna̱'a̱na̱'a̱ndʉ: “Jesús wya̱ndak ko myina̱'a̱ñ jatʉgok, ¿kʉdii? Pes, ¿ma̱ net? Yʉ n'aptʉjk'a̱jtʉm tʉ 'yo'knʉdʉ, per dʉ'ʉñʉm wye'emy tʉgekyʉ nandʉ'ʉn éxtʉmʉ naty ko yʉ naxwíñʉdʉ tsyondaky.”
61003005	Tya̱a̱dʉty ja tukxíkpʉty kyaj tjaygyukʉya̱'a̱ndʉ es kyaj tjamyatsa̱'a̱ndʉ ko jantsy jékyʉp taayʉmʉ natyʉ tsa̱jp esʉ nax, di'ibʉ Dios mʉt ja 'yayuk pyʉjták esʉ nan ñʉʉwimbʉdsʉ́mʉt, es dya'ity nʉʉgujkóty,
61003006	es mʉt ja nʉʉ, ja ayo'onduu, Dios dyajkutʉgooy ja naxwíñʉdʉ ja̱'a̱yʉty.
61003007	Perʉ tsa̱jp esʉ nax di'ibʉ jaa tyam, Dios tʉ jyʉna'añ ko yajtoyaampy ko ja̱'a̱y yajpayo'oydyʉt es ko naty dyajkutʉgoya'añ ja pekyjya'ayʉty.
61003008	Katʉ xyja'aydyʉgóydyʉ mʉgu'ugítʉty, ko mʉt ja Dios tuk mil jʉmʉjt kyaj jyékyʉty yʉ'ʉ, es ni tu'ugʉ xʉʉ kyapójʉnʉty. Mʉt ja Dios, ti'igyʉ yʉ'ʉ, dʉ'ʉn éxtʉm tuk xʉʉ o éxtʉm tuk mil jʉmʉjt.
61003009	Kyaj tyʉy'a̱jtʉnʉty éxtʉm na̱a̱gʉty jyʉna̱'a̱ndʉ, ko Dios jajkp tkuydyúñ yʉ di'ibʉ wya̱ndakypy. Ja'a dʉ'ʉn ko xymyʉma'xtujkʉm, es ja'a dʉ'ʉn yajkypy ja tiempʉ es ja pojpʉ ja̱'a̱y jyodʉmbíttʉt, es t'axá̱jʉdʉt ja Jesús, kʉdiibʉ kyutʉgóydyʉt.
61003010	Per ja̱'tʉp ja tiempʉ ma̱ myina̱'a̱ñ ja Nindsʉn'a̱jtʉm Jesukristʉ ko ni nga''awijx ngajʉjp'ijxʉm, éxtʉm ja ma'tspʉ myiñ ni jawyiin tkanigajxy. Es ma̱ tadʉ tiempʉ yʉ tsa̱jp n'ijxtʉgo'oyʉm mʉt tu'ugʉ mʉk pʉmi'imʉn. Yʉ xʉʉ esʉ po'o esʉ mʉdsa̱'a̱jʉty tyoyʉ'kta̱'a̱yʉt, es wyingín wyinga̱'a̱t ak jʉʉn, es yʉ naxwíñʉdʉ es tʉgekyʉ di'ibʉ ja ya̱a̱ yajno'kta̱'a̱yʉt.
61003011	Es kom dʉ'ʉn tʉgekyʉ kyutʉgoya'añ, dʉ'ʉn miidsʉty byeen yajxón xy'íxtʉt wi'ix mjiky'áttʉt wa̱'a̱ts es éxtʉmʉ Dios ttseky
61003012	ma̱a̱nʉm xy'awixtʉ myina̱'a̱ñ tadʉ xʉʉ, es xytyúndʉt wi'ix tsojk myínʉt. Ma̱ tadʉ xʉʉ yajno'oga̱'a̱ñ es kyutʉgoya'añ mʉt ja jʉʉn di'ibʉ ijtp tsa̱jwínm, es di'ibʉ jaa'a̱jtp, tʉgekyʉ jyʉʉywya̱'xta̱'a̱yʉt ko mʉk tyóyʉt.
61003013	Perʉ Dios tʉ twa̱nda'aky xymyo'oya̱'a̱nʉm ja jembyʉ tsa̱jp esʉ jembyʉ naxwíñʉdʉ ma̱ tʉgekyʉ yajtúnʉt di'ibʉ tʉy'a̱jtʉn.
61003014	Pa̱a̱ty mʉgu'ugítʉty, ma̱a̱nʉm miits xy'awix xyjʉjp'íxtʉ ko myina̱'a̱ñ jyata̱'a̱ñ tʉgekyʉ taadʉ, jiky'attʉ éxtʉm ja Dios ttseky, wa̱'a̱tsti'knʉ, kyaj mdsiptúndʉt, es ni mgapekytyúndʉt, es dʉ'ʉn kyaj ti xyjáwʉdʉt di'ibʉ mjatánʉdʉp ko ja'a myínʉt.
61003015	Jaygyúkʉdʉ, es yʉ Nindsʉn'a̱jtʉmʉ mya'xtujkʉn ko kyaj tsojk myiñ, ja'a myeepy ja tiempʉ es jyodʉmbíttʉt ja pojpʉ ja̱'a̱yʉty, es yʉ'ʉ yajnitso'ogaampy. Dʉ'ʉn nandʉ'ʉn tim mnijáyʉdʉ yʉ nmʉgu'uk'a̱jtʉm Pa̱a̱blʉ mʉt ja kyuwijy'át di'ibʉ Dios mooyʉ.
61003016	Dʉ'ʉn ja Pa̱a̱blʉ tka̱jxwijy ja ja̱'a̱yʉty ma̱ tʉgekyʉ ñeky di'ibʉ jyaay. Tʉy'a̱jtʉnʉ'ʉ ko yʉ'ʉ tʉ tkʉxja̱'a̱y na̱a̱gʉty di'ibʉ tsip njaygyujkʉm. Taa yʉ ja̱'a̱yʉty di'ibʉ kyaj yajxón t'axá̱jʉdʉ ja Diosʉ jyaaybyajtʉn, es kyaj ñay'aguwítsʉdʉ mʉt ja Diosʉ 'yʉxpʉjkʉn, yʉ'ʉjʉty kyutʉjtʉp ja Pa̱a̱blʉ 'yʉxpʉjkʉn di'ibʉ tsip es yajjaygyúkʉt, dʉ'ʉn éxtʉm tkutʉjtʉ di'ibʉ nandʉ'ʉn jaybyety ijtp ma̱ Diosʉ jyaaybyajtʉn. Dʉ'ʉn dyajtʉydyʉ́kʉdʉ kʉ'ʉm ko Dios tyʉydyuna̱'a̱nʉdʉ.
61003017	Per miits mʉgu'ugítʉty, tʉ xyñijáwʉdʉ tʉgekyʉ tya̱a̱dʉ. Pa̱a̱ty éxkʉm ko tya̱dʉ dʉ'ʉmbʉ ja̱'a̱yʉty mwin'ʉʉnʉdʉ es xymyastu'udʉt yʉ mjiky'a̱jtʉnʉ wa̱'a̱tspʉ es ma̱ xymyʉbeky ja Dios.
61003018	Yajmʉj yajmáyʉdʉ wi'ix ni'igʉ oy xy'ix'áttʉt ja Nindsʉn'a̱jtʉm Yajnitsókpʉ Jesukristʉ. Mʉj'a̱jtʉn mʉʉt yʉ'ʉ 'yítʉt winʉ xʉʉ winʉ tiempʉ. Wa'an dʉ'ʉnʉty.
62001001	Ja'ats miits nduknija̱'a̱yʉdʉp pʉ́nʉ naty jaayʉm ijtp ko kyajnʉmʉ naty ja naxwíñʉdʉ tsyonda'aky, di'ibʉ myooy ja jiky'a̱jtʉn nidʉgekyʉ di'ibʉ jiky'a̱jtp. Ja'ats ʉʉdsʉty tʉ n'ix tʉ nmʉdowdʉ es tʉ ndoñ tʉ nmátstʉts mʉdʉdsʉ ngʉ'ʉjʉty.
62001002	Tʉ yajnijáwʉ yʉ jiky'a̱jtʉn, es ʉʉdsʉty tʉ n'ixtʉ di'ibʉ yʉ jiky'a̱jtʉn yajkypy, es tyam miits nduknijáwʉdʉ es ja'a dʉ'ʉn ja jiky'a̱jtʉn winʉ xʉʉ winʉ tiempʉ. Yʉ'ʉ naty ijtp mʉdʉ Dios Teety es tʉ kyʉxe'eky mʉt ʉʉdsʉty.
62001003	Pa̱a̱dyʉts miits ndukmʉmadya̱'a̱ga̱'a̱ndʉ di'ibʉts tʉ n'ixy es tʉ nmʉdóyʉts, es nandʉ'ʉn miits mdi'igyʉdya'aydyʉt mʉt ʉʉdsʉty es mʉt ja Dios Teety es mʉt ja 'yU'unk Jesukristʉ.
62001004	Dʉ'ʉn nnijáyʉdʉ es ʉdsa̱jtʉm nxondákʉm nidʉgekyʉ ti'igyʉ es jotkʉda'aky.
62001005	Tya̱a̱dʉ dʉ'ʉn ja ayuk di'ibʉts ja Jesukristʉ xytyuk'ʉxpʉjk es nga̱jxwa'xyʉts ma̱ miidsʉty ko yʉ Dios yʉ'ʉ dʉ'ʉn ja Ja̱jʉn, es ma̱ yʉ'ʉ kyaj ti agoots'a̱jtʉn.
62001006	Pʉn jʉna̱'a̱nʉm ko ti'igyʉ n'ijtʉm mʉt yʉ Dios, es ndu'uyo'oyʉm agoots, andákʉm es kyaj ndu'unʉm ja tʉy'a̱jtʉn.
62001007	Per pʉn tu'uyo'oyʉm ma̱ ja ja̱jʉn, nmʉda̱jtʉm ja ti'igyʉ'át nixim niyam esʉ 'yU'unk Jesukristʉ ñe'pyñ xyajwátsʉm mʉt tʉgekyʉ nbojpʉ'a̱jtʉm.
62001008	Pʉn njʉna̱'a̱nʉm ko kyaj nbojpʉja̱'a̱y'a̱jtʉm, naywyin'ʉ'ʉnʉm kʉ'ʉm es ni ti tʉy'a̱jtʉn ngamʉda̱jtʉm.
62001009	Per pʉn maya̱jtsʉm ko nbekytyu'unʉm, Dios di'ibʉ tyiimpy ja tʉy'a̱jtʉn, xypyojpʉma'xa̱'a̱nʉm es xyajwátsʉm tʉgekyʉ nbojpʉ'a̱jtʉm.
62001010	Per pʉn jʉna̱'a̱nʉm ko ngapekytyu'unʉm, mʉt yʉ'ʉ ngakupʉjkʉm ja Diosʉ 'yayuk es ndíjʉm ko andakp ja Dios ko jyʉna'añ: “Yʉ ja̱'a̱yʉty pojpʉtuundʉbʉ tʉgekyʉ.”
62002001	Nitítʉty, tyámʉts miits nnijáyʉdʉ kʉdiibʉ mbekytyúndʉt. Per pʉn jaa pʉ́n pyekytyúñ, nmʉda̱jtʉm tu'uk di'ibʉ xyñika̱jxtútʉm Dios windum. Yʉ'ʉ dʉ'ʉn ja Jesukristʉ di'ibʉ tyiimpy ja tʉy'a̱jtʉn.
62002002	Pes yʉ'ʉ kʉ'ʉm naydyukwindsʉ'kʉ kruuzkʉjxy es dʉ'ʉn tkumʉdooy ja nbojpʉ'a̱jtʉm. Es kyaj 'yʉdsa̱jtʉmʉty je'eyʉ, nandʉ'ʉn tkumʉdooy nidʉgekyʉ ja naxwíñʉdʉ ja̱'a̱yʉdyʉ pyojpʉ.
62002003	¿Wi'ix mba̱a̱t nmʉda̱jtʉm tʉy'a̱jtʉn ko n'ixy'a̱jtʉm ja Dios? Pes mʉdʉ tya̱a̱dʉ ko nguydyu'unʉm ja 'yana'amʉn.
62002004	Mʉt ko di'ibʉ jʉna̱a̱mp: “Ʉj n'ixy'a̱jtypyʉts ja Dios”, es kyaj tkuydyúñ ja Diosʉ 'yana'amʉn, tya̱dʉ ja̱'a̱y andakp es ni ti tʉy'a̱jtʉn tkamʉdaty.
62002005	Per ja ja̱'a̱y di'ibʉ kyuydyiimpy ja Diosʉ 'yana'amʉn, kexy ka'pxy tmʉdaty ja Diosʉ tsyojkʉn, es dʉ'ʉn nnija̱'a̱m ko ti'igyʉ n'ijtʉm mʉdʉ Dios.
62002006	Mʉt ko pʉn njʉna̱'a̱nʉm ko nbanʉjxʉm ja Jesukristʉ, xypyátʉm es njiky'a̱jtʉm éxtʉmʉ Jesukristʉ jyiky'ajty.
62002007	Mʉgu'ugítʉty, kyajts miits nduknijáyʉdʉ ana'amʉnʉ jembyʉ. Di'ibʉ nduknija̱'a̱yʉdʉp, ja'ayʉm mmʉda̱jtʉp di'ibʉ jawyíñʉp mya''anma̱a̱ydyʉ. Tya̱dʉ jeky ana'amʉn, ja'ayʉm ja ayuk di'ibʉ tʉ xymyʉdowdʉ.
62002008	Oyʉ dʉ'ʉn, tya̱a̱dʉ di'ibʉ nduknija̱'a̱yʉdʉp, yʉ'ʉ tu'ugʉ jembyʉ ana'amʉn, es ya'ijxʉp ko tʉy'a̱jtʉnʉ'ʉ ma̱ Kristʉ es nandʉ'ʉn ma̱ miidsʉty, mʉt ko na̱jxp ja kugoots'át es ja̱j tʉ'xnʉp ja tʉy'a̱jtʉn.
62002009	Di'ibʉ jʉna̱a̱mp ko 'yity ma̱ ja ja̱jʉn es kyaj ttseky ja myʉgu'uk, taadʉ ijtpʉm kugoots.
62002010	Di'ibʉ tsyejpy ja myʉgu'uk, jiky'a̱jtp ma̱ ja ja̱jʉn, es ni ti kyayajpekykya'ayʉty.
62002011	Per di'ibʉ myʉdsip'a̱jtypy ja myʉgu'uk, jiky'a̱jtp es jyʉdity ma̱ wyingoodsʉty, es kyaj tnijawʉ ma̱ ñejxy, mʉt ko ja koots'át tʉ yajjʉmbítyʉty wiints.
62002012	Nitítʉty, nnijáyʉdʉts miidsʉty mʉt ko Dios tʉ tme'xy ja mbojpʉty mʉt yʉ'ʉgyʉjxmʉ Jesukristʉ.
62002013	U'unkteedyʉty, nnijáyʉdʉts miits mʉt ko tʉ xy'ixy'attʉ Jesukristʉ di'ibʉ taayʉm ko naxwíñʉdʉ tsyondaky. Ʉna̱'kʉty, nnijáyʉdʉts miits mʉt ko tʉ xymyʉmada̱'a̱ktʉ ja mʉjku'ugópk. Nitítʉty, nnijáyʉdʉts miidsʉty mʉt ko tʉ xy'ixy'attʉ Dios.
62002014	U'unkteedyʉty, nnijáyʉdʉts miits mʉt ko tʉ xy'ixy'attʉ Jesukristʉ di'ibʉ taayʉm ko naxwíñʉdʉ tsyondaky. Ʉna̱'kʉty, nnijáyʉdʉts miits mʉt ko yajxón tʉ xy'axá̱jʉdʉ ja Diosʉ 'yayuk mʉt winʉ mjot. Pa̱a̱ty xymyʉdattʉ mʉk'a̱jtʉn es tʉ xymyʉmada̱'a̱ktʉ ja mʉjku'ugópk.
62002015	Katʉ xytsyoktʉ ja naxwíñʉdʉ winma̱'a̱ñ, mʉt ko yʉ ja̱'a̱y di'ibʉ tsyojktʉp ja naxwíñʉdʉ winma̱'a̱ñ, kyaj ttsoktʉ ja Dios Teety.
62002016	Mʉt ko tʉgekyʉ di'ibʉ jaa'a̱jtp naxwiiñ, ko ja̱'a̱y t'ʉxta̱'a̱ydyʉ di'ibʉ nini'x kʉba̱jk tsyejpy, ko t'adsoktʉ ko tii t'ixtʉ es ko myʉj pya̱a̱dʉdʉ ko tii tmʉdat tjaygyaptʉ, tʉgekyʉ tya̱dʉ winma̱'a̱ñ esʉ dʉ'ʉmbʉ jiky'a̱jtʉn jaa myiñ ma̱ yʉ naxwíñʉdʉ, es kyaj myiñ ma̱ Dios.
62002017	Perʉ Dios yajkutʉgoyaampy ja naxwíñʉdʉ winma̱'a̱ñ mʉt tʉgekyʉ di'ibʉ ja̱'a̱y adsojktʉp naxwíñʉdʉ winma̱'a̱ñgyʉjxm, per ja ja̱'a̱y di'ibʉ kyuydyiimpy ja Diosʉ tsyojkʉn, jiky'a̱jtp winʉ xʉʉ winʉ tiempʉ.
62002018	Nitítʉty, tʉ jya'ty ma̱ tyam tu'uk óknʉm ja oorʉ. Tʉ xymyʉdowdʉ ko myina̱'a̱ñ di'ibʉ myʉdsip'a̱jtypy ja Kristʉ. Pes nʉgoo 'yokmay'a̱jnʉ di'ibʉ myʉdsip'a̱jttʉp ja Kristʉ. Pa̱a̱dyʉts nnijawʉ ko tʉ net jya'ty ja tiempʉ di'ibʉ tim ok.
62002019	Tamʉ ja̱'a̱y di'ibʉ pʉdsʉʉmdʉ ma̱ ʉʉdsʉty, per kyaj yʉ'ʉ t'axá̱jʉdʉ Kristʉ éxtʉmʉ Yajnitsókpʉ. Mʉt kots xyñikaktʉ, pa̱a̱ty ya'ixy ko kyaj t'axá̱jʉdʉ Kristʉ es nan kyaj yʉ'ʉdyʉ nmʉmʉbʉjkpʉ'a̱jtʉm.
62002020	Per miidsʉty kyaj mdʉ'ʉn'áttʉ, mʉt ko Kristʉ mmooyʉdʉ ja Espíritʉ Santʉ es miidsʉty nidʉgekyʉ mnija̱'a̱dʉp ja tʉy'a̱jtʉn.
62002021	Nnijáyʉdʉts miits mʉt ko yajxón xyñijáwʉdʉ ja tʉy'a̱jtʉn, kyaj nnijáyʉdʉ éxtʉm di'ibʉ kyaj tnijawʉ. Miidsʉty yajxón xyñijáwʉdʉ ko ma̱ yʉ tʉy'a̱jtʉn, kyaj myiñ ja andakʉn.
62002022	Yʉ'ʉ dʉ'ʉn andakp di'ibʉ jʉna̱a̱mp ko yʉ Jesús kyaj yʉ'ʉdyʉ Kristʉ. Esʉ taadʉ yʉ'ʉ dʉ'ʉn di'ibʉ myʉdsip'a̱jtypy ja Kristʉ, pes 'yʉxtijpy ja Dios Teety es ja 'yU'unk.
62002023	Es di'ibʉ 'yʉxtijpy ja Diosʉ 'yU'unk, nan kyaj 'yity ti'igyʉ mʉʉt ja Dios Teety. Per pʉ́n 'yaxá̱jʉp ja Diosʉ 'yU'unk, nan ijtp ti'igyʉ mʉt ja Dios Teety.
62002024	Miidsʉty, pes jiky'attʉ éxtʉmʉ Jesukristʉ 'yʉxpʉjkʉn di'ibʉ m'axá̱jʉdʉ extʉ jawyíñʉp. Es ko dʉ'ʉn xytyúnʉt, m'íttʉp ti'igyʉ mʉt ja Dios Teety es mʉt ja 'yU'unk.
62002025	Es tya̱a̱dʉ dʉ'ʉn di'ibʉ Jesukristʉ tʉ xytyukwa̱ndákʉm, ja jiky'a̱jtʉn winʉ xʉʉ winʉ tiempʉ.
62002026	Tʉts miits nnijáyʉdʉ es mnaygywentʉ'átʉdʉt mʉdʉ tadʉ di'ibʉty mwin'ʉʉnánʉdʉp.
62002027	Per miidsʉty kyaj mdʉgoy'a̱jtxʉdʉ pʉ́n mduk'ʉxpʉ́kʉdʉp, ja'a ko Jesukristʉ tʉ mmo'oyʉdʉ yʉ Espíritʉ Santʉ, es yʉ'ʉ mduk'ʉxpʉjkʉdʉp tʉgekyʉ. Es yʉ'ʉ dʉ'ʉn ja tʉy'a̱jtʉn es kyaj tmʉdaty ja andakʉn. Pa̱a̱ty ittʉ ti'igyʉ mʉt ja Kristʉ, éxtʉm yʉ Espíritʉ Santʉ tʉ mya'ʉxpʉ́kʉdʉ.
62002028	Pes tyamʉ net nitítʉty, ittʉ ti'igyʉ mʉt ja Kristʉ es mnayjotmʉkmo'oyʉdʉt ko yʉ'ʉ kyʉxʉ'ʉgʉt jatʉgok, es kyaj xymyʉdsoydyúndʉt ko myínʉt.
62002029	Mnija̱'a̱dʉp miidsʉty ko Jesukristʉ tyiimpy ja tʉy'a̱jtʉn. Pes nijáwʉdʉ nandʉ'ʉn ko di'ibʉ tyuundʉp ja tʉy'a̱jtʉn, yʉ'ʉ dʉ'ʉn u'unk'a̱jttʉp ja Dios.
62003001	Jaygyúkʉdʉ éxtʉm ja Dios Teety xyjantsytsyojkʉm es xy'u'unkniwa̱'a̱nʉm. Es tʉy'a̱jtʉnʉ'ʉ xy'u'unk'a̱jtʉm. Pa̱a̱ty kyaj xy'ixy'a̱jtʉm pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp, ja'a ko kyaj t'ixy'attʉ ja Dios.
62003002	Mʉgu'ugítʉty, ʉdsa̱jtʉm xy'u'unk'a̱jtʉm ja Dios. Es kyajnʉm xytyuk'ijxʉm wi'ix n'ak'ijtʉm, per ko Jesukristʉ kyʉxʉ'ʉgʉt, dʉ'ʉn n'ijtʉm éxtʉm ja Kristʉ, mʉt ko n'ixa̱'a̱nʉm wi'ixʉ dʉ'ʉn yʉ'ʉ.
62003003	Es nidʉgekyʉ di'ibʉ dʉ'ʉn 'yaxá̱jʉdʉp ja Kristʉ éxtʉmʉ Yajnitsókpʉ, yʉ'ʉjʉty nayyajwátsʉp kʉ'ʉm éxtʉmʉ Jesukristʉ wya̱'a̱dsʉty.
62003004	Per di'ibʉ pekytyuump myʉdʉgeepy ja Diosʉ 'yana'amʉn. Yʉ'ʉ ja peky ko kyajʉ Dios ja 'yana'amʉn yajpadúñ.
62003005	Es mnija̱'a̱dʉp ko Jesukristʉ myiiñ ya̱ naxwiiñ yajpojpʉnitʉgeebyʉ, es kyaj yʉ'ʉ tmʉdaty ni ti peky.
62003006	Es nidʉgekyʉ di'ibʉ ijttʉp ti'igyʉ mʉt yʉ'ʉ, kyaj jyʉdity mʉt ja pojpʉ. Per nidʉgekyʉ di'ibʉ pekytyuundʉp, kyaj t'ixy'aty ja Kristʉ, es nan kyaj yʉ'ʉ jya'a'átyʉty.
62003007	Nitítʉty, éxkʉm mwin'ʉʉnʉdʉ pʉ́n. Pʉ́nʉ Kristʉ ja'a'a̱jtʉp, ja'a tyiimpy ja tʉy'a̱jtʉn éxtʉm ja Kristʉ kʉ'ʉm.
62003008	Per di'ibʉ pekytyuump, yʉ'ʉ ja'a'a̱jtʉp ja mʉjku'ugópk, ja'a ko yʉ mʉjku'ugópk pyekytyiimpy jawyíñʉp extʉ tyamba̱a̱t. Yʉ Diosʉ 'yU'unk tʉ myiñ naxwiiñ es dyajkutʉgoya'añ di'ibʉ ja mʉjku'ugópk tyiimpy.
62003009	Ni tu'uk ʉdsa̱jtʉm di'ibʉ Dios xy'u'unk'a̱jtʉm njiky'a̱jtʉm éxtʉmʉ pojpʉ tuumbʉ, mʉt ko nmʉda̱jtʉm ja jiky'a̱jtʉn di'ibʉ Dios tʉ xymyo'oyʉm es kyaj mba̱a̱t ni'igʉ ndu'unʉm ja pojpʉ, mʉt ko xy'u'unk'a̱jtʉm ja Dios.
62003010	Es mʉdʉ tya̱a̱dʉ ñigʉxe'eky pʉ́nʉdyʉ Dios u'unk'a̱jttʉp es pʉ́nʉty ja mʉjku'ugópk u'unk'a̱jttʉp. Mʉt ko di'ibʉ jiky'a̱jtp axʉʉk es kyaj ttseky ja myʉgu'uk, kyaj jya'a'átyʉty ja Dios.
62003011	Pes di'ibʉ Jesukristʉ xytyuk'ana'amʉm extʉ jawyíñʉp, tya̱a̱dʉ dʉ'ʉn ko nnaydsyojkʉm nixim niyam,
62003012	es kyaj ndu'unʉm éxtʉm ja Kaín di'ibʉ ja'a'a̱jtʉp ja mʉjku'ugópk es dya'e'ky ja myʉga'ax Abel. ¿Es ti ko dya'e'ky? Mʉt ko Abel jyiky'aty tʉy'a̱jtʉn mʉʉt es ja Kaín kyaj.
62003013	Mʉgu'ugítʉty, katʉ dʉ'ʉñʉ mwʉ'ʉmʉdʉ pʉn mduk'ak'a̱jtʉdʉp pʉ́nʉdyʉ naxwíñʉdʉ winma̱'a̱ñ ja'a'a̱jtʉdʉp.
62003014	Mʉt ko ndsojkʉm ja nmʉgu'uk'a̱jtʉm, nnija̱'a̱m ko yʉ Dios tʉ xyajjʉgákʉm ma̱ yʉ o'kʉn es tʉ xyajmi'inʉm ma̱ yʉ jiky'a̱jtʉn. Di'ibʉ kyaj ttseky yʉ myʉgu'uk, wʉ'ʉmp yʉ'ʉ ma̱ ja o'kʉn.
62003015	Di'ibʉ kyaj ttseky ja myʉgu'uk, yʉ'ʉ dʉ'ʉn yajja̱'a̱y'o'kpʉ. Es miits mnija̱'a̱dʉp ko ja yajja̱'a̱y'o'kpʉ kyaj tmʉdaty ja jiky'a̱jtʉn winʉ xʉʉ winʉ tiempʉ.
62003016	Nnija̱'a̱m di'ibʉ dʉn tsojkʉn'a̱jtp, mʉt ko Jesukristʉ dya'ijxʉ ko jyiky'a̱jtʉn dyajky mʉt ʉdsa̱jtʉmgyʉjxm. Es dʉ'ʉn xypyátʉm ʉdsa̱jtʉm es nya̱jkʉm ja njiky'a̱jtʉn'a̱jtʉm mʉt ja'agyʉjxm ja nmʉgu'uk'a̱jtʉm.
62003017	Pʉn ja pʉ́n tmʉdaty tjaygyepy di'ibʉ ndukjiky'a̱jtʉm, es t'ixy ja myʉgu'uk tyʉgoy'a̱jtxʉty, es kyaj tpa''ayoy, ¿wi'ix mba̱a̱t tmʉdaty ja Diosʉ tsyojkʉn?
62003018	Nitítʉty, kyaj nnaydsyojkʉm je'eyʉ wingʉ'ʉy agʉ'ʉy, naydsyojkʉm éxtʉm mba̱a̱t ya'ixy di'ibʉ ndu'unʉm mʉt ja tʉy'a̱jtʉn.
62003019	Dʉ'ʉn nnija̱'a̱m ko xyja'a'a̱jtʉm ja Dios es n'ijtʉm jotkujk Dios windum
62003020	ko nbekyjya̱'a̱m, Dios ni'igʉ myʉ́jʉty es kʉdiinʉm ʉdsa̱jtʉmʉ njot'a̱jt nwinma̱'a̱ñ'a̱jtʉm, ñija̱'a̱p yʉ'ʉ tʉgekyʉ.
62003021	Mʉgu'ugítʉty, pʉn kyaj ti nbekyjya̱'a̱m, nwinguwa̱'kʉm jotkujk ja Dios,
62003022	es yʉ'ʉ xymyo'oyʉm di'ibʉ ʉdsa̱jtʉm n'amdo'om, mʉt ko nguydyu'unʉm ja 'yana'amʉn es ndu'unʉm di'ibʉ yʉ'ʉ tsyejpy.
62003023	Es ja Dios tni'ana'amʉ es nmʉbʉjkʉm ja 'yU'unk Jesukristʉ es nnaydsyojkʉm nixim niyam, éxtʉm ja Kristʉ xytyuk'ana'amʉm.
62003024	Pʉn nguydyu'unʉm ja Diosʉ 'yana'amʉn, jiky'a̱jtʉm mʉt yʉ'ʉ, es yʉ'ʉ jyiky'aty mʉt ʉdsa̱jtʉm. Nnija̱'a̱m ko yʉ'ʉ jyiky'aty ma̱ ʉdsa̱jtʉm, mʉt ko tʉ xymyo'oyʉm ja Espíritʉ Santʉ.
62004001	Mʉgu'ugítʉty, jaa may ja ja̱'a̱y di'ibʉ nayñiga̱jxʉdʉp ko yʉ'ʉ ya'ʉxpʉktʉ es ko xytyuknimi'inʉm ja Diosʉ 'yayuk. Katʉ miits xymyʉbʉktʉ, ja'a ko taa may di'ibʉ andáktʉp, je'eyʉ xywyin'ʉʉna̱'a̱nʉm. Ixtʉ yajxónʉ tadʉ 'yʉxpʉjkʉn es net xymyʉbʉ́ktʉt pʉn tʉy'a̱jtʉn ko yʉ'ʉ Dios tja'a'áty.
62004002	Dʉ'ʉn xyñijáwʉdʉt ko yʉ'ʉ Diosʉ Jya̱'a̱jʉn tja'a'áty: nidʉgekyʉ pʉ́nʉty jʉnándʉp ko yʉ Jesús yʉ'ʉdyʉ dʉ'ʉn ja Kristʉ, Diosʉ 'yU'unk di'ibʉ miin ya̱ naxwiiñ éxtʉmʉ naxwíñʉdʉ ja̱'a̱y, ja'a myʉda̱jttʉp ja Diosʉ Jya̱'a̱jʉn.
62004003	Ja di'ibʉ jʉna̱a̱mp ko Kristʉ kyaj dʉ'ʉn oj myiñ, kyaj ja Espíritʉ Santʉ tmʉdaty, ja'a taadʉ myʉdsip'a̱jtypy ja Kristʉ. Es tʉ xymyʉdowdʉ miidsʉty ko myina̱'a̱ñ di'ibʉ myʉdsip'a̱jtypy ja Kristʉ. Pes ta net ya̱ naxwiiñ.
62004004	Nitítʉty, miidsʉty Dios mja'a'a̱jtʉdʉp. Tʉ xymyʉmada̱'a̱ktʉ tadʉ andakpʉty, mʉt ko yʉ Espíritʉ Santʉ di'ibʉ miidsʉty mʉʉt m'ittʉ, ni'igʉ yʉ'ʉ myʉ́jʉty es kʉdiinʉmʉ ka'oybyʉ di'ibʉ ja ya̱ naxwiiñ.
62004005	Tadʉ andakpʉ yʉ'ʉ ja'a'a̱jtʉdʉp ja naxwíñʉdʉ winma̱'a̱ñ, pa̱a̱ty tka̱jxwa̱'xtʉ ja naxwíñʉdʉ winma̱'a̱ñ, es myʉdoo'ijtʉdʉ ja ja̱'a̱y di'ibʉ naxwíñʉdʉ winma̱'a̱ñ ja'a'a̱jtʉdʉp.
62004006	Per ʉdsa̱jtʉm Dios xyja'a'a̱jtʉm. Di'ibʉ Dios 'yijxy'ajtypy, myʉdoo'ijtypy ja ayuk di'ibʉ nga̱jxwa̱'xʉm. Per di'ibʉ kyaj Dios jya'a'átyʉty, kyaj xymyʉdoo'ijtʉm. Es dʉ'ʉn mba̱a̱t n'ʉxka̱jpʉm pʉ́n myʉda̱jtypy ja Espíritʉ Santʉ di'ibʉ tʉy'a̱jtʉn yajkypy, es pʉ́n myʉda̱jtypy ja ka'oybyʉ di'ibʉ win'ʉ'ʉmp.
62004007	Mʉgu'ugítʉty, n'oknaydsyojkʉm nixim niyam, mʉt ko yʉ tadʉ tsojkʉn myiñ ma̱ Dios. Nidʉgekyʉ di'ibʉ myʉda̱jttʉp ja tsojkʉn, yʉ'ʉ Dios u'unk'a̱jtʉdʉp, es 'yixy'a̱jttʉp ja Dios.
62004008	Di'ibʉ kyaj tmʉdaty ja tsojkʉn, kyaj yʉ'ʉjʉty t'ixy'attʉ Dios, mʉt ko Dios yʉ'ʉ dʉ'ʉn ja tsojkʉn.
62004009	Dios xytyuk'ijxʉm ja tsyojkʉn ʉdsa̱jtʉm ko tkejxy ja tyu'uk U'unk ya̱ naxwiiñ es nmʉda̱jtʉm ja njiky'a̱jtʉn'a̱jtʉm mʉt yʉ'ʉgyʉjxmʉ 'yU'unk.
62004010	Kyaj 'yʉdsa̱jtʉmʉty jawyiin ndsojkʉm ja Dios, jawyiin'a̱jtp yʉ'ʉ oj xytsyojkʉm es xytyuk'ijxʉm mʉt ko xytyuknigajxʉm ja 'yU'unk es xyajpojpʉnitʉgo'oyʉm.
62004011	Mʉgu'ugítʉty, mʉt ko dʉ'ʉn ja Dios tʉ xytsyojkʉm, nandʉ'ʉn nnaydsyojkʉm nixim niyam.
62004012	Ni na̱'a̱ pʉ́nʉ Dios tka'ixy. Per pʉn nnaydsyojkʉm nixim niyam, Dios ijtp ma̱ ʉdsa̱jtʉm es nmʉda̱jtʉm ja tsyojkʉn.
62004013	Es mʉt ko Dios tʉ xymyo'oyʉm yʉ Espíritʉ Santʉ, tʉ xytyuk'ijxʉm ko yʉ'ʉ 'yity mʉt ʉdsa̱jtʉm, es ʉdsa̱jtʉm n'ijtʉm mʉt yʉ'ʉ.
62004014	Es tʉts n'íxyʉts kʉ'ʉm es nga̱jxte'xyʉts ko Dios Teety tkejxy ja 'yU'unk ya̱ naxwiiñ éxtʉmʉ Yajnitsókpʉ.
62004015	Oytyim pʉ́nʉty di'ibʉ 'yijxkajpy ko Jesús yʉ'ʉ Dios 'yU'unk'átyʉty, jiky'a̱jtp mʉt ja Dios es ja Dios jyiky'aty mʉt yʉ'ʉ.
62004016	Es dʉ'ʉn nnija̱'a̱m es nmʉbʉjkʉm ko Dios xytsyojkʉm. Dios yʉ'ʉ dʉ'ʉn ja tsojkʉn, es pʉn nnaydsyojkʉm nixim niyam, Dios jiky'a̱jtp mʉt ʉdsa̱jtʉm, es ʉdsa̱jtʉm njiky'a̱jtʉm mʉt ja Dios.
62004017	Es ko njiky'a̱jtʉm mʉt ja Dios, mʉj máyʉp es kexy ka'pxy 'yítʉt ja ndsojkʉn'a̱jtʉm es ndukmʉ'awda̱jtʉm ko Dios xypyayo'oyʉm, ja'a ko n'ijtʉm ya̱ naxwiiñ éxtʉmʉ Kristʉ.
62004018	Ma̱ jyámʉty ja tsojkʉn, kyaj jyámʉty ja tsʉ'kʉn. Di'ibʉ myʉda̱jtypy kexy ka'pxy ja tsojkʉn, yajkekypy ja tsʉ'ʉgʉ. Ja'a ko pʉn ndsʉ'kʉm tii, njʉjptsʉ'kʉm ko xytyukkumʉdowa̱'a̱nʉm di'ibʉ tʉ ndu'undʉgo'oyʉm. Ko ti ndsʉ'kʉm, kyaj kexy ka'pxy nmʉda̱jtʉm ja tsojkʉn.
62004019	Dios jawyiin xytsyojkʉm ʉdsa̱jtʉm. Pa̱a̱ty ʉdsa̱jtʉm ndsojkʉm ja Dios.
62004020	Pʉn ja pʉ́n jyʉna'añ: “Ʉj ndsejpyʉts ja Dios”, es kyaj ttseky ja myʉgu'uk, andakpʉ taadʉ. Pʉn di'ibʉ kyaj ttseky ja myʉgu'uk di'ibʉ ya̱a̱ 'yijxypy, nan kyaj mba̱a̱t ttseky ja Dios di'ibʉ kyaj t'ixy.
62004021	Mʉt ko Dios tʉ xytyuk'ana'amʉm ko di'ibʉ tsyejpy ja Dios, nandʉ'ʉn ttsókʉt ja myʉgu'uk.
62005001	Nidʉgekyʉ di'ibʉ 'yaxá̱jʉp ja Jesús éxtʉmʉ Kristʉ, yʉ'ʉ dʉ'ʉn ja Dios u'unk'a̱jtʉdʉp. Ja ja̱'a̱y di'ibʉ tsyejpy tu'ugʉ u'unkteety, nandʉ'ʉn ttseky yʉ u'unkteedyʉ 'yu'ungʉty.
62005002	Ko ndsojkʉm ja Dios es nguydyu'unʉm ja 'yana'amʉn, ndsojkʉmʉ naty nandʉ'ʉnʉ 'yu'ungʉty.
62005003	Es ko ndsojkʉm ja Dios, nguydyu'unʉmʉ naty yʉ 'yana'amʉn. Es kom xy'u'unk'a̱jtʉm ja Dios es ndsojkʉm, kyaj mʉk nja̱'a̱m es nguydyu'unʉm di'ibʉ yʉ'ʉ xytyuk'ana'amʉm,
62005004	mʉt ko nidʉgekyʉ ʉdsa̱jtʉm di'ibʉ xy'u'unk'a̱jtʉm ja Dios, nmʉmadákʉm es kyaj ndu'unʉm ja naxwíñʉdʉ winma̱'a̱ñ. Nmʉmadákʉm mʉt ko nmʉbʉjkʉm ko ja Jesús yʉ'ʉ Kristʉ, Diosʉ 'yU'unk.
62005005	Pʉ́nʉty myʉbʉjktʉp ko Jesús yʉ'ʉ Diosʉ 'yU'unk, myʉmadáktʉp es kyaj ttúndʉt ja naxwíñʉdʉ winma̱'a̱ñ.
62005006	Ko Jesús myiiñ ya̱ naxwiiñ, oj ya'ijxwe'emy mʉt ja nʉʉ es ja ne'pyñ, kyaj jye'eyʉty ja nʉʉ, ja'a mʉt ja nʉʉ es ja ne'pyñ. Es ja Espíritʉ Santʉ kʉ'ʉm dyajtʉydyʉ́kʉ, es ni na̱'a̱ kya''anda'aky.
62005007	Tʉgʉʉk jyam'aty tsa̱jpótm di'ibʉ yajtʉydyʉjkʉbʉ tya̱a̱dʉ: ja Dios Teety, ja Diosʉ 'yU'unk esʉ Espíritʉ Santʉ. Es ti'igyʉ ja tʉy'a̱jtʉn di'ibʉ ya̱jktʉp.
62005008	Es tʉgʉʉk jyaa'áty naxwiiñ di'ibʉ yajtʉydyʉjkʉdʉbʉ tya̱a̱dʉ: ja Espíritʉ Santʉ, ja nʉʉ es ja ne'pyñ. Es ti'igyʉ ja tʉy'a̱jtʉn di'ibʉ ya̱jktʉp.
62005009	Nmʉbʉjkʉm ko tnika̱jxpáttʉ ja̱'a̱yʉty. Per yʉ Diosʉ ñika̱jxpajtʉn kana̱k nipat 'yóyʉty. Yʉ Dios tʉ jyʉna'añ ko Jesús yʉ'ʉ 'yU'unk'a̱jtypy.
62005010	Di'ibʉ myʉbejkypy ja Diosʉ 'yU'unk, myʉda̱jtypy jyodoty wyinma̱'a̱ñóty di'ibʉ ñika̱jxpejtypy ko tyʉy'a̱jtʉnʉty. Per di'ibʉ kyaj tmʉbeky ja Dios, dʉ'ʉn t'ixy éxtʉm 'yanda'aky ja Dios, mʉt ko kyaj tmʉbeky ja Diosʉ ñika̱jxpajtʉn ko jyajʉnáñ: “Jesús ʉj n'U'unk'a̱jtypy.”
62005011	Tya̱dʉ nika̱jxpajtʉn yʉ'ʉ dʉ'ʉn: ja Dios tʉ xymyo'oyʉm ja jiky'a̱jtʉn winʉ xʉʉ winʉ tiempʉ, esʉ tya̱dʉ jiky'a̱jtʉn 'yity mʉt ja 'yU'unkkyʉjxm.
62005012	Di'ibʉ 'yaxá̱jʉp ja Jesús éxtʉm ja Diosʉ 'yU'unk, myʉda̱jtypyʉ tya̱dʉ jiky'a̱jtʉn. Per di'ibʉ kyaj t'axa̱jʉ Jesús éxtʉm ja Diosʉ 'yU'unk, kyaj tmʉdatyʉ tya̱dʉ jiky'a̱jtʉn.
62005013	Nnija̱'a̱yʉdʉpts miits di'ibʉ myʉbʉjktʉp ja Diosʉ 'yU'unk, es xyñijáwʉdʉt ko xymyʉdattʉ ja jiky'a̱jtʉn winʉ xʉʉ winʉ tiempʉ.
62005014	Kyaj ndsʉ'k nja̱'a̱m ko n'amdo'om tii ja Dios, mʉt ko nnija̱'a̱m ko ti n'amdo'om di'ibʉ ijtp ti'igyʉ di'ibʉ yʉ'ʉ tsyejpy, yʉ'ʉ xymyʉdo'om.
62005015	Es mʉt yʉ'ʉyʉ ko xymyʉdo'om, nnija̱'a̱m ko xymyo'oyʉmʉ naty di'ibʉ n'amdo'om.
62005016	Pʉn 'yijxypy ko tu'ugʉ myʉgu'uk ttuñ ja peky di'ibʉ kyaj myʉnejxyʉty ma̱ ja o'kʉn, wa'an tka̱jxta'aky ma̱ Dios kʉdiibʉ 'yoogʉt. Ja'a ko taa yʉ peky di'ibʉ mʉnʉjxp ma̱ ja o'kʉn, es mʉdʉ tya̱dʉ peky kyajts njʉna̱'a̱ñ es kya̱jxta̱'a̱gʉt yʉ'ʉgyʉjxm.
62005017	Tʉgekyʉ axʉʉkpʉ yʉ'ʉ dʉn peky. Es taa yʉ peky di'ibʉ kyaj myʉnejxy ma̱ ja o'kʉn.
62005018	Nnija̱'a̱m ko di'ibʉ myʉda̱jtypy ja Dios éxtʉmʉ Tyeety, kyaj pyekytyuun'adʉ'ʉtsy, mʉt ko Diosʉ 'yU'unk tkwentʉ'aty di'ibʉ Dios jya'a'a̱jtypy, es kyaj ja mʉjku'ugópk wi'ix tyúñʉty.
62005019	Nnija̱'a̱m ʉdsa̱jtʉm ko Dios xyja'a'a̱jtʉm esʉ mʉjku'ugópk yʉ'ʉ ja'a'a̱jtʉdʉp tʉgekyʉ di'ibátyʉ naxwíñʉdʉ winma̱'a̱ñ ja'a'a̱jtʉdʉp.
62005020	Es nnija̱'a̱m nandʉ'ʉn ko ja Diosʉ 'yU'unk tʉ myiñ es tʉ xymyo'oyʉm yʉ nwinma̱'a̱ñ'a̱jtʉm es n'ixy'a̱jtʉm ja Dios. N'ijtʉm ti'igyʉ mʉt ja Dios es mʉt ja 'yU'unk Jesukristʉ. Tyʉy'a̱jtʉnʉty ko yʉ'ʉdyʉ Dios, es yʉ'ʉ dʉ'ʉn yajkypy ja jiky'a̱jtʉn winʉ xʉʉ winʉ tiempʉ.
62005021	Nitítʉty, éxkʉm ko xywyindsʉ'ʉgʉdʉt di'ibʉ kyaj Dyios'aty.
63001001	Ʉj, mʉjja̱'a̱y Fwank. Nduknigajxtʉptsʉ tya̱dʉ neky ja Kiiryʉ di'ibʉ Dios wyin'ijx, esʉ 'yu'ungʉty di'ibʉts ʉj njantsytsyojktʉp; es kyaj jye'eyʉty ʉj, nandʉ'ʉn nidʉgekyʉ di'ibʉ tʉ tnijáwʉdʉ ja tʉy'a̱jtʉn.
63001002	Ndsóktʉts miits mʉt yʉ'ʉgyʉjxmʉ tʉy'a̱jtʉn di'ibʉ nmʉda̱jtʉm njodoty nwinma̱'a̱ñóty, es 'yity mʉt ʉdsa̱jtʉm winʉ xʉʉ winʉ tiempʉ.
63001003	Wa'anʉ Dios Teety es ja 'yU'unk Jesukristʉ mgunu'xʉdʉ, es mmo'oyʉdʉ ja pa''ayo'on esʉ agujk'a̱jt jotkujk'a̱jtʉn, es ja'a mʉʉt n'ijtʉm ma̱ ja tʉy'a̱jtʉn esʉ tsojkʉn.
63001004	Byeenʉts tʉ njantsyxyonda'aky kots tʉ nnijawʉ m'u'ungʉty jyiky'attʉ mʉt ja tʉy'a̱jtʉn, dʉ'ʉn éxtʉm ja Dios Teety xytyuk'ana'amʉm.
63001005	Es tyam, mʉgu'ugítʉ Kiiryʉ, nmʉnu'xtákypyʉts ko nnaydsyojkʉm nixim niyam. Tya̱a̱dʉ di'ibʉ nduknija̱'a̱yʉp, kyaj yʉ'ʉjʉty ja Diosʉ 'yana'amʉnʉ jembyʉ, ja'ayʉmʉ'ʉ di'ibʉ n'okmʉda̱jtʉmbʉ extʉ jawyíñʉp;
63001006	esʉ tya̱a̱dʉ dʉ'ʉn ja tsojkʉn ko nguydyu'unʉm dʉ'ʉn éxtʉm jyʉna'añ ja Diosʉ 'yana'amʉn. Yʉ'ʉ ja ana'amʉn di'ibʉ mmʉdoodʉ extʉ ko xymyʉbʉjktsondáktʉ Kristʉ, ja'a ko nnaydsyojkʉm nixim niyam.
63001007	Pes may jaa jyʉdity ja win'ʉ'ʉmbʉtʉjk ma̱ tya̱dʉ naxwíñʉdʉ di'ibʉ kyaj t'axá̱jʉdʉ ja Jesús ko yʉ'ʉdyʉ Kristʉ, Diosʉ 'yU'unk di'ibʉ kyajx ya̱ naxwiiñ éxtʉmʉ naxwíñʉdʉ ja̱'a̱y. Di'ibʉ dʉ'ʉn andakp, yʉ'ʉ dʉ'ʉn myʉdsip'a̱jtypy ja Kristʉ.
63001008	Naygywentʉ'átʉdʉ, kʉdiibʉ tyʉgóyʉt di'ibʉ tʉ xytyundʉ, es dʉ'ʉn kexy ka'pxy myajkumáydyʉt.
63001009	Di'ibʉ 'yaktimnikeempy ja Jesukristʉ 'yʉxpʉjkʉn es kyaj wye'emy mʉt yʉ 'yʉxpʉjkʉn, kyaj 'yity mʉt ja Dios; per di'ibʉ 'yaxá̱jʉp es tkuydyúñ ja Jesukristʉ 'yʉxpʉjkʉn, ijtp mʉdʉ Dios Teety es nandʉ'ʉn mʉdʉ 'yU'unk Jesukristʉ.
63001010	Pʉn ja pʉ́n mninʉjxʉdʉ mya'ʉxpʉka̱'a̱nʉdʉ wiink, es kyaj yʉ'ʉjʉty ja Jesukristʉ 'yʉxpʉjkʉn, katʉ xykyupʉktʉ es mya'ʉxpʉ́kʉdʉt ma̱ miits mnaymyúkʉdʉ.
63001011	Es nan katʉ miits xyajjotkujk'áttʉ ni wi'ix tsoo.
63001012	Máyñʉmts miits nja''anʉʉmʉya̱'a̱ndʉ, per kyajts nja̱'a̱ya'añ ma̱ tya̱dʉ neky. Nʉjxa̱a̱mbʉts kʉ'ʉm ma̱ miidsʉty es nmʉtmadya̱'a̱ga̱'a̱ndʉ kʉ'ʉm, es dʉ'ʉn kya̱'pxʉt ja nxondakʉn'a̱jtʉm.
63001013	Yʉ mmʉga'ax di'ibʉ Dios nandʉ'ʉn win'ijxʉ, esʉ 'yu'ungʉty, mduknigáxʉdʉ Dioskajxy.
64001001	Ʉj mʉjja̱'a̱y Fwank. Nduknigejxypyʉdsʉ tya̱dʉ neky mij, Gayʉ di'ibʉts njantsytsyejpy tʉy'a̱jtʉn mʉʉt.
64001002	Pes mʉgu'ugítʉ, n'amdeebyʉts ja Dios es oy mʉk m'ítʉt, dʉ'ʉn éxtʉm oy m'ity mwe'emy mʉdʉ Dios.
64001003	Pes xondákpʉts mʉk ko myiindʉ nidu'ugʉty ja nmʉgu'uk'a̱jtʉm es xytyukmʉmadya̱'a̱ktʉts ko mij xypyadúñ ja tʉy'a̱jtʉn.
64001004	Ni tits ni'igʉ xykyayajxonda'aky kots nnijawʉ ko n'u'ungʉdyʉts 'yittʉ ma̱ ja tʉy'a̱jtʉn.
64001005	Mʉgu'ugítʉ, oy xytyuñ ko xypyudʉkʉ ja nmʉgu'uk'a̱jtʉm, es ni'igʉ pʉ́nʉty wiink tsoo tso'ondʉp.
64001006	Yʉ'ʉjʉty kʉ'ʉm tʉ tmadya̱'a̱ktʉ ma̱ mʉbʉjkpʉtʉjk ñaymyúkʉdʉ wi'ix xytsyojktʉ. Es oy xytyuñ mʉt ko xypyudʉ́kʉdʉ ma̱ tyu'uyo'oydyʉ, mʉt ko Dios tsyejpy es dʉ'ʉn xytyúnʉt.
64001007	Pes yʉ'ʉjʉty jyʉdittʉ tmʉdundʉ Jesukristʉ es tka̱jxwa̱'xtʉ Jesukristʉ 'yayuk ma̱jaty ja ja̱'a̱yʉty, es ni tka''axá̱jʉdʉ pudʉjkʉn ma̱ tadʉ ja̱'a̱yʉty di'ibʉ kyaj t'axá̱jʉdʉ Jesukristʉ.
64001008	Pa̱a̱ty ʉdsa̱jtʉm xypyátʉm es nbudʉjkʉm, mʉt ko dʉ'ʉn mʉʉt ti'igyʉ nmʉdu'unʉm ja Dios.
64001009	Dʉ'ʉnʉts tʉ nnijayʉ ja mʉbʉjkpʉtʉjk di'ibʉ naymyujkʉdʉp ma̱ mij, per jap 'yityʉ tadʉ Diótrefes di'ibʉ tim'ana'ama̱a̱mp es kyaj tkuydyuna̱'a̱ñ éxtʉmts nja''anʉʉmʉ.
64001010	Pa̱a̱ty kots njʉjpta̱'a̱gʉt, net ndukmʉmadya̱'a̱ktʉt nidʉgekyʉ miidsʉty éxtʉmts ʉʉdsʉty xyñibi'tska̱jxʉdʉ, xyñi'oo xyñiya̱a̱xʉdʉ mʉt ja andakʉngyʉjxm; es mʉdʉ tya̱a̱dʉ kyajyʉm jyotkʉda'aky, nan ni ja'a tka''axa̱jʉ ja nmʉgu'uk'a̱jtʉm di'ibʉ nʉjxtʉp ya'ʉxpʉjkpʉ, es kyaj tkupeky esʉ wiinkpʉ 'yaxá̱jʉdʉt. Es pʉnaty 'yaxa̱jʉyándʉp, 'yʉxwojppʉdseempy tsa̱jptʉgóty.
64001011	Mʉgu'ugítʉ, katʉ xypyadúñ ja axʉʉkpʉ ijxpajtʉn. Padún ja oybyʉ. Di'ibʉ oy tyiimpy, Dios ja'a'a̱jtʉp; per di'ibʉ tyiimpy ja axʉʉkpʉ, kyaj tka'ixy'aty ja Dios.
64001012	Byeen yajxón tnimadya̱'a̱ktʉ nidʉgekyʉ ko Demetryʉ jyiky'aty tʉy'a̱jtʉn mʉʉt. Es tʉy'a̱jtʉn yʉ'ʉ, mʉt ko jyiky'aty éxtʉm ja Dios ttseky. Nandʉ'ʉn ʉʉdsʉty nnika̱jxpajttʉptsʉ tya̱a̱dʉ, es mij mnija̱'a̱p ko kyajts n'anda̱'a̱ktʉ.
64001013	Máyñʉmts miits nja''anʉʉmʉya̱'a̱ndʉ, per kyajts nja̱'a̱ya'añ ma̱ tya̱dʉ neky,
64001014	nʉjxa̱a̱mbʉts kʉ'ʉm ma̱ mij es nmʉtmadya̱'a̱ga̱'a̱ñ wingʉ'ʉm agʉ'ʉm.
64001015	Dios myajjotkujk'átʉdʉp. Nmʉgu'uk'a̱jtʉm di'ibʉ yam mduknigáxʉdʉ Dioskajxy. Tunʉ may'a̱jtʉn, mo'oydyʉ ni'amukʉ Dioskajxy di'ibáty jap ma̱ mij.
65001001	Ʉj Juudʉs, Jesukristʉ myʉduumbʉ, myʉga'axʉ Santya̱'a̱gʉ. Nduknigajxtʉptsʉ tya̱dʉ neky ja ja̱'a̱y di'ibʉ Dios Teety tʉ twin'ixy es tja'a''ata̱'a̱ñ, es di'ibʉ Jesukristʉ kyuwaampy.
65001002	Wa'anʉ Dios mmo'oyʉdʉ pa''ayo'on, agujk'a̱jt jotkujk'a̱jtʉn esʉ tsojkʉn.
65001003	Mʉgu'ugítʉty, byeenʉts tʉ njantsytsyeky nduknijayʉya̱'a̱ndʉ ja nitsokʉn di'ibʉ nmʉda̱jtʉm. Per nja̱'a̱bʉts ko koonʉmts nnijáyʉt es nmʉnu'xta̱'a̱ktʉt es xytyúndʉt wi'ix kyaj pʉ́n dyajtʉgátsʉt di'ibʉ nmʉbʉjkʉm, di'ibʉ tʉgok je'eyʉ yajmooy ja Diosʉ jya'ayʉty.
65001004	Ja'a ko tʉ ja ja̱'a̱y andakʉngyʉjxm tyʉ́kʉdʉ ma̱ miidsʉty. Yʉ'ʉ ja Diosʉ 'yayuk 'yandijpy di'ibʉ extʉ jékyʉp ma̱ yajja̱a̱ywyʉ'ʉm ko dʉ'ʉmbʉ ja̱'a̱y windʉgoyándʉp, éxtʉm pyaadyʉty. Mʉt ko 'yaxʉkja̱'a̱y'áttʉ, jyʉnandʉ ko Dios myay'a̱jtʉngyʉjxm nyajpojpʉma'xʉm, es pa̱a̱ty mba̱a̱t nmʉ'indu'unʉm, es 'yʉxtijtʉp ja Nindsʉn'a̱jtʉm Jesukristʉ.
65001005	Pa̱a̱ty miits ndukjamyatsa̱'a̱ndʉ, oy xyjanijáwʉdʉ, ko oy ja Dios tjayajpʉdsʉʉmdʉ Ejiptʉ nidʉgekyʉ israelitʉ ja̱'a̱yʉty, óknʉm dyajkutʉgooy di'ibʉ ma̱jaty kyaj tmʉbʉjktʉ.
65001006	Es nija'ajʉty ja anklʉs di'ibʉ kyaj tmʉmʉdooy ja Dios, es tmastuty ja tyuunk di'ibʉ Dios mooyʉ, Dios myʉda̱jtypy tsimy ma̱ koots it es ttukkumʉdowa̱'a̱ñ ko ttpayo'oyʉt.
65001007	Nandʉ'ʉn jya̱jtʉ Sodomʉ esʉ Gomorrʉ mʉt ja wiingátypyʉ ka̱jpn di'ibʉ myʉwingon'a̱jtypy. Tadʉ ja̱'a̱yʉty naygyʉ'ʉya̱jkʉdʉ es myʉ'indúndʉt, es ttúndʉt di'ibʉ kyaj jyapa̱a̱dyʉty ttúndʉt. Pa̱a̱ty ja Dios dyajkʉdáky ja jʉnya'ank tsa̱jpótm es dyajtooydyaay tʉgekyʉ ja ka̱jpn. Es dʉ'ʉn ja Dios xytyuk'ijxʉm wi'ix ttʉydyuna̱'a̱ñ ja pekyjya'ayʉty.
65001008	Per oy tjatimnijáwʉdʉ tʉgekyʉ tya̱a̱dʉ, nandʉ'ʉnʉ tadʉ andakpʉ dya''axʉʉgʉdʉ kyʉ'ʉm nini'xʉty es t'ʉxtijtʉ ja Diosʉ kyutujkʉn, es extʉ wyinga̱jxpajttʉp pʉ́nʉty ijttʉp jam tsa̱jpótm.
65001009	Per extʉ yʉ arkanklʉs Migel kyaj dʉ'ʉn t'ooy ja mʉjku'ugópk ko dyajtsiptáktʉ mʉt ko tjayajnʉjxáñ ja Moisesʉ ñini'x, je'eyʉ t'anma̱a̱y: “Wa'an ja Nindsʉn'a̱jtʉm mwin'ooyʉty.”
65001010	Perʉ tadʉ andákpʉty ñi'o'odʉp di'ibʉ kyaj tnijáwʉdʉ. Dʉ'ʉn yʉ'ʉjʉty éxtʉmʉ ujts jʉyujk, kyaj jyaygyúkʉdʉ es ñayyajtʉgóyʉdʉ.
65001011	¡Pʉroobʉty yʉ'ʉ!, mʉt ko t'ʉxtijtʉ ja tʉy'a̱jtʉn es tpadundʉ ja kyʉ'ʉm winma̱'a̱ñ éxtʉmʉ Kaín. Kyaj ttundʉ di'ibʉ Dios tsyejpy, mʉt ko myeeñ'oogʉty éxtʉmʉ Balán, es éxtʉmʉ Koree, dʉ'ʉn 'yooktʉt ja'agyʉjxm ko tnibʉdʉ'ʉktʉ ja Dios.
65001012	Ko mnaymyúkʉdʉ es mgay m'uuktʉ Dios tsyojkʉngyʉjxm, tya̱dʉ andákpʉty tyʉ́kʉdʉ ma̱ miidsʉty, es ni kyatsoydyundʉ es xymyʉtkay xymyʉt'uuktʉ. Dʉ'ʉn yʉ'ʉjʉty éxtʉmʉ borreegʉ kwentʉ'a̱jtpʉ di'ibʉ naygywentʉ'a̱jtʉp kʉ'ʉm, éxtʉmʉ yoots di'ibʉ kyaj tmʉdaty ja tuu es yajnejxyʉty ja poj, dʉ'ʉn yʉ'ʉjyʉty éxtʉmʉ je'xykyépyʉn di'ibʉ kyaj tyʉʉmp'áty, éxtʉm tu'ugʉ kepy di'ibʉ tʉ tyʉtsnʉ mʉdʉ ñi'a̱a̱ts ñigoxy.
65001013	Tadʉ andákpʉty, yʉ'ʉ myʉnʉjxtʉp ja jiky'a̱jtʉnʉ axʉʉkpʉ extʉ mba̱a̱t yajtsoydyúnʉdʉ. Dʉ'ʉn yʉ'ʉjʉty éxtʉmʉ jikymyejyñ ñikapy es dyajpʉdsémy ja axʉʉkpʉ mejyñbyʉ'a̱a̱y, es nandʉ'ʉn éxtʉmʉ mʉdsa̱'a̱da̱'a̱tsy ko ñaxy tsa̱jwínm ko tye'xy mʉk es waanʉ 'yity, ta pyi'itsy, esʉ dʉ'ʉnʉ tadʉ andákpʉty wyʉ'ʉmdʉ mʉk agootstuuy winʉ xʉʉ winʉ tiempʉ.
65001014	Yʉ'ʉdyʉ dʉnʉ tya̱a̱dʉty di'ibʉ tim jékyʉp myadyak ja Enok, ja Adanʉ 'yok myʉjʉxtujk naska'axʉbʉ. Dʉ'ʉn jyʉnáñ ja Enok: “N'ijxʉts ja Nindsʉn'a̱jtʉm ko myiñ mʉt kana̱k milʉ 'yánklʉsʉty,
65001015	es tpayo'oyʉt nidʉgekyʉ ja ja̱'a̱y es tkumʉdówʉt ja axʉk ja̱'a̱yʉty di'ibʉ tʉ ttundʉ tʉgekyʉ axʉʉkpʉ, es mʉt ko nandʉ'ʉn mʉt ja axʉk ayuk tʉ tka̱jxpa̱a̱ttʉ ja Dios.”
65001016	Esʉ tya̱dʉ andákpʉty myʉ''ʉ'ʉndʉp ja Dios esʉ wiingátypyʉ, ni na̱'a̱ kyajotkʉda'aky mʉt ja di'ibʉ myʉda̱jttʉp. Ja'a tyuundʉp di'ibʉ yʉ'ʉ kʉ'ʉm tsyojktʉp, kyu'awak'áttʉ es ñayyajmʉjpʉjta̱'a̱ga̱'a̱nʉdʉ, es oy myadya̱'a̱ktʉ mʉt ja wiinkpʉ ja̱'a̱yʉty ko ti ttsoktʉ di'ibʉ kʉ'ʉm tyuk'oy'áttʉp.
65001017	Per miits mʉgu'ugítʉty, jamyatstʉ wi'ixʉ Nindsʉn'a̱jtʉm Jesukristʉ 'yapóstʉlʉty xytyukmʉmadyákʉm.
65001018	Dʉ'ʉn jyʉnandʉ: “Ja tiempʉ di'ibʉ tim okpʉ jaa''ata̱a̱mp ja ja̱'a̱y di'ibʉ tyukxi'igaampy ja Diosʉ 'yʉxpʉjkʉn es jyiky'ata̱'a̱ñ éxtʉm yʉ'ʉ ja 'yaxʉk winma̱'a̱ñ.”
65001019	Tya̱a̱dʉ dʉ'ʉmbʉ ja̱'a̱y yʉ'ʉ yajnaywya̱'xʉp ja nmʉgu'uk'a̱jtʉm es jyiky'attʉ éxtʉm ja ñini'x kyʉba̱jk ttsoktʉ, es kyaj tmʉdattʉ ja Diosʉ Jya̱'a̱jʉn.
65001020	Per miits mʉgu'ugítʉty, yajmʉjwiin yajkajaajʉ mmʉbʉjkʉn nixim niyam, es ka̱jxta̱'a̱ktʉ éxtʉm ja Espíritʉ Santʉ mnʉ'ʉmo'oy mdu'umo'oyʉdʉ.
65001021	Naymyʉdátʉdʉ mʉt ja Diosʉ tsyojkʉn es jʉjp'íxtʉ ko myina̱'a̱ñ ja Nindsʉn'a̱jtʉm Jesukristʉ, ko mʉt ja pya''ayo'on xymyo'oya̱'a̱nʉm ja jiky'a̱jtʉn winʉ xʉʉ winʉ tiempʉ.
65001022	Pa''ayowdʉ pʉ́nʉty kyaj oy tnijáwʉdʉ ti ja Dios tsyejpy.
65001023	Di'ibʉ tʉʉ dʉn timnayyajtʉgoyánʉnʉp, yajtso'ok éxtʉm jyawʉ xyjuuty jʉʉnóty; esʉ wiingátypyʉ pa''ayow es yajtso'ok, per éxkʉm mya''axʉʉgʉdʉ mʉt ja 'yaxʉk jiky'a̱jtʉn.
65001024	Ja nYajnitsokpʉ'a̱jtʉm, ja Diosʉ tu'ukpʉ di'ibʉ myʉda̱jtypy ja mʉk'a̱jtʉn es kʉdiibʉ mbekykya̱'a̱dʉt es myajkʉxʉ'ʉgʉdʉt wa̱'a̱ts Dios wyindum ma̱ ja myʉj'a̱jtʉn, es mʉt ni'igʉ xondakʉn,
65001025	wa'an ja'a tmʉdattʉ ja mʉj'a̱jtʉn, mʉk'a̱jtʉn, es ja kutujkʉn. Dʉ'ʉn 'yijty Nindsʉn'a̱jtʉm Jesukristʉkyʉjxm ma̱ kyajnʉmʉ naty tsyonda'aky ja naxwíñʉdʉ, tyamʉ dʉ'ʉn 'yity, es winʉ xʉʉ winʉ tiempʉ dʉ'ʉñʉm 'yítʉt. Wa'an dʉ'ʉnʉty.
66001001	Di'ibʉts ngʉxjaapy ma̱ tya̱dʉ neky, yʉ'ʉ di'ibʉ Dios myooy ja Jesukristʉ es ttuknijáwʉdʉt ja myʉduumbʉty di'ibʉ tsojkʉp es tsojk tyuna̱'a̱ñ jyata̱'a̱ñʉty. Jesukristʉ tkejxy nidu'ugʉ 'yanklʉs ma̱ ʉj, Fwank, Jesukristʉ myʉduumbʉ, es tʉts xytyuknijawʉ tʉgekyʉ tya̱a̱dʉ.
66001002	Pa̱a̱ty ma̱ tya̱dʉ neky nnika̱jxpétyʉts ko tyʉy'a̱jtʉnʉty di'ibʉts n'ijx nmʉdoo, ko yʉ'ʉ ja Diosʉ 'yayuk es di'ibʉ Jesukristʉ xytyuk'ijx xytyuknija̱'a̱jʉts.
66001003	Dios kunu'xʉdʉp di'ibʉty kya̱jxtʉp, es kunu'xʉdʉp nandʉ'ʉn di'ibʉ myʉdeepy ja myadya'agyʉ tya̱dʉ ayuk, es tmʉbʉ́ktʉt es tkuydyúndʉt di'ibʉ ijtp ya̱a̱ kʉxja̱'a̱y, mʉt ko tʉ wyingóñ ja tiempʉ ma̱ tyuna̱'a̱ñ jyata̱'a̱ñʉty.
66001004	Ʉj Fwank. Nnijáyʉts yʉ mʉbʉjkpʉty di'ibʉ naymyujkʉdʉp ma̱ jʉxtujkpʉ ka̱jpn Asyʉ ña̱a̱xóty. Wa'an ja Dios mgunu'xʉdʉ es mmo'oyʉdʉ ja agujk'a̱jt jotkujk'a̱jtʉn, ja Dios di'ibʉ ijtp, dʉ'ʉñʉm 'yity, es dʉ'ʉñʉm 'yita̱'a̱ñ. Nandʉ'ʉn mgunu'xʉdʉt ja Espíritʉ Santʉ es mmo'oyʉdʉt ja agujk'a̱jt jotkujk'a̱jtʉn, ja Espíritʉ Santʉ di'ibʉ ijtp ma̱ uñaaybyajn ma̱ Dios yajkutíky, es ttuñ jʉxtujk naxʉ tuunk.
66001005	Es nandʉ'ʉn ja Jesukristʉ, di'ibʉ ñika̱jxpejtypy ja tʉy'a̱jtʉn, mgunu'xʉdʉt es mmo'oyʉdʉt ja agujk'a̱jt jotkujk'a̱jtʉn, di'ibʉ jawyiin jikypyʉjk ko 'ye'ky, es tyam yajkutíky ma̱ nidʉgekyʉ naxwíñʉdʉ ja̱'a̱yʉdyʉ ryey. Jesukristʉ xytsyojkʉm, tʉ xyajwátsʉm ja nbojpʉ'a̱jtʉm mʉt ja ñe'pyñ,
66001006	es tʉ xypyʉjtákʉm yajkutujkpʉ es teedyʉty, es nmʉdu'unʉm ja Dios Teety. ¡N'ok'awda̱jtʉm ja Jesukristʉ di'ibʉ winʉ xʉʉ winʉ tiempʉ tmʉdaty ja mʉj'a̱jtʉn esʉ mʉk'a̱jtʉn! Wa'an dʉ'ʉnʉty.
66001007	Ixtʉ, Kristʉ miimp yoodsóty. Nidʉgekyʉ naxwíñʉdʉ ja̱'a̱y t'íxtʉt, es extʉ ja'ajʉty di'ibáty yajkruuzpajtʉdʉ; es nidʉgekyʉ naxwíñʉdʉ ja̱'a̱yʉty jyʉ'ʉy ya̱'a̱xtʉt ko t'íxtʉt. Es dʉ'ʉn jyata̱'a̱ñ. Wa'an dʉ'ʉnʉty.
66001008	Nindsʉn'a̱jtʉm Dios, di'ibʉ tʉgekyʉ mʉk'a̱jtʉn myʉda̱jtypy, yʉ'ʉ dʉ'ʉn jʉna̱a̱mp: “Ʉjtsʉ dʉ'ʉn éxtʉm ja A es éxtʉm ja Z, ʉjtsʉ dʉ'ʉn ja jawyiimbʉ es ja tim okpʉ, di'ibʉ ijtp, dʉ'ʉñʉm 'yity, es dʉ'ʉñʉm 'yita̱'a̱ñ.”
66001009	Ʉj Fwank, mmʉmʉbʉjkpʉty. Mʉt yʉ'ʉgyʉjxmʉ Jesús ʉj n'ítyʉts mʉt miidsʉty ma̱ Diosʉ kyutujkʉn, ayo'on es ma'xtujkʉn. Tʉts xyjapʉjta̱'a̱ktʉ éxtʉmʉ tsimyjya'ay ya̱ ma̱ islʉ di'ibʉ xyʉ'a̱jtypy Patmʉs, mʉt ko nga̱jxwa'xyʉts ja Diosʉ 'yayuk es nnigajxy nnimadya'agyʉts ja Kristʉ.
66001010	Ma̱ tu'ugʉ domingʉ xʉʉ ja Espíritʉ Santʉ xyñigʉdákʉts. Nétʉts nmʉdooy éxtʉm pʉ́n mʉk kyajxy n'ʉxkʉ'ʉyʉts mʉt tu'ugʉ ayuk, dʉ'ʉn éxtʉm ya'axy ja trompetʉ,
66001011	es xy'anma̱a̱yʉts: —Kʉxja̱'a̱y nekykyʉjxm di'ibʉ m'ijxypy, es tuknigaxʉ tadʉ neky ja mʉbʉjkpʉty di'ibʉ naymyujkʉdʉp ma̱ tya̱dʉ jʉxtujkpʉ ka̱jpn: Éfesʉ, Esmirnʉ, Pérgamʉ, Tyatiirʉ, Sardʉs, Filadelfyʉ esʉ Laodiseeʉ.
66001012	Nwa̱'kʉmbijtyʉts es n'ixa̱'a̱ñʉts pʉ́ndsʉ dʉn xymyʉga̱jxp. Nétʉts n'ijxy jʉxtujkʉ oorʉ kandaleerʉ,
66001013	es kujk'a̱a̱y ma̱ tadʉ kandaleerʉ, n'ijxyʉts kyʉxe'eky éxtʉm tu'ugʉ yedyʉjk, es ñaywyítxʉty yeñ, extʉ tekyjyʉjp'amba̱a̱t, es tmʉdaty tu'ugʉ 'yoorʉ ka̱a̱tsywyʉʉn di'ibʉ jantsy mʉjʉ 'yok.
66001014	Yʉ wyaay poop éxtʉmʉ lanʉ pooppʉ, es éxtʉmʉ tsa̱jp'e'pyky, esʉ wyiin dʉ'ʉn kyʉxe'eky éxtʉmʉ jʉnya'angʉn.
66001015	Yʉ tyeky jantsy tʉ'xp, éxtʉmʉ bronsʉ ko mʉk 'yambeky; esʉ kyajxy jantsy mʉk, éxtʉm 'yʉʉtsy pyʉmimy ja mʉj nʉʉdáx.
66001016	Ma̱ yʉ 'yaga̱'a̱ñgyʉ'ʉ tmʉdaty jʉxtujkʉ mʉdsa̱'a̱, esʉ wyiin jyʉjp tʉ'xp éxtʉm ko tye'xy ja xʉʉ mʉt winʉ myʉja̱a̱. Es ma̱ 'ya̱a̱ pyʉdsemy éxtʉm tu'ugʉ espa̱a̱dʉ jʉjpki'pyñ es majtskʉ 'ya̱a̱.
66001017	Kots n'ijxy, ngʉda̱a̱yʉts tyeky'ʉjxy éxtʉmʉ o'kpʉ. Es yʉ'ʉ tyuknikooñʉts ja 'yaga̱'a̱ñgyʉ'ʉ, es xy'anma̱a̱yʉts: —Katʉ mdsʉ'ʉgʉ. Ʉjtsʉ dʉ'ʉn ja jawyiimbʉ es ja tim okpʉ.
66001018	Ʉjtsʉ dʉ'ʉn di'ibʉ jiky'a̱jtp. Tʉts n'ok'o'kpʉ, nétʉts njikypyejky, es njiky'átyʉts winʉ xʉʉ winʉ tiempʉ, es nmʉda̱jtypyʉts ja kutujkʉn esʉts nyajjikypyʉ́kʉt ja o'kpʉty.
66001019	Kʉxja̱'a̱y di'ibʉ tʉ xy'ixy, di'ibʉ jaa tyam, es di'ibʉ ya'ixa̱a̱mp óknʉm.
66001020	Yʉ'ʉ dʉ'ʉn 'yandijpy ja ayu'udsyʉ winma̱'a̱ñ, ja jʉxtujkpʉ mʉdsa̱'a̱ di'ibʉ tʉ xy'ixy ma̱dsʉ n'aga̱'a̱ñgyʉ'ʉ es ja jʉxtujkpʉ oorʉ kandaleerʉ. Ja jʉxtujkpʉ mʉdsa̱'a̱ ja'a 'yandijpy ja jʉxtujkpʉ n'ayuk ka̱jxwa̱'xpʉts ma̱ ja mʉbʉjkpʉtʉjk ñaymyúkʉdʉ, esʉ jʉxtujkpʉ kandaleerʉ ja'a 'yandijpy ja mʉbʉjkpʉty di'ibʉ naymyujkʉdʉp ma̱ jʉxtujkpʉ ka̱jpn.
66002001	’Dʉ'ʉn xyñijáyʉt yʉ n'ayuk ka̱jxwa̱'xpʉts di'ibʉ ijtp ma̱ ja mʉbʉjkpʉtʉjk ñaymyúkʉdʉ jam Éfesʉ. “Dʉ'ʉn jyʉna'añ di'ibʉ myʉda̱jtypy jʉxtujkʉ mʉdsa̱'a̱ 'yaga̱'a̱ñgyʉ'ʉjóty es jyʉdity kujk'a̱a̱y ma̱ tadʉ jʉxtujkpʉ oorʉ kandaleerʉ:
66002002	Ʉj nnija̱'a̱bʉts di'ibʉ mduundʉp, wi'ix mmʉktundʉ, es ja ma'xtujkʉn di'ibʉ mmʉda̱jttʉp. Es nnija̱'a̱bʉts ko kyaj mba̱a̱t xymyʉma'xtúktʉ ja axʉk ja̱'a̱yʉty. Nan nnija̱'a̱bʉts ko tʉ xywyinma̱'a̱ñ'íxtʉ di'ibʉ nʉgoobʉ ñayñiga̱jxʉdʉ ko yʉ'ʉ 'yapóstʉlʉty, es tʉ xyajnidʉ'xtʉ ko yʉ'ʉdyʉ andákpʉty.
66002003	Tʉ xymyʉdánʉdʉ es xytyuknaxtʉ ja ayo'on mʉt ʉjtskyʉjxm, es ni tʉ mgatsipka'axtʉ.
66002004	Per ma̱ miidsʉty tam tits nga'oyjya̱'a̱p, yʉ'ʉ ko kyaj xy'oknakytsyojknʉdʉts éxtʉm jawyíñʉp.
66002005	Jamyatstʉ éxtʉm tʉʉyʉp xytsyojktʉts es yajxónʉts xymyʉduundʉ. Yajjʉmbíttʉ mjot es jiky'attʉ jatʉgok éxtʉmʉ naty jawyiin. Pʉn kyaj mjodʉmbittʉ, nninʉjxtʉp es nbʉjkʉdʉt ja mgandaleerʉ ma̱ 'yity.
66002006	Oyʉ dʉ'ʉn xytyundʉ ko xykyatsoktʉ ja nikoláytʉdyʉ 'yaxʉk jiky'a̱jtʉn, mʉt ko ʉj nandʉ'ʉn n'axʉk'ijxpyʉts.
66002007	Di'ibʉ mʉdoodʉp, wa'an tjaygyúkʉdʉ di'ibʉ ja Espíritʉ Santʉ 'yanma̱a̱ydyʉbʉ tadʉ mʉbʉjkpʉtʉjk ma̱ ñaymyúkʉdʉ. Pʉ́n madakp, tya̱a̱dʉ nmo'oyʉpts es tjʉ'xʉt ja ujts tʉʉmp di'ibʉ yajjiky'a̱jtp es tsa̱jpótm 'yity.”
66002008	’Nijayʉ nandʉ'ʉn yʉ n'ayuk ka̱jxwa̱'xpʉts di'ibʉ ijtp ma̱ yʉ mʉbʉjkpʉtʉjk ñaymyúkʉdʉ jam Esmirnʉ: “Dʉ'ʉn jyʉna'añ yʉ jawyiimbʉ esʉ tim okpʉ, di'ibʉ ok'o'kpʉ es net jyikypyejky.
66002009	Ʉj nnija̱'a̱bʉts ko m'ayoodʉp. Per jotkujkʉdʉ mʉt ko Dios mdsókʉdʉ es mbudʉ́kʉdʉ. Es nnija̱'a̱bʉts ko nʉgoo mni'ow mniya̱a̱xʉdʉ di'ibáty naydyíjʉdʉp ko 'yisraelítʉty, di'ibʉ sitʉy je'eyʉ ko myʉjku'umʉdúndʉ.
66002010	Katʉ mdsʉ'ʉgʉdʉ mʉt ko m'ayowa̱'a̱ndʉ. Yʉ mʉjku'ugópk yʉ'ʉ wyinma̱'a̱ñ myo'oyaampy ja myʉduumbʉty es mbʉjta̱'a̱ga̱'a̱ñʉty pujxndʉgóty miidsʉty nidu'ugʉty, es waanʉ tiempʉ mya''ayowa̱'a̱ñʉty mʉk, es dʉ'ʉn xymyastu'uttʉt ja mmʉbʉjkʉnʉty. Yajti'igyʉdʉ mjot mwinma̱'a̱ñʉty extʉ o'kʉnbyaaty, es ʉjts miits nmo'oydyʉp yʉ jiky'a̱jtʉn winʉ xʉʉ winʉ tiempʉ.
66002011	Di'ibʉ mʉdoodʉp, wa'an tjaygyúkʉdʉ di'ibʉ 'yanma̱a̱ydyʉp ja Espíritʉ Santʉ tadʉ mʉbʉjkpʉty di'ibʉ naymyujkʉdʉp: Pʉ́n madakp, kyaj ja'a pya̱a̱dʉdʉt ja ayo'on di'ibʉ dʉ'ʉn éxtʉmʉ ja̱'a̱y 'yooktʉ myʉmajtsk ok.”
66002012	’Nijayʉ nandʉ'ʉn yʉ n'ayuk ka̱jxwa̱'xpʉts di'ibʉ ijtp ma̱ ja mʉbʉjkpʉty ñaymyúkʉdʉ jam Pérgamʉ: “Dʉ'ʉn jyʉna'añ di'ibʉ myʉda̱jtypy ja espa̱a̱dʉ jʉjpki'pymbyʉ es majtskʉ 'ya̱a̱:
66002013	Ʉj nnija̱'a̱bʉts ko mdsʉʉnʉdʉ ma̱ ja Satanás 'yane'emy. Es nan nnija̱'a̱bʉts kots miits xypyanʉjxtʉ amumdu'uk jot, es kyajts xymyastu'uttʉ oy tjaya'o'ktʉ ja n'ayuk ka̱jxwa̱'xpʉ Antipʉs ma̱ miidsʉty, jap ma̱ ja Satanás tsyʉʉnʉ.
66002014	Per ma̱ miidsʉty tam tits nga'oyjya̱'a̱p, mʉt ko tam ñaymyíkyʉty mʉt miidsʉty di'ibʉ pyanʉjxtʉp ja Balamʉ 'yʉxpʉjkʉn. Tadʉ Balán yʉ'ʉ wyinma̱'a̱ñmyooy ja Balak wi'ix dyajpekytyúnʉt ja israelítʉty, ttuktsu'tstʉ ja tsu'utsy di'ibʉ tʉ yajtukwindsʉ'ʉgʉ ja agojwinnáxʉty, es myʉ'induundʉ.
66002015	Njʉna̱'a̱ñʉdsʉ dʉ'ʉnʉ tya̱a̱dʉ mʉt ko ma̱ miidsʉty, ta di'ibʉ pyanʉjxtʉp ja nikoláytʉdyʉ 'yʉxpʉjkʉn, mʉt ko ʉj nandʉ'ʉn n'axʉk'ijxpyʉts.
66002016	Pa̱a̱ty jodʉmbittʉ. Pʉn kʉdii, nʉjxʉpts es nyajkutʉgóyʉptsʉ tadʉ axʉk ja̱'a̱yʉty mʉt ja espa̱a̱dʉ di'ibʉ pʉdsʉʉmp ma̱dsʉ n'a̱a̱.
66002017	Di'ibʉ mʉdoodʉp, wa'an tjaygyúkʉdʉ di'ibʉ ja Espíritʉ Santʉ 'yanma̱a̱ydyʉp ja mʉbʉjkpʉty di'ibʉ naymyujkʉdʉp: Pʉ́n madakp, ndukjʉ'xʉpts ja ayu'udsyʉbʉ manaa. Es nandʉ'ʉn nmo'oyʉpts tu'ugʉ poop tsa̱a̱ di'ibʉ myʉda̱jtypy kʉxja̱'a̱y yʉ xyʉʉ jembyʉ di'ibʉ ni pʉ́n tkanijawʉ, ja'ayʉ ñija̱'a̱p di'ibʉts nmeepy.”
66002018	’Nijayʉ nandʉ'ʉn yʉ n'ayuk ka̱jxwa̱'xpʉts di'ibʉ ijtp ma̱ ja mʉbʉjkpʉtʉjk ñaymyúkʉdʉ jam Tyatiirʉ: “Dʉ'ʉn jyʉna'añ ja Diosʉ 'yU'unk di'ibʉ myʉda̱jtypy ja wyiin éxtʉmʉ jʉnya'angʉn, esʉ tyeky dʉ'ʉn éxtʉm ja bronsʉ di'ibʉ jantsy tʉ'xp:
66002019	Ʉj nnija̱'a̱bʉts di'ibʉ mduundʉp. Nnija̱'a̱bʉts ja mdsojkʉnʉty, yʉ mmʉbʉjkʉnʉty, yʉ mma'xtujkʉnʉty, es wi'ixʉ Dios xymyʉdundʉ. Es nnija̱'a̱bʉts ko tyam xytyundʉ oy waanʉ ni'igʉ kʉdiinʉm jawyíñʉp.
66002020	Per mdʉgooydyʉp mʉt ko xyña'ixtʉ tadʉ toxytyʉjk Jezabel di'ibʉ nayñiga̱jxʉp ko yʉ'ʉ Diosʉ 'yayuk tka̱jxwa̱'xʉ, per je'eyʉ 'yanda'aky es twin'ʉʉndʉ ja di'ibʉts xymyʉduundʉp, es myʉ'indúndʉt es nan tjʉ'xtʉt ja di'ibʉ tʉ yajtukwindsʉ'ʉgʉ agojwinnáxʉty.
66002021	Ʉj tʉts njamo'oyʉ tiempʉ esxyʉp yʉ'ʉ tʉ jyodʉmbity, esxyʉp tʉ dyajtʉgátsy ja wyinma̱'a̱ñ. Per kyajpʉ dʉ'ʉn tʉ ttuna̱'a̱ñ, kyaj tʉ tmastu'uty ja mʉ'induunk.
66002022	Ja'agyʉjxm ko kyaj tmastu'uty ja pekytyu'unʉn, ʉjtsʉts nyajka̱'a̱p tu'ugʉ pa̱'a̱m es 'yayówʉt mʉk, nandʉ'ʉn 'yayówʉt pʉ́nʉty mʉʉt pyekytyundʉ pʉn kyaj tmastu'uttʉ ja pyekytyu'unʉn.
66002023	Es nya'oogʉpts ja Jezabelʉ 'yu'ungʉty, es dʉ'ʉn nduknijáwʉdʉts nidʉgekyʉ mʉbʉjkpʉtʉjkʉty kots ʉj n'ixy'aty ja jyot wyinma̱'a̱ñʉty, es nidu'uk nidu'uk miits ndʉydyúndʉt o ngumáydyʉt éxtʉm mba̱a̱dʉdʉ.
66002024	Per miidsʉty nija'ajʉty di'ibʉ ak'ijttʉp Tyatiirʉ di'ibʉ kyaj tpanʉjxtʉ tadʉ axʉk ʉxpʉjkʉn es ni tkanijáwʉdʉ di'ibʉty yʉ'ʉjʉty tyijtʉp yʉ Satanasʉ 'yʉxpʉjkʉnʉ ayu'udsyʉbʉ, kyaj nnakymyo'oyʉty wiinkpʉ ana'amʉn,
66002025	je'eyʉ ko xykywentʉ'áttʉt di'ibʉ mmʉda̱jttʉp extʉ kots ʉj njʉmbítʉt.
66002026	Pʉ́n madakp es ttuñ di'ibʉts ʉj ndsejpy, nmo'oyʉpts ʉj ja kutujkʉn es 'yana'amʉt ma̱ tʉgekyʉ ja naxwíñʉdʉ,
66002027	es dʉ'ʉn 'yana'amʉt éxtʉm ko ja naxtu'ts yajtukwépy ja pujxnda̱jk, es tyukpu'ujʉ, dʉ'ʉn éxtʉmʉ nDeedyʉts tʉ xymyo'oy esʉts nyajkutúkʉt.
66002028	Nandʉ'ʉn nmo'oyʉp ja jayxyʉʉ.
66002029	Di'ibʉ mʉdoodʉp, wa'an tjaygyúkʉdʉ di'ibʉ ja Espíritʉ Santʉ 'yanma̱a̱ydyʉp ja mʉbʉjkpʉty di'ibʉ naymyujkʉdʉp.”
66003001	’Nijayʉ nandʉ'ʉn yʉ n'ayuk ka̱jxwa̱'xpʉts di'ibʉ ijtp ma̱ ja mʉbʉjkpʉtʉjk ñaymyúkʉdʉ jam Sardʉs: “Dʉ'ʉn jyʉna'añ di'ibʉ myʉda̱jtypy ja jʉxtujkʉ mʉdsa̱'a̱ es ja Diosʉ Jya̱'a̱jʉn di'ibʉ tyiimpy jʉxtujk naxʉ tuunk: Ʉj nnija̱'a̱bʉts di'ibʉ mduundʉp. Oy miits mjajiky'attʉ, dʉ'ʉn m'ittʉ éxtʉm eekypyʉn.
66003002	Pa̱a̱ty wijtʉ es mʉk tundʉ ja mjot, mo'oydyʉ mʉk'a̱jtʉn di'ibʉ akwʉ'ʉmpnʉm, di'ibʉ jawaanʉ kya'o'knʉ, ja'a ko tʉts n'ixy es kyaj tyim'óyʉty di'ibʉ mduundʉp Dios windum.
66003003	Jamyatstʉ ja oybyʉ n'ʉxpʉjkʉnʉts di'ibʉ m'axa̱jʉ. Kuydyundʉ es yajtʉgátstʉ mwinma̱'a̱ñʉty es mjiky'áttʉt. Pʉn kyajpʉ dʉ'ʉn xytyundʉ, nʉjxʉpts ti'in, éxtʉm tu'ugʉ ma'tspʉ, ma̱ ni xykya''awíxyʉdsʉ naty.
66003004	Per jap Sardʉs tap na̱a̱gʉdyʉ ja̱'a̱y di'ibʉts sitʉy taayʉmts xymyʉduundʉp amumdu'uk jot. Yʉ'ʉ tya̱a̱dʉty jyʉdíttʉt mʉt ʉj poop witxʉ, mʉt ko dʉ'ʉn ñitʉ́kʉdʉ.
66003005	Pʉ́n madakp, nan ndukpʉjta̱'a̱gʉpts ja poop wit, es kyajtsʉ xyʉʉ njo'tsʉt ma̱ 'yity kʉxja̱'a̱y nekykyʉjxy ja xyʉʉjʉty pʉ́nʉty jiky'a̱jttʉp winʉ xʉʉ winʉ tiempʉ. Ni'igʉts n'axá̱jʉt éxtʉmdsʉ nja'ajʉn ma̱dsʉ nDeety 'yity mʉt ja 'yánklʉsʉty.
66003006	Di'ibʉ mʉdoodʉp, wa'an tjaygyúkʉdʉ di'ibʉ ja Espíritʉ Santʉ 'yanma̱a̱ydyʉp ja mʉbʉjkpʉty di'ibʉ naymyujkʉdʉp.”
66003007	’Nijayʉ nandʉ'ʉn ja n'ayuk ka̱jxwa̱'xpʉts di'ibʉ ijtp ma̱ ja mʉbʉjkpʉtʉjk ñaymyúkʉdʉ jam Filadelfyʉ: “Dʉ'ʉn jyʉna'añ di'ibʉ ni madsoo pyojpʉ, di'ibʉ ja Tʉy'a̱jtʉn es di'ibʉ myʉda̱jtypy ja rey Davitʉ 'yawatsn; es ko dya''awa̱'a̱tsy tii, ni pʉ́n mba̱a̱t tkaya''adiky; es ko ti dya''adiky, ni pʉ́n mba̱a̱t tkaya''awa̱'a̱tsy.
66003008	Ʉj nnija̱'a̱bʉts di'ibʉ mduundʉp. Tʉts mbʉjta'aky tu'ugʉ tʉjk a̱a̱ awa̱'a̱ts ma̱ miidsʉty, di'ibʉ ni pʉ́n mba̱a̱t tkaya''adiky. Oy nʉgoo xykyamʉda̱jtpʉ mʉja̱a̱, tʉ xykyuydyundʉ ja n'ayúkʉts es kyajts tʉ xy'ʉxtijy.
66003009	Ja mʉjku'ugópk mʉduumbʉty, tadʉ andákpʉty di'ibʉ nayñiga̱jxʉdʉp ko yʉ'ʉ 'yisraelítʉty, per nʉgoo je'eyʉ 'yanda̱'a̱ktʉ, nyajkoxtánʉdʉpts mdeky'ʉjxy, es dʉ'ʉn tnijáwʉdʉt ko tʉts ʉj miits ndsoktʉ.
66003010	Tʉ xykyuydyúndʉts ja n'ana'amʉn ko tʉ xymyʉdattʉ ja ma'xtujkʉn, es mʉdʉ tya̱a̱dʉ ʉjtsʉts mij nguwa̱'a̱nʉp ko naty myiñ ja ayo'on di'ibʉ mina̱a̱mp ma̱ tʉgekyʉ naxwíñʉdʉ, es yajtukkumʉdowa̱'a̱ñ di'ibʉ jiky'a̱jttʉp naxwiiñ.
66003011	Ʉj mínʉpts tsojk. Mʉdattʉ mwinma̱'a̱ñóty es padundʉ ja n'ʉxpʉjkʉnʉts di'ibʉ tʉ xy'axá̱jʉdʉ, kʉdiibʉ pʉ́n mbʉjkʉdʉt yʉ mmay'aty.
66003012	Pʉ́n madakp, nbʉjta̱'a̱gʉpts ʉj es 'yítʉt éxtʉm tu'ugʉ pila̱a̱r ma̱dsʉ nDiosʉ tyʉjk. Jap wyʉ'ʉmʉt winʉ xʉʉ winʉ tiempʉ. Ni pʉ́n tkayajjʉga'agʉt. Ngʉxja̱'a̱yʉpʉts ma̱ ja madákpʉty ja nDiósʉdsʉ xyʉʉ. Es nan ngʉxja̱'a̱yʉdʉts ja nDiósʉdsʉ kya̱jpn xʉʉ, ja jembyʉ Jerusalén di'ibʉ kʉdakp tsa̱jpótm. Es nan ngʉxja̱'a̱yaambyʉts yʉ jembyʉ nxʉʉts.
66003013	Di'ibʉ mʉdoodʉp, wa'an tjaygyúkʉdʉ di'ibʉ ja Espíritʉ Santʉ 'yanma̱a̱ydyʉp ja mʉbʉjkpʉty di'ibʉ naymyujkʉdʉp.”
66003014	’Nijayʉ nandʉ'ʉn ja n'ayuk ka̱jxwa̱'xpʉts di'ibʉ ijtp ma̱ ja mʉbʉjkpʉtʉjk ñaymyúkʉdʉ jam Laodiseeʉ: “Di'ibʉ dʉ'ʉñʉm 'yity éxtʉm jaayʉm es di'ibʉ ñigajxypy es ttuñ ja tʉy'a̱jtʉn, yʉ'ʉ dʉ'ʉn di'ibʉ yajtsonʉ'k yajtsondák tʉgekyʉ di'ibʉ Dios yajkoj, es dʉ'ʉn jyʉna'añ:
66003015	Ʉj nnija̱'a̱bʉts di'ibʉ mduundʉp. Tim tʉy'a̱jtʉn ja'a dʉ'ʉn ko je'eyʉ mjokx'attʉ. Ni mgatʉtsn'attʉ es ni mga''an'attʉ. Ndsejpyʉts es mdʉtsn'áttʉt o m'an'áttʉt.
66003016	Kom je'eyʉ mjokx'attʉ, pa̱a̱ty n'ok'ʉxtijtʉ éxtʉm ja ja̱'a̱y ya'ʉʉdsʉty di'ibʉ kyaj jyot tkupeky. Mʉdʉ tya̱a̱dʉ, ja'ats n'andijpy ko ni xykyadimtsóktʉts es ni xykyadimtuk'ak'áttʉts. Kyajts miits xymyʉtnaymyaayʉbʉ'áttʉ es ni xykyamʉdsip'áttʉts, es kyajtsʉ dʉ'ʉmbʉ ndseky di'ibʉ dʉ'ʉn.
66003017	Miits mjʉnándʉp: Mʉkja̱'a̱yʉdyʉts ʉʉdsʉty, kyajts ti xytyʉgoy'a̱jtxʉdʉ, extʉ nani'igʉts nmʉdáttʉts. N'anma̱a̱ydyʉpts miidsʉty: Dios m'ijxʉdʉp éxtʉm tu'ugʉ mʉk ayoobʉ ja̱'a̱yʉn, es éxtʉmʉ niwa̱'a̱ts ʉxwa̱'a̱tspʉn, es éxtʉmʉ wiints.
66003018	Pa̱a̱ty n'ʉwijy nga̱jxwijy esʉts xyñimíndʉdʉts es xyjúydyʉt ja wa̱'a̱ts oorʉ, es dʉ'ʉn sitʉy mmʉkja̱'a̱y'áttʉt. Es nandʉ'ʉn ma̱ ʉjʉn min xyjuydyʉ mwitʉ pooppʉ, es mnaywyítxʉdʉt, kʉdiibʉ m'íttʉt niwa̱'a̱ts ʉxwa̱'a̱ts. Es nan ma̱ ʉjʉn mmínʉt es xyjúydyʉt yʉ mwiindsooy, es dʉ'ʉn mba̱a̱t yajxón m'íxtʉt.
66003019	N'oodʉpts es njʉjwijtsʉmbijttʉpts nidʉgekyʉ di'ibʉts ndsejpy. Pa̱a̱ty jodʉmbittʉ es mʉt winʉ mjot xykyuydyúndʉt di'ibʉts miits n'anma̱a̱ydyʉp.
66003020	Mʉdowdʉ, tyápʉts tʉjk agʉ'ʉy nguga̱jxʉ. Pʉn pʉ́n myʉdeebyʉts ja n'ayuk es dya''awa̱'a̱dsʉt ja tyʉjk a̱a̱, tʉ́kʉbʉts es n'ítʉdʉts mʉt yʉ'ʉ, es ti'igyʉts ngáyʉt.
66003021	Pʉ́n madakp, nya'u'uñʉpts ti'igyʉ ma̱ ʉj, es mʉʉt nyajkutúkʉdʉts, dʉ'ʉn éxtʉmts ʉj nmʉmadaky ja pojpʉ es uñaaybyʉts ti'igyʉ ma̱dsʉ nDeedyʉts, es nyajkutíkyʉts mʉt yʉ'ʉ.
66003022	Di'ibʉ mʉdoodʉp, wa'an tjaygyúkʉdʉ di'ibʉ ja Espíritʉ Santʉ 'yanma̱a̱ydyʉp ja mʉbʉjkpʉty di'ibʉ naymyujkʉdʉp.”
66004001	Es óknʉm n'ijxyʉts tu'ugʉ tʉjk a̱a̱ awa̱'a̱ts tsa̱jpótm. Es xymyʉgajxyʉts jatʉgok ja di'ibʉ myʉda̱jtypy ja 'yayuk éxtʉmʉ trompetʉ, es xy'anma̱a̱yʉts: —Ku't ja yam, es nduk'íxʉt di'ibʉ koonʉm tyuna̱'a̱ñ jyata̱'a̱ñʉty óknʉm.
66004002	Netyʉ ja Espíritʉ Santʉ xymyʉnejxyʉts tsa̱jpótm. Es jámʉts n'ijxy tu'uk 'yu'uñʉ ma̱ 'yuñaaybyajn.
66004003	Yʉ wyiin jyʉjp tye'xy éxtʉm ko tye'xy ja oybyʉ tsa̱a̱ di'ibʉ xyʉ'a̱jtypy jaspe es kornalinʉ. Es jamʉ natyʉ i'tsy juwʉdity ma̱ ja 'yuñaaybyajn, es jyantsytye'xy, éxtʉm tu'ugʉ tsuxk ja̱jʉn es éxtʉm tye'xy ja oybyʉ tsa̱a̱ di'ibʉ xyʉ'a̱jtypy esmeraldʉ.
66004004	Es n'ijxyʉts ma̱ ja uñaaybyajn juwʉdity i'px ma̱jtáxkʉ uñaaybyajn ma̱ 'yu'uñʉdʉ es yajkutíky i'px ma̱jtáxkʉ mʉjja̱'a̱ydyʉjk, ak poobwítxʉ es mʉt ja 'yoorʉ koronʉ kyʉba̱jkkʉjxm.
66004005	Esʉ uñaaybyajn di'ibʉ itkijky pyʉdsemy ja anaa jʉdsuk. Es wyindum tyoy éxtʉm jʉxtujkʉ tsinwaty, di'ibʉ 'yandijpy ja Diosʉ Jya̱'a̱jʉn di'ibʉ tyiimpy jʉxtujk naxʉ tuunk.
66004006	Esʉ uñaaybyajn di'ibʉ itkijky, nan jam tu'uk éxtʉmʉ jikymyejyñ, yajtuk'ijxna̱jxp éxtʉmʉ viidrʉ. Es windujp ʉxkʉ'p es pyʉ'a̱a̱ybyʉ'a̱a̱y 'yity nima̱jtáxkʉ jiky'a̱jtpʉ di'ibʉ windiky ja ñini'x mʉt ja wiin.
66004007	Tu'uk ja jawyiimbʉ kyʉxe'eky éxtʉmʉ ka̱a̱, ja myʉmajtskpʉ kyʉxe'eky éxtʉmʉ toorʉ, ja myʉdʉgʉʉkpʉ dʉ'ʉn tmʉdaty éxtʉmʉ ja̱'a̱yʉ wyiin jyʉjpʉn, es ja myʉma̱jtáxkpʉ kyʉxe'eky éxtʉmʉ witsnʉn kyaagʉdíty.
66004008	Tya̱dʉ nima̱jtáxkpʉ jiky'a̱jtpʉty nidu'uk nidu'uk tmʉdaty ja kyakn tʉdujk. Esʉ kyakn nikʉjxy kyaknbatkʉ'ʉy tmʉdaty ja wiin. Es xʉʉñ koots dʉ'ʉñʉm jyʉna̱'a̱ndʉ: Nʉgoo 'yokwa̱'a̱ts'a̱jnʉ yʉ Nindsʉn'a̱jtʉm Dios, di'ibʉ tʉgekyʉ mʉk'a̱jtʉn myʉda̱jtypy, di'ibʉ dʉ'ʉñʉm ijt, di'ibʉ ijtp es dʉ'ʉñʉm 'yita̱'a̱ñ.
66004009	Es tʉgok tʉgokʉ tadʉ nima̱jtáxkpʉ jiky'a̱jtpʉty t'awdattʉ es twindsʉ'ʉgʉdʉ es tja̱'a̱ygyʉda̱'a̱ktʉ di'ibʉ uñaapy tsʉnaapy uñaaybyajnóty ma̱ yajkutíky, es jyiky'aty winʉ xʉʉ winʉ tiempʉ,
66004010	net ja i'px ma̱jtáxkpʉ mʉjja̱'a̱ydyʉjk twingoxtánʉdʉ di'ibʉ uñaapy tsʉnaapy uñaaybyajnóty, es t'awdattʉ di'ibʉ jiky'a̱jtp winʉ xʉʉ winʉ tiempʉ, es tpʉjta̱'a̱ktʉ ja kyoronʉ uñaaybyajn windum, es jyʉna̱'a̱ndʉ:
66004011	Nindsʉn'a̱jtʉm Dios, mijtsʉ dʉ'ʉn mbátʉp es xy'axá̱jʉt ja mʉj'a̱jtʉn, windsʉ'kʉn esʉ mʉk'a̱jtʉn, mʉt ko mijtsʉ dʉ'ʉn tʉ xyajkojta̱'a̱y tʉgekyʉ di'ibʉ ijtp, es mgʉ'ʉmdsojkʉngyʉjxm mij xya'ity es xyajkojy.
66005001	Nétʉts n'ijxy ma̱ Diosʉ 'yaga̱'a̱ñgyʉ'ʉ tuk pityʉ neky di'ibʉ winjayʉ windujp ʉxkʉ'p, es jʉxtujkʉ seyʉ.
66005002	Net tu'ugʉ mʉk anklʉs kya̱jxkéky: —¿Pʉ́n pátʉp es dyajjʉnákʉt ja seyʉ es dya''awa̱'a̱dsʉdʉ tya̱dʉ neky?
66005003	Per ni tsa̱jpótm, ni naxwiiñ es ni nax patkʉ'p kyajápʉty pʉ́n mba̱a̱t dya''awa̱'a̱dsyʉ tadʉ neky, es ni mba̱a̱t tka'ixtʉ.
66005004	Nétʉts ʉj njantsytyʉjkʉ jiibyʉ, ja'a ko kyajʉ naty pʉ́n yajpa̱a̱ty pʉ́n pátʉp es dya''awa̱'a̱dsʉt ja neky es t'íxʉt wi'ix jyʉna'añ.
66005005	Net tu'uk ja ni'i'px ma̱jtáxkpʉ mʉjja̱'a̱ydyʉjk xy'anma̱a̱yʉts: —Katʉ mjʉ'ʉy. Yʉ Judaa tyʉʉmp 'ya̱a̱ts di'ibʉ yajtijp Ka̱a̱, di'ibʉ nandʉ'ʉn tʉʉmp'a̱jt a̱a̱ts'a̱jtʉp ja rey Davit, yʉ'ʉ tʉ myada'aky. Yʉ'ʉ mba̱a̱t dya''awa̱'a̱dsyʉ tadʉ nekypyity es dyajjʉnákʉt ja jʉxtujkpʉ seyʉ.
66005006	Nétʉts n'ijxy kujk'ám ma̱ ja ni'i'px ma̱jtáxkpʉ mʉjja̱'a̱ydyʉjk es ma̱ ja nima̱jtáxkpʉ jiky'a̱jtpʉty di'ibʉ ijttʉp ma̱ Dios yajkutíky wyindum, es n'ijxyʉts tu'ugʉ Borreegu'unk tyanʉ di'ibʉ kʉxʉ'kp éxtʉm tʉ 'yokwindsʉ'kʉn'a̱jtpʉ. Es tmʉdaty yʉ Borreegu'unk jʉxtujkʉ wya̱j es jʉxtujkʉ wyiin. Es ja jʉxtujkpʉ wyiin, yʉ'ʉ 'yandijpy ja Diosʉ Jya̱'a̱jʉn di'ibʉ tyiimpy jʉxtujk naxʉ tuunk es di'ibʉ Dios tʉ tkexy ma̱ tʉgekyʉ naxwíñʉdʉ.
66005007	Tadʉ Borreegu'unk yʉ'ʉ oj ñejxy es t'axa̱jʉ ja neky di'ibʉ naty ja Dios myʉda̱jtypy ma̱ ja 'yaga̱'a̱ñgyʉ'ʉ.
66005008	Es ko t'axa̱jʉ ja neky, ja nima̱jtáxkpʉ jiky'a̱jtpʉty es ja ni'i'px ma̱jtáxkpʉ mʉjja̱'a̱ydyʉjk ñaygyoxtʉna̱a̱ydyákʉ Borreegu'unk wyindum. Nidu'uk nidu'ugʉ mʉjja̱'a̱ydyʉjk tmʉdattʉ arpʉ esʉ oorʉ tsim ujts mʉdʉ poom, di'ibʉ 'yandijpy ja Diosʉ jya'ayʉdyʉ kya̱jxtákʉn,
66005009	es t'ʉwdʉ tya̱dʉ jembyʉ ʉy: Mijtsʉ dʉ'ʉn mbátʉp es xy'axá̱jʉt tya̱dʉ neky es xyajjʉnákʉt ja jʉxtujkpʉ seyʉ. Pa̱a̱ty mʉt ko tʉ mnejxy windsʉ'kʉn, es mʉt ja mne'pyñ xyjuuy éxtʉm ja Diosʉ jya'ayʉty, pʉ́nʉty jiky'a̱jttʉ ma̱ maygya̱jpn, ma̱ wiinkpʉ may ayuk ka̱jxpʉty, es ma̱ mayñaxwíñʉdʉ.
66005010	Tʉ xypyʉjta̱'a̱ktʉ yajkutujkpʉty esʉ teedyʉty, es tmʉdúndʉt ja Dios es yajkutúktʉt naxwiiñ.
66005011	Nétʉts n'ijxy kana̱k miyongʉ ánklʉsʉty juwʉdity ma̱ ja i'px ma̱jtáxkpʉ mʉjja̱'a̱ydyʉjk, es ja nima̱jtáxkpʉ jiky'a̱jtpʉty, es ma̱ di'ibʉ uñaapy tsʉnaapy uñaaybyajnóty,
66005012	es jyʉna̱'a̱ndʉ mʉk: Yʉ Borreegu'unk di'ibʉ tʉ ñejxy windsʉ'kʉn, pátʉp winʉ xʉʉ winʉ tiempʉ t'axá̱jʉt ja kutujkʉn, mʉj'a̱jtʉn, wijy'a̱jtʉn, mʉk'a̱jtʉn, windsʉ'kʉn, oy'a̱jtʉn esʉ awda̱jtʉn.
66005013	Es nmʉdooyʉts nandʉ'ʉn nidʉgekyʉ di'ibʉ jiky'a̱jttʉp tsa̱jpótm, naxwiiñ, nax patkʉ'p, es jikymyejyñóty jyʉna̱'a̱ndʉ: Pátʉdʉp ja Dios esʉ Borreegu'unk ja awda̱jtʉn, windsʉ'kʉn, mʉj'a̱jtʉn esʉ mʉk'a̱jtʉn winʉ xʉʉ winʉ tiempʉ.
66005014	Ja nima̱jtáxkpʉ jiky'a̱jtpʉ jyʉna̱'a̱ndʉ: —Wa'an dʉ'ʉnʉty. Es ja ni'i'px ma̱jtáxkpʉ mʉjja̱'a̱ydyʉjk ñaygyoxtʉna̱a̱ydyákʉdʉ es t'awda̱jttʉ Dios.
66006001	Nétʉts n'ijxy ja Borreegu'unk ko dyajjʉnáky myʉtu'ukpʉ seyʉ ma̱ ja jʉxtujkpʉ. Es nmʉdoogajxyʉts nidu'ugʉ nima̱jtáxkpʉ jiky'a̱jtpʉty, es jantsy mʉk kyajxy, éxtʉm ja anaa ñekyʉn: —¡Min!
66006002	Nétʉts n'ijxy tu'ugʉ poop kwa̱a̱y, es di'ibʉ tyuk'uñaapy tmʉdaty tu'ugʉ ti'pxn, es tpʉjtákʉdʉ tu'ugʉ koronʉ. Ta oj pyʉdsemy éxtʉm di'ibʉ madakp es myada̱'a̱ga̱'a̱ñ.
66006003	Ko ja Borreegu'unk dyajjʉnajky ja myʉmajtskpʉ seyʉ, nmʉdoogajxyʉts ja myʉmajtskpʉ jiky'a̱jtpʉ kyajxy: —¡Min!
66006004	Es pyʉdseemy tu'ugʉ tsapts kwa̱a̱y. Es di'ibʉ tyuk'uñaapy yajmooy ja kutujkʉn es yajtsiptʉ́kʉt ma̱ tʉgekyʉ naxwíñʉdʉ, es ja ja̱'a̱yʉty ñayya'oogʉdʉt nixim niyam. Es yajmooy tu'ugʉ mʉj espa̱a̱dʉ.
66006005	Ko ja Borreegu'unk dyajjʉnajky ja myʉdʉgʉʉkpʉ seyʉ, nmʉdoogajxyʉts ja myʉdʉgʉʉkpʉ jiky'a̱jtpʉ jyʉna'añ: —¡Min! Nétʉts n'ijxy pyʉdsemy tu'ugʉ yʉk kwa̱a̱y. Es di'ibʉ tyuk'uñaapy, yʉ'ʉ myʉda̱jtypy tu'ugʉ balanzʉ.
66006006	Es nmʉdooyʉts kyajxy kujk'a̱a̱y ma̱ ja nima̱jtáxkpʉ jiky'a̱jtpʉ, es jyʉna'añ: —Je'eyʉ tuk kilʉ triigʉ xyákʉt tuk xʉʉ nidún, es tʉgʉk kilʉ seba̱a̱dʉ xyákʉt tuk xʉʉ nidún, per ni je'eyʉ xykyatónʉt yʉ aseytʉ oliivʉ es ni yʉ vinʉ.
66006007	Ko yʉ Borreegu'unk dyajjʉnajky ja myʉma̱jtáxkpʉ seyʉ, nmʉdoogajxyʉts ja myʉma̱jtáxkpʉ jiky'a̱jtpʉ jyʉna'añ: —¡Min!
66006008	Nétʉts n'ijxy tu'ugʉ bayʉ kwa̱a̱y. Es di'ibʉ tyuk'uñaapy, ja'a txʉ'aty O'kʉn. Es ʉx'a̱a̱y pyamíñʉty ja di'ibʉ ñiwindsʉn'a̱jtypy ma̱ ja o'kpʉtʉjk. Yajmooydyʉ ja kutujkʉn es dya'ooktʉt tuk peky ja di'ibʉ wa̱'xp taxk peky ja naxwíñʉdʉ ja̱'a̱y, dya'oogʉt mʉt ja espa̱a̱dʉ, yuu, pa̱'a̱m esʉ awa̱'a̱n jʉyujkʉty.
66006009	Ko ja Borreegu'unk dyajjʉnajky ja myʉmʉgoxkpʉ seyʉ, n'ijxyʉts artal patkʉ'ʉy ja 'yanmʉja̱'a̱nʉty ja ja̱'a̱yʉty di'ibʉ naty tʉ 'yooktʉ mʉt yʉ'ʉgyʉjxm ja Diosʉ 'yayuk di'ibʉ naty yʉ'ʉjʉty tʉ tka̱jxwa̱'xtʉ.
66006010	Tya̱a̱dʉ kya̱jxtʉ jantsy mʉk: —Nindsʉn'a̱jtʉm Dios, mij sitʉy mmʉda̱jtypy tʉgekyʉ kutujkʉn. Mjantsywya̱'a̱dsʉty es mdʉy'a̱jtʉnmʉʉdʉty. ¿Extʉ na̱'a̱nʉm xypyayo'oya'añ es xytyukkumʉdowa̱'a̱ñ ja naxwíñʉdʉ ja̱'a̱yʉty mʉt kots tʉ xya'ooktʉ?
66006011	Net yajmooydyʉ nidu'uk nidu'uk pyoop wit, es tyuk'ana'amʉdʉ: —Awixtʉ mʉt ja ma'xtujkʉn jawaandi'knʉ. Nandʉ'ʉn éxtʉm miidsʉty oj m'ooktʉ, tʉʉ dʉn tyimpatypy ma̱ dʉn 'yooga̱'a̱ndʉ ja mmʉgu'uk di'ibʉts ʉj nandʉ'ʉn nja̱'a̱y'a̱jttʉp. Yʉ'ʉ yajka̱'pxaampy ja jyamyʉʉt di'ibáty oogándʉp mʉt kots xymyʉdúñ.
66006012	Ko ja Borreegu'unk dyajjʉnajky ja myʉdʉdujkpʉ seyʉ, nétʉts n'ixy ko myiiñ ja tʉgoymyʉk ujx, ja xʉʉ yʉkʉdyaay éxtʉmʉ yʉk wit, yʉ po'o jyʉmbijtta̱a̱y tsapts, dʉ'ʉn éxtʉmʉ ne'pyñ,
66006013	esʉ mʉdsa̱'a̱ kya'ay naxkʉjxy éxtʉm ja iigʉ tʉʉmp kya'ay ma̱ ja kyepy ko myiñ ja mʉk poj.
66006014	Dʉ'ʉn ja tsa̱jp ya'ijxtʉgooy éxtʉmʉ neky ko ya''axa̱a̱tsy. Tʉgekyʉ tun kópkʉty esʉ naxwíñʉdʉ di'ibʉ jikymyejyñóty yajwijtsxijtta̱a̱ydyʉ.
66006015	Net yʉ naxwíñʉdʉ ja̱'a̱yʉty ja ryey ñayyu'tsʉdʉ a̱a̱ngóty es mʉj kaadsóty, ti'igyʉ mʉt ja mʉkja̱'a̱ydyʉjk, solda̱a̱dʉ wyindsʉ́nʉty, yajkutujkpʉty, yajmʉduumbʉty esʉ mʉduumbʉty,
66006016	es t'anʉʉmʉdʉ ja tun kopk esʉ kaats: —Nijijtpajtkʉts ʉʉdsʉty es yu'tskʉts kʉdiibʉts x'íxʉt ja di'ibʉ uñaapy uñaaybyajngʉjxm, es kʉdiibʉts xypya̱a̱dʉt ja mʉk tʉydyu'unʉn di'ibʉ yakaampy ja Borreegu'unk,
66006017	ja'a ko tʉ net jya'ty ja mʉj xʉʉ ma̱ ja tʉydyu'unʉn 'yita̱'a̱ñ, ¿es pʉ́n mba̱a̱t tmʉmada'aky?
66007001	Oknʉmts n'ijxy nima̱jtáxkʉ wiinkpʉ anklʉs tyánʉdʉ, tu'uk ma̱ xʉʉ pyʉdsemy, jatu'uk ma̱ xʉʉ tsyi'ity, jatu'uk ma̱ jʉmboj myiñ, es jatu'uk ma̱ yukpoj myiñ, es tma̱jtswʉ'ʉmdʉ tʉgekyʉ pójʉty, kʉdiibʉ pyójʉt ya̱ naxwiiñ ma̱ tʉgekyʉ a̱a̱y kepy, es ni ma̱ jikymyejyñ.
66007002	Nétʉts n'ijxy jatu'ugʉ wiinkpʉ anklʉs di'ibʉ miimp ma̱ xʉʉ pyʉdsemy, mʉt ja syeyʉ Dios di'ibʉ winʉ xʉʉ winʉ tiempʉ ijtp. Tya̱dʉ anklʉs tmʉyaxykyeky ja nima̱jtáxkpʉ anklʉs, ja di'ibʉ Dios tʉ tmo'oy ja kutujkʉn es ttʉydyúnʉt yʉ naxwíñʉdʉ esʉ jikymyejyñ, es 'yanma̱a̱yʉ:
66007003	—Katʉ xytyʉydyundʉ yʉ naxwíñʉdʉ esʉ jikymyejyñ, es ni yʉ a̱a̱y kepy. Awixtʉ extʉ kots ndsa̱'a̱yʉtnʉm wyimbokkʉjxm nidʉgekyʉ yʉ Nindsʉn'a̱jtʉm Diosʉ myʉduumbʉ.
66007004	Dʉ'ʉn nmʉdóyʉts ko mʉgo'px jajustyikxymya̱jtáxk mil yajtsa̱a̱ydyʉ ja israelitʉ ja̱'a̱yʉty, ja nima̱jmajtsk pekypyʉ ja Israelʉ tyʉʉmp 'ya̱a̱ts:
66007005	nima̱jmajtsk mil yajwinwijtstʉ ja Judaa tyʉʉmp 'ya̱a̱ts, nima̱jmajtsk mil ja Rubengʉ jya'a, nima̱jmajtsk mil ja Gaadʉ jya'a,
66007006	nima̱jmajtsk mil ja Aserʉ jya'a, nima̱jmajtsk mil ja Neftalii jya'a, nima̱jmajtsk mil ja Manasesʉ jya'a,
66007007	nima̱jmajtsk mil ja Simeongʉ jya'a, nima̱jmajtsk mil ja Leví jya'a, nima̱jmajtsk mil ja Isakarʉ jya'a,
66007008	nima̱jmajtsk mil ja Zabulongʉ jya'a, nima̱jmajtsk mil ja Joseejʉ jya'a, es nan nima̱jmajtsk mil ja Benjamingʉ jya'a.
66007009	Oknʉmts n'ijxy tʉgoymyay ja ja̱'a̱y di'ibáty jiky'a̱jttʉ ma̱ maygya̱jpn, ma̱ wiinkpʉ may ayuk ka̱jxpʉty, es ma̱ mayñaxwíñʉdʉ. Es tamʉ naty tyánʉdʉ uñaaybyajn winduuy ma̱ ja Dios yajkutíky, es Borreegu'unk wyinduuy, es wyítxʉty poop, es tmʉdattʉ kyʉ'ʉjótmʉ tʉʉxy'a̱a̱y.
66007010	Es nidʉgekyʉ yaxkaktʉ mʉk: Yʉ nitsokʉn myiñ ma̱ yʉ Nindsʉn'a̱jtʉm Dios, di'ibʉ uñaapy ma̱ uñaaybyajn ma̱ yajkutíky, es nandʉ'ʉn myiñ ma̱ yʉ Borreegu'unk.
66007011	Nidʉgekyʉ ánklʉsʉty wyʉ'ʉmda̱a̱ydyʉ tanʉ juwʉdity ma̱ ja mʉjja̱'a̱ydyʉjk, es ma̱ ja nima̱jtáxkpʉ jiky'a̱jtpʉty, es ma̱ ja uñaaybyajn ma̱ Dios yajkutíky. Net ñayjyujpʉdʉ naxkʉjxy wyinduuy ma̱ Dios yajkutíky, es t'awdattʉ Dios,
66007012	jyʉna̱'a̱ndʉ dʉ'ʉn: ¡Wa'an dʉ'ʉnʉty! Yʉ awda̱jtʉn, mʉj'a̱jtʉn, wijy'a̱jtʉn, ja̱'a̱ygyʉdákʉn, windsʉ'kʉn, kutujkʉn esʉ mʉk'a̱jtʉn, wa'an tʉgekyʉ tya̱a̱dʉ tja'a'áty yʉ Nindsʉn'a̱jtʉm Dios winʉ xʉʉ winʉ tiempʉ. Wa'an dʉ'ʉnʉty.
66007013	Net nidu'ugʉ mʉjja̱'a̱ydyʉjk xyajtʉʉyʉts: —¿Pʉ́nʉdyʉ dʉnʉ tya̱a̱dʉty di'ibʉ ak poop ja wyit, es ma̱a̱ dʉn tsyoondʉ?
66007014	Ʉj n'adsooyʉts: —Windsʉ́n, mij mnija̱'a̱p. Yʉ'ʉ 'yadsooy: —Tya̱a̱dʉ dʉ'ʉn di'ibʉ tʉ dyajnáxtʉ ja mʉk ma̱'a̱y ta̱jʉn, di'ibʉ tʉ dyajwa̱'a̱tstʉ es tʉ dyajpoobʉ ja wyit mʉt ja Borreegu'ungʉ ñe'pyñ.
66007015	Pa̱a̱ty 'yittʉ uñaaybyajn winduuy ma̱ ja Dios yajkutíky, es tmʉdundʉ ja Dios xʉʉñ koots ma̱ tyʉjk. Es ja Dios yʉ'ʉ kwentʉ'atánʉdʉp es 'yítʉt ma̱ yʉ'ʉ.
66007016	Ni na̱'a̱ kyanaky'ayówʉt mʉt ja yuu es ja tʉʉdsʉ, es ni ja xʉʉ kyatsa̱'a̱yʉdʉt, es ni kya''an'oogʉt,
66007017	mʉt ko yʉ Borreegu'unk di'ibʉ ijtp uñaaybyajn windum ma̱ Dios yajkutíky, yʉ'ʉ kywentʉ'a̱jttʉp éxtʉm ja byorreegʉ, es dyajnʉjxʉt ma̱ myuxy ja nʉʉ di'ibʉ yajkypy ja jiky'a̱jtʉn. Es ja Dios yajtʉ́tsxʉdʉt tʉgekyʉ ja wyinnʉʉ.
66008001	Ko ja Borreegu'unk dyajjʉnajky ja myʉjʉxtujkpʉ seyʉ ma̱ ja neky, ta dʉ'ʉñʉ 'yamoonda̱a̱y tsa̱jpótm éxtʉm kujm oorʉ.
66008002	Nétʉts n'ijxyʉ tadʉ jʉxtujkpʉ anklʉs di'ibʉ tʉna̱a̱ydyʉp Dios windum. Yʉ'ʉjʉty yajmooydyʉ kʉjktu'ugʉ trompetʉ.
66008003	Oknʉm myiiñ jatu'ugʉ anklʉs mʉt tu'ugʉ oorʉ jʉʉnxijn. Ta tyʉna̱a̱y artal winduuy. Ta yajmooy mayʉ poom es yajpoomjókʉt es ttukwindsʉ'ʉgʉt mʉt ja kya̱jxtákʉn di'ibátyʉ Diosʉ jya'ayʉty, ma̱ ja oorʉ artal di'ibʉ ijtp uñaaybyajn winduuy ma̱ Dios yajkutíky.
66008004	Es ja poom jok, ti'igyʉ mʉt ja kya̱jxtákʉn di'ibáty ja Diosʉ jya'ayʉty, pyatʉkʉ ma̱ Dios 'yity.
66008005	Ta ja anklʉs ttukko'ojʉ ja jʉʉnxijn mʉt ja jʉmba̱jk ma̱ ja artal, es tjʉbijpe'ky naxwiiñ. Net myiiñ ja anaa jʉdsuk esʉ ujx.
66008006	Ta ja jʉxtujkpʉ anklʉs ñayjyʉjp'ijxʉdʉ es ttukxu'uxa̱'a̱ndʉ ja trompétʉty.
66008007	Ta ja myʉtu'ukpʉ anklʉs ttukxuxy ja trompetʉ. Ta oj myiñ ja tʉtsn, jʉnya'ank tuktʉkʉ mʉt ja ne'pyñ, es kya'ay naxwiiñ. Ta tyooy tuk peky ja naxwíñʉdʉ di'ibʉ wa̱'x tʉgʉk peky, mʉt nandʉ'ʉn tuk peky ja a̱a̱y kepy di'ibʉ nandʉ'ʉn wa̱'x tʉgʉk peky. Es nan tyooy tʉgekyʉ tsuxk mʉʉy.
66008008	Ta ja myʉmajtskpʉ anklʉs ttukxuxy ja trompetʉ. Ta yajjʉbijpe'ky jikymyejyñóty éxtʉm tu'ugʉ mʉj kopk di'ibʉ winya'amp mʉt ja jʉʉn. Tuk peky ja jikymyejyñ di'ibʉ wa̱'x tʉgʉk peky jyʉmbijty ne'pyñ.
66008009	Es tuk peky 'yo'ktʉ di'ibʉ wa̱'x tʉgʉk peky di'ibʉ naty tsʉna̱a̱ydyʉp jikymyejyñóty, es tuk peky tyʉgooy ja di'ibʉ wa̱'x tʉgʉk peky ja barkʉ.
66008010	Ta ja myʉdʉgʉʉkpʉ anklʉs ttukxuxy ja trompetʉ. Ta oj kya'ay tu'ugʉ mʉj mʉdsa̱'a̱ tsa̱jpótmʉdʉ, jantsy winya'amp kya'ay ma̱ tuk peky ja mʉjnʉʉ di'ibʉ wa̱'x tʉgʉk peky, es ma̱ nʉʉ myuxy.
66008011	Ja mʉdsa̱'a̱ ja'a txʉ'a̱jty Ta̱'a̱m. Es tuk peky ja nʉʉ di'ibʉ wa̱'x tʉgʉk peky jyʉmbijty ta̱'a̱m. May ja ja̱'a̱y 'yo'ktʉ mʉt yʉ'ʉgyʉjxmʉ tadʉ nʉʉ.
66008012	Ta ja myʉma̱jtáxkpʉ anklʉs ttukxuxy ja trompetʉ. Ta oj ñaywya'xyʉty tʉgʉk peky ja xʉʉ, ja po'o es ja mʉdsa̱'a̱jʉty. Net tuk peky ja xʉʉ, ja po'o es ja mʉdsa̱'a̱ oj jyʉmbity koots. Pa̱a̱ty xʉʉñ myʉkwingoodsʉ taxk oorʉ es nandʉ'ʉn koots myʉkwingoodsʉ taxk oorʉ.
66008013	Nétʉts n'ijxy tu'ugʉ witsn kyaagʉdíty tsa̱jwínm. Es nmʉdooyʉts ko mʉk ya'axy, es jyʉna'añ: —¡Ay! ¡Ay! ¡Ay! Pʉroobʉ yʉ naxwíñʉdʉ ja̱'a̱yʉty ko jatʉgʉʉkpʉ anklʉs t'aktukxu'uxtʉt ja trompétʉty.
66009001	Ta ja myʉmʉgoxkpʉ anklʉs ttukxuxy ja trompetʉ. Nétʉts n'ijxy tu'ugʉ mʉdsa̱'a̱ di'ibʉ ka̱'a̱ naxwiiñ. Tadʉ mʉdsa̱'a̱ yajmooy ja kʉk jutʉ 'yawatsn.
66009002	Net ja mʉdsa̱'a̱ dya''awatsy ja kʉk jut, es jap jyantsypyʉdseemy ja jok éxtʉm ma̱ tu'ugʉ mʉj jornʉ. Esʉ tadʉ jok yʉ'ʉ yajwingoodsʉ ja xʉʉ, es kyoodsʉdyaay tʉgekyʉ ja tsa̱jwínmʉdʉ it.
66009003	Es ma̱ tadʉ jok pyʉdsʉʉmdʉ mu'u es ñaywya̱'xta̱a̱yʉdʉ naxwiiñ. Esʉ tadʉ mu'u yajtuk'ana'amdʉ es ttʉ́pʉt ja ja̱'a̱yʉty éxtʉm 'yadʉ'ʉtstʉ jaybyu'uk,
66009004	yajtuk'ane'emy es kʉdiibʉ dyajwindʉgóyʉt ja a̱a̱y ujts, ni ja mʉʉy es ni ja kepy, yʉ'ʉyʉ je'eyʉ tyʉ́pʉp ja ja̱'a̱yʉty di'ibʉ kyaj yajtsa̱a̱ydyʉ wyimbokkʉjxy mʉt ja Diosʉ syeyʉ.
66009005	Per kyaj yajtuknipejky es dya'oogʉt, je'eyʉ dya''ayówʉt mʉgoxk po'o. Ko tyipy, dʉ'ʉn myʉ́kʉty éxtʉm ko ja ja̱'a̱yʉty tyʉ́pʉdʉ jaybyu'uk.
66009006	Ma̱ tadʉ tiempʉ ja̱'a̱yʉty jyantsyjya'oogándʉ, per kyaj mba̱a̱t ni wi'ix tsoo.
66009007	Ja mu'ujʉty dʉ'ʉn kyʉxʉ'ʉktʉ éxtʉmʉ kwa̱a̱y di'ibʉ tʉ ja̱'a̱y twʉ'ʉnda̱'a̱y es dyajnʉjxa̱'a̱ñ tsiptuumbʉ. Yʉ kyʉba̱jk nandʉ'ʉn kyʉxe'eky tmʉdaty éxtʉmʉ oorʉ koronʉ, esʉ wyiin jyʉjp dʉ'ʉn éxtʉmʉ ja̱'a̱yʉn.
66009008	Es yʉ wyaay dʉ'ʉn tmʉdaty éxtʉmʉ toxytyʉjkʉ wyaay, esʉ tyʉts dʉ'ʉn éxtʉmʉ ka̱a̱dʉ́ts.
66009009	Yʉ ñini'x dʉ'ʉn jyuunʉty éxtʉm tmʉdatyʉ pujxn. Es ko kyaagʉdíty, yʉ kyakn dʉ'ʉn jyʉna'añ éxtʉm ko yʉ maygyarrʉ 'yamu'uy ko ñʉjxtʉ tsiptuumbʉ.
66009010	Yʉ pyi'ixy dʉ'ʉn éxtʉmʉ jaybyu'uk mʉt ja tyʉjpn, es mʉt yʉ'ʉ dya''ayoy ja ja̱'a̱y mʉgoxk po'o.
66009011	Tadʉ mu'u tmʉdattʉ tu'ugʉ wyindsʉ́n, es yʉ'ʉ dʉ'ʉn ja ka'oybyʉ anklʉs di'ibʉ windsʉn'a̱jtp ma̱ ja kʉk jut. Tya̱dʉ ka'oybyʉ anklʉs txʉ'aty ebreeʉ ayuk Abadonk es grieegʉ ayuk Apolyonk, di'ibʉ 'yandijpy yajkutʉgeebyʉ.
66009012	Tʉ ñaxy tu'uk ja mʉk ayo'on, per tʉgoy'a̱jtp jamajtsk.
66009013	Ta ja myʉdʉdujkpʉ anklʉs ttukxuxy ja trompetʉ. Nétʉts nmʉdooy éxtʉm pʉ́n kyajxy ma̱ ja oorʉ artal di'ibʉ ijtp Dios windum,
66009014	es t'anʉʉmʉ ja myʉdʉdujkpʉ anklʉs: —Mʉgajʉ tadʉ nima̱jtáxkpʉ anklʉs di'ibʉ ijtp tsimy Eufrates mʉjnʉʉbʉ'a̱a̱y.
66009015	Es dʉ'ʉn oj yajnasmátsʉdʉ tadʉ nima̱jtáxkpʉ anklʉs di'ibʉ naty tʉ yajjʉjp'íxy ma̱ tadʉ oorʉ, xʉʉ, po'o esʉ jʉmʉjt, es dya'oogʉt tuk peky ja ja̱'a̱yʉty di'ibʉ wa̱'x tʉgʉk peky.
66009016	Es nmʉdooyʉts nʉ'ʉn ñiwínʉty ja solda̱a̱dʉ kwa̱a̱ygyʉjxypyʉty, ja'a nidʉgékyʉty majtsk mʉgo'px miyonk.
66009017	Es n'ijxyʉts ijxma̱'tʉngyʉjxm ja di'ibʉ tyuk'uñaaydyʉp ja kwa̱a̱y tmʉdattʉ kyaatsykyʉjxy ak pujxn, tʉgʉk kolor: tsapts, azul es pu'ts. Es ja kwa̱a̱yʉty tmʉdattʉ kyʉba̱jk éxtʉmʉ ka̱a̱, es ma̱ 'ya̱a̱ pyʉdsemy ja jʉnya'ank, jok esʉ azufrʉ.
66009018	Ja tuk pekypyʉ ja̱'a̱yʉty di'ibʉ wa̱'x tʉgʉk peky 'yo'kta̱a̱ydyʉ mʉdʉ tadʉ jʉnya'ank, jok esʉ azufrʉ, di'ibʉ pʉdsʉʉm ma̱ tadʉ kwa̱a̱yʉ 'ya̱a̱.
66009019	Mʉt ko tadʉ kwa̱a̱yʉ myʉk'a̱jtʉn tmʉdaty ma̱ yʉ 'ya̱a̱ es ma̱ yʉ pyi'ixy. Pes yʉ pyi'ixyʉty dʉ'ʉn kyʉxe'eky éxtʉmʉ awa̱'a̱ndsa̱'a̱ñ mʉdʉ kyʉba̱jk. Es yʉ'ʉ mʉt dyajtsayúty ja ja̱'a̱yʉty.
66009020	Per di'ibʉ akwʉ'ʉmdʉ ja ja̱'a̱yʉty di'ibʉ kyaj 'yo'ktʉ mʉdʉ tadʉ ayo'on, nan kyaj tmastuttʉ es t'awdáttʉt ja ka'oybyʉ es nandʉ'ʉn ja agojwinnáx di'ibʉ oorʉ, platʉ, bronsʉ, tsa̱a̱, kepy, di'ibʉ ni na̱'a̱ mba̱a̱t kya'ixy es kyamʉdoy, es ni na̱'a̱ mba̱a̱t kyayo'oy.
66009021	Esʉ tadʉ ja̱'a̱yʉty ni je'eyʉ tkamastuttʉ ja brujʉ'a̱jtʉn, mʉ'induunk esʉ ma'tsk.
66010001	Oknʉm n'ijxyʉts jatu'ugʉ mʉk anklʉs di'ibʉ kʉdakp tsa̱jpótm, abity mʉt ja yoots. Es kyʉba̱jkkʉjxy tmʉdaty ja i'tsy. Yʉ wyiin jyʉjp jyantsytye'xy éxtʉmʉ xʉʉ, esʉ tyeky dʉ'ʉn kyʉxe'eky éxtʉm majtskʉ pila̱a̱r di'ibʉ winya'amp.
66010002	Es kyʉ'ʉjóty tmʉdaty tu'ugʉ nekypyity. Es tpʉjtáky ja 'yaga̱'a̱ñdyéky ma̱ yʉ jikymyejyñ, esʉ 'yana̱jñdyéky tpʉjtáky ma̱ naxwíñʉdʉ.
66010003	Net kya̱jxkéky mʉk éxtʉm tu'ugʉ ka̱a̱ myu'uy. Es ko dʉ'ʉn yaxkeky, ta ja jʉxtujkpʉ anaa kya̱jxtʉ.
66010004	Nétʉts ʉj njaja̱'a̱yáñ éxtʉm ja anaa jyʉnáñ. Per tats nmʉdooy xymyʉgajxyʉts tsa̱jpótm, es xy'anʉʉmʉts: —Katʉ xykyʉxja̱'a̱y di'ibʉ ja anaa tʉ tkajxy. Mʉdat ayu'udsyʉ mjodoty mwinma̱'a̱ñóty.
66010005	Nétʉts n'ijxy ja anklʉs di'ibʉ naty tʉ ñaxwa'aky ma̱ ja jikymyejyñ es ma̱ ja nax, es tkone'ky ja 'yaga̱'a̱ñgyʉ'ʉ,
66010006	es jyʉnáñ: —Dios di'ibʉ jiky'a̱jtp winʉ xʉʉ winʉ tiempʉ, es yajkoj ja tsa̱jp, naxwíñʉdʉ, jikymyejyñ, es tʉgekyʉ di'ibʉ jaa'a̱jtp ma̱ yʉ'ʉ, yʉ'ʉts ndestiigʉ'a̱jtypyʉts ko tʉy'a̱jtʉn yʉ'ʉ di'ibʉ tyam n'anma̱a̱ydyʉp. Dios kyaj ñakyjyaka̱'a̱ñ ma̱ tkuydyuna̱'a̱ñ ja di'ibʉ wya̱ndak.
66010007	Per ko ja myʉjʉxtujkpʉ anklʉs ttukxu'uxa̱'a̱ñ ja trompetʉ, tʉ naty tyuñ jyátyʉty di'ibʉ Dios kyaj dyajnija̱'a̱jʉ ma̱ ja ja̱'a̱yʉty, éxtʉm jékyʉp t'awa̱'a̱nʉdʉ ja myʉduumbʉty, ja kyuga̱jxpʉty.
66010008	Net di'ibʉdsʉ naty tʉ xy'okmʉga̱jxpʉ tsa̱jpótm, jatʉgok xymyʉgajxyʉts, es xy'anma̱a̱yʉts: —Nʉjx axa̱jʉ tadʉ nekypyity di'ibʉ myʉda̱jtypy ja anklʉs kyʉ'ʉjóty.
66010009	Nétʉts nninejxy ja anklʉs, es n'amdooyʉts esʉts xymyo'oyʉt ja nekypyity. Tats ja'a xy'adsooy: —Tya̱a̱, mats, jʉ'x. Ma̱ m'a̱a̱ xyjáwʉt pa̱'a̱k éxtʉmʉ seerʉ pa̱'a̱k, per mjodoty jyʉmbítʉt ta̱'a̱m.
66010010	Nétʉts n'axa̱jʉ ja nekypyity, es oj nje'xyʉts. Es n'a̱a̱jótyʉts nja̱'a̱jʉ pa̱'a̱k éxtʉmʉ seerʉ pa̱'a̱k, per kots njʉ'xta̱a̱y, net jyʉmbijty ta̱'a̱m njodótyʉts.
66010011	Nétʉts xy'anma̱a̱y: —Mga̱jxwa̱'xʉp ja Diosʉ 'yayuk jatʉgok di'ibʉ pátʉp pʉ́nʉty jiky'a̱jttʉp ma̱ maygya̱jpn, ma̱ mayñaxwíñʉdʉ, ma̱ wiinkpʉ may ayuk ka̱jxpʉty, es ma̱ mayryéyʉty.
66011001	Nétʉts xymyooydyʉ tu'ugʉ tsa̱jkápyñ di'ibʉ dʉ'ʉn éxtʉmʉ kijxn, es xy'anma̱a̱ydyʉts: —Nʉjx es xykyijxʉt ja Diosʉ tsya̱jptʉjk esʉ 'yartal, es madsyow na̱a̱k jap di'ibʉ Dios awda̱jttʉp.
66011002	Per katʉ xykyijxy ja tsa̱jptʉjk tʉja̱'a̱, mʉt ko tʉ yajkʉyáky mʉt ja naxwíñʉdʉ di'ibʉ kyaj 'yisraelítʉty. Es yʉ'ʉjʉty tyuktaanán tyukwa̱'a̱gándʉp justyikxymyajtsk po'o ja Jerusalén ka̱jpn.
66011003	Esʉts ʉj ngáxʉp majtskʉ ndestiigʉts, u'xpʉ witxʉ, es yʉ'ʉdsʉ n'ayuk kya̱jxwa̱'xʉp ma̱jmajtsk mʉgo'px jatʉgʉ'px xʉʉ.
66011004	Tya̱dʉ majtskpʉ testiigʉ yʉ'ʉ dʉ'ʉn ja majtskpʉ oliivʉs kepy es ja majtskpʉ kandaleerʉ di'ibʉ ijtp Dios windum.
66011005	Pʉn ja pʉ́n tyuna̱'a̱nʉdʉ axʉʉk, yʉ'ʉjʉty yajpʉdsʉ́mdʉp ja jʉnya'ank ma̱ 'ya̱a̱, es tno'kta̱'a̱yʉt nidʉgekyʉ ja myʉdsip. Esʉ dʉ'ʉn 'yooktʉt oytyim pʉ́nʉty di'ibʉ tunánʉp axʉʉk.
66011006	Tya̱dʉ testiigʉty myʉda̱jttʉp ja mʉk'a̱jtʉn es dya''adúkʉt ja tsa̱jp kʉdiibʉ tyu'ujʉt ja tiempʉ ma̱ tka̱jxwa̱'xʉdʉ ja Diosʉ 'yayuk. Es nan myʉda̱jttʉp ja mʉk'a̱jtʉn esʉ nʉʉ dyajjʉmbítʉt ne'pyñ, es dya''ayówdʉt ja naxwíñʉdʉ ja̱'a̱yʉty mʉt kana̱k naxʉ ayo'on na̱a̱k ok yʉ'ʉ ttsoktʉ.
66011007	Per ko naty tʉ tka̱jxwa̱'xta̱'a̱ydyʉ ja Diosʉ 'yayuk, net ja axʉk jʉyujk di'ibʉ pʉdsʉʉmp ma̱ ja kʉk jut tmʉttsiptuna̱'a̱ñ yʉ nimajtskʉ testiigʉty, esʉ axʉk jʉyujk myada̱'a̱ga̱'a̱ñ es ya'oogʉdʉt,
66011008	es ja ñini'x wyʉ'ʉmʉt tu'ugijky ma̱ tadʉ ka̱jpn ma̱ kyruuzpejty ja Nindsʉn'a̱jtʉm. Es mʉt ko yʉ kuga̱jpnʉty jyantsymyʉjpojpʉja̱'a̱y'áttʉ, yajxʉʉyejky Sodomʉ es nandʉ'ʉn Ejiptʉ.
66011009	Es tʉgʉk xʉʉ jakujm t'íxtʉt ja ja̱'a̱y pʉ́nʉty jiky'a̱jttʉp ma̱ maygya̱jpn, ma̱ may ayuk ka̱jxpʉty, es ma̱ mayñaxwíñʉdʉ, es kyaj ñigutíkyʉty dyajnaxtʉ́kʉdʉ tadʉ o'kpʉty.
66011010	Nidʉgekyʉ naxwíñʉdʉ ja̱'a̱y xyondakta̱'a̱yʉt mʉt yʉ'ʉgyʉjxmʉ 'yo'kʉn, es jyantsyñayjyáwʉdʉt jotkujk, extʉ naydyuknigáxʉdʉp ja may'aty nixim niyam mʉt ko tadʉ majtskpʉ Diosʉ kyuga̱jxpʉ tʉ jyantsyya''ayóyʉty.
66011011	Per ko ñajxy tʉgʉk xʉʉ jakujm, Dios yajjikypyʉjk es dyajpʉde'ky jatʉgok. Es nidʉgekyʉ di'ibáty ijxʉdʉ jyantsyñay'adsʉ'kʉdyaayʉdʉ.
66011012	Net majtsk ja testiigʉty tmʉdoodʉ kyajxy mʉk tsa̱jpótm, es jyʉna'añ: —¡Ku'ttʉ yam! Ta pyatʉjkʉdʉ tsa̱jpótm yoodsóty, es yʉ myʉdsípʉty 'yijxʉdʉ.
66011013	Netyʉ myiiñ ja mʉk ujx, es tyʉgooy tuk peky ja ka̱jpn di'ibʉ wa̱'x ma̱jk peky. Es jʉxtujk mil ja ja̱'a̱yʉty 'yo'ktʉ mʉt ja ujx. Es nʉ'ʉn ja ja̱'a̱yʉty 'yaknadʉjkʉ mʉt ja tsʉ'ʉgʉ t'awda̱jttʉ ja Dios.
66011014	Dʉ'ʉn jyajty ja myʉmajtsk ok nibʉdʉ'ʉk ja ayo'on. Per tim tsojk myina̱'a̱ñ ja myʉdʉgʉʉkpʉ.
66011015	Ja myʉjʉxtujkpʉ anklʉs ttukxuxy ja trompetʉ. Net yajmʉdooy kajxy mʉk tsa̱jpótm, es jyʉna'añ: Tyamʉ netʉ Nindsʉn'a̱jtʉm Dios esʉ Kyristʉ tʉ dyajkutujktsoona̱'a̱ndʉ naxwiiñ, es yajkutuka̱'a̱ñ winʉ xʉʉ winʉ tiempʉ.
66011016	Net ja ni'i'px ma̱jtáxkpʉ mʉjja̱'a̱ydyʉjk di'ibʉ naty uñaaydyʉp uñaaybyajnóty Dios windum, ñayjyujpʉdʉ es t'awda̱jttʉ Dios,
66011017	es jyʉna̱'a̱ndʉ: Windsʉ́n Dios di'ibʉ tʉgekyʉ mʉk'a̱jtʉn mmʉda̱jtypy, mijtsʉ dʉ'ʉn m'ijt, es mijts dʉ'ʉn m'ijtp. Nja̱'a̱ygyʉdákypyʉts mij ko tʉ xyajtsonda'aky myajkutíky.
66011018	Yʉ naxwíñʉdʉ ja̱'a̱yʉty ajkʉdʉp mʉt mij. Per tʉ jya'ty ja xʉʉ ma̱ mij xytyukkumʉdówʉt. Es nandʉ'ʉn tʉ net tpa̱a̱ty ma̱ ja o'kpʉty xypyayo'oya̱'a̱ndʉ es xyajjʉmbita̱'a̱ñ oy ja mmʉduumbʉty di'ibʉ tʉ m'ayuk tka̱jxwa̱'xtʉ, es nidʉgekyʉ mja̱'a̱yʉty, mʉj mutsk, di'ibʉ mij m'a̱wda̱jtʉdʉp, es tʉ net tpa̱a̱ty ma̱ mij xyajtʉgoya'añ ja di'ibáty yajma̱'ttʉp ja naxwíñʉdʉ.
66011019	Net 'yawatsy ja Diosʉ tsya̱jptʉjk di'ibʉ tsa̱jpótm, es kyʉxe'ky tsa̱jptʉgóty ja ka̱a̱xʉ ma̱ 'yity ja kajxy'átypyʉ di'ibʉ Dios tyuun mʉdʉ jya'ay. Ta myiiñ ja mʉk ujx, anaa jʉdsúkʉty esʉ mʉk tʉtsnduu.
66012001	Es net kyʉxe'ky tsa̱jpótm tu'ugʉ mʉj ijxwʉ'ʉmʉn: tu'ugʉ toxytyʉjk mʉt ja wyit éxtʉmʉ xʉʉ tye'xy, es tyekypyatkʉ'ʉy dʉ'ʉn kyʉxe'eky éxtʉmʉ po'o, es kyʉba̱jkkʉjxm tmʉdaty ja koronʉ mʉt ma̱jmajtskʉ mʉdsa̱'a̱.
66012002	Tya̱dʉ toxytyʉjk u'unkmʉʉdʉ naty, es ya'axy mʉt ja pʉjkʉn, ja'a ko ayoop mʉt ko dyajja̱'ta̱'a̱ñ ja maxu'unk.
66012003	Net kyʉxe'ky tsa̱jpótm jatu'ugʉ mʉj ijxwʉ'ʉmʉn: tu'ugʉ sarpyentʉ di'ibʉ mʉj es tsapts, es jʉxtujkʉ kyʉba̱jk es ma̱jkʉ wya̱j, es mʉt ja koronʉ ma̱ tu'uk tu'ugʉ kyʉba̱jk.
66012004	Yʉ pyi'ixy ttukpajʉdojte'ky tuk peky ja mʉdsa̱'a̱ di'ibʉ wa̱'x tʉgʉk peky. Ta tkujʉbijpna̱jxy naxwiiñ. Tya̱dʉ sarpyentʉ wya̱'kwʉ'ʉmʉ ma̱ ja toxytyʉjk di'ibʉ naty yajja̱'taampy ja maxu'unk, es tjʉʉna̱'a̱ñ ja maxu'unk jantsy netyʉ ko jya̱'tʉt.
66012005	Ja toxytyʉjk dyajja̱jty tu'ugʉ u'ungu'unk yedyʉjk di'ibʉ yajkutuka̱a̱mp mʉt ja pyujxnda̱jk ma̱ tʉgekyʉ naxwíñʉdʉ. Net ja 'yu'unk yajpʉjkʉ es yajmʉnejxy ma̱ Dios es ja uñaaybyajn ma̱ yajkutíky.
66012006	Es ja toxytyʉjk oj kyaknʉ ma̱ mʉj it, ma̱ naty ja Dios tʉ tyuknibʉjta̱a̱gʉty tu'ugʉ luga̱a̱r. Es jap yajmo'oyʉt ja kya'ay 'yukʉn ma̱jmajtsk mʉgo'px jatʉgʉ'px xʉʉ.
66012007	Net ja tsip tyuunʉ tsa̱jpótm: ja Migel es ja 'yanklʉs tsiptuundʉ mʉt ja sarpyentʉ es mʉt ja sarpyentʉ 'yanklʉs.
66012008	Per kyajyʉm myadaktʉ ja sarpyentʉ esʉ 'yanklʉs, kyaj ñakyyajna'ijxy ja sarpyentʉ esʉ 'yánklʉsʉty 'yítʉt tsa̱jpótm.
66012009	Dʉ'ʉn oj yajkujʉbijpnáxyʉ tadʉ sarpyentʉ, di'ibʉ 'yandijpy mʉjku'ugópk es Satanás, di'ibʉ wyin'i'impy nidʉgekyʉ ja naxwíñʉdʉ ja̱'a̱y. Ta naxwiiñ yajkujʉbijpna̱jx mʉt ja 'yánklʉsʉty.
66012010	Nétʉts nmʉdooy kajxy mʉk tsa̱jpótm, es jyʉna'añ: —Tʉ jya'ty ja Diosʉ ñitsokʉn, myʉk'a̱jtʉn esʉ kyutujkʉn. Nan ana'amnʉbʉ net ja Diosʉ Kyristʉ, es tʉ yajkujʉbijpnáxy tsa̱jpótm ja di'ibʉ ñi'ʉ'ʉnʉp ja nmʉgu'uk'a̱jtʉm. Xʉʉñ koots tmʉ'ʉʉñʉ Nindsʉn'a̱jtʉm Dios.
66012011	Yʉ nmʉgu'uk'a̱jtʉm tʉ tmʉmada̱'a̱ktʉ mʉt yʉ'ʉgyʉjxmʉ Borreegu'ungʉ ñe'pyñ, mʉt ja 'yayuk es mʉt ja tyʉy'a̱jtʉn di'ibʉ tʉ yajka̱jxwa'xy. Pes kyaj tjʉjptsʉ'kʉdʉ 'yo'kʉn, ni'igʉ tmʉdundʉ Dios oytyim'ooktʉt.
66012012	Pa̱a̱ty xonda̱'a̱ktʉ miidsʉty di'ibʉ ijttʉp tsa̱jpótm. Per pʉroobʉ miidsʉty di'ibʉ jiky'a̱jttʉp naxwiiñ es jikymyejyñóty, mʉt ko ja mʉjku'ugópk tʉ mnijʉnákʉdʉ awa̱'a̱n es ñija̱'a̱p ko tyimpatypyʉ dʉ'ʉn ja tiempʉ.
66012013	Ko ja sarpyentʉ naty tʉ yajkujʉbijpnáxy naxwiiñ, ta tjaya''ayowáñ ja toxytyʉjk di'ibʉ naty tʉ tpa̱a̱ty ja maxu'unk.
66012014	Per ja toxytyʉjk yajmooy majtskʉ kyakn éxtʉm tu'ugʉ mʉj witsnʉ jya'a, es mba̱a̱t kyaagʉdíty ma̱ ja mʉj it. Jap wyʉ'ʉmʉt tʉgʉk jʉmʉjt jakujm, es yajmo'oyʉt ja kya'ay 'yukʉn, es kʉdiibʉ mba̱a̱t wi'ix 'yadʉ'ʉtsy ja sarpyentʉ.
66012015	Ja sarpyentʉ t'ʉ'tsy ja nʉʉ, es oj dyajmʉjnʉʉgojy es jyʉ'ʉdʉt ja toxytyʉjk.
66012016	Per yʉ naxwíñʉdʉ pyudʉjkʉ ja toxytyʉjk, awats ja naxwíñʉdʉ es t'ukta̱a̱y ja mʉjnʉʉ di'ibʉ naty ja sarpyentʉ tʉ t'ʉʉtsy.
66012017	Es mʉdʉ taadʉ ja sarpyentʉ ttukjot'ambejky ja toxytyʉjk. Ta oj ñejxy tsiptuumbʉ mʉt ja toxytyʉjkʉ tyʉʉmp 'ya̱a̱ts di'ibʉ akwʉ'ʉmdʉp, ja'a njʉna̱'a̱nʉm di'ibʉ pyaduundʉp ja Diosʉ 'yana'amʉn es tpanʉjxtʉ ja Jesukristʉ 'yʉxpʉjkʉn. Es ja sarpyentʉ tyʉna̱a̱y pu'ujótm jikymyejyñbyʉ'a̱a̱y.
66013001	Esʉts n'ijxy jikymyejyñóty pyʉdsemy tu'ugʉ axʉk jʉyujk di'ibʉ myʉda̱jtypy jʉxtujkʉ kyʉba̱jk es ma̱jkʉ wya̱j. Es tu'uk tu'ugʉ wya̱j tmʉdaty ja koronʉ. Es ma̱ yʉ kyʉba̱jkʉty tmʉdaty tu'uk tu'uk kʉxja̱'a̱y ja xyʉʉjʉty di'ibʉ Dios myʉdʉgeepy.
66013002	Tya̱dʉ axʉk jʉyujk di'ibʉts n'ijx, dʉ'ʉn kyʉxe'ky ja ñini'x éxtʉmʉ kuxyʉbyʉjy, esʉ tyeky éxtʉmʉ osʉ, esʉ 'ya̱a̱ éxtʉmʉ ka̱a̱. Yʉ sarpyentʉ yʉ'ʉ mooyʉ ja myʉk'a̱jtʉn esʉ kyutujkʉn es 'yana'amʉt.
66013003	Nidu'ugʉty ja axʉk jʉyujkʉ kyʉba̱jk, dʉ'ʉn éxtʉm jyawʉ tmʉda̱jty tu'ugʉ mʉj tsayut di'ibʉ ya'oogʉdʉp. Per ja tsyayut oj 'yagʉda'aky. Es ja naxwíñʉdʉ ja̱'a̱yʉty dʉ'ʉñʉ jyantsywyʉ'ʉmʉdyaaydyʉ es tpanʉjxtʉ ja axʉk jʉyujk.
66013004	Es nidʉgekyʉ ja̱'a̱y t'awda̱jttʉ ja sarpyentʉ mʉt ko tʉ tmo'oy ja kyutujkʉn ja axʉk jʉyujk. Es t'awda̱jttʉ nandʉ'ʉn ja axʉk jʉyujk, jyʉna̱'a̱ndʉ: —¿Pʉ́nʉ dʉ'ʉn éxtʉmʉ tya̱dʉ axʉk jʉyujk?, ¿es pʉ́nʉ mba̱a̱t mʉʉt tsyiptúñ?
66013005	Es ja sarpyentʉ yajmooy ja tu'u es ñaymyʉjpʉjta̱'a̱gʉdʉt esʉ Dios tmʉga̱jxtʉgóyʉt. Nandʉ'ʉn yajmooy ja tu'u es 'yana'amʉt justyikxymyajtsk po'o.
66013006	Es dʉ'ʉn tmʉga̱jxtʉgooy ja Dios es twin'ʉbat twinga̱jxpátʉ ma̱ tsyʉʉnʉ es di'ibáty ijttʉp tsa̱jpótm.
66013007	Nandʉ'ʉn yajmooy es tsyiptúnʉt mʉt ja Diosʉ jya'ayʉty, extʉ tmʉmadaktʉ, es yajmooy ja kutujkʉn ma̱ tʉgekyʉ ka̱jpnʉty, ma̱ tʉgekyʉ ayuk ka̱jxpʉty, es ma̱ tʉgekyʉ naxwíñʉdʉ.
66013008	Es nidʉgekyʉ ja̱'a̱yʉty t'awda̱jtta̱'a̱yʉdʉ tadʉ axʉk jʉyujk, ja'a njʉna̱'a̱nʉm ja di'ibáty kyajpʉ xyʉʉ 'yity kʉxja̱'a̱y ma̱ ja ñeky ja Borreegu'unk di'ibʉ Dios ya̱jk windsʉ'kʉn. Esʉ tadʉ neky tmʉdaty kʉxja̱'a̱y extʉ ma̱ naty kyajnʉmʉ naxwíñʉdʉ kyojy, ja xyʉʉ nidʉgekyʉ di'ibáty myʉda̱jttʉp ja jiky'a̱jtʉn winʉ xʉʉ winʉ tiempʉ.
66013009	Di'ibʉ mʉdoodʉp, wa'an tjaygyúkʉdʉ.
66013010	Di'ibʉ yajmʉnʉjxándʉp tsimy, tsimy yajmʉnʉjxtʉt, es di'ibʉ oogándʉp mʉdʉ espa̱a̱dʉ, mʉdʉ espa̱a̱dʉ 'yooktʉt. Pa̱a̱ty pʉ́nʉty ijttʉp ja Diosʉ jya'ay, wa'an mʉk a̱a̱ mʉk jot dyajnáxtʉ pʉn ti ayo'on tukkʉdákʉp, es dʉ'ʉñʉm tmʉbʉ́ktʉt ja Dios.
66013011	Oknʉmts n'ijxy pyʉdsemy na̱a̱xóty jatu'ugʉ axʉk jʉyujk, tmʉdaty majtskʉ wya̱j éxtʉm ja borreegʉ, es dʉ'ʉn jyʉna'añ éxtʉmʉ sarpyentʉ,
66013012	es tmʉdaty tʉgekyʉ kyutujkʉn ja jawyiimbʉ axʉk jʉyujk, es yʉ'ʉ tmʉdúñ. Es dʉ'ʉn ttuñ esʉ naxwíñʉdʉ ja̱'a̱yʉty 'yawdátʉdʉt ja jawyiimbʉ axʉk jʉyujk di'ibʉ yajtsók ja mʉj tsayut.
66013013	Nandʉ'ʉn ttuuñ ja ijxwʉ'ʉmʉn di'ibʉ myʉda̱jtypy ja mʉj'a̱jtʉn, extʉ yajkʉdákypy ja jʉnya'ank tsa̱jpótm ja̱'a̱y wyinduuy,
66013014	es dʉ'ʉn twin'ʉʉñ ja naxwíñʉdʉ ja̱'a̱yʉty mʉt ja mʉj'a̱jtʉn di'ibʉ ja jawyiimbʉ axʉk jʉyujk tuktuunʉp. Es yajtuk'ane'emy es dyajnikojtu'uttʉt tu'ugʉ awinnax es twindsʉ'ʉgʉdʉt ja jawyiimbʉ axʉk jʉyujk di'ibʉ jyayajtsayujt mʉdʉ espa̱a̱dʉ es 'yakjiky'ajty.
66013015	Es ja myʉmajtskpʉ axʉk jʉyujk yajmooy ja kutujkʉn es tmo'oyʉt ja jyiky'a̱jtʉnʉ tadʉ awinnax es dyajka̱jxʉt, es extʉ dya'oogʉt di'ibáty kyaj 'yawdátyʉty.
66013016	Esʉ tadʉ myʉmajtskpʉ axʉk jʉyujk tyukkuwa̱'a̱nʉ es nidʉgekyʉ mʉj mutsk, mʉkja̱'a̱y esʉ ayoobʉ ja̱'a̱yʉty, mʉduumbʉty esʉ yajmʉduumbʉty, yajtsa̱'a̱yʉt ma̱ 'yaga̱'a̱ñgyʉ'ʉ o ma̱ wyimbok.
66013017	Es dʉ'ʉn ni pʉ́n mba̱a̱t kyajuy kyateegyʉty pʉn kyaj tmʉdaty ja seyʉ, ja'a njʉna̱'a̱nʉm pʉn kyaj tsya'ayʉty mʉt ja xyʉʉ o ja ñumbrʉ ja jawyiimbʉ axʉk jʉyujk.
66013018	Tya̱a̱dʉ yʉ'ʉ tsojkʉp ja jaygyujkʉn. Es di'ibáty kuwijy mba̱a̱t tnijáwʉdʉ di'ibʉ 'yandijpy yʉ ñumbrʉ tadʉ axʉk jʉyujk, mʉt ko yʉ ñumbrʉ ja'a 'yandijpy ja xyʉʉ tu'ugʉ yedyʉjk. Yʉ ñumbrʉ ja'a tʉdujk mʉgo'px jatʉgʉ'px tʉdujk.
66014001	Oknʉmts n'ijxy ja Borreegu'unk ko naty jam tyanʉ ma̱ Syon Kopk. Jamʉ naty mʉʉt mʉgo'px jajustyikxymya̱jtáxk mil ja ja̱'a̱yʉty di'ibʉ naty tsa̱'a̱y wyimbokkʉjxy mʉt ja syeyʉ ja Borreegu'unk esʉ Dios Teety.
66014002	Es nmʉdooyʉts tsa̱jwínm jyʉna'añ éxtʉmʉ nʉʉdáx 'yʉʉtsy pyʉmimy, es éxtʉmʉ anaa mʉk ya'axy, dʉ'ʉn éxtʉmʉ may arpʉ koobʉ kyowdʉ.
66014003	Es t'ʉwdʉ jembyʉ ʉy uñaaybyajn winduuy ma̱ Dios yajkutíky es ma̱ nima̱jtáxkpʉ jiky'a̱jtpʉty es ma̱ ja mʉjja̱'a̱ydyʉjk. Ni pʉ́n mba̱a̱t tkajatyʉ tadʉ ʉy, ja'ayʉ je'eyʉ tadʉ mʉgo'px jajustyikxymya̱jtáxk mil di'ibʉ oj ñitso'oktʉ naxwiiñ.
66014004	Yʉ'ʉ dʉ'ʉnʉty di'ibʉ tsuj yajxón tʉ jya'ay'áttʉ, di'ibʉ nayyajwa̱'a̱ts'a̱jtʉdʉp éxtʉmʉ kixyʉdo'oxyʉty, es tpanʉjxtʉ ja Borreegu'unk oytyim ma̱a̱ty ñejxy. Yʉ'ʉ dʉ'ʉnʉty oj ñitso'oktʉ ma̱ naxwíñʉdʉ ja̱'a̱y es ijttʉp éxtʉm ja tʉʉmp di'ibʉ jawyiin tʉʉmp'a̱jtp es yajtukmʉyóxy ja Dios esʉ Borreegu'unk.
66014005	Ni na̱'a̱ oj kya''anda̱'a̱ktʉ, ja'a ko wa̱'a̱ts ja̱'a̱yʉty yʉ'ʉ.
66014006	Nétʉts n'ijxy jatu'ugʉ anklʉs kyaagʉdíty tsa̱jpótm, es tmʉdaty ja oybyʉ ayuk di'ibʉ winʉ xʉʉ winʉ tiempʉ wʉ'ʉmp, es yajka̱jxwa̱'xʉt ma̱ tʉgekyʉ nax ka̱jpn, ma̱ tʉgekyʉ naxwíñʉdʉ, es ma̱ tʉgekyʉ wiinkpʉ ayuk ka̱jxpʉ.
66014007	Es jyʉna'añ jantsy mʉk: —Windsʉ'ʉgʉdʉ Dios es awdattʉ, mʉt ko tʉ net jya'ty ja oorʉ ma̱ net tpayo'oya'añ ja naxwíñʉdʉ ja̱'a̱yʉty. Awdattʉ di'ibʉ yajkoj ja tsa̱jp, naxwíñʉdʉ, jikymyejyñ, es ma̱ nʉʉ myuxy.
66014008	Es ja myʉmajtskpʉ anklʉs tpanejxy ja jawyiimbʉ anklʉs, es jyʉna'añ: —Tʉ net, tʉ net jyijtta̱'a̱y ja Babiloñʉ mʉj ka̱jpn di'ibʉ nidʉgekyʉ naxwíñʉdʉ ja̱'a̱yʉty tʉ dyajtʉgóy mʉt ja 'yaxʉk tu'unʉn, éxtʉm ko pʉ́n dyajmi'igyʉty ja myʉgu'uk.
66014009	Es ja myʉdʉgʉʉkpʉ anklʉs tpanejxy ja jawyiimbʉ nimajtsk, es jyʉna'añ mʉk: —Pʉn ja pʉ́n t'awdatyʉ tadʉ axʉk jʉyujk, es pʉ́n nayya̱jkʉp yajtsa̱'a̱yʉt wyimbokkʉjxy o ma̱ kyʉ'ʉ,
66014010	Dios jantsy tukkumʉdówʉdʉp mʉk ma̱ ja luga̱a̱r mʉdʉ azufrʉ jʉnya'ank di'ibʉ yajtukjʉjp'ijxp, ma̱ 'yayówdʉt Diosʉ 'yanklʉs wyinduuy es Borreegu'unk wyinduuy.
66014011	Ja jʉʉn di'ibʉ tsa̱'a̱yʉdʉp, ja'a yajpʉdʉ'ʉgʉp ja jok winʉ xʉʉ winʉ tiempʉ. Ja'a njʉna̱'a̱nʉm ko yajtukkumʉdowa̱'a̱ñ winʉ xʉʉ winʉ tiempʉ nidʉgekyʉ di'ibáty 'yawda̱jttʉp ja axʉk jʉyujk, o ja 'yawinnax, o ko tʉ yajtsa̱'a̱ydyʉ mʉt ja syeyʉ.
66014012	Wa'an yʉ'ʉ dyajjotkujkʉ ja Diosʉ jya'ay es tmʉdánʉdʉt ma'xtujkʉn mʉʉt oytyim ti ayo'onʉty, ja'a di'ibʉ kyuydyuundʉp ja Diosʉ 'yana'amʉn es oy tmʉdundʉ ja Jesús.
66014013	Nétʉts nmʉdooy tsa̱jpótm, es xy'anma̱a̱yʉts: —Kʉxja̱'a̱yʉ tya̱a̱dʉ: “Jotkujk di'ibʉ tyam o'ktʉp es di'ibʉ óknʉm ooga̱a̱mp ja'agyʉjxm ko tmʉbʉktʉ ja Nindsʉn'a̱jtʉm.” Ja Espíritʉ Santʉ dʉ'ʉn jyʉna'añ: “Tʉy'a̱jtʉn ko yʉ'ʉjʉty jyotkujkʉty, mʉt ko jaba̱a̱dʉ dʉ'ʉn myʉk'ayoy es tyuñ. Dios mo'oyʉdʉp ja pyo'xtákn es myay'ata̱'a̱ñʉty mʉt ko oy tʉ tmʉdúñ naxwiiñ.”
66014014	Nétʉts n'ijxy tu'ugʉ poop nima̱'a̱. Jam 'yu'uñʉ ma̱ tadʉ nima̱'a̱ kyʉxe'eky éxtʉm ja Naxwíñʉdʉ Ja̱'a̱yʉdyʉ Kyudʉnaabyʉ. Jam tmʉdaty kyʉba̱jkkʉjxm tu'ugʉ oorʉ koronʉ, es tkʉkápyʉty tu'ugʉ mʉʉydsyujkn jantsy jʉjp.
66014015	Ta pyʉdseemy tsa̱jptʉgóty jatu'ugʉ anklʉs, es mʉk tmʉgajxy di'ibʉ uñaapy nima̱'a̱gʉjxm: —Tʉ net tpa̱a̱ty ja oorʉ. Yajpʉdʉ'ʉk ja mbʉjta'aky mʉdʉ tadʉ mmʉʉydsyujkn, mʉt ko tʉ tsya'amy ja naxwíñʉdʉ pyʉjta'aky.
66014016	Ta ja di'ibʉ naty uñaapy nima̱'a̱gʉjxm, ttsujkmijky ja naxwíñʉdʉ pyʉjta'aky.
66014017	Ta pyʉdseemy jatu'ugʉ anklʉs ma̱ ja tsa̱jptʉjk tsa̱jpótm, tmʉnejxy nandʉ'ʉn tu'ugʉ myʉʉydsyujkn jantsy jʉjp.
66014018	Ta pyʉdseemy jatu'ugʉ anklʉs ma̱ ja artal di'ibʉ jam kywentʉ'a̱jtypy ja jʉʉn, es mʉk dyaxʉ ja di'ibʉ myʉda̱jtypy ja myʉʉydsyujkn jʉjppʉ, es t'anʉʉmʉ: —Mʉt ja mmʉʉydsyujkn tsujkmúk ja naxwíñʉdʉ 'yuuvʉ, mʉt ko tʉ tsya'amy.
66014019	Ta ja anklʉs dyajmijky ja uuvʉ ma̱ ja naxwíñʉdʉ. Ta tniko'obejty es twinma̱'a̱dsa̱'a̱ñ. Ja'a tya̱a̱dʉ 'yandijpy ja mʉk tsa̱a̱tsytyu'unʉn di'ibʉ Dios yakaampy.
66014020	Ja uuvʉ oj yajwinma̱'a̱tsy ka̱jpnbʉ'a̱a̱y. Es ma̱ ya''ama̱'tsʉ pyʉdseemy ja ne'pyñ tuk metrʉ jakujm kyʉjxmʉty es pyʉye'ky tʉgʉk mʉgo'px mil metrʉn.
66015001	N'ijxyʉts tsa̱jpótm jatu'ugʉ mʉj ijxwʉ'ʉmʉn di'ibʉ ja̱'a̱y dʉ'ʉñʉ yajwe'empy. N'ijxyʉts jʉxtujkʉ anklʉs mʉt jʉxtujkʉ óknʉmbʉ ayo'on. Es mʉdʉ tadʉ jʉxtujkpʉ ayo'on kyʉjxta̱'a̱y ja Diosʉ 'yajkʉn.
66015002	N'ijxyʉts nandʉ'ʉn éxtʉm kyʉxe'eky tu'ugʉ jikymyejyñ, éxtʉmʉ viidrʉ tuktʉkʉ mʉt ja jʉnya'ank. Es n'ijxyʉts nandʉ'ʉn ja di'ibʉ myʉmadaktʉ ja axʉk jʉyujk mʉt ko kyaj t'awda̱jttʉ ja 'yawinnax es kyaj tkupʉjktʉ ja syeyʉ. Tamʉ naty yʉ'ʉjʉty tyánʉdʉ jikymyejyñgyʉjxm, es tmʉdaty ja 'yarpʉ di'ibʉ natyʉ Dios tʉ myo'oyʉdʉ,
66015003	es t'ʉwdʉ ja Moisesʉ 'yʉy, ja Diosʉ myʉduumbʉ, es ja Borreegu'ungʉ 'yʉy. Esʉ dʉ'ʉn 'yʉwdʉ: Windsʉ́n Dios di'ibʉ tʉgekyʉ mʉk'a̱jtʉn myʉda̱jtypy, jyantsymyʉ́jʉty es jyantsy'oy jyantsytsyújʉty di'ibʉ mdiimpy. Mij myajkutujkp mʉdʉ tʉy'a̱jtʉn, mij myajkutijkypy nidʉgekyʉ naxwíñʉdʉ ja̱'a̱y.
66015004	Nindsʉn'a̱jtʉm, ¿pʉ́n mgawindsʉ'ʉgʉdʉp, pʉ́n mga''awdátʉdʉp? Mʉt ko mijtsʉ dʉn je'eyʉ di'ibʉ wa̱'a̱ts, pa̱a̱ty nidʉgekyʉ naxwíñʉdʉ ja̱'a̱yʉ myíndʉt ma̱ mij es m'awdátʉdʉt, mʉt ko tʉ t'ixtʉ ko tʉy'a̱jtʉn tʉgekyʉ di'ibʉ mij mdiimpy.
66015005	Oknʉmts n'ijxy jam tsa̱jpótm 'yawa̱'a̱tsy ja tsa̱jptʉjk, ja Diosʉ tyʉjk.
66015006	Jap tsa̱jptʉgóty pyʉdsʉʉmdʉ tadʉ jʉxtujkpʉ anklʉs di'ibʉ myʉnejxypy ja jʉxtujkpʉ ayo'on, es wa̱'a̱ts poop ja wyit es jyantsytye'xy, es tmʉdaty ja 'yoorʉ ka̱a̱tsywyʉʉn di'ibʉ mʉj ja 'yok.
66015007	Net nidu'ugʉ nima̱jtáxkpʉ jiky'a̱jtpʉty di'ibʉ ijttʉp Dios windum, yʉ'ʉ myooyʉ kʉjktu'ugʉ anklʉs oorʉ tsim nidu'ugáty ujts mʉt ja mʉk tʉydyu'unʉn di'ibʉ yajkypy ja Dios di'ibʉ ijtpʉm winʉ xʉʉ winʉ tiempʉ.
66015008	Es ja tsa̱jptʉjk 'yujtspejty mʉt ja jok di'ibʉ miimp ma̱ ja Diosʉ myʉj'a̱jtʉn es ja myʉk'a̱jtʉn. Es ni pʉ́n mba̱a̱t oj kyatʉkʉ extʉ ko kyʉjxta̱a̱yñʉm ja jʉxtujkpʉ ayo'on di'ibʉ myʉnʉjxtʉp ja jʉxtujkpʉ ánklʉsʉty.
66016001	Nétʉts nmʉdooy pyʉdsemy ja kajxy tsa̱jptʉgóty di'ibʉ tyuk'ane'empy ja jʉxtujkpʉ anklʉs: —Nʉjxtʉ es tuktaamdu'uttʉ ja jʉxtujkpʉ tsim di'ibʉ myʉda̱jtypy ja mʉk tʉydyu'unʉn di'ibʉ Dios yajkypy naxwiiñ.
66016002	Ja jawyiimbʉ anklʉs oj ñejxy. Ta ttuktaamdúty ja tsyim naxwiiñ. Net pyʉdseemy ja mʉk pu'uts ñikʉjxmʉty di'ibʉ mʉk jantsy pʉjkp ma̱ nidʉgekyʉ di'ibáty myʉda̱jttʉp ja axʉk jʉyujkʉ syeyʉ es di'ibáty nandʉ'ʉn 'yawda̱jttʉp ja awinnax.
66016003	Net ja myʉmajtskpʉ anklʉs ttuktaamdúty ja tsyim jikymyejyñóty. Ta ja jikymyejyñ jyʉmbijty éxtʉmʉ ne'pyñ, dʉ'ʉn éxtʉmʉ o'kpʉ ne'pyñ. Ta 'yo'kta̱a̱ydyʉ nidʉgekyʉ di'ibʉ jiky'a̱jttʉp jikymyejyñóty.
66016004	Ja myʉdʉgʉʉkpʉ anklʉs ttuktaamdúty ja tsyim ma̱jatyʉ mʉjnʉʉ es ma̱jatyʉ nʉʉ myuxy. Ta jyʉmbijtta̱a̱y ne'pyñ.
66016005	Nétʉts nmʉdooy ja anklʉs jyʉna'añ: —Dios, mijts m'ijt es mijts m'ijtpʉm. Wa̱'a̱ts mij. Mdiimpy ja tʉy'a̱jtʉn es dʉ'ʉn xytyukkumʉdówʉt,
66016006	mʉt ko ttuktaam ttuk'yojktʉ mijʉ m'ayuk ka̱jxwa̱'xpʉ ñe'pyñ, es mijʉ mja̱'a̱yʉty. Es tyam mij xytyuk'iiky ja ne'pyñ. Pes dʉ'ʉn ñitʉ́kʉdʉ.
66016007	Nétʉts nmʉdooy nandʉ'ʉn kyajxy extʉ ma̱ artal, es jyʉna'añ: —Oyʉ dʉ'ʉn, Windsʉ́n Dios di'ibʉ tʉgekyʉ mʉk'a̱jtʉn myʉda̱jtypy. Tʉ xypyayo'oy yajxón mʉt ja tʉy'a̱jtʉn.
66016008	Ja myʉma̱jtáxkpʉ anklʉs ttuktaamdúty ja tsyim ma̱ ja xʉʉ. Es mʉt yʉ'ʉ ni'igʉ oj myʉjʉ ja xʉ'án es ttsa̱'a̱ydyʉt ja naxwíñʉdʉ ja̱'a̱yʉty.
66016009	Es dʉ'ʉn ja ja̱'a̱y jantsy mʉk tyooydyʉ mʉt ja xʉ'án. Per ni mʉt yʉ'ʉ kyajodʉmbijttʉ, kyaj t'awda̱jttʉ Dios di'ibʉ yajkypyʉ tya̱dʉ tʉydyu'unʉn. Ni'igʉ tmʉ''ʉdʉgooy tmʉga̱jxtʉgooy ja Dios.
66016010	Ja myʉmʉgoxkpʉ anklʉs ttuktaamdúty ja tsyim ma̱ yajkutíky ja axʉk jʉyujk. Ta kyoodsʉdyaay ma̱ 'yane'emy.
66016011	Net ja ja̱'a̱yʉty ñayya'andsu'udsʉdʉ mʉt ja mʉk pʉjkʉn di'ibʉ yajna̱jxtʉp. Per ni mʉt yʉ'ʉ tkamastuttʉ ja 'yaxʉk winma̱'a̱ñ di'ibʉ tyuundʉp. Ni'igʉ tmʉ''ʉdʉgooy tmʉga̱jxtʉgooy ja Dios.
66016012	Ja myʉdʉdujkpʉ anklʉs ttuktaamdúty ja tsyim ma̱ ja Eufrates mʉjnʉʉ. Ta ja nʉʉ tyʉtsy es 'yawa̱'a̱dsʉt ja tyu'u ja réyʉty di'ibʉ miindʉp ma̱ xʉʉ pyʉdsemy.
66016013	Nétʉts n'ijxy ma̱ ja sarpyentʉ 'ya̱a̱, es ma̱ ja axʉk jʉyujkʉ 'ya̱a̱, es ma̱ nandʉ'ʉn ja kyuga̱jxpʉ di'ibʉ andakpʉ 'ya̱a̱, pyʉdsemy tʉgʉʉgʉ mʉjku'u di'ibʉ kʉxʉ'kp éxtʉmʉ nootsy.
66016014	Tya̱a̱dʉ yʉ'ʉ dʉ'ʉnʉ mʉjku'ujʉty di'ibʉ tyuundʉp ijxwʉ'ʉmʉn di'ibʉ myʉda̱jtypy ja mʉj'a̱jtʉn, es nʉjx twowa̱'a̱ndʉ ja réyʉty ma̱jatyʉ naxwíñʉdʉ es ñaymyujkta̱'a̱yʉdʉt es tsyiptuna̱'a̱ndʉ mʉt ja Nindsʉn'a̱jtʉm Dios di'ibʉ tʉgekyʉ mʉk'a̱jtʉn myʉda̱jtypy, ko tpa̱a̱dʉt ja tiempʉ.
66016015	“Mʉdowdʉ es jaygyúkʉdʉ. Ʉj, Diosʉ 'yU'unk, nmina̱'a̱ñʉts ti'in, éxtʉm ko jya'ty ja ma'tspʉ. Jotkujk di'ibʉ naty wijy es witxʉ, kʉdiibʉ tsoydyu'un mʉʉt jyʉdítʉt niwa̱'a̱ts ʉxwa̱'a̱ts ja̱'a̱y wyinduuy.”
66016016	Ta ñaymyujkʉdʉ ja naxwíñʉdʉ réyʉty ma̱ ja luga̱a̱r di'ibʉ ebreeʉ ja̱'a̱yʉty tyukxʉ'a̱jttʉp Armajedón.
66016017	Ja myʉjʉxtujkpʉ anklʉs ttuktaamdúty ja tsyim pojotm. Ta yajmʉdooy kajxy ma̱ Dios yajkutíky es ma̱ ja tsa̱jptʉjk jam tsa̱jpótm, es jyʉnáñ mʉk: —¡Tʉ net tyuñ jyátyʉty!
66016018	Net myiiñ ja anaa jʉdsuk, es ja naxwíñʉdʉ jyantsypyʉmiimy mʉt ja mʉk ujx. Kyaj ni windii dʉ'ʉmbʉ ujx kyanaxy extʉ ma̱ tsyondaky ja naxwíñʉdʉ ja̱'a̱y.
66016019	Ta ja Jerusalén ka̱jpn tsya̱'pxwa'xy tʉgʉk peky. Es ma̱jatyʉ ka̱jpn naxwiiñ jya̱'a̱dʉgooydyaay. Es ja Dios tjamyejtsy ja Babiloñʉ mʉj ka̱jpn es ttuk'uuga̱'a̱ñ ja vyinʉ, ja'a njʉna̱'a̱nʉm ja tʉydyu'unʉn di'ibʉ yajkypy mʉt ja 'yakʉ.
66016020	Net tʉgekyʉ islʉ es tʉgekyʉ kopk tyʉgooydyaay.
66016021	Nandʉ'ʉn kya'ay tsa̱jpótm yʉ tʉtsn jantsy mʉjjátyʉty, extʉ justyikxy kilʉ jye'emdsyʉty tu'ugáty. Es ja naxwíñʉdʉ ja̱'a̱yʉty tmʉ''ʉdʉgoy tmʉga̱jxtʉgóy ja Dios mʉt ja myʉj ayo'onʉ tadʉ tʉtsn, mʉt ko mʉk ayo'onʉ dʉ'ʉn yʉ'ʉ.
66017001	Net myiiñ nidu'ugʉ nijʉxtujkpʉ anklʉs di'ibʉ myʉda̱jttʉ ja jʉxtujkpʉ tsim, es xy'anma̱a̱yʉts: —Min es nduk'íxʉt ja tyʉydyu'unʉn ja mʉj kujeñdyo'oxy di'ibʉ uñaapy mejyñwyingʉjxm.
66017002	Yʉ naxwíñʉdʉ ja̱'a̱yʉ ryéyʉty tʉ ñaygyʉyákʉdʉ es pyekytyundʉ mʉt yʉ'ʉ, es ja naxwíñʉdʉ ja̱'a̱yʉty tʉ myu'uuk myʉmu'ugʉdʉ mʉt yʉ'ʉ, ja'a njʉna̱'a̱nʉm t'ʉxtijtʉ ja Dios es tpanʉjxtʉ ja kujeñdyo'oxyʉ 'yaxʉk winma̱'a̱ñ.
66017003	Kodsʉ natyʉ dʉ'ʉn tʉ xy'awanʉ, nétʉts ja anklʉs xymyʉnejxy mʉj ittum. Jámʉts n'ijxy tu'ugʉ toxytyʉjk ttuk'u'uñʉ tu'ugʉ tsapts axʉk jʉyujk. Tadʉ axʉk jʉyujk windikyʉ ñini'x tmʉdaty mʉdʉ axʉk ayuk kʉxja̱'a̱y di'ibʉ Dios mʉʉt twinga̱jxpéty. Jʉxtujkʉ kyʉba̱jk tmʉdaty es ma̱jkʉ wya̱j.
66017004	Tadʉ toxytyʉjk ñaywyítxʉty mʉt ja tsu'unk wit esʉ tsapts wit, es 'yoydyúñʉty mʉt ja oorʉ, mʉt ja tsujjátypyʉ tsa̱a̱ esʉ perlʉ. Es tmʉdaty kyʉ'ʉjóty tu'ugʉ oorʉ tsim ujts mʉt ja axʉʉkpʉ. Ja'a tya̱a̱dʉ 'yandijpy ja 'yaxʉk jiky'a̱jtʉn.
66017005	Es wyimbokkʉjxy tmʉdaty kʉxja̱'a̱y tu'ugʉ xʉʉ di'ibʉ tsip yajmʉdoop: “Ja Babiloñʉ mʉj ka̱jpn, naxwíñʉdʉ kujeñdyo'oxyʉdyʉ tya̱a̱k es nandʉ'ʉn tya̱a̱k'átyʉty nidʉgekyʉ di'ibáty axʉʉk jiky'a̱jttʉp naxwiiñ.”
66017006	Nétʉts nbejkyʉ kwentʉ ko tadʉ toxytyʉjk múkʉbʉ naty mʉt ja Diosʉ jya'ayʉdyʉ ñe'pyñ es mʉt ja ñe'pyñʉty pʉ́nʉty o'ktʉ mʉt ko t'awda̱jttʉ ja Nindsʉn'a̱jtʉm Jesukristʉ. Es kodsʉ taadʉ dʉ'ʉn n'ijxy, tats dʉ'ʉñʉ oj njantsywyʉ'ʉmʉ.
66017007	Nétʉdsʉ tadʉ anklʉs xy'anma̱a̱y: —¿Ti ko dʉ'ʉñʉ mwe'emy? Tyam nduknijáwʉt di'ibʉ 'yandijpy yʉ ayu'udsyʉ winma̱'a̱ñ: tadʉ toxytyʉjk esʉ tadʉ axʉk jʉyujk di'ibʉ tyuk'uñaapy, di'ibʉ myʉda̱jtypy jʉxtujkʉ kyʉba̱jk es ma̱jkʉ wya̱j.
66017008	Tadʉ axʉk jʉyujk di'ibʉ tʉ xy'ixy, yʉ'ʉ tu'uk di'ibʉ jékyʉp jiky'a̱jt, es tyam kyaj ñakyjyaa'áty, per pʉdsʉma̱a̱mp kʉk jutoty, es ñejxy ma̱ kyutʉgooyñʉt. ’Ja naxwíñʉdʉ ja̱'a̱y di'ibʉ xyʉʉ kya'ity kʉxja̱'a̱y nekykyʉjxy extʉ ma̱ naty kyajnʉmʉ naxwíñʉdʉ kyoj, ja'a dʉ'ʉñʉ wyʉ'ʉmʉdya'aydyʉt ko t'íxtʉt jatʉgok jya'ty ja axʉk jʉyujk di'ibʉ jékyʉp jiky'a̱jt. Es yʉ xyʉʉjʉty di'ibʉ kʉxja̱'a̱y ma̱ ja neky, ja'a xyʉʉjʉty di'ibáty myʉda̱jttʉp ja jiky'a̱jtʉn winʉ xʉʉ winʉ tiempʉ.
66017009	’Tyámʉts nniga̱jxʉt di'ibʉ tsojkʉp ja wijy'át kejy'át es yajjaygyúkʉt. Ja jʉxtujkpʉ kʉba̱jk ja'a 'yandijpy ja jʉxtujkpʉ kopk ma̱ tadʉ toxytyʉjk 'yu'uñʉ.
66017010	Es nandʉ'ʉnʉ tadʉ kʉba̱jk, yʉ'ʉ 'yandijpy ja jʉxtujkpʉ réyʉty. Nimʉgoxk tʉ 'yooktʉ, ja myʉdʉdujkpʉ tam yajkutíky tyam, es ja myʉjʉxtujkpʉ, yʉ'ʉ kyajnʉm myiñ. Es ko myínʉt, je'eyʉ waanʉ 'yítʉt.
66017011	Es ja axʉk jʉyujk di'ibʉ jékyʉp ijt es tyam kyaj ñakyjyaaty, yʉ'ʉ dʉ'ʉn rey ma̱ tadʉ nijʉxtujkpʉ, es jya̱'ta̱'a̱ñ jatʉgok éxtʉm ja myʉduktujkpʉ rey, per nʉjxpʉ dʉ'ʉn ma̱ kyutʉgooyñʉt.
66017012	’Ja ma̱jkpʉ wya̱j di'ibʉ tʉ xy'ixy, yʉ'ʉ dʉ'ʉn ma̱jkʉ rey di'ibʉ kyaj dyajtsonda̱'a̱ktʉnʉm yajkutúktʉt. Per 'yaxa̱jʉyándʉp ja kutujkʉn éxtʉmʉ rey tuk oorʉn mʉt ja axʉk jʉyujk.
66017013	Tya̱dʉ ma̱jkpʉ réyʉty ti'igyʉ wyinma̱'a̱ñʉty, es myo'oyʉp ja myʉk'a̱jtʉn es ja kyutujkʉn ja axʉk jʉyujk.
66017014	Tsiptuna̱a̱mp mʉt ja Borreegu'unk. Per ja Borreegu'unk mʉmada̱'a̱gʉdʉp, mʉt ko yʉ'ʉ Windsʉn'a̱jtp ma̱ windsʉ́nʉty es Rey'a̱jtp ma̱ réyʉty. Es di'ibáty yʉ'ʉ mʉʉt, Dios woojʉ yʉ'ʉjʉty, wyin'ix, es oy tmʉdundʉ Dios.
66017015	Ja anklʉs xy'anma̱a̱yʉts nandʉ'ʉn: —Tadʉ mejyñ di'ibʉ tʉ xy'ixy ma̱ 'yu'uñʉ ja kujeñdyo'oxy, yʉ'ʉ dʉ'ʉn 'yandijpy ja ja̱'a̱y pʉ́nʉty jiky'a̱jttʉp ma̱ maygya̱jpn, ma̱ wiinkpʉ may ayuk ka̱jxpʉty, es ma̱ mayñaxwíñʉdʉ.
66017016	Ja ma̱jkpʉ wa̱j es ja axʉk jʉyujk tyuk'ak'átʉp ja kujeñdyo'oxy, es dyajwʉ'ʉmʉt niwa̱'a̱ts ʉxwa̱'a̱ts. Es extʉ tsyu'tsta̱'a̱ydyʉp ja ñini'x, es ñino'kta̱'a̱ydyʉp di'ibʉ wʉ'ʉmp.
66017017	Diosʉ dʉ'ʉn tʉ pyʉjta̱'a̱gʉdʉ es dyajtuunʉdʉ Diosʉ wyinma̱'a̱ñ, ti'igyʉ ñaybyʉjta̱'a̱gʉdʉ es dyaky ja kutujkʉn éxtʉmʉ rey ma̱ ja axʉk jʉyujk extʉ ko yajkuydyuunda̱'a̱yʉt di'ibʉ Dios ñaska̱jxʉ.
66017018	Tadʉ kujeñdyo'oxy di'ibʉ tʉ xy'ixy, yʉ'ʉ dʉ'ʉn 'yandijpy ja mʉj ka̱jpn di'ibʉ 'yane'empy ja naxwíñʉdʉ ryéyʉty.
66018001	Nétʉts n'ijxy jatu'ugʉ anklʉs jyʉnaky tsa̱jpótm mʉt ja myʉj kutujkʉn. Ta ja naxwíñʉdʉ wye'emy kude'xy mʉt ja jya̱jʉn,
66018002	es mʉk kyajxy: —Tʉ net, tʉ net jyijtta̱'a̱y ja Babiloñʉ mʉj ka̱jpn, es tʉ jyʉmbity mʉjku'u tsʉna̱a̱ydyákn. Ni pʉ́n jap kyanaky'ity. Yʉ'ʉyʉ je'eyʉ jap tsʉna̱a̱ydyʉp ja ka'óybyʉty, es jyap'attʉ ni'amukʉ axʉk joon axʉk jʉyujk.
66018003	Dʉ'ʉn tʉ yajtʉydyúñ mʉt ko ja Babiloñʉ ka̱jpn tmastuty ja Dios, es wiinkpʉ t'awdaty, es nidʉgekyʉ naxwíñʉdʉ ja̱'a̱yʉty ti'igyʉ mʉt yʉ'ʉ. Es ja naxwíñʉdʉ réyʉty pyekytyuundʉ mʉt ja Babiloñʉ ja̱'a̱yʉty. Esʉ ajuuy ado'kpʉ di'ibʉty ma̱jatyʉ naxwíñʉdʉ, myʉkja̱'a̱ydyáktʉ mʉt ko ttukmʉdeeky nidʉgekyʉ di'ibáty amdoop es ñayyajmʉjpʉdsʉma̱'a̱ñʉty.
66018004	Nétʉts nmʉdooy jatu'ugʉ kajxy myiñ tsa̱jpótm, es jyʉna'añ: —Pʉdsʉmdʉ ma̱ tadʉ ka̱jpn, miidsʉty di'ibáty nja̱'a̱y'a̱jttʉp, kʉdiibʉ xymyʉtpekytyúndʉt es kʉdiibʉ miits myajtʉydyúndʉt mʉt yʉ'ʉjʉty.
66018005	Ja'a ko yʉ pyeky tʉ jyantsyñipajnʉ, extʉ myʉbátnʉp ja tsa̱jp, es tʉ ja Dios jyamyajtsxʉty ja pyojpʉ.
66018006	Tuunʉmbít nandʉ'ʉn éxtʉmʉ wiinkpʉ tʉ t'axʉktúñ. Mʉgʉbat majtsk dʉ'ʉnʉn éxtʉm yʉ'ʉ tʉ dyaky, es taam'yo'oy majtsk dʉ'ʉnʉn myʉ́kʉty di'ibʉ ya'ukp éxtʉm yʉ'ʉ oj ttaam'yo'oy.
66018007	Tʉydyún es ya''ayow nandʉ'ʉn éxtʉm tʉ myʉj tʉ pya̱a̱dʉ. Pes yʉ'ʉ dʉ'ʉn jyʉna'añ jyodoty wyinma̱'a̱ñóty: “Tya̱a̱ts n'u'uñʉ éxtʉm tu'ugʉ reynʉ. Kyajts ʉj ngu'ekytyo'oxyʉty, ni na̱'a̱ts nga''ayówʉt.”
66018008	Pa̱a̱ty ma̱ tu'ugʉ xʉʉ ti'in myínʉt ja pya̱'a̱m, 'yayo'on, jyotmay, yuu, es mʉt ja jʉnya'ank yajnino'ogʉt, mʉt ko Nindsʉn'a̱jtʉm Dios jyantsymyʉ́jʉty di'ibʉ tʉ pyekymyo'oyʉty es tkumʉdówʉt.
66018009	Yʉ naxwíñʉdʉ réyʉty di'ibʉ tʉ pyekytyundʉ mʉt yʉ'ʉ es dʉ'ʉn tʉ dyajtʉgóydyʉ jyiky'a̱jtʉn, ñijʉ'ʉy ñiya̱'a̱xtʉp ko t'íxtʉdʉ tadʉ ka̱jpn ko tyoy.
66018010	Wʉ'ʉmda̱a̱ydyʉp jagam jyantsytsyʉ'ʉgʉt mʉt ja tyʉydyu'unʉn, es jyʉna̱'a̱ndʉt: —¡Ay, pʉroobʉ mij Babiloñʉ mʉj ka̱jpn di'ibʉ tʉ 'yane'emy! Jantsy tuk pojʉn tʉ myiñ ja mdʉydyu'unʉn.
66018011	Yʉ ajuuy ado'kpʉty ma̱jatyʉ naxwíñʉdʉ jʉ'ʉydyʉp nandʉ'ʉn es pya''ayówdʉbʉ tadʉ mʉj ka̱jpn, mʉt ko kyaj tnakypya̱a̱dʉt pʉ́n jyúyʉp ja tyeeky yaky,
66018012	mʉt ko ni pʉ́n tkanakyjyuydyʉ ja oorʉ, ja platʉ, ja tsujjátypyʉ tsa̱a̱, ja perlʉ, ja oyatypyʉ wit di'ibʉ tsu'unk, tsaptspʉ, seedʉbʉ, kana̱k naxʉ oyatypyʉ kepy di'ibʉ pa̱'a̱k xu'kp, ja tsujjátypyʉ di'ibʉ kojp mʉt ja marfil, bronsʉ, pujxn es ja mármol;
66018013	es nandʉ'ʉn ni pʉ́n tkanakyjyuydyʉ ja kanelʉ, pa̱'a̱k xu'kpʉ, mirrʉ, poom, vinʉ, aseytʉ oliivʉ, arinʉ, triigʉ, tsa̱jka̱a̱jʉty, borreegʉty, kwa̱a̱yʉty, kárrʉty, es extʉ ja̱'a̱yʉty ijty tyo'ktʉp.
66018014	Es dʉ'ʉn yʉ ajuuy ado'kpʉty t'anʉʉmʉdʉt tadʉ ka̱jpn: —Kyaj xyñakymyʉdatyʉ tadʉ mje'xy mbeky es tʉgekyʉ tadʉ oyatypyʉ di'ibʉ tʉ xyjantsytsyeky. Tʉʉ dʉn tyʉgooydya'ay winʉ xʉʉ winʉ tiempʉ yʉ mmʉkja̱'a̱y'át esʉ mdsuj'a̱jtʉn.
66018015	Pʉ́nʉty ajuuy ado'ktʉp ma̱ ja Babiloñʉ ka̱jpn es ñayyajmʉkja̱'a̱ydya̱'a̱gʉdʉ jap, jagam tyánʉdʉt mʉdʉ tsʉ'ʉgʉ ko dʉ'ʉn 'yayówʉt ja ka̱jpn, es yʉ'ʉ jyʉ'ʉy ya̱'a̱xtʉt:
66018016	—¡Ay, pʉroobʉ mʉj ka̱jpn! Tsuj tʉ 'yity éxtʉm tu'ugʉ toxytyʉjk mʉt ja wyitʉ oyatypyʉ, tsu'unkpʉ, tsaptspʉ, es 'yoydyúñʉty mʉt ja oorʉ, tsujjátypyʉ tsa̱a̱ esʉ perlʉ;
66018017	¡es tuk pojʉn tʉ tyʉgoyʉ tya̱dʉ jyiky'a̱jtʉn! Es nandʉ'ʉn yʉ barkʉ yaj'ye'ebyʉty esʉ di'ibáty tuundʉp jap barkoty, es di'ibáty mʉduundʉp jikymyejyñóty, wʉ'ʉmdʉp jagam
66018018	ko t'íxtʉt pyʉde'eky ja jok ma̱ tyoyʉ tadʉ mʉj ka̱jpn, es jyʉna̱'a̱ndʉt mʉk: —Ni ma̱a̱ dʉ'ʉmbʉ ka̱jpn éxtʉm tʉ 'yityʉ tya̱dʉ mʉj ka̱jpn, ¿kʉdii?
66018019	Es mʉt ja jyotmay ñaydyukkuwʉjʉ'kʉdʉ naxway, es jyantsyjyʉ'ʉy jyantsyya̱'a̱xtʉ: —¡Pʉroobʉ tadʉ mʉj ka̱jpn! Mʉt ja myʉkja̱'a̱y'át tʉ ñayyajmʉkja̱'a̱ydya̱'a̱gʉdʉ nidʉgekyʉ di'ibʉ myʉda̱jttʉp ja barkʉ. ¡Es tuk pojʉn tʉ tyʉgooydya'ay!
66018020	Es ja kajxy 'yakjʉna̱'a̱ñ tsa̱jpótm: —Miidsʉty pʉ́nʉty ijttʉp tsa̱jpótm, es miidsʉty apóstʉlʉty esʉ Diosʉ 'yayuk ka̱jxwa̱'xpʉty es nidʉgekyʉ di'ibʉ Dios jya'a'a̱jtypy, xonda̱'a̱ktʉ mʉt ko Dios tʉ ttukkumʉdoy yʉ tadʉ ka̱jpn éxtʉm tʉ mdúnʉdʉ.
66018021	Net tu'ugʉ anklʉs kumʉja̱a̱bʉ tkone'ky ja tsa̱a̱ di'ibʉ dʉ'ʉn éxtʉm tu'ugʉ mʉj pa̱a̱n, es tkujʉbijpʉ jikymyejyñóty, es jyʉnáñ: —Nandʉ'ʉn mij Babiloñʉ mʉj ka̱jpn, myajkujʉbipnaxa̱'a̱ñ, es ni na̱'a̱ jatʉgok mgakʉxʉ'ʉgʉt.
66018022	Ni na̱'a̱ kyanakyyajmʉdówʉt mga̱jpnóty ja trompet xuxpʉ, tsa̱jkapyñxyúxpʉ esʉ arpʉ koobʉ. Es ni kyanakyjyap'átʉt ja mmʉduumbʉty di'ibʉ ʉxpékyʉty, es ni ma̱ kyanakyyajmʉdówʉt jap ja jʉjts tu'unʉn.
66018023	Kyaj jap ñakyjyá̱jʉt ni tu'ugʉ lamprʉ, es ni na̱'a̱ jap kyanakyyajmʉdówʉt yajtúñ ja xʉʉ ma̱ ja pʉjkpʉty. Ja m'ajuuy m'ado'kpʉty tʉ 'yittʉ naxwiiñ jantsy mʉj, es tʉ twin'ʉʉndʉ nidʉgekyʉ naxwíñʉdʉ ja̱'a̱yʉty mʉt ja byrujʉ winma̱'a̱ñʉty.
66018024	Pes ma̱ tadʉ ka̱jpn tʉ yajpa̱a̱ty temy yeky ja Diosʉ 'yayuk ka̱jxwa̱'xpʉty ja ñe'pyñ, es ja ñe'pyñ di'ibʉ Dios jya'ay'ajtypy, es nidʉgekyʉ ja ñe'pyñ ja ja̱'a̱y di'ibʉty ja̱'a̱y ya'o'kʉdʉ naxwiiñ.
66019001	Nétʉts nmʉdooy jantsy mʉk ja ja̱'a̱yʉty kya̱jxtʉ tsa̱jpótm, es jyʉna̱'a̱ndʉ: ¡Awdattʉ Dios! Yʉ nitsokʉn, mʉj'a̱jtʉn esʉ mʉk'a̱jtʉn, yʉ'ʉ Dios jya'a'a̱jtypy.
66019002	Pesʉ Dios paye'epy mʉt ja tʉy'a̱jtʉn, es tʉ tmo'oy ja kumʉdo'on ja mʉj pekykya̱jpn es ñʉjxʉt ayodaknoty. Mʉt ko tʉ dyajpekytyúñ ja naxwíñʉdʉ ja̱'a̱yʉty es dya'e'ky ja Diosʉ myʉduumbʉty, pa̱a̱dyʉ Dios yajʉmbijtxʉty.
66019003	Net jyʉnandʉ jatʉgok: —Awdattʉ Dios. Pes timjókʉp winʉ xʉʉ winʉ tiempʉ ma̱ yajnine'egyʉ taadʉ.
66019004	Es ja ni'i'px ma̱jtáxkpʉ mʉjja̱'a̱ydyʉjk es ja nima̱jtáxkpʉ jiky'a̱jtpʉty di'ibʉ ijttʉp Dios windum, ñaygyoxtʉna̱a̱ydyákʉdʉ, t'awda̱jttʉ Dios es jyʉna̱'a̱ndʉ: —Wa'an dʉ'ʉnʉty. ¡Awda̱jtta̱'a̱ydyʉ Dios!
66019005	Nétʉts nmʉdoogajxy ma̱ uñaaybyajn ma̱ Dios yajkutíky, es jyʉna'añ: Miidsʉty di'ibáty myʉduundʉp ja Nindsʉn'a̱jtʉm Dios, mʉjja̱'a̱y mutsk ja̱'a̱yʉty, awdattʉ Dios.
66019006	Nmʉdooyʉts nandʉ'ʉn ko nimayjya'ay kya̱jxtʉ, dʉ'ʉnʉts nmʉdooy éxtʉmʉ nʉʉdáx 'yʉʉtsy pyʉmimy, es éxtʉmʉ anaa mʉk ya'axy, es jyʉna̱'a̱ndʉ: Awda̱jtta̱'a̱ydyʉ ja Nindsʉn'a̱jtʉm Dios di'ibʉ tʉgekyʉ mʉk'a̱jtʉn myʉda̱jtypy, mʉt ko yajkutíky.
66019007	N'okxondákʉm, n'okjotkujkʉm es n'okwindsʉ'kʉm, mʉt ko Dios jyantsymyʉ́jʉty es tʉ net tpa̱a̱ty ma̱ ja Borreegu'unk pyʉka̱'a̱ñ, es tʉ ja ñʉdo'oxy ñayjyʉjp'íxyʉty.
66019008	Tʉ yajmo'oy ja wit ja oybyʉ es ja wa̱'a̱tspʉ di'ibʉ tʉ'x jʉdsujkp, es ñayxyóxʉdʉt. Pes ja oybyʉ wit ja'a 'yandijpy ja oybyʉ di'ibʉ tyuun kya̱jxtʉp ja Diosʉ jya'ayʉty.
66019009	Nétʉts ja anklʉs xy'anma̱a̱y: —Kʉxja̱'a̱y: “Jotkujkʉty di'ibáty tʉ yajwówdʉ ma̱ tya̱dʉ xʉʉ ko ja Borreegu'unk pyʉka̱'a̱ñ.” Es xy'ak'anma̱a̱yʉts: —Tya̱a̱dʉ dʉ'ʉn tʉy'a̱jtʉn di'ibʉ Dios kyajxypy.
66019010	Njakoxtanʉyáñʉts anklʉs tyeky'ʉjxy, es nja''awdatáñʉts, per yʉ'ʉts xy'anma̱a̱y: —Katʉ dʉ'ʉn m'adʉ'ʉtsy. Nmʉdiimbyʉts ja Dios éxtʉm mij, es éxtʉmʉ mmʉgu'ugʉty di'ibʉ pyanʉjxtʉp ja Jesusʉ 'yʉxpʉjkʉn. Awdat ja Dios. Pes ja tʉy'a̱jtʉn di'ibʉ Jesús ya̱jk, ja'a yʉ'ʉ di'ibʉ wyinma̱'a̱ñmyeepy ja Diosʉ kyuga̱jxpʉ.
66019011	Nétʉts n'ijxy ja tsa̱jp awa̱'a̱ts, es kyʉxe'eky tu'ugʉ poop kwa̱a̱y. Es di'ibʉ tyuk'uñaapy txʉ'aty Di'ibʉ Kyuydyiimpy Ja 'Yayuk, es nandʉ'ʉn txʉ'aty Tʉy'a̱jtʉn, mʉt ko tʉy'a̱jtʉn mʉʉt pyayo'oy es tsyiptúñ.
66019012	Yʉ wyiin dʉ'ʉn éxtʉmʉ jʉnya'ank jyantsytye'xy, es jam kyʉba̱jkkʉjxm tmʉdaty may ja koronʉ. Es tmʉdaty ja xyʉʉ kʉxja̱'a̱y di'ibʉ yʉ'ʉyʉ naydyi'igyʉ ñija̱'a̱p.
66019013	Es ja wyit ne'pyñ ne'pyñ. Es txʉ'aty Diosʉ 'yAyuk.
66019014	Es pyanʉjxʉdʉ tʉgoymyay nidsiptuumbʉty di'ibʉ tsa̱jpótm. Ak poop ja wyit, ja oybyʉ esʉ wa̱'a̱tspʉ, es ak poop kwa̱a̱ygyʉjxy.
66019015	Es di'ibʉ xyʉ'a̱jtypy Diosʉ 'yAyuk, jap 'ya̱a̱jóty pyʉdsemy tu'ugʉ espa̱a̱dʉ jʉjppʉ, es yʉ'ʉ mʉʉt dyajtsayuta̱'a̱ñ ja naxwíñʉdʉ ja̱'a̱yʉty. Es yajkutuka̱'a̱ñ mʉdʉ pujxnda̱jk. Es ttukkumʉdowa̱'a̱ñ, mʉt ko Dios di'ibʉ tʉgekyʉ mʉk'a̱jtʉn myʉda̱jtypy, jyantsy'ajkʉnʉ mʉt ja naxwíñʉdʉ ja̱'a̱y. Pa̱a̱dyʉ dʉ'ʉn ttukkumʉdowa̱'a̱ñ éxtʉm ko jyawʉ yajwinma̱'a̱tsy ja uuvʉ tʉʉmp.
66019016	Es tmʉnejxy kʉxja̱'a̱y ma̱ ja kyapʉ es ma̱ ja pyuuy tya̱dʉ xʉʉ: “Rey'a̱jtp ma̱ réyʉty es Windsʉn'a̱jtp ma̱ windsʉ́nʉty.”
66019017	Nétʉts n'ijxy tu'ugʉ anklʉs tyanʉ jam xʉʉ ñikʉjxm es t'anʉʉmʉdʉ jantsy mʉk ja joon jʉyujk di'ibʉ ka'agʉdijtp: —¡Min naymyúkʉdʉ ma̱ ja mʉj xʉʉ di'ibʉ Dios tyunaampy!
66019018	Min es xytsyu'utstʉt ja tsyu'udsyʉdyʉ réyʉty esʉ solda̱a̱dʉ windsʉ́nʉty, ja jotmʉk ja̱'a̱yʉty, ja kwa̱a̱yʉty es mʉt ja di'ibʉ tuk'uñaayʉdʉp, nidʉgekyʉ ja̱'a̱y ja tsyu'udsyʉty, pʉ́nʉty yajjuuydyʉp es pʉ́nʉty awa̱'a̱tstuuy ijttʉp, nandʉ'ʉn ja mʉj ja̱'a̱y mutsk ja̱'a̱ybyʉ.
66019019	Nétʉts n'ijxy ko ja axʉk jʉyujk es ja naxwíñʉdʉ ryéyʉty dyajnaymyúkʉdʉ syolda̱a̱dʉty es tsyiptuna̱'a̱ñ mʉt ja di'ibʉ poop kwa̱a̱ygyʉjxy es mʉt ja ñidsiptuumbʉty.
66019020	Per ja axʉk jʉyujk yajtsuum ti'igyʉ mʉt ja kuga̱jxpʉ di'ibʉ andakp, di'ibʉ naty tʉ ttuñ axʉk jʉyujk wyinduuy ja mʉj ijxwʉ'ʉmʉn di'ibʉ myʉda̱jtypy ja mʉj'a̱jtʉn. Es mʉdʉ tya̱dʉ mʉj ijxwʉ'ʉmʉn ja kuga̱jxpʉ di'ibʉ andakp tʉ twin'ʉʉndʉ naty di'ibáty tʉ ñayyákyʉty es ja axʉk jʉyujk tsya'ayʉdʉt, es t'awda̱jttʉ ja 'yawinnax. Net nimajtsk yajkujʉdu'ujʉ jiigyʉty ma̱ yʉ mejyñ di'ibʉ teepy azufrʉ.
66019021	Es yʉ syolda̱a̱dʉty ya'o'kta̱a̱y mʉt ja 'yespa̱a̱dʉ di'ibʉ pʉdsʉʉmp 'ya̱a̱jóty di'ibʉ tyuk'uñaapy ja poop kwa̱a̱y. Es nidʉgekyʉ joon jʉyujk di'ibʉ ka'agʉdijtp 'yujts jyotkʉdaktʉ mʉdʉ tadʉ tsyu'udsyʉty.
66020001	Nétʉts n'ijxy tu'ugʉ anklʉs jyʉnaky tsa̱jpótm mʉt ja kʉk jutʉ 'yawatsn, es tkʉwítsyʉty tu'ugʉ mʉj kadenʉ.
66020002	Ta tma̱jtsy ja sarpyentʉ, tadʉ mʉjku'ugópk, ja Satanás, es tkʉwʉ'ʉñ ttekywyʉ'ʉñ mʉt ja mʉj kadenʉ, es 'yítʉt tsimy tuk mil jʉmʉjt.
66020003	Ta tkujʉbijpʉ kʉk jutoty, es dyajni'adijky ijxwʉ'ʉmʉn mʉʉt kʉdiibʉ tnakywyin'ʉʉnʉt ja naxwíñʉdʉ ja̱'a̱yʉty extʉ ko kya̱'pxʉt tuk mil jʉmʉjt. Ta naty koonʉm 'yok'yajnasmatsʉya'añ waanʉ.
66020004	Nétʉts n'ijxy uñaaybyajnʉty, es jam 'yu'uñʉdʉ di'ibátyʉ naty tʉ t'axá̱jʉdʉ ja kutujkʉn es pyayo'oydyʉt. Yʉ'ʉdyʉ dʉ'ʉn di'ibʉ yajnibo't ja kyʉba̱jkʉty mʉt ko tpanʉjxtʉ ja Jesusʉ 'yʉxpʉjkʉn es tka̱jxwa̱'xʉdʉ ja Diosʉ 'yayuk. Nandʉ'ʉn kyaj t'awda̱jttʉ ja axʉk jʉyujk es ni ja 'yawinnax, es ni tkakupʉjktʉ yajtsa̱'a̱yʉt wyimbokkʉjxy o ma̱ kyʉ'ʉ mʉt ja axʉk jʉyujkʉ syeyʉ. Es ja Dios yajjikypyʉjkʉdʉ, es 'yana'amdʉ mʉt ja Kristʉ tuk mil jʉmʉjt.
66020005	Tya̱a̱dʉ dʉ'ʉn ma̱ tim jawyiinʉ Dios dyajjikypyejky ja ja̱'a̱yʉty. Per di'ibʉ akwʉ'ʉmdʉ ja o'kpʉty, yʉ'ʉjʉty kyaj jyikypyʉ́ktʉt extʉ ko kya̱'pxʉt tuk mil jʉmʉjt.
66020006	Kuni'xy es jotkujkʉty di'ibátyʉ Dios yajjikypyʉ́kʉdʉp ma̱ tya̱dʉ jawyiimbʉ jikypyʉjkʉn. Kyaj pya̱a̱dʉdʉt ja ayo'on di'ibʉ dʉ'ʉn éxtʉmʉ ja̱'a̱y 'yooktʉ myʉmajtsk ok, ja'a dʉ'ʉn tmʉdúndʉt ja Dios esʉ Kristʉ éxtʉmʉ teedyʉty, es 'yana'amdʉt mʉt ja Kristʉ tuk mil jʉmʉjt.
66020007	Ko naty tʉ ñaxy tuk mil jʉmʉjt, ta Satanás yajnasmatsʉya'añ ma̱ tsyimy'ity.
66020008	Es net ñʉjxʉt naxwiiñ, es nʉjx twin'ʉʉñ tʉgekyʉ naxwíñʉdʉ, ja Gook naxwíñʉdʉ esʉ Magook naxwíñʉdʉ. Ja Satanás yajnaymyujkta̱'a̱yʉdʉp nidʉgekyʉ naxwíñʉdʉ ja̱'a̱yʉty di'ibʉ ni mba̱a̱t nga'okmadsyo'onʉ, dʉ'ʉn éxtʉmʉ pu'u di'ibʉ jikymyejyñbyʉ'a̱a̱y, es tsyiptuna̱'a̱ndʉ.
66020009	Oytyim madsooty ma̱ tʉgekyʉ naxwíñʉdʉ ta tsyo'ondʉ, es dyajnadujktʉ nidʉgekyʉ Dios ja jya'ayʉty ma̱ ja ka̱jpn di'ibʉ Dios jyantsytsyejpy. Perʉ Dios dyajjʉnajky tsa̱jpótmʉ jʉnya'ank di'ibʉ mʉʉt tnino'kta̱a̱y nidʉgekyʉ tadʉ ja̱'a̱yʉty.
66020010	Net ja mʉjku'ugópk di'ibʉ natyʉ ja̱'a̱y tʉ twin'ʉʉñ, yajkujʉdu'ujʉ ma̱ ja mejyñ di'ibʉ teepy azufrʉ, ma̱ naty nandʉ'ʉn tʉ yajkujʉdúwʉ ja axʉk jʉyujk es ja kuga̱jxpʉ di'ibʉ andakp. Jap 'yayówʉt xʉʉñ koots winʉ xʉʉ winʉ tiempʉ.
66020011	Nétʉts n'ijxy ja Dios 'yu'uñʉ ma̱ tu'ugʉ mʉj uñaaybyajn pooppʉ. Esʉ tsa̱jp esʉ naxwíñʉdʉ jyʉgaktʉ ma̱ naty 'yity, es ya'ijxtʉgooydyaay.
66020012	Es n'ijxyʉts ja o'kpʉty, mʉj mutsk, tyánʉdʉ Dios winduuy. Ta ja neky oj ya''aya'pwa'xy, es ya'ixy wi'ix tʉ tyundʉ nidu'uk nidu'uk. Es nandʉ'ʉn wiinkpʉ neky ya''aya'pwa'xy ma̱ 'yity kʉxja̱'a̱y ja xyʉʉjʉty pʉ́nʉty jiky'a̱jttʉp winʉ xʉʉ winʉ tiempʉ. Esʉ Dios tpayo'oy es ttukkumʉdooy ja o'kpʉty éxtʉm nidu'uk nidu'uk tʉ 'yadʉ'ʉtstʉ, dʉ'ʉn éxtʉmʉ naty 'yity kʉxja̱'a̱y nekykyʉjxm.
66020013	Tam 'yijttʉ tʉgekyʉ ja o'kpʉty, ja'a mʉʉt di'ibʉ o'ktʉ mejyñóty, es tʉgekyʉ yajpayo'oydyʉ éxtʉm tii tʉ ttundʉ.
66020014	Yʉ o'kʉn esʉ infyernʉ tʉ naty nandʉ'ʉn dya̱jkta̱'a̱ydyʉ ja o'kpʉty tʉgekyʉ di'ibʉ naty yʉ'ʉjʉty myʉda̱jttʉp. Net ja o'kpʉty yajkujʉdúwʉdʉ ma̱ ja mejyñ di'ibʉ ya'amp éxtʉmʉ jʉʉn. Ko ja̱'a̱y jam 'yayowdʉ, dʉ'ʉn ja'a éxtʉm 'yooktʉ myʉmajtsk ok.
66020015	Ja'ayʉ ja̱'a̱y di'ibʉ xyʉʉ kʉxja̱'a̱y nekykyʉjxy ma̱ yajja̱a̱ybyéty ja xyʉʉjʉty pʉ́nʉty jiky'a̱jttʉp winʉ xʉʉ winʉ tiempʉ, yʉ'ʉyʉ kyaj yajkujʉdúwʉdʉ ma̱ ja mejyñ di'ibʉ ya'amp éxtʉmʉ jʉʉn.
66021001	Nétʉts n'ijxy ja jembyʉ tsa̱jp esʉ jembyʉ naxwíñʉdʉ, mʉt ko yʉ jawyiimbʉ tsa̱jp esʉ jawyiimbʉ naxwíñʉdʉ kyaj ma̱a̱nʉ, es kyaj ma̱a̱nʉ jikymyejyñ.
66021002	Es n'ijxyʉts nandʉ'ʉn ja jembyʉ Jerusalén ka̱jpn di'ibʉ tso'omp tsa̱jpótm ma̱ Dios, es kyʉda'aky, es jantsy tsuj oydyúñ éxtʉmʉ pʉjkpʉ toxytyʉjk ko pyʉka̱'a̱ñ.
66021003	Es nmʉdoogajxyʉts jantsy mʉk ma̱ uñaaybyajn ma̱ Dios yajkutíky, es jyʉna'añ: —Tyamʉ net ja Dios 'yity mʉt ja ja̱'a̱yʉty, es jyiky'ata̱'a̱ñ mʉt yʉ'ʉjʉty, es yʉ'ʉjʉty tja̱'a̱y'ata̱'a̱ñ. Kʉ'ʉm ja Dios 'yita̱'a̱ñ mʉt yʉ'ʉjʉty, es Dyios'átʉdʉt.
66021004	Esʉ Dios yajtʉ́tsxʉdʉt tʉgekyʉ ja wyinnʉʉ. Kyaj 'yok'ijnʉt ja o'kʉn, jʉ'ʉy yaxʉn o ja pʉjk ado'onʉn, ja'a ko tʉgekyʉ di'ibʉ tʉ 'yity, tʉ ja'a ñaxy kyexy.
66021005	Net ja di'ibʉ uñaapy ma̱ yajkutíky jyʉnáñ: —Ʉjts nyajkejpy tʉgekyʉ ak jemy. Nandʉ'ʉn jyʉnáñ: —Kʉxja̱'a̱y, mʉt ko tya̱a̱dʉ di'ibʉts ngajxypy, tʉy'a̱jtʉnʉ'ʉ es mba̱a̱t xymyʉbeky.
66021006	Nétʉts xy'anma̱a̱y: —Tʉ net yajkuydyuunda̱'a̱y. Ʉjtsʉ dʉ'ʉn éxtʉm ja A es éxtʉmʉ Z, ʉjtsʉ dʉ'ʉn ja jawyiimbʉ es ja tim okpʉ. Di'ibʉ tʉ́tsʉp, ʉjtsʉts nnamo'oyʉp es t'uugʉt ja nʉʉ di'ibʉ pʉdsʉʉmp ma̱ myuxy es dyaky ja jiky'a̱jtʉn.
66021007	Es di'ibʉ myʉmadakypy ja pojpʉ, yʉ'ʉts nmo'oyʉbʉ tya̱a̱dʉ éxtʉmʉ kyuma̱'a̱ñ, ʉjtsʉ dʉ'ʉn xyDyios'átʉp, es yʉ'ʉts n'u'unk'átʉt.
66021008	Per di'ibáty jyʉjpja̱'a̱dʉp, di'ibátyʉts ʉj xykyamʉbʉjktʉp éxtʉmʉ Yajnitsókpʉ, di'ibáty jiky'a̱jttʉp axʉʉk, yajja̱'a̱y'o'ktʉp, mʉ'induundʉp, brujʉ'a̱jttʉp, 'yawda̱jttʉp di'ibʉ kyaj Dyiósʉty, es nidʉgekyʉ di'ibʉ andáktʉp, taadʉty nidʉgekyʉ pya̱a̱dʉdʉ es yajpʉjta̱'a̱gʉt ma̱ ja mejyñ di'ibʉ teepy azufrʉ. Ko ja̱'a̱y jam 'yayowdʉ, dʉ'ʉn ja'a éxtʉmʉ ja̱'a̱y 'yooktʉ myʉmajtsk ok.
66021009	Nétʉts xyñimiiñ nidu'ugʉ anklʉs di'ibʉ tʉ ttuktaamdu'uty ja tsyim mʉt ja ayo'on, esʉts xy'anma̱a̱y: —Min es nduk'íxʉt di'ibʉ pyʉkaampy ja Borreegu'unk.
66021010	Net mʉdʉ Espíritʉ Santʉ myʉk'a̱jtʉn oj xyajnejxyʉts ma̱ tu'ugʉ mʉj kopk jantsy kʉjxm, es xytyuk'ijxyʉts ja mʉj ka̱jpn Jerusalén kuni'xypyʉ ko kyʉda'aky, jam tsyo'oñ tsa̱jpótm ma̱ Dios 'yity.
66021011	Esʉ tadʉ ka̱jpn jantsy tʉ'xp mʉt ja Diosʉ jya̱jʉn. Esʉ tyʉ'xʉn dʉ'ʉn éxtʉmʉ tsujjátypyʉ tsa̱a̱, éxtʉmʉ tsa̱a̱ju'unk di'ibʉ xʉ'a̱jtypy jaspe, wa̱'a̱ts éxtʉmʉ viidrʉ.
66021012	Es juwʉdity ja ka̱jpn ñabótsyʉty majpxy es kʉjxm, mʉt ma̱jmajtskʉ tyʉjk a̱a̱. Es tu'uk tu'ugʉ tʉjk a̱a̱ tmʉdaty tu'ugʉ anklʉs di'ibʉ kywentʉ'a̱jtypy. Es ma̱ tadʉ tu'uk tu'ugʉ tʉjk a̱a̱ 'yity kʉxja̱'a̱y tu'ugʉ xyʉʉ ja ma̱jmajtskpʉ Israelʉ mya̱a̱nk.
66021013	Tʉgʉʉk 'yixy ja tʉjk a̱a̱ ma̱ xʉʉ pyʉdsemy, tʉgʉʉk 'yixy ma̱ yukpoj myiñ, tʉgʉʉk 'yixy ma̱ ja xʉʉ tsyi'ity es jatʉgʉʉk 'yixy ma̱ myiñ ja jʉmboj.
66021014	Ja potsy di'ibʉ ñabots'a̱jtypy ja ka̱jpn, ma̱jmajtskʉ 'yʉjx tmʉdaty. Es ma̱ ja ma̱jmajtskpʉ potsy ʉjx kʉxja̱'a̱y 'yity tu'uk tu'ugʉ xyʉʉ ja nima̱jmajtskpʉ Borreegu'ungʉ 'yapóstʉlʉ.
66021015	Yʉ anklʉs di'ibʉts xymyʉga̱jx tmʉdaty tu'ugʉ oorʉ kijxn, es tkijxa̱'a̱ñ ja ka̱jpn, ja tyʉjk a̱a̱ es ja ñabots.
66021016	Ja ka̱jpn kwadra̱a̱dʉ 'yity, yʉ yeñ'a̱jtʉn ti'igyʉ mʉt ja wyooñ'a̱jtʉn. Ja anklʉs tkijxy ja ka̱jpn mʉt ja kyijxn, esʉ yeñ'a̱jtʉn wyinja̱jty majtsk mil jamajtsk mʉgo'px kilometrʉ. Yʉ yeñ'a̱jtʉn, ti'igyʉ yʉ'ʉ mʉt ja kyʉjxm'a̱jtʉn esʉ wyooñ'a̱jtʉn.
66021017	Net tkijxy ja wyooñ'a̱jtʉn ja ñabots, es wyinja̱jty tʉgʉ'px mʉgoxk metrʉ. Ja kijxn di'ibʉ ja anklʉs yajtiimpy, dʉ'ʉn ja yeñ'a̱jtʉn éxtʉm di'ibʉ ja̱'a̱y yajtiimpy.
66021018	Ja ka̱jpn nabots pyótsyʉdyʉ naty mʉt ja jaspe tsa̱a̱. Es ja ka̱jpn, ak tim wa̱'a̱ts oorʉ, dʉ'ʉn kyʉxe'eky éxtʉmʉ viidrʉ wa̱'a̱tspʉ.
66021019	Ja ka̱jpn nabots pyotsy'ʉjx mʉt kana̱k naxʉ oyatypyʉ tsa̱a̱. Ja jawyiimbʉ tsa̱a̱ txʉ'aty jaspe. Ja myʉmajtskpʉ txʉ'aty zafiirʉ, ja myʉdʉgʉʉkpʉ txʉ'aty ágatʉ, ja myʉma̱jtáxkpʉ txʉ'aty esmeraldʉ,
66021020	ja myʉmʉgoxkpʉ txʉ'aty ónise, ja myʉdʉdujkpʉ txʉ'aty kornalinʉ, ja myʉjʉxtujkpʉ txʉ'aty krisólitʉ, ja myʉduktujkpʉ txʉ'aty berilʉ, ja myʉdaxtujkpʉ txʉ'aty topasyʉ, ja myʉma̱jkpʉ txʉ'aty krisoprasʉ, ja myʉma̱jk tu'ukpʉ txʉ'aty jasintʉ, ja myʉma̱jmajtskpʉ txʉ'aty amatistʉ.
66021021	Ja ma̱jmajtskpʉ tʉjk a̱a̱, ma̱jmajtsk je'eyʉ ja perlʉ. Tu'uk tu'ugʉ tʉjk a̱a̱, ti'igyʉ je'eyʉ t'aga̱j'áty ja perlʉ. Es ja mʉj tu'u di'ibʉ ka̱jpngijky, ak tim wa̱'a̱ts oorʉ, éxtʉmʉ wa̱'a̱ts viidrʉ.
66021022	Es kyajts n'ijxy ni tu'ugʉ tsa̱jptʉjk jap, mʉt ko yʉ Nindsʉn'a̱jtʉm Dios di'ibʉ tʉgekyʉ mʉk'a̱jtʉn myʉda̱jtypy, esʉ Borreegu'unk, yʉ'ʉ tsya̱jptʉjk'a̱jttʉbʉ tadʉ ka̱jpn.
66021023	Tadʉ ka̱jpn kyaj ttseky esʉ xʉʉ es ni yʉ po'o ñi'ánʉdʉt, mʉt ko Dios esʉ Borreegu'unk, ja'a jya̱jʉn mʉʉt kyude'xyʉty.
66021024	Es ja ja̱jʉn ma̱ tadʉ ka̱jpn, ja'a kyudʉ'xʉp nidʉgekyʉ naxwíñʉdʉ ja̱'a̱y, es ja naxwíñʉdʉ réyʉty tmʉmíndʉt ja myʉkja̱'a̱y'át ma̱ ja ka̱jpn.
66021025	Dʉ'ʉñʉm wyʉ'ʉmʉt awa̱'a̱ts yʉ ka̱jpn nabots a̱a̱. Ni na̱'a̱ kya''adúkʉt, mʉt ko jap kyaj kyoodsʉya'añ.
66021026	Es ja naxwíñʉdʉ ja̱'a̱y tmʉmíndʉt ja myʉj'a̱jtʉn es ttukwindsʉ'ʉgʉdʉt ja Dios.
66021027	Es ni na̱'a̱ kyatʉ́kʉdʉ di'ibʉ axʉʉk, o di'ibʉ tsoydyu'un mʉʉt, o win'ʉ'ʉmbʉty, yʉ'ʉyʉ tʉ́kʉdʉp di'ibʉ xyʉʉ ijtp kʉxja̱'a̱y jap Borreegu'unk ñekykyʉjxy ma̱ yajja̱a̱ybyéty ja xyʉʉjʉty pʉ́nʉty jiky'a̱jttʉp winʉ xʉʉ winʉ tiempʉ.
66022001	Nétʉts ja anklʉs xytyuk'ijxy tu'ugʉ mʉjnʉʉ di'ibʉ mujxp ma̱ uñaaybyajn ma̱ Dios esʉ Borreegu'unk yajkutúktʉ. Tadʉ nʉʉ jantsy wa̱'a̱ts éxtʉmʉ viidrʉ, es yʉ'ʉ dʉ'ʉn yajkypy ja jiky'a̱jtʉn winʉ xʉʉ winʉ tiempʉ.
66022002	Tadʉ nʉʉ pyʉye'eky mʉj tu'ugijky ma̱ tadʉ ka̱jpn. Es mʉjnʉʉbʉ'a̱a̱y majtsk adu'um yoñ ja kepy di'ibʉ yajkypy ja jiky'a̱jtʉn es tyʉʉmp'áty ma̱jmajtsk ok tuk jʉmʉjtpʉ, winduk po'ojʉty tyʉʉmp'áty. Es ja kepy'aay yʉ'ʉ tsyooy'átʉp ja naxwíñʉdʉ ja̱'a̱yʉty.
66022003	Es ni ma̱ kyanaky'ítʉt ni tii di'ibʉ ka̱jxpojkp. Ma̱ tadʉ ka̱jpn, Dios esʉ Borreegu'unk yajkutuka̱'a̱ndʉ, esʉ myʉduumbʉty 'yawdata̱'a̱nʉdʉ,
66022004	es 'yíxtʉp ja Dios ja wyiin jyʉjp, es tmʉdáttʉt ja Diosʉ xyʉʉ ma̱ wyimbok.
66022005	Jap kyaj kyoodsʉya'añ. Es di'ibáty ijttʉp jap, kyaj ttsóktʉt ni ja lyamprʉ es ni yʉ xʉʉ ñijá̱jʉdʉt, mʉt ko yʉ Nindsʉn'a̱jtʉm Dios kudʉ'xánʉp, es yajkutúktʉt winʉ xʉʉ winʉ tiempʉ.
66022006	Nétʉdsʉ anklʉs xy'anma̱a̱y: —Tya̱dʉ ayuk, tʉy'a̱jtʉnʉ'ʉ es mba̱a̱t xymyʉbʉktʉ. Pa̱a̱dyʉ Nindsʉn'a̱jtʉm Dios di'ibʉ wyinma̱'a̱ñmyeepy ja kyuga̱jxpʉty, yʉ'ʉ tʉ tkexy ja 'yanklʉs es yajtuk'ixa̱'a̱ndʉ ja myʉduumbʉty di'ibʉ tsojk tunán jatánʉp.
66022007	Dʉ'ʉn ja Jesukristʉ jyʉna'añ: —¡Mʉdoo'íttʉ! ¡Tsojkʉts nmina̱'a̱ñ! ¡Jotkujk di'ibáty pyaduundʉp ja n'ʉxpʉjkʉnʉts di'ibʉ ijtp kʉxja̱'a̱y ma̱ tya̱dʉ neky!
66022008	Ʉj Fwank. N'ijx nmʉdoots tʉgekyʉ tya̱a̱dʉ. Es kots n'ijxta̱a̱y nmʉdooda̱a̱y, taats nnaygyoxtʉna̱a̱ydyákʉ anklʉs tyeky'ʉjxy di'ibʉdsʉ naty tʉ xytyuk'ixy, es nja''awdatáñʉts.
66022009	Per yʉ'ʉts xy'anma̱a̱y: —Kátʉts xy'awdaty. Nmʉdiimbyʉts ja Dios, éxtʉm mij, es éxtʉmʉ mmʉgu'ugʉty di'ibʉ Dios ja 'yayuk kya̱jxwa̱'xʉdʉp, es nidʉgekyʉ di'ibáty pyaduundʉp ja Diosʉ 'yʉxpʉjkʉn di'ibʉ ijtp kʉxja̱'a̱y ma̱ tya̱dʉ neky. ¡Awdat ja Dios!
66022010	Es ja anklʉs xy'ak'anma̱a̱yʉts: —Ka̱jxwa̱'x yajxónʉ tya̱dʉ Diosʉ 'yʉxpʉjkʉn. Katʉ xykyuyu'utsy, mʉt ko tʉ dʉn tyimpatypy ja tiempʉ ma̱ yajkuydyuna̱'a̱ñ.
66022011	Pʉ́nʉty axʉʉk adʉ́tstʉp, wa'anʉ dʉ'ʉn t'aktimtuun'adʉ'ʉtstʉ; es pʉ́nʉty pyanʉjxtʉp ja ka'oybyʉ winma̱'a̱ñ, wa'anʉ dʉ'ʉn t'aktimpanʉjx'adʉ'ʉtstʉ; es pʉ́nʉty pyanʉjxtʉp ja tʉy'a̱jtʉn, wa'anʉ dʉ'ʉn t'aktimpanʉjx'adʉ'ʉtstʉ; es pʉ́nʉty kyuydyuundʉp ja Diosʉ wyinma̱'a̱ñ, wa'anʉ dʉ'ʉn t'aktimkuydyuun'adʉ'ʉtstʉ.
66022012	Dʉ'ʉnʉ Jesukristʉ jyʉna'añ: —¡Tsojkʉts nmina̱'a̱ñ! Es kots nmínʉt, nmo'oya'añʉts nidu'uk nidu'uk éxtʉm pyaadyʉty wi'ixáty tʉ jyiky'attʉ.
66022013	Ʉjtsʉ dʉ'ʉn éxtʉm ja A es éxtʉmʉ Z, ʉjtsʉ dʉ'ʉn ja jawyiimbʉ es ja tim okpʉ. Ʉjtsʉ dʉ'ʉn di'ibʉ tʉgekyʉ yajtsondák, es ʉjtsʉ dʉ'ʉn nandʉ'ʉn di'ibʉ ya''abatʉdyaapy.
66022014	Jotkujkʉdyʉ taadʉty di'ibáty tʉ tpujtʉ yajxónʉ wyit, ja'a njʉna̱'a̱nʉm di'ibʉ tʉ jyodʉmbittʉ es tʉ tmastu'uttʉ ja pyojpʉ. Yʉ'ʉdyʉ dʉn je'eyʉ pátʉdʉp tyʉ́kʉt ma̱ tadʉ ka̱jpn es tjʉ'xʉt ja ujts tʉʉmp di'ibʉ yajkypy ja jiky'a̱jtʉn winʉ xʉʉ winʉ tiempʉ.
66022015	Mʉt ko ni na̱'a̱ mba̱a̱t kyatʉ́kʉdʉ jap di'ibʉ myʉda̱jttʉp ja axʉk winma̱'a̱ñ, yʉ brújʉty, mʉ'induumbʉty, yajja̱'a̱y'o'kpʉty, yʉ di'ibʉ 'yawda̱jttʉp di'ibʉ kyaj Dyiósʉty, es di'ibáty tsyojktʉp tyuundʉp ja andakʉn.
66022016	’Ʉj Jesús, tʉts ngexy ja n'anklʉs es t'awánʉt nidʉgekyʉ ja mʉbʉjkpʉtʉjk ma̱ ñaymyúkʉdʉ. Ʉjtsʉ dʉ'ʉn ja Davitʉ tyʉʉmp 'ya̱a̱ts, es ʉjtsʉ dʉ'ʉn éxtʉmʉ jayxyʉʉ di'ibʉ móñʉm pʉdsʉʉmp.
66022017	Yʉ Espíritʉ Santʉ esʉ Borreegu'ungʉ ñʉdo'oxy, ja'a njʉna̱'a̱nʉm ja ja̱'a̱y di'ibʉ myʉbʉjktʉp ja Jesukristʉ, ja'a jʉnándʉp: —¡Min! Es di'ibʉ myʉmʉdeepy, wa'an nandʉ'ʉn tjʉna̱'a̱ñ: —¡Min! Es di'ibáty tʉ́tsʉdʉp, wa'an tmindʉ es t'axá̱jʉdʉt nadʉ'ʉñʉ ja nʉʉ di'ibʉ yajkypy ja jiky'a̱jtʉn winʉ xʉʉ winʉ tiempʉ.
66022018	Ʉj n'anmaabyʉts nidʉgekyʉ di'ibáty myʉdoo'ijttʉp yʉ Diosʉ 'yayuk di'ibʉ ijtp kʉxja̱'a̱y ma̱ tya̱dʉ neky, pʉn ja pʉ́n tnikóñ yʉ tya̱a̱dʉ di'ibʉ ijtp kʉxja̱'a̱y, Dios nandʉ'ʉn niko'onxʉdʉp ja 'yayo'on di'ibʉ ijtp kʉxja̱'a̱y ma̱ tya̱dʉ neky.
66022019	Es pʉn ja pʉ́n oynʉ'ʉnʉn tpuwitsy yʉ ayuk di'ibʉ ijtp kʉxja̱'a̱y ma̱ tya̱dʉ neky, Dios nandʉ'ʉn puwijtsxʉdʉp di'ibʉ naty pátʉp tjʉ'xʉt ja kepytyʉʉmp di'ibʉ yajjiky'a̱jtp, es kyaj tyʉ́kʉt ma̱ ja Diosʉ kya̱jpn. Yʉ kepytyʉʉmp esʉ Diosʉ kya̱jpn kʉxja̱'a̱y 'yity ma̱ tya̱dʉ neky.
66022020	Di'ibʉ tya̱a̱dʉ ñigajxypy, dʉ'ʉn jyʉna'añ: —Tsojkʉts nmina̱'a̱ñ. Es nandʉ'ʉnʉts njʉna̱'a̱ñ: —Wa'an dʉ'ʉnʉty. ¡Min, Nindsʉn'a̱jtʉm Jesús!
66022021	Wa'anʉ Nindsʉn'a̱jtʉm Jesús tkunu'xtʉ nidʉgekyu ja Diosʉ jya'ayʉty.
