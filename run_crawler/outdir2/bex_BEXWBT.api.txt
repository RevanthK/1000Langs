40001001	Ame na rɔ möyï 'bu löbu 'ba Yësu Kurïsïtö kupö Dawidi kupö Abarayama.
40001002	Abarayama na köyö Yisika, Yisika na köyö Yakoba, Yakoba na köyö Yuda ni ti löndö bo ga.
40001003	Yuda na köyö Pereze ni ti Zera ame mönnï na rɔ Tamara ne. Pereze na köyö Ezerona, Ezerona na köyö Rami.
40001004	Rami na köyö Aminadaba, Aminadaba na köyö Nasona, Nasona na köyö Salamono.
40001005	Salamono na köyö Bɔwaza ame ma mo rɔ Raba ne. Bɔwaza na köyö Obede ame ma mo rɔ Ruta ne. Obede na köyö Yisayi.
40001006	Yisayi na köyö Dawidi bɔ dɔliŋɔ. Dawidi na köyö Solomo ame ma mo rɔ makuru'bë pötö Uriya ne.
40001007	Solomo na köyö Rebama, Rebama na köyö Abiya, Abiya na köyö Asa.
40001008	Asa na köyö Yesopata, Yesopata na köyö Yorama, Yorama na köyö Uzïya.
40001009	Uzïya na köyö Yotama, Yotama na köyö Aza, Aza na köyö Ezikiya.
40001010	Ezikiya na köyö Manase, Manase na köyö Amona, Amona na köyö Yosiya.
40001011	Yosiya na köyö Yekoniya ni ti löndö bo ga mï kada 'ba tinda'ba bilaka kari Babele.
40001012	Di pötö tinda'ba bilaka kari Babele na Yekoniya köyö Salatele, Salatele na köyö Zerobabele,
40001013	Zerobabele na köyö Abiyuda, Abiyuda na köyö Elekima, Elekima na köyö Azora,
40001014	Azora na köyö Zadoka, Zadoka na köyö Akimi, Akimi na köyö Eliyuda,
40001015	Eliyuda na köyö Elezara, Elezara na köyö Matana, Matana na köyö Yakoba,
40001016	Yakoba na köyö Yesepa ame bo na rɔ më'dë 'ba Mariya ma 'ba Yësu ma kïdëkï rɔ Kurïsïtö ne.
40001017	Tine 'bu löbu ma kisaki di zi Abarayama ŋbö kömö zi Dawidi ëdï pili 'butë dɔmosowɔ. Kina ma kisaki di zi Dawidi ŋbö kömö mï kada 'ba tinda'ba bilaka kari Babele ëdï pili 'butë dɔmosowɔ. Kina ma kisaki di mï kada 'ba tinda'ba bilaka kari Babele ŋbö kömö zi Kurïsïtö ëdï gbï pili 'butë dɔmosowɔ.
40001018	Tine töyö Yësu Kurïsïtö na kɔzɔ a nime te. Ɔdɔ kïlïbö ma bo Mariya 'deni 'dɔ togbe mo zi Yesepa tine gba kinza lïjë kodɔ'bɔ dönnï dë lɔko ari kikali rönï lɔko ɔmɔ 'deni ti tigɔ 'ba Nyï Kɔtɔ Laka.
40001019	Tine më'dë nï Yesepa rɔ bɔ lende laka, kina bo o'dɔkɔ dë 'dɔ tuburu lɔko kɔmɔ bilaka ma konzi. Kina bo komeri ŋgï 'dɔ tope lɔko lowo.
40001020	Kina ɔdɔ bo ko'dɔ meri mo 'deni tara tine, Bɔko'ba i'di nyï ko'de ŋgï dɔ bo kina malayika 'ba Bɔko'ba kilende zi bo, iya te, “Yesepa kupö Dawidi, kinza kere dë di bi togba Mariya zïyï liŋɔ rɔ 'ja 'bï. Römöyï kole nima mïnï ne Nyï Kɔtɔ Laka na ki'di lɔko kɔmɔ.
40001021	Lɔko ti köyö kole kina ti kïdëkï möyï mo rɔ Yësu. Römöyï bo na ti kɔmɔ bilaka abo ga yaga di mï lende kënyë 'bënnï ga.”
40001022	Wa naga nime o'dɔ rönnï 'deni 'dɔ këdï kɔzɔ wa ma tönë ga Bɔko'ba ki'di bɔ kumë lende abo ga kiya 'deni mɔlo ne tara. Ame kiya te,
40001023	“Nyiti mɔtɔ gba rɔ yïtö ti kɔmɔ 'deni köyö kole. Kina ti kïdëkï möyï mo rɔ Imanuwëlë.” Ame 'jɔ 'ba lende 'ba möyï nima iya te, “Bɔko'ba ëdï tize.”
40001024	Kina ɔdɔ Yesepa koŋgɔ bi tine bo ogbe Mariya ŋgï kɔzɔ ma malayika 'ba Bɔko'ba kiya zi bo.
40001025	Tine Yesepa ni inda'ba dönnï dë titi ti Mariya ŋbö lɔko köyö kole. Kina bo ki'di möyï mo ŋgï rɔ Yësu.
40002001	Öyö Yësu 'deni Beteleme mï dɔyayi 'ba Yudayi mï kada 'ba Erode bɔ dɔliŋɔ. Kina bɔ lende kikali mɔtɔ ga ako ra di bïcï tɔrɔ ŋbö kömö Yerosalema.
40002002	Lïjë ititi, tëgë, “Kole nime köyö bine rɔ ŋere 'ba Yudayi ne, bo ëdï yala ga? Këlu abo do'ja 'deni di bïcï tɔrɔ, kina me dako tïlëlu bo.”
40002003	Kina ɔdɔ Erode kuwö lende nime 'deni te tine, mï bo ënyï kombi ŋgï kina bilaka 'ba Yerosalema mɔtɔ ga yïmo ombi 'deni gbï.
40002004	Kina bo kari kïdëkï löbu 'ba bɔ akumu ni ti bɔ kɔmɔ kiyandi 'ba kö'du ki'di ni ŋgï pili gɔ kako zi bo, kina bo kititi lïjë, bo iya te, “Ɔdɔ tara ne Kurïsïtö ame Bɔko'ba këdï koja kako di mïtɔrɔ ne ëdï köyö bo yala ga ya?”
40002005	Lïjë iya te, “Ëdï köyö Kurïsïtö mï Beteleme mï dɔyayi 'ba Yudayi bine. Römöyï bɔ kumë lende 'ba Bɔko'ba mɔtɔ ugu lende nime 'deni mɔlo ame kiya te,
40002006	‘Nï, Beteleme, dɔyayi 'ba Yudayi nime, inza 'bëyï kulöwö wötï titiyi bërï di mï dɔyayi 'ba Yudayi nime. Bilaka ma löbu ti kɔdɔ 'deni di mïyï ame gɔ kokɔkɔ bilaka ma ga 'ba Yisarele.’ ”
40002007	Kina Erode kïdëkï bɔ lende kikali tönë ga ŋgï lowo kako zi bo gɔ lïjë kiya kada 'ba tɔdɔ 'ba këlu nima zi bo.
40002008	Kina bo kënyï koja lïjë ŋgï kari, bo iya te, “Arike Beteleme toma gɔ kole nima. Ɔdɔ ko'jake bo 'deni ako kiyake lende mo zö gɔ mari gbï tïlëlu bo.”
40002009	,
40002010	Kina ɔdɔ lïjë kuwö lende kiya 'ba Erode nima 'deni tine lïjë ënyï ŋgï tari. Kina lïjë ko'ja këlu mo tönë lïjë ko'ja mɔlo di yïbï ne ŋgï. Kina ɔdɔ lïjë ko'ja 'deni tara tine lïjë ŋgï ti mï këyï rɔ mbëmbë. Këlu nima ösö nduwë dɔgba zïnnï ŋbö kari kɔrɔ dɔ bi ame kole Yësu këdï teyi ne.
40002011	Kina lïjë kɔdɔ ŋgï kari ko'ja kole ni këdï rö yayi ti ma mo. Kina lïjë kolɔdɔ ŋgï bërï tïlëlu bo. Kina lïjë kunyë kpa sanduwu 'bënnï ga ŋgï, lïjë ki'di kpa közï ki'di 'bënnï ga zi kole nima. Kpa közï ki'di mo ga rɔ yamo ma köbö, ti akato kele ti wɔwɔ kele mɔtɔ kïdëkï möyï mo rɔ murï.
40002012	Tine na Bɔko'ba kiyandi lïjë ŋgï ti nyï kinza lïjë kileki dë kpe kebe dɔ Erode. Kina lïjë kileki ŋgï kari dɔyayi 'bënnï ti kɔri ma löwö mɔtɔ.
40002013	Kina ɔdɔ ya naga nima kari 'deni tine, Bɔko'ba i'di nyï ko'de ŋgï dɔ Yesepa, kina malayika kiya zi bo, iya te, “Erode o'dɔkɔ toma gɔ kole nime 'dɔ bo kupö yaga. Ënyï ti kole nime ti ma mo kiriŋa kari Ezipeto. Oloma yayi ŋbö ma na 'jaa ti miya zïyï gɔ kileki.”
40002014	Kina Yesepa kënyï ŋgï mï korɔndɔ nima kiriŋa kari Ezipeto ti kole tönë ti ma mo.
40002015	Lïjë ari 'dɔ toloma Ezipeto yayi ŋbö kömö mï kada 'ba tölë 'ba Erode. Loma 'bënnï yayi nima ëdï 'deni kɔzɔ lende 'ba Bɔko'ba ame tönë bo kiya 'deni mɔlo ti bɔ kumë lende abo mɔtɔ, kiya te, “Mïdëkï kole ma 'deni kako di Ezipeto.”
40002016	Kina ɔdɔ Erode kikali 'deni bɔ lende kikali naga nima ïndëndë dɔ bo 'deni kɔzɔ a nima tara tine, mï bo ënyï kata ŋgï. Kina bo koja bɔ kanya abo ga ŋgï kari mï dɔliŋɔ pili 'ba Beteleme tupö kole titi ame ga pili rɔ bɔtɔni ne, ame kɔmɔ kɔɔ mo ga këdï 'deni rïyö ŋbö kömö dɔ ame ga köyö mï kɔmɔ kɔɔ mo nima ne. Tisaki mo di dɔ ame ga kɔmɔ kɔɔ mo ga këdï 'deni rïyö ne römöyï gɔ lende 'ba kada 'ba tɔdɔ 'ba këlu ame bo kuwö lende mo di zi bɔ lende kikali naga nima ne.
40002017	Tupö kole titi 'ba Beteleme naga nime ëdï 'deni kɔzɔ lende 'ba Bɔko'ba ame bo kiya 'deni mɔlo ne tara, ame Yeremaya kumë 'deni mɔlo kiya te,
40002018	“Birɔ ëdï kudu mï Rama, birɔ 'ba monɔ ni ti kuwu. Rayile na këdï kudu gɔ kole 'ba kole 'bënnï ga. Lïjë ölë 'deni pili kina lɔko o'dɔkɔ dë kpe gɔ kuyë kömönï.”
40002019	Tine Yesepa ni ëdï 'deni koloma mï Ezipeto. Kina ɔdɔ Erode kölë 'deni tine, na Bɔko'ba ki'di nyï ko'de ŋgï dɔ Yesepa, kina malayika kɔdɔ ŋgï zi bo,
40002020	kiya te, “Ënyï di bine ti kole titi nime ti ma mo kileki kari mï dɔyayi 'ba Yisarele. Bilaka ma tönë ga yayi ko'dɔkɔ tupö kole nime ne lïjë ölë 'deni.”
40002021	Kina bo kënyï ŋgï ti kole tönë ti ma mo, bo kileki kari mï dɔyayi 'ba Yisarele.
40002022	Tine bo ari kuwö 'böwu tëgë kole 'ba Erode, ame kïdëkï möyï mo rɔ Arokelawo ne, na 'deni rɔ ŋere 'ba Yudayi. Kina bo kere ŋgï di bi tari toloma mï Yudayi. Kina Bɔko'ba ki'di nyï mɔtɔ ko'de gbï dɔ bo, kiya zi bo gɔ bo kari koloma Galilaya.
40002023	Kina ɔdɔ bo kömö 'deni yayi tine, bo ari koloma 'deni mï gawo mɔtɔ kïdëkï rɔ Nazareta. Loma mï Nazareta nima ëdï 'deni kɔzɔ lende 'ba Bɔko'ba ame bo kiya 'deni mɔlo ne tara, ame bilaka mɔtɔ ga kumë lende mo 'deni, kiya te, “Bɔ nima ti kïdëkï bo 'deni rɔ bilaka 'ba Nazareta.”
40003001	Mï kada naga nima yayi Yowani bɔ bapatisi ɔdɔ 'deni yï mökö mï dɔyayi 'ba Yudayi. Kina bo kisaki 'deni tuwöwö laja 'ba Bɔko'ba zi bilaka.
40003002	Iya te, “Otɔke dɔye di mï lende kënyë 'be ga römöyï ŋere löbu 'ba Bɔko'ba ëdï 'deni ŋɔli.”
40003003	Yowani nime na tönë Yesaya bɔ kumë lende 'ba Bɔko'ba kiya lende mɔlo gɔ kö'du mo, ame bo kiya te, “Bɔ mɔtɔ ëdï kuwöwö dɔ bo di yï mökö kiya te, ‘Ileŋoke kɔri zi ŋere. Odɔrɔke gɔ kɔri zi bo.’ ”
40003004	Bɔŋgɔ 'ba rɔ Yowani o'dɔ di mï sunë gamele. Kina kilaka na bo kudödu 'bömbö bo rɔ gasi. Akonyo abo ga rɔ mömï ni ti tagi 'ba mï 'bɔrɔ.
40003005	Bilaka ɔlɔ 'deni kari zi bo di mï Yerosalema, di mï dɔliŋɔ 'ba Yudayi pili kina gbï di mï liŋɔ ame ga pili ŋgɔsi kpa yöpö 'ba Yaradene ne.
40003006	Lïjë odɔ kpënnï gɔ lende kënyë 'bënnï ga kina bo kodɔ mini 'ba bapatisi ŋgï dönnï mï yöpö 'ba Yaradene.
40003007	Tine ɔdɔ bo koŋgɔ ya ma kïdëkï rɔ Parosi ni ti Sadoke ma konzi 'deni këdï kako zi bo mï bapatisi tine, bo iya te, “Kpe kole 'ba murë naga nime, yë na ku'bölu ye tiriŋa di kpa ya nime këdï kako dɔye ne?
40003008	O'dɔke wa ame ga 'dɔ kileme otɔke dɔye 'deni di mï lende kënyë 'be ga ne.
40003009	Kinza kebeke dë tomeri mo ti kɔmɔke di mï gomɔ nima gɔ ame kiyake te kpe kupö Abarayama na ne. Rɔ ma laka miya ziye Bɔko'ba ti kikali ŋgï togba döku naga nime ko'dɔ rɔ kupö zi Abarayama.
40003010	Goroŋa ëdï 'deni ndö ndï ŋgërï toga mo bërï ti ŋgira'da mo. Ŋgërï ame ga pili kana a ma laka dë ne ti koga bërï ku'du mï pa'do.
40003011	Mëdï mo'dɔ 'bama bapatisi ŋge dɔye ti mini 'dɔ kileme dɔ kotɔ. Tine bɔ ma këdï kako di pötö ma nime, bo na mbiri di dɔma, pele rɔ tombi wari abo mɔ'bɔ dë. Bo ti ko'dɔ 'ba bo bapatisi dɔye ti Nyï Kɔtɔ Laka gbï ti pa'do.
40003012	Bo ëdï ti kïzërï abo 'dɔ tubö nyönyu timo. Bo ti kotowa dɔkandilere abo, bo ki'di nyönyu abo ga mï mata tine turu mo bo ti koŋma yaga ti pa'do ame kinza kölu dë ne.”
40003013	Kina Yësu kako di Galilaya kömö kpa yöpö 'ba Yaradene zi Yowani 'dɔ ko'dɔ bapatisi dɔ bo.
40003014	Tine Yowani oma tota bo, iya te, “Ako za 'böwu zö, o'ja ma na 'dɔ mari zïyï 'dɔ ko'dɔ bapatisi dɔma 'dï?”
40003015	Tine Yësu ileki dɔmo iya te, “I'di këdï tötï tara. Römöyï ti to'dɔ mo te na ti do'dɔ ŋgï kɔzɔ ako'dɔkɔ abo 'ba Bɔko'ba tara.” Kina Yowani kutï ŋgï gɔmo.
40003016	Kina ɔdɔ ko'dɔ bapatisi 'deni dɔ Yësu bo këdï kɔdɔ yaga di mï mini tine na mïtɔrɔ kurögö rönï ŋgï zi bo. Kina bo ko'ja Nyï Kɔtɔ Laka 'ba Bɔko'ba këdï kako bërï dɔ bo di mïtɔrɔ kɔzɔ matukpuru tara.
40003017	Kina birɔ kudu ŋgï di mïtɔrɔ kiya te, “Ame na rɔ kole ma. Mɔ'ɔ bo 'deni kulöwö. Ma ti mï këyï rɔ mbëmbë gɔ lende abo.”
40004001	Kina Nyï Kɔtɔ Laka koto Yësu ŋgï kari yï mökö 'dɔ Satani kiyɔzɔ bo.
40004002	Kina ɔdɔ bo ko'dɔ tö'dö 'deni dɔ 'butë sowɔ bo konyo ɔtɔ dë tine bo 'deni rɔ 'bö.
40004003	Kina Satani kako ŋgï zi bo kiya te, “Ɔdɔ këddï ŋgï rɔ kole 'ba Bɔko'ba ilende zi kulugbï döku naga nime 'dɔ kuyï rönnï rɔ maŋgolɔ'bɔ zïyï.”
40004004	Tine Yësu ileki dɔmo, iya te, “Ugu 'deni mï buku 'ba Bɔko'ba iya te, ‘Bilaka oloma dë ŋge kɔtɔ gɔ akonyo tine ti lende ame ga pili këdï kɔdɔ di kpa Bɔko'ba ne’ ”
40004005	Kina Satani koto Yësu ŋgï kari Yerosalema gawo kɔtɔ laka nima, kina ki'di bo ŋbö dɔ kumu rö löbu 'ba Bɔko'ba,
40004006	kina kiya zi bo, iya te, “Ɔdɔ këddï ŋgï rɔ kole 'ba Bɔko'ba ola röyï bërï. Römöyï ugu 'deni mï buku 'ba Bɔko'ba iya te, ‘Bo ti ki'di lende zi malayika abo ga gɔ kö'du 'bï 'dɔ lïjë kikapo yï kinza koga ndïyï ra yɔki döku ma kɔtɔ mɔtɔ.’ ”
40004007	Tine Yësu ileki dɔmo iya te, “Ugu 'deni gbï iya te, ‘Kinza kiyɔzɔ ŋere Bɔko'ba 'bï dë.’ ”
40004008	Kina Satani koto bo 'böwu ŋbö dɔ döku ma kakpa rɔ dɔ kiteli kina kileme dɔliŋɔ nime ti tele mo ga pili zi bo,
40004009	iya te, “Wa naga nime pili ti mi'di zïyï ɔdɔ kolɔdɔ bërï zö kumötu ma.”
40004010	Yësu ileki dɔmo zi bo, iya te, “Ese yaga di rɔma Satani. Römöyï ugu 'deni iya te, ‘Ŋere Bɔko'ba 'bï na ŋge kɔtɔ 'dɔ kumötu kulömu kpëyï teyi.’ ”
40004011	Kina Satani kola bo ŋgï na malayika kako ŋgï tokɔnyi bo.
40004012	Kina ɔdɔ Yësu kuwö 'deni kiya te i'di Yowani 'deni mï maboso tine, na bo kënyï ŋgï kari Galilaya.
40004013	Tine bo oloma dë Nazareta bo ari ŋgï nduwë Kaparanoma. Ame rɔ gawo ma kpa pöpö 'ba Galilaya mï dɔyayi 'ba Zebolona ni ti Napatali.
40004014	O'dɔ rönï 'deni 'dɔ këdï kɔzɔ ma tönë Yesaya bɔ kumë lende 'ba Bɔko'ba kiya ne tara. Ame kiya te,
40004015	“Ya ma mï dɔyayi 'ba Zebolona ni ti Napatali, ti ya ma kpa kɔri mini löbu ti ya ma gönyï yöpö 'ba Yaradene ti bilaka 'ba Galilaya dɔyayi ma ti bɔ löwö yïmo,
40004016	lïjë ame ga pili këdï koloma mï bi kölu ne o'ja bi kɔpɔ ma löbu 'deni. Bi kɔpɔ oyi rönï 'deni dɔ ya ma këdï koloma mï mandölu 'ba tölë naga.”
40004017	Mï kada nima yayi Yësu isaki 'deni tuwöwö laja abo zi bilaka, iya te, “Otɔke dɔye di mï lende kënyë 'be ga römöyï ŋere löbu 'ba Bɔko'ba ëdï 'deni ŋɔli.”
40004018	Kina ɔdɔ Yësu këdï 'deni kiliŋgere kebe kpa pöpö 'ba Galilaya tine, na bo kari ko'ja atoyi rïyö mɔtɔ ga ŋgï, Simona ma kïdëkï rɔ Pïtörö ni ti löndö bo Andareya këdï ga rɔ tugu kenze di mï pöpö ti duru.
40004019	Kina Yësu kiya zïnnï, iya te, “Ösöke gɔma, ti mi'di ye rɔ atoyi 'ba to'de bilaka kako zi Bɔko'ba.”
40004020	Kina lïjë kola duru 'bënnï ga ŋgï lïjë kösö gɔ bo.
40004021	Kina ɔdɔ bo kari nduwë dɔgba di yayi tine bo ari ko'ja löndö ma rïyö mɔtɔ ga gbï, Yakoba ni ti Yowani kole 'ba Zebedayo ga këdï mï sorope ti 'bu nnï tileŋo duru 'bënnï. Kina ɔdɔ Yësu kïdëkï lïjë tine,
40004022	lïjë ënyï ŋgï kola sorope ti 'bu nnï yayi, lïjë kösö gɔ Yësu.
40004023	Yësu iliŋgere 'deni kote mï Galilaya toko tiyandi kɔmɔ bilaka mï rö 'ba mötu 'ba Yudayi, tuwöwö laja laka 'ba ŋere löbu 'ba Bɔko'ba, gbï tileŋo bilaka ame ga pili këdï ti dɔkomali rɔkɔ'ɔ mɔtɔ ga ne.
40004024	Lëbï abo ote mï dɔyayi 'ba Surïya 'deni, kina bilaka koloma ŋgï rɔ to'de bɔ rɔkɔ'ɔ pili kako zi bo. Bilaka ame ga pili ti dɔkomali rɔkɔ'ɔ ma gege ti ya ma ti abërï naga kpaki ti bɔ nökï ni ti ya ma keŋme bërï naga o'de 'deni pili kako zi bo kina bo kileŋo lïjë 'deni pili.
40004025	Tïndï ma konzi 'ba bilaka ösö 'deni gɔ bo di Galilaya ni ti Gawo 'Butë, gbï di Yerosalema gbï di mï Yudayi, kina gbï di mï dɔyayi ma gönyï Yaradene.
40005001	Kina ɔdɔ Yësu koŋgɔ tïndï 'deni tara tine bo ëkï ŋgï kari koloma dɔ döku tɔrɔ. Bɔ kösö gɔ bo ga ako zi bo
40005002	na bo koloma ŋgï rɔ tiyandi lïjë kpaki ti tïndï naga nima, kiya te,
40005003	“Lïjë ame ga rɔ rumö na laka römöyï ŋere löbu 'ba Bɔko'ba nime na rɔ 'bënnï.
40005004	Lïjë ame ga ti monɔ na laka römöyï ti kïyëyï lïjë 'deni.
40005005	Lïjë ame ga ko'dɔ dɔ kombi dë na laka römöyï lïjë ti ko'ja wa ma Bɔko'ba kulömu 'deni zi bilaka abo ga ne ŋgï.
40005006	Lïjë ame ga mïnnï löbu gɔ to'dɔ ako'dɔkɔ 'ba Bɔko'ba na laka römöyï Bɔko'ba ti ki'di 'deni ŋgï kɔ'bɔ lïjë.
40005007	Lïjë ame ga rɔ bɔ mï koŋmi na laka römöyï Bɔko'ba ti ko'dɔ mï koŋmi gbï zïnnï.
40005008	Lïjë ame ga dökï'dï nnï ŋge kɔtɔ gɔ lende 'ba Bɔko'ba na laka römöyï lïjë ti ko'ja Bɔko'ba ŋgï.
40005009	Lïjë ame ga rɔ bɔ lata to'dɔ lende këyï mï löŋgö bilaka na laka römöyï Bɔko'ba ti kïdëkï lïjë 'deni rɔ kole abo ga.
40005010	Lïjë ame ga bilaka këdï ko'dɔ közï kasi zïnnï gɔ lende laka 'ba Bɔko'ba na laka römöyï ŋere löbu 'ba Bɔko'ba na rɔ 'bënnï.
40005011	Kpe ame bilaka këdï kiti'ja ye ko'dɔ közï kasi ziye kiya kpa kënyë rɔye rɔ mbëmbë römöyï kpe bɔ kösö gɔma ga na ne, kpe na laka.
40005012	Kina olomake rɔ lɔŋɔ ti mï këyï römöyï Bɔko'ba ulu kpa közï ma löbu 'deni koda ye mïtɔrɔ. Bɔ kumë lende 'ba Bɔko'ba ma tönë ga koloma dɔgba bine bilaka o'dɔ közï kasi gbï teyi kɔzɔ 'beye te.”
40005013	“Kpe 'beye ëddïke kɔzɔ tikɔ'dɔ tara zi bilaka lesi 'ba mï dɔyayi nime. Ne tine ɔdɔ tikɔ'dɔ kote tulöwu ma kiyɔkɔ 'bënï 'deni ti ko'dɔ 'böwu kileki kiyɔkɔ totondo mo ga ya? Ele dë kpe ŋburu mï kɔtɔ, tine 'deni ŋgï 'dɔ tu'du mo mökö tututu dɔmo ti ndï.
40005014	Kina ëddïke gbï kɔzɔ bi kɔpɔ 'ba dɔliŋɔ nime. Gawo ame kubö 'deni dɔ kuruŋgu ne ikali dë kpe tusu dɔmo.
40005015	Kina bilaka i'di pa'do dë gbï dɔ lamba kogba kutu'bö dɔmo ti kete. Tine ëdï ki'di lamba ŋgï dɔ a 'ba tïdëyï mo 'dɔ kiyɔpɔ gɔ bi pili mï rö yayi.
40005016	Kina gbï tara 'dɔ bi kɔpɔ 'be kiyɔpɔ gɔ bi kɔmɔ bilaka gɔ lïjë ko'ja wa ma laka ame ga këddï ko'dɔke ne. Römöyï 'dɔ lïjë kïlëlu 'bu ye ame mïtɔrɔ ne gɔ kö'du mo.”
40005017	“Kinza komerike dë te mako 'deni tuburu kö'du ki'di 'ba Musa ni ti akiyandi 'ba bɔ kumë lende 'ba Bɔko'ba. Mako dë tuburu mo tine mako 'dɔ to'dɔ mo këdï ŋgï kɔzɔ ame lïjë kiya ne.
40005018	I'dike lende nime këdï dɔye, kɔzɔ mïtɔrɔ ni ma ti dɔyayi ame kö'bö 'deni ŋburu ne tara, gɔ bi ma titi 'deki mɔtɔ di mï kö'du ki'di nime inza kölu kɔtɔ te. Tine ŋbö ko'dɔ rönï ko kɔzɔ ame kiya rönï ne.
40005019	Gɔ kö'du mo na bilaka ame kuwö dɔ kö'du ki'di nime dë ala pele ŋge rɔ kapa ma mbowa mo mɔtɔ, kina bo kutu ya mɔtɔ ga gbï to'dɔ mo tara ne ti kïdëkï bo ŋgï wötï titiyi di mï ŋere löbu 'ba Bɔko'ba. Kina gbï tara, bɔ ame kuwö dɔmo kina bo kutu ya mɔtɔ ga gbï to'dɔ mo tara ne bo ti këdï ŋgï rɔ löbu mï ŋere löbu 'ba Bɔko'ba.
40005020	Kina me miya ziye inza kɔ'bɔke tɔdɔ mï ŋere löbu 'ba Bɔko'ba ɔdɔ kiya te kogbɔke rɔye dë ŋgï laka kebe bɔ kɔmɔ kiyandi 'ba kö'du ki'di ni ti Parosi ni bi to'dɔ wa ame ga pili Bɔko'ba ko'dɔkɔ ne.”
40005021	“Uwöke 'deni tönë mɔlo bine, iya te, ‘Kinza ko'dɔ röyï dë rɔ bɔ közï roma. Bɔtɔ ame kupö bilaka ti koto ŋgï mï bi 'ba burë.’
40005022	Tine kina me miya ziye, bɔtɔ ame rɔ 'dïrï ti löndö mɔtɔ ti ko'de ŋgï mï gɔ bi 'ba burë. Bɔtɔ ame kiya zi löndö mɔtɔ kiya te, ‘Nï wa yawa nime,’ ti ko'de ŋgï kɔmɔ kïtï 'ba burë ma löbu. Bɔtɔ ame kiya zi löndö mɔtɔ kiya te, ‘Nï rumö yawa nime,’ bo irasi lende 'deni 'dɔ tu'du bo mï pa'do 'ba Gehena.
40005023	Gɔ kö'du mo na nï bɔ mɔtɔ ɔdɔ këddï koto kpa közï 'bï 'deni ti'di mo dɔ bi 'ba akumu zi Bɔko'ba kina lende mo köyö mïyï lende mɔtɔ këdï mbowa mï löŋgö ye ti löndö mɔtɔ,
40005024	ola kpa közï 'bï tötï yayi kileki titi kari koteke lende nima yaga. Kina 'dɔ kako 'jaa ki'di kpa közï 'bï zi Bɔko'ba.
40005025	Ɔdɔ bɔ mɔtɔ kinda'ba yi toto yi mï bi 'ba burë, ote lende nima welo yaga ti bo gba kota kinza kömö mï bi 'ba burë. Römöyï ɔdɔ kiya te kömö 'deni yayi bo ëdï ki'di yi ŋgï közï bɔ burë kina lïjë këdï ki'di yi ŋgï közï bɔ kanya kina këdï koto yi ŋgï mï maboso.
40005026	Kina ti koloma ŋgï yayi ŋbö kopi taripa 'ba karama ma kodɔ döyï nima ŋgï titi du. Rɔ ma laka mëdï miya ziye.”
40005027	“Uwöke 'deni iya te kinza ko'dɔ yërï dë.
40005028	Tine kina me mëdï miya ziye, bɔtɔ mɔtɔ ame koŋgɔ 'ja mɔtɔ pele ŋge ti kɔmɔ bo kina meri 'ba mï bo kiteri 'ja nima 'deni, bo o'dɔ yërï 'deni ti 'ja nima ti mï bo.
40005029	Gɔ kö'du mo na, ɔdɔ kömöyï ma dörï na ki'di yi ko'dɔ lende kënyë, iyagba bo yaga ku'du mökö. Tu'du ŋge rɔ kapa yï ma kɔtɔ mökö ëdï laka rɔ dɔ kiteli di dɔ ame 'dɔ ku'du yi pili mï pa'do 'ba Gehena ne.
40005030	Kina ɔdɔ közïyï ma dörï na ki'di yi ko'dɔ lende kënyë, oke bo yaga ku'du mökö. Tu'du ŋge rɔ kapa yï ma kɔtɔ mökö ëdï laka rɔ dɔ kiteli di dɔ ame 'dɔ koto yi pili mï pa'do 'ba Gehena ne.”
40005031	“Iya 'deni gbï te ɔdɔ bɔ mɔtɔ koga 'ja abo 'dɔ bo kugu waraga 'ba tëyï ki'di teyi.
40005032	Tine kina me miya ziye, ɔdɔ bɔtɔ mɔtɔ koga 'ja abo gɔ lende mɔtɔ 'beri di gɔ kɔmɔ kolɔlɔ 'ba tö'dö ti rɔ, bo irasi lende 'deni. Bo na ki'di 'ja nima 'deni 'dɔ ko'dɔ yërï ɔdɔ lɔko kari kogbe më'dë mɔtɔ 'böwu. Kina më'dë mɔtɔ mo ame kari kogbe lɔko 'böwu ne o'dɔ yërï 'deni gbï.”
40005033	“Uwöke 'deni tönë mɔlo bine, iya te, ‘Kinza kïyëyï mï lömu 'bï dë. Tine o'dɔ wa ame kulömu röyï 'deni zi Bɔko'ba 'dɔ to'dɔ mo ne.’
40005034	Kina me mëdï miya ziye, ɔdɔ ki'dike kö'du 'ba a mɔtɔ kinza ko'dɔke lömu dë teyi. Kinza kulömuke rɔye dë ti mïtɔrɔ römöyï kïtï 'ba Bɔko'ba na.
40005035	Kina kinza kulömuke rɔye dë ti dɔyayi römöyï bi tïdëyï ndï bo na. Tine kinza kulömuke rɔye dë gbï ti Yerosalema römöyï gawo 'ba Bɔko'ba bɔ dɔliŋɔ ma löbu na.
40005036	Kinza kulömuke rɔye dë gbï ti dɔye ga römöyï inza kɔ'bɔke tuyï sunë ma kɔtɔ kaŋmi yaga ala kileki 'böwu kölu.
40005037	I'dike lende kiya 'be kö'bö ŋge rɔ, ‘Yëë’ ala ‘E'e’. Wa mɔtɔ ame 'beri di gɔ ame ako di zi Satani.”
40005038	“Uwöke 'deni, iya te, ‘Ɔdɔ kitikɔ kɔmɔ bɔ mɔtɔ 'dɔ kitikɔ kömöyï gbï. Kina ɔdɔ kotɔ kpa bɔ mɔtɔ 'dɔ kotɔ kpëyï gbï.’
40005039	Tine kina me mëdï miya ziye. Nï bɔ mɔtɔ, ɔdɔ bɔtɔ mɔtɔ kirasi lende mɔtɔ zïyï kinza kopi dɔkolo mo dë. Ɔdɔ bɔtɔ mɔtɔ kokɔsɔ lɔ'bɔ yï ma kapa dörï uyï kapa ma gali gbï zi bo 'dɔ bo kokɔsɔ.
40005040	Ɔdɔ bɔtɔ mɔtɔ koto yi zi bɔ burë 'dɔ kogba bɔŋgɔ 'ba röyï i'di bo kogba ma këdï kolɔ dɔmo gbï.
40005041	Ɔdɔ bɔ kanya ki'di yi tombi wa tari timo mayile kɔtɔ, tine ombi koto ŋbö mayile rïyö.
40005042	I'di wa zi bilaka ame ko'dɔkɔ wa di zïyï ne. Kina i'di gbï zi bɔ ma ko'dɔkɔ togba mo tötï 'dɔ kileki 'jaa ne.”
40005043	“Uwöke 'deni iya te, ‘Ɔ'ɔ lëpï yï ga kina o'ji bɔ ya 'bï ga.’
40005044	Tine kina me mëdï miya ziye, ɔ'ɔke bɔ ya 'be ga kina o'dɔke mötu gɔ ya ma këdï ko'dɔ közï kasi ziye naga.
40005045	Ɔdɔ ko'dɔke te ti këddïke ŋgï rɔ kole 'ba 'bu ye ame mïtɔrɔ ne. Römöyï bo i'di kada abo 'deni keze dɔ bɔ lende kënyë ni kpaki ti bɔ lende laka. Kina bo i'di tɔrɔ ka'di 'deni zi bɔ ko'dɔ lende kënyë ni kpaki ti bɔ ko'dɔ lende laka.
40005046	Ne ɔdɔ kɔ'ɔke ŋge rɔ ya ame ga kɔ'ɔ ye ne, 'dɔ Bɔko'ba ki'di kpa közï ziye gɔ wa'di? Bɔ kireke awada ni o'dɔ gbï tara.
40005047	Ne ɔdɔ löndö ye ga na ŋge kumötöke rɔ ma laka, lende laka wa'di na ko'dɔke kulöwö bine di dɔ 'ba ya ma laki? Ya ma kikali Bɔko'ba dë naga o'dɔ gbï tara.
40005048	Kina me olomake ti mï kɔtɔ rɔ ma laka kɔzɔ 'ba 'bu ye ame mïtɔrɔ ne tara.”
40006001	“Ziye tikali mo laka, kinza kebeke dë to'dɔ lende laka 'be kɔmɔ bilaka 'dɔ ko'ja. Ɔdɔ ko'dɔke tara inza ko'jake a mɔtɔ du te gɔmo di zi 'bu ye ame mïtɔrɔ ne.
40006002	Tine ɔdɔ nï mɔtɔ këddï ki'di wa zi bɔ lisa kinza kome more dë dɔmo kɔzɔ 'ba bɔ kɔmɔ kandi naga nima këdï ko'dɔ mï rö 'ba mötu ala gɔ kɔri 'dɔ bilaka koro lïjë gɔmo ne tara. Rɔ ma laka miya ziye kpa közï 'bënnï na 'deni pili ma.
40006003	Tine ɔdɔ këddï ki'di wa zi bɔ lisa kinza ki'di bɔtɔ ame pele ŋgɔsi ŋgila yi ne kikali gɔmo dë.
40006004	Ne 'dɔ këdï ŋgï liwo. Kina 'bu yï Bɔko'ba ame ko'ja wa ma ko'dɔ liwo nima ne ti ki'di kpa közïmo ŋgï zïyï.”
40006005	“Tine ɔdɔ këddï ko'dɔke mötu kinza këddïke dë kɔzɔ bɔ kɔmɔ kandi naga nima. Römöyï ako'dɔkɔ 'bënnï ma dɔ kiteli mo na rɔ tɔrɔ to'dɔ mötu mï rö 'ba mötu ala kpa dɔkoka kɔri 'dɔ bilaka ko'ja lïjë. Rɔ ma laka miya ziye kpa közï 'bënnï na 'deni pili ma.
40006006	Ne ɔdɔ këddï ko'dɔ mötu ɔdɔ rö 'bï kurögö kpadörï teyi 'dɔ ko'dɔ mötu zi 'bu yï Bɔko'ba ame bɔtɔ ko'ja dë ne. Kina 'bu yï Bɔko'ba ame ko'ja wa ma ko'dɔ liwo nima ne ti ki'di kpa közïmo ŋgï zïyï.
40006007	Kina ɔdɔ këddï ko'dɔ mötu kinza kebe dë tojolo lende ma kinza 'jɔ mo naga rɔ gɔ kɔwɔ kɔzɔ 'ba ya ma kinza kikali Bɔko'ba dë naga. Römöyï lïjë omeri 'bënnï tëgë ti kuwö lïjë gɔ lende konzi 'bënnï naga nima.
40006008	Kinza këddïke dë gbï kɔzɔ lïjë römöyï 'bu ye Bɔko'ba ikali wa ma ko'dɔkɔke nima 'deni mɔlo gba kinza kititike dë.
40006009	Tine na 'dɔ kumötuke kɔzɔ a nime te, ‘'Bu ze nï ame mïtɔrɔ ne, möyï yï kö'bö rɔ ma koro.
40006010	I'di ŋere löbu 'bï kako, ako'dɔkɔ 'bï ko'dɔ rönï mï dɔliŋɔ kɔzɔ ma këdï ko'dɔ rönï mïtɔrɔ.
40006011	Oja gɔ akonyo 'ba mï kada ma tɔne zize.
40006012	Ola ze gɔ lende kirasi ze ga kɔzɔ ma dëdï dola lëpï ze ga ma kirasi lende zize naga tara.
40006013	Kinza koto ze dë mï bi 'ba akiyɔzɔ. Tine olɔ ze di zi bɔ ma kënyë nime.’
40006014	Römöyï ɔdɔ kolake bilaka gɔ lende ame lïjë kirasi ziye, 'bu ye ame mïtɔrɔ ne ti kola ye gbï gɔ lende kirasi 'be ga.
40006015	Ne ɔdɔ kolake bilaka dë gɔ lende kënyë 'bu ye ame mïtɔrɔ ne inza kola ye gbï gɔ lende kënyë 'be ga.”
40006016	“Ɔdɔ këddï koroke kpeye kinza kebeke dë tirasi kɔmɔye kɔzɔ 'ba bɔ kɔmɔ kandi naga nima. Lïjë upupu rönnï tulëtulë 'dɔ laki pili kikali lïjë ëdï rɔ toro kpënnï. Rɔ ma laka miya ziye kpa közï 'bënnï na 'deni pili ma.
40006017	Tine ɔdɔ këddï koroke kpeye, urögöke kɔmɔye kosake 'bu, kujëke dɔye,
40006018	kinza ya ma laki kikali ra ma këddï koroke kpeye 'dɔ 'bu ye ame ko'ja kïnë mo dë ne na ŋge kikali. Kina 'bu ye ame ko'ja wa ma ko'dɔke liwo nima ti ki'di kpa közïmo ŋgï ziye.”
40006019	“Kinza kuluke kpa wa dë ziye mï dɔliŋɔ nime bine, ame madɔböndï ni këdï kirasi wa di teyi, kina gbï ame a mo ga këdï koromaro ne, kina gbï ame bɔ 'bögö këdï ku'bögö wa di teyi ne.
40006020	Tine ma laka mo 'dɔ kuluke kpa wa ziye mïtɔrɔ gɔ bi ame madɔböndï kirasi wa dë di teyi a mo ga koromaro dë bɔ 'bögö ku'bögö dë gbï ne.
40006021	Römöyï gɔ bi ame kulu kpa wa 'deni teyi ne na dökï'dï yï ti kö'bö ŋburu gɔmo.”
40006022	“Kömöyï na rɔ lamba 'ba röyï. Ɔdɔ kömöyï këdï rekereke, yida röyï pili ti këdï ŋgï mï bi kɔpɔ ma löbu.
40006023	Ne ɔdɔ kömöyï kele dë, yida röyï pili ti këdï ŋgï mï bi kölu. Tine ɔdɔ dökï'dï ame rɔ bi kɔpɔ 'ba rɔ dïdï yï ne na këdï 'deni za rɔ bi kölu ti këdï ŋgï zïyï rɔ mandölu ma kinza kiya.”
40006024	“Bɔtɔ kɔtɔ ikali dë 'dɔ këdï rɔ bɔ laja zi ŋere rïyö. Bo ti kɔ'ɔ ŋge rɔ ma kɔtɔ tine bo ti ko'ji mɔtɔ. Bo ti kodɔ mï bo zi mɔtɔ tine rɔ yögö zi ma kɔtɔ. Kina gbï tara, inza kɔ'bɔ toja laja zi Bɔko'ba gbï zi a 'ba dɔliŋɔ nime.
40006025	Gɔ kö'du mo na me mëdï miya ziye, kinza kolomake dë ti kɔmɔ kïlë'dï gɔ kö'du 'ba akonyo ni ti akuwë ame rɔ a 'ba tulu yida rɔye timo ne. Kina gbï kinza kolomake dë ti kɔmɔ kïlë'dï gɔ kö'du 'ba bɔŋgɔ tusu mo rɔye. Ma komerike 'beye, dïdï na dë kebe akonyo? Kina gbï yida rɔ na dë kebe bɔŋgɔ?
40006026	Oŋgɔke yali ni te, lïjë orɔ'dɔ ɔtɔ dë gbï, kina lïjë umu ɔtɔ dë gbï ki'di mï mata. Tine pele tara 'bu ye ame mïtɔrɔ ne na këdï kulu lïjë. Ma komerike, kpe na dë kulöwö mbiri rɔ dɔ kiteli di dɔ yali?
40006027	Bɔtɔ mɔtɔ ikali dë 'dɔ tiyese gɔ loma abo kɔwɔ mbowa mï dɔyayi nime ti kɔmɔ kïlë'dï 'ba gɔ wa.
40006028	Tine ëddï kolomake ti kɔmɔ kïlë'dï gɔ kö'du 'ba bɔŋgɔ gɔ wa'di? Oŋgɔke döwöru ni te, lïjë o'dɔ ndɔbɔ dë gbï toma bɔŋgɔ rönnï.
40006029	Tine rɔ ma laka miya ziye, bɔ dɔliŋɔ Solomo pele ti wa mbëmbë abo naga nima usu bɔŋgɔ ma kele kebe döwöru ni dë.
40006030	Ne ɔdɔ Bɔko'ba na këdï kiyada mɔli ni ame këdï ko'ja tɔne bine, tine tïlëndö dayi kusu pa'do 'deni yïmo kilaŋma yaga ne bo ti kola ye kinza tusu bɔŋgɔ rɔye? Kpe bɔ kinza ki'dike dɔye laka gɔ lende 'ba Bɔko'ba naga nime.
40006031	Kina me miya ziye, kinza kolomake dë ti kɔmɔ kïlë'dï tiya mo te, ‘Ti monyo tɔne di yala?’ ala, ‘Ti muwë di yala? Kina gbï ti mo'ja bɔŋgɔ di yala?’
40006032	Wa naga nime na ya ma kinza kikali Bɔko'ba dë naga këdï kulö dönnï ŋburu gɔmo. 'Bu ye Bɔko'ba ame mïtɔrɔ ne ikali 'deni ma ko'dɔkɔke wa naga nime pili.
40006033	Tine wa ma 'dɔ kulö döyï rɔ mbëmbë toma kɔri mo na rɔ ŋere löbu 'ba Bɔko'ba nime gbï ti wa ma bo ko'dɔkɔ di zïyï. Kina bo ti koja gɔ wa mɔtɔ naga nima ŋgï pili zïyï.
40006034	Kina gbï kinza kolomake dë ti kɔmɔ kïlë'dï gɔ wa 'ba tïlëndö. Kɔmɔ kïlë'dï ma tïlëndö koloma ë'bënï gbï tötï koda bo yayi. Kinza ko'deke gomɔ 'ba kada mɔtɔ dë korake dɔ a ma kada nima këdï ko'de ne.”
40007001	“Kinza ko'dɔ burë 'ba bɔtɔ mɔtɔ dë. Ɔdɔ ko'dɔ ti ko'dɔ burë 'bï gbï.
40007002	Römöyï kɔri ame këddï ko'dɔ burë 'ba bilaka timo ne na gbï Bɔko'ba ti ko'dɔ burë 'bï timo. Ndï lende ame këddï kodɔrɔ rɔ bilaka ne na ti kodɔrɔ 'bëyï gbï timo tara.
40007003	Ne gɔ wa'di na kebe toŋgɔ pörï di kɔmɔ lëpï yï mɔtɔ konyɔ lende 'ba kpa kulugbu ma löbu nima kömöyï ne dë?
40007004	Ti kiya rɔ ma tondo zi löndö nima, kiya te, ‘I'di miyagba pörï nima yaga di kömöyï,’ ko'ja këddï 'bëyï ti kpa kulugbu kömöyï?
40007005	Nï bɔ kɔmɔ kandi nime, iyagba kpa kulugbu nima titi dɔgba yaga di kömöyï 'dɔ ko'ja bi laka tiyagba pörï nima yaga di kɔmɔ löndö yï mɔtɔ.
40007006	Kina kinza ki'di laja ma kɔtɔ laka dë zi bï, römöyï lïjë ti kileki kuyï kpënnï kirica mïyï yaga. Kinza ku'du wa ma kele 'bï dë bërï kɔmɔ ba'do, lïjë ti kututu dɔmo ti ndïnnï kirasi yaga.”
40007007	“Ititi kina ti ki'di ŋgï zïyï. Oma kina ti ko'ja ŋgï. Ukökö kina ti kurögö kpadörï ŋgï zïyï.
40007008	Römöyï lïjë ame ga pili kititi ne, i'di ŋgï teyi. Kina lïjë ame ga pili koma ne, o'ja ŋgï. Kina zi ame ga kukökö ne urögö ŋgï.
40007009	Yë na ɔdɔ kole abo kïdëkï maŋgolɔ'bɔ bo kënyï kogba za rɔ kulugbï döku ki'di teyi?
40007010	Ala mɔtɔ ɔdɔ kole abo kïdëkï kenze bo kogba za rɔ murë ki'di teyi?
40007011	Ne ɔdɔ kpe ame rɔ bɔ lende kënyë ne kikalike ti'di wa ma laka zi kole 'be ga tara, 'bu ye ame rɔ ma laka mïtɔrɔ ne ti ki'di wa ma laka rɔ dɔ kiteli ŋgï zïnnï lïjë ame ga kititi di zi bo ne.
40007012	Wa ame ga ko'dɔkɔ 'dɔ lëpï yï ga ko'dɔ zïyï ne o'dɔ gbï zïnnï. Römöyï wa nime na kö'du ki'di ni kpaki ti bɔ kumë lende 'ba Bɔko'ba ni kɔrɔ dɔmo.”
40007013	“Arike tɔdɔ kebe kpadörï ma titiyi römöyï ma löbu nima ari mï gɔ bi 'ba tölë dɔ kote. Kina kɔri mo gbï ŋgï rɔ ma kïtëwu. Ya ma këdï kari kebe gɔmo lïjë rɔ ma konzi.
40007014	Tine kpadörï ma këdï kari mï gɔ bi 'ba dïdï ma ŋburuŋburu ŋge titiyi, kina kɔri mo gbï rɔ gomɔ. Ya ma ko'ja mo ga ŋge mbowa.”
40007015	“I'dike kɔmɔye kandi laka di zi bɔ kumë lende ma dɔ kïndëndë naga nima. Römöyï lïjë ëdï kako ziye kɔzɔ kamölö di rönnï ma yaga, tine di mïnnï lïjë rɔ kuruku wölïwölï ma kënyë.
40007016	Ti kikalike lïjë di mï wa ma lïjë këdï ko'dɔ. Römöyï kono ana maa dë, kina ŋgɔpɔliŋga ana këlu dë gbï.
40007017	Kina gbï tara, ŋgërï ma la'ja ana 'bënï gbï rɔ döŋgërï ma laka. Kina ŋgërï ame rɔ götö ne ana 'bënï gbï rɔ döŋgërï ma kënyë.
40007018	Ŋgërï ma la'ja ikali dë tana döŋgërï ma kënyë, kina ŋgërï ma götö ikali dë tana döŋgërï ma laka.
40007019	Ŋgërï ame ga pili kana döŋgërï ma laka ɔtɔ dë ne ti koga yaga ku'du mï pa'do.
40007020	Kina me 'dɔ kikalike bɔ kumë lende ma dɔ kïndëndë naga nima di mï wa ma lïjë këdï ko'dɔ.”
40007021	“Bilaka ame ga kö'bö to'dɔ kpa koŋmi tïdëkï ma rɔ ŋere ŋere ne inza kömö kɔtɔ te mï ŋere löbu 'ba Bɔko'ba. Tine ya ame ga ŋge këdï ko'dɔ wa ame 'bu ma, ma mïtɔrɔ nime ko'dɔkɔ ne na ŋge ti kömö yïmo.
40007022	Mï kada 'ba burë nima bilaka ma konzi ti kiya 'deni zö te, ‘Ŋere, ŋere, ze na dë tönë doloma tiya laja 'ba Bɔko'ba ti möyï yï ne ya? Kina ti möyï yï na dë gbï tönë doloma ti'di nökï ma konzi kita'ba yaga di dɔ bilaka, kina doloma gbï to'dɔ gɔ kotɔ ma löbu naga ya?’
40007023	Tine ti mileki miya zïnnï, miya te, ‘Mikali ye dë kɔtɔ te, arike yaga di rɔma, kpe bɔ ko'dɔ lende kënyë naga nime.’ ”
40007024	“Kina me 'deni, bɔ ame kuwö lende ma nime kina ko'dɔ ŋgï tara ti këdï kɔzɔ bɔ ma kandi ame ko'ba rö abo dɔ döku 2 ne.
40007025	Ame tɔrɔ ka'di mini koso, kina lili pïwu kome kïkëtï rönï yɔki rö nima, tine ulöru dë römöyï isaki to'ba gbɔndɔ mo 'deni di dɔ döku.
40007026	Ne bɔ ame kuwö lende ma nime tine ko'dɔ dë tara ne ëdï kɔzɔ bɔ rumö ame ko'ba rö abo dɔ yayi lida ne.
40007027	Ame tɔrɔ ka'di mini koso, kina lili pïwu kome kïkëtï rönï yɔki rö nima yɔ na kurö ŋgï. Tine tulöru mo ti këdï ŋgï rɔ ma kënyë rɔ dɔ kiteli.”
40007028	Kina ɔdɔ Yësu kote tiya lende naga nime 'deni tine tïndï naga nima otɔ ŋgï rɔ gönnï rɔ mbëmbë gɔ kö'du 'ba akiyandi abo.
40007029	Römöyï bo iyandi wa 'deni ŋgï kɔzɔ bɔ közï kakpa, tine inza kɔzɔ 'ba bɔ kɔmɔ kiyandi ni tara.
40008001	Kina ɔdɔ Yësu këkï 'deni bërï di dɔ döku tine tïndï ma konzi ösö ŋgï gɔ bo.
40008002	Kina bɔ mɔtɔ ame roma kila'ba 'deni rɔmo ne kako ŋgï kolɔdɔ bërï kɔmɔ Yësu, kiya te, “Ŋere, ɔdɔ ko'dɔkɔ ŋgï ti kileŋo ma ŋgï yaga rɔ ma kɔpɔ.”
40008003	Kina Yësu koja közï bo kosa rɔ bɔ nima, kiya te, “Mo'dɔkɔ 'deni ŋgï, ileŋo yi 'deni.” Kina rɔkɔ'ɔ tönë kola bɔ nima ŋgï welo.
40008004	Kina Yësu kose zi bo, iya te, “Uwö te, kinza kari kiya lende nime dë zi bɔtɔ mɔtɔ, tine ari zi bɔ akumu 'dɔ bo kiŋeli röyï. Kina 'dɔ ki'di kpa közï 'ba akileŋo kɔzɔ ame Musa ki'di kö'du mo mɔlo ne tara. Ame 'dɔ kileme zi bilaka pili ileŋo yi 'deni.”
40008005	Kina ɔdɔ Yësu kɔdɔ 'deni mï Kaparanoma bɔ dɔ bɔ kanya mɔtɔ 'ba Romo ako zi bo koma'jo rɔ bo zi Yësu,
40008006	kiya te, “Ŋere, bɔ laja ma ëdï rɔ rɔkɔ'ɔ dɔ sora liŋɔ ma 'dë yayi. Ëdï ŋgï kilisa sowa, uyï rönï dë gbï.”
40008007	Yësu iya te, “Ti mari tileŋo bo.”
40008008	Tine bɔ dɔ bɔ kanya nime ileki dɔmo, iya te, “Ŋere, mɔ'bɔ dë 'dɔ ti'di yi kako mï gɔ bi 'ba loma ma. Tine iya ŋge ti kpëyï kina ti kileŋo bɔ laja ma nima ŋgï.
40008009	Römöyï mikali közï kakpa 'bï ëdï gbï kɔzɔ 'bama ame mëdï bïcï közï kakpa ti bɔ kanya ŋbaŋi kpa bïcö ne. Ɔdɔ milende zi mɔtɔ, miya te, ‘Ari,’ kina kari ŋgï. Ɔdɔ milende zi mɔtɔ, miya te, ‘Ako,’ kina kako ŋgï. Kina gbï ɔdɔ milende zi bɔ laja ma, miya te, ‘O'dɔ wa nime,’ kina ko'dɔ ŋgï.”
40008010	Kina ɔdɔ Yësu kuwö lende 'ba bɔ nime 'deni te tine, lende mo igayi bo ŋgï. Kina bo kiya zi bɔ kösö gɔ bo ga, iya te, “Rɔ ma laka miya ziye, mo'ja bɔtɔ dë di mï bilaka 'ba Yisarele ame ki'di dönï gɔ lende ma kɔzɔ bɔ nime te.
40008011	Rɔ ma laka mëdï miya ziye, ma konzi ti kako di mï dɔyayi ma kapa yïbï ti dɔ tɔrɔ kodɔ'bɔ rönnï ti Abarayama ni ti Yisika ti Yakoba mï lɔŋɔ 'ba ŋbele 'ba ŋere löbu 'ba Bɔko'ba.
40008012	Tine ya ame ga mɔlo rɔ kole 'ba mï ŋere löbu nima ne ti ku'du 'deni ŋbö yaga mï gɔ bi kölu ame rɔ bi 'ba monɔ ni ti kpa kunyï.”
40008013	Kina Yësu kileki kiya zi bɔ dɔ bɔ kanya tönë, iya te, “Ari liŋɔ, wa ame komeri 'deni mïyï gɔ tigɔ ma ne ti ko'dɔ rönï 'deni ŋgï tara zïyï.” Kina kileŋo bɔ laja 'ba bɔ dɔ bɔ kanya tönë ŋgï mï saa nima.
40008014	Kina ɔdɔ Yësu kari 'deni kɔdɔ rö 'ba Pïtörö tine bo ari ko'ja mese 'ba Pïtörö këdï kö'dö dɔ sora yayi ti zëyï.
40008015	Kina bo kosa közïmo yɔ na zëyï nima kola ŋgï, na lɔko kënyï ŋgï kari toja laja zi bo.
40008016	Mï dɔkɔpiyari tine na ko'de ya ma konzi ame ga këdï ti nökï ne ŋgï kako zi bo. Kina bo kamo ŋgï dɔ nökï ni kita'ba yaga di dɔmo. Kina bo kileŋo ya ame ga pili rɔ rɔkɔ'ɔ ne ŋgï gbï.
40008017	Bo o'dɔ wa nime 'deni 'dɔ këdï kɔzɔ ma tönë Yesaya bɔ kumë lende 'ba Bɔko'ba kiya ne. Ame kiya te, “Bo gbagba bo na kombi rɔkɔ'ɔ ze ga 'deni kpaki yaga.”
40008018	Kina ɔdɔ Yësu koŋgɔ tïndï 'deni këdï kuru bo bërï tara tine na bo kilende ŋgï zi bɔ kösö gɔ bo ga 'dɔ kumu kari gönyï pöpö ma kapa mɔtɔ.
40008019	Kina bɔ kɔmɔ kiyandi mɔtɔ 'ba kö'du ki'di kako ŋgï zi bo, kiya te, “Bɔ kɔmɔ kiyandi, ti mösö ŋgï nduwë göyï ŋbö bi tɔ ame këddï kari pele teyi.”
40008020	Yësu ileki dɔmo, iya te, “Kiraba ni pele ëdï ti gö 'bënnï ga, kina yali ni gbï ëdï ti rö 'bënnï ga. Tine kole 'ba bilaka lesi inza 'ba bo ti bi mɔtɔ ame gɔ bo ko'ba dɔ bo teyi tindawo rɔ bo.”
40008021	Bɔ mɔtɔ ame rɔ bɔ kösö gɔ bo ne ako kiya te, “Löbu ma, i'di mileki titi tusu 'bu ma.”
40008022	Yësu iya te, “Ösö gɔma, ola töku ni kusu töku lëpï nnï ga.”
40008023	Kina Yësu ni këkï ŋgï mï sorope ti bɔ kösö gɔ bo ga tari rɔ dɔ mini.
40008024	Mbowa yɔ na pïwu ki'di ŋgï tome kebe dɔ pöpö yayi. Lili pïwu nima i'di ŋgï toŋbeŋbe sorope ko'dɔ 'dɔ könzu bërï. Tine Yësu ëdï bi tö'dö.
40008025	Kina lïjë kari ŋgï kindiŋi bo, kiya te, “Ŋere, okɔnyi ze, dëdï 'deni dölë.”
40008026	Tine bo iya te, “Ëddï kereke gɔ wa'di? Kpe bɔ kinza ki'dike dɔye laka gɔ lende ma naga nime.” Kina bo kënyï tɔrɔ kamo dɔ lili ni ti mini kikagba nima 'dɔ kɔrɔ. Kina kɔrɔ ŋgï liwo.
40008027	Kina lïjë pili kotɔ ŋgï rɔ gönnï, iya te, “Bɔ nime, bo wa'di ga na? Lili ni ti mini löbu ni kpaki rɔ wa kuwö dɔ bo.”
40008028	Kina ɔdɔ Yësu kömö 'deni kapa pöpö mɔtɔ mï dɔyayi 'ba Gadara tine na ya mɔtɔ ga rïyö rɔ bɔ nökï kondɔsɔ ŋgï ti bo di yayi. Ya rïyö naga nima ëdï kako di kpa tï'börö 'ba tusu töku. Ya naga nima nökï ila'ba 'deni dɔmo koworo ŋgï rɔ ma kënyë. Gɔ kö'du mo na bɔtɔ ilaŋa rönï dë kpe tudö kebe yayi.
40008029	Kina lïjë kulörï ŋgï rɔ ma kembe, iya te, “Nï kole 'ba Bɔko'ba nime, wa'di na ko'dɔkɔ di zize? Ako 'deni tote dɔze tötï gba kinza kada mo kömö?”
40008030	Tïndï 'ba ba'do 'ba liŋɔ ëdï tonyo kpënnï ŋɔli yayi,
40008031	kina nökï naga nima koma'jo rönnï ŋgï zi Yësu, iya te, “Ɔdɔ këddï koga ze yaga oja ze dari mï ba'do naga nime 'dë.”
40008032	Kina bo kiya zïnnï, iya te, “Arike.” Kina ɔdɔ lïjë kari kila'ba ŋgï dɔ ba'do tönë ga yɔ, kina ba'do naga nima kënyï ŋgï pili kiriŋa kari bi kuluŋï 'ba pöpö kila'ba mï mini kote dönnï pili yaga.
40008033	Bɔ koda ba'do naga nima iriŋa kari kiya kö'du mo mï gawo. Kina lïjë kïyëtï gɔ wa ma ko'dɔ rönï nima gbï pili ti lende 'ba bɔ nökï tönë ga.
40008034	Kina bilaka 'ba mï gawo nima kɔlɔ ŋgï pili kako toŋgɔ Yësu. Kina ɔdɔ lïjë ko'ja bo 'deni tine lïjë ititi bo 'dɔ bo kënyï kari yaga di mï dɔyayi 'bënnï.
40009001	Kina Yësu këkï ŋgï mï sorope kumu dɔ pöpö kileki kari mï gawo 'bënnï.
40009002	Di yayi na ya mɔtɔ ga ko'de bɔ mɔtɔ ame keŋme 'deni bërï ne ŋgï kako zi bo. Bɔ nima rɔ ma kö'dö dɔ sora. Kina ɔdɔ Yësu koŋgɔ 'deni lïjë kikali ŋgï bo ëdï ti tigɔ tileŋo bɔ nima tine, bo ilende zi bɔ nima, iya te, “Kole ma, ogbɔ dökï'dï yï, ola yi 'deni gɔ lende kënyë 'bï ga.”
40009003	Kina bɔ kɔmɔ kiyandi mɔtɔ ga ame këdï yayi ne kënyï ŋgï tomeri mo ti mïnnï, iya te, “Bɔ nime ëdï kudölï Bɔko'ba.”
40009004	Tine Yësu ikali meri 'bënnï nima ŋgï na bo kiya te, “Ëddï komerike lende ma kënyë ma tara ga mïye gɔ wa'di?
40009005	Ma yala na kïtëwu 'dɔ tiya mo? ‘Ola yi 'deni gɔ lende kënyë 'bï,’ ala 'dɔ kiya te, ‘Ënyï kiliŋgere’?
40009006	Ne ziye tikali mo rɔ ma laka kole 'ba bilaka lesi ëdï ti tigɔ dɔliŋɔ bine tola bilaka gɔ lende kënyë.” Kina bo kiya zi bɔ keŋme bërï nima, iya te, “Ënyï tɔrɔ kombi sora 'bï kari liŋɔ.”
40009007	Kina bɔ tönë kënyï ŋgï tɔrɔ kari liŋɔ.
40009008	Tine ɔdɔ tïndï ko'ja bɔ nima 'deni tara tine lïjë ŋgï rɔ tikere. Na lïjë kebe ŋgï tïlëlu Bɔko'ba gɔ ti'di közï kakpa ma kɔzɔ a nima tara zi bilaka lesi.
40009009	Kina ɔdɔ Yësu kiteli 'deni di yayi na bo kari ko'ja Matayo bɔ kireke awada koloma 'deni mï gɔ bi 'ba tireke awada. Kina Yësu kiya zi Matayo, iya te, “Ösö gɔma.” Kina Matayo kënyï ŋgï kösö gɔ Yësu.
40009010	Tine ɔdɔ Yësu ni ti bɔ kösö gɔ bo ga koloma 'deni tonyo akonyo di liŋɔ 'ba Matayo yayi na bɔ kireke awada ma konzi ti bɔ lende kënyë mɔtɔ ga kotɔtɔ rönnï ŋgï yayi kodɔ'bɔ rönnï ti Yësu ni.
40009011	Kina ɔdɔ Parosi mɔtɔ ga ko'ja 'deni tara tine lïjë ititi bɔ kösö gɔ Yësu ga, iya te, “Bɔ kɔmɔ kiyandi 'be nima ëdï konyo wa bi kɔtɔ ti bilaka ma tara ga gɔ wa'di?”
40009012	Tine ɔdɔ Yësu kuwö lende 'bënnï nima 'deni tara, bo iya te, “Bɔ rɔkɔ'ɔ na ŋge kari zi bɔ ki'di wɔwɔ. Ya ma kinza ti rɔkɔ'ɔ naga ari ë'bënnï dë.
40009013	Ari koŋgɔke 'jɔ 'ba lende nime kugu mï buku 'ba Bɔko'ba kiya te, ‘Mï këyï na mo'dɔkɔ di zi bilaka, tine inza rɔ akumu.’ Kina me ma mako dë tïdëkï bɔ lende laka, mako gɔ bɔ lende kënyë.”
40009014	Bɔ kösö gɔ Yowani bɔ bapatisi ga ako zi Yësu kititi, kiya te, “Ze 'beze ti Parosi ni dëdï doro kpeze nduwë, ne gɔ wa'di na bɔ kösö göyï ga koro 'bënnï kpënnï dë?”
40009015	Yësu iya te, “Ma komerike 'beye, ŋba 'ba mï gbe ti koloma rɔ meri ko'ja më'dë 'ba nyiti këdï gba tïnnï? Tine inza tara, kada mo ti kömö 'deni ame 'dɔ kogba më'dë 'ba nyiti yaga di mï löŋgö lïjë. Kina lïjë ti koro kpënnï 'jaa mï kada mo nima.
40009016	Kina gbï bɔtɔ mɔtɔ uru bɔŋgɔ ma la'ja dë yɔki bɔŋgɔ ma mɔlo. Römöyï bɔŋgɔ ma la'ja ti kosoŋi rönï ŋgï kirica ma mɔlo nima ko'dɔ bi gböŋö ma löbu.
40009017	Kina bɔtɔ mɔtɔ odɔ layi ma la'ja dë gbï mï kilaka ma mɔlo 'ba layi. Römöyï kilaka ti kotopa ŋgï yaga layi nima kolɔdɔ mökö. Kina kilaka mo këdï kirasi rönï ŋgï. Tine layi ma la'ja ëdï kodɔ gbï mï kilaka ma la'ja kina 'dɔ lïjë pili koloma laka.”
40009018	Ko'ja Yësu këdï gba rɔ tiya lende nime na bɔ mɔtɔ rɔ turu 'ba Yudayi kako ŋgï zi bo kila'ba bërï kɔmɔ bo kïlëlu bo, iya te, “Nyiti ma ölë 'deni gïrï nime tine ako ki'di közïyï rönï na lɔko ti kïdïdï ŋgï 'böwu.”
40009019	Kina Yësu ni kënyï ŋgï ti bɔ kösö gɔ bo ga kari ti bɔ nima.
40009020	Kina 'ja mɔtɔ ame roma kö'bö tolɔdɔ ŋgï nduwënduwë di rɔmo kɔmɔ kɔɔ mo 'deni ŋbö 'butë dɔmorïyö ne kako ŋgï kosa kpa bɔŋgɔ 'ba rɔ Yësu.
40009021	Römöyï lɔko omeri kiya ti mïnï te, “Ɔdɔ mosa pele ŋge rɔ kpa bɔŋgɔ 'ba rɔ bo, ti kileŋo ma ŋgï kɔpɔ.”
40009022	Kina Yësu kuyï kɔmɔ bo ko'ja 'ja nima. Na bo kiya te, “Nyiti ma, ogbɔ dökï'dï yï. Ti'di döyï gɔ tigɔ ma na kileŋo yi 'deni.” Kina kileŋo 'ja nima ŋgï mï saa nima.
40009023	Kina ɔdɔ Yësu kari kömö mï liŋɔ 'ba turu tönë, bo ari ko'ja bɔ kome more ni ti tïndï ma këdï kome kuwu ni ti bɔ tonyo kökö ni pili yayi.
40009024	Kina bo kiya zïnnï, iya te, “Kpe nima pili ɔdɔke yaga, nyiti titi nime ölë dë rɔ tölë tine lɔko ëdï bi tö'dö.” Tine lïjë ögö bo ŋgï rɔ laŋa.
40009025	Kina ɔdɔ koga tïndï naga nima 'deni yaga tine, na Yësu kɔdɔ ŋgï rö gɔ töku nima kinda'ba közïmo. Kina lɔko kënyï ŋgï tɔrɔ.
40009026	Kina lëbï 'ba lende nime kïyëlë rönï ŋgï kote mï dɔliŋɔ nima toko.
40009027	Kina ɔdɔ Yësu kënyï 'deni di yayi na bɔ kɔmɔ kölu ma rïyö mɔtɔ ga kösö ŋgï gɔ bo ti tulörï kiya te, “Kole 'ba Dawidi bɔ dɔliŋɔ, i'di mïyï kpe këyï rɔze.”
40009028	Kina ɔdɔ bo kari kɔdɔ 'deni rö tine na bɔ kɔmɔ kölu tönë ga kako ŋgï zi bo. Kina bo kititi lïjë, bo iya te, “Ikalike ŋgï rɔ ma laka ti mɔ'bɔ tileŋo ye?” Lïjë iya te, “Yëë, ŋere.”
40009029	Kina bo kosa kömönnï, bo kiya te, “Ko'dɔ rönï ziye kɔzɔ ame ki'dike dɔye 'deni gɔmo ne tara.”
40009030	Kina kömönnï kɔpɔ ŋgï yaga. Tine Yësu ose gɔmo kitigɔ zïnnï, iya te, “Kinza kari kiyake lende nime dë zi bɔtɔ mɔtɔ.”
40009031	Tine lïjë ari kïyëlë lëbï 'ba Yësu ŋgï kote mï dɔliŋɔ nima toko.
40009032	Ko'ja ya tönë ga këdï kënyï 'deni tari tine na ya mɔtɔ ga ko'de bɔ nökï mɔtɔ ame kpamo kudödu rönï 'deni teyi ne ŋgï kako zi Yësu.
40009033	Tine ɔdɔ koga nökï nima 'deni yaga yɔ na bɔ tönë ki'di tilende ŋgï. Kina kö'du mo kigayi tïndï naga nima ŋgï pili. Lïjë iya te, “Do'ja a ma te dë mɔlo mï dɔyayi 'ba Yisarele.”
40009034	Tine Parosi ni iya te, “Ŋere 'ba nökï na ki'di közï kakpa nima zi bo toga nökï timo.”
40009035	Yësu ënyï kiliŋgere pili toko kote mï gawo ti dɔliŋɔ ma titi naga tiyandi kɔmɔ bilaka mï rö 'ba mötu, kina gbï tuwöwö laja laka 'ba ŋere löbu 'ba Bɔko'ba. Bo ileŋo ya ma këdï ti dɔkomali rɔkɔ'ɔ ma konzi naga 'deni pili.
40009036	Kina ɔdɔ bo ko'ja tïndï 'deni tine meri 'ba lisa 'bënnï ma bo koŋgɔ oso ŋgï lɔ dökï'dï bo. Römöyï ïlïkö dönnï 'deni ŋgï kinza bɔ kokɔkɔ lïjë kɔzɔ kamölö ame bɔ koda mo kinza ne tara.
40009037	Kina bo kiya zi bɔ kösö gɔ bo ga, bo iya te, “Wa 'ba kpa dɔlili nime ŋgï kpaya. Tine bɔ ndɔbɔ 'ba rɔmo ga onzi dë.
40009038	Ititike bo ŋere bɔ dɔmo 'dɔ bo koja bɔ ndɔbɔ mï nyaka abo nime.”
40010001	Yësu ïdëkï bɔ kösö gɔ bo ga ma 'butë dɔmorïyö naga nima bi kɔtɔ. Kina bo ki'di közï kakpa zïnnï 'dɔ toga nökï kita'ba yaga timo di dɔ bilaka, kina gbï 'dɔ tileŋo rɔkɔ'ɔ ma konzi.
40010002	Bɔ laja ma 'butë dɔmorïyö naga nime möyï mo ga na me. Ma dɔgba mo Simona ame kïdëkï möyï mo gbï rɔ Pïtörö ne, kina ti löndö bo Andareya ti Yakoba kole 'ba Zebedayo ti löndö bo Yowani.
40010003	Pïlïpö ni ti Batolimayo ti Tɔma ti Matayo bɔ kireke awada ti Yakoba kole 'ba Alapayo ti Tadayo
40010004	ti Simona bɔ ko'dɔ ya gɔ dɔyayi 'bënnï ti Yuda Isikarita ame kususu Yësu ne.
40010005	Yësu oja ya 'butë dɔmorïyö naga nima kari ti ndose nime kiya te, “Kinza kɔdɔke dë mï dɔliŋɔ 'ba bɔ löwö ma kinza rɔ Yudayi naga. Kina kinza kɔdɔke dë gbï mï gawo 'ba Somorona ni.
40010006	Tine arike ŋge zi kamölö 'ba Yisarele naga nime kölu 'deni ne.
40010007	Kina 'dɔ kari kuwöwöke zïnnï, kiya te, ‘Ŋere löbu 'ba Bɔko'ba ëdï 'deni ŋgɔsi.’
40010008	Kina 'dɔ kileŋoke bɔ rɔkɔ'ɔ kindiŋike töku ni. Ileŋoke bɔ mönyu ni, kina 'dɔ kogake nökï gbï kita'ba yaga di dɔ bilaka. Ogbake 'deni di zö rɔ ma sari kinza topi ɔtɔ teyi, kina 'dɔ kari ki'dike gbï rɔ ma sari kinza topi ɔtɔ gɔmo.
40010009	Kinza kogbake gïrïsï dë tiye.
40010010	Kina kinza kogbake mbo'da 'ba kpasi dë teyi. Kina kinza kogbake bɔŋgɔ mɔtɔ ala wari mɔtɔ ala përï adɔkotɔni mɔtɔ dë tiye. Römöyï bɔ ndɔbɔ pili ëdï ti bi gomɔ 'ba rönnï.
40010011	Ɔdɔ kömöke mï gawo ala liŋɔ mɔtɔ omake rɔ bilaka ame laka ko'dɔkɔ tota ye rɔ ŋba ne. Kina 'dɔ kolomake liŋɔ abo ŋbö kënyïke di gɔ bi nima.
40010012	Tine ɔdɔ kömöke mï liŋɔ iyake te, ‘Lende këyï koloma tiye.’
40010013	Ɔdɔ bilaka 'ba liŋɔ mo nima kota ye rɔ ŋba olake lende këyï 'be nima koloma tïnnï. Ne ɔdɔ lïjë kota ye dë ogbake e'be yaga di zïnnï.
40010014	Kina ɔdɔ kömöke mï gawo ala liŋɔ mɔtɔ ga ame bilaka mo ga koga ye ko'dɔkɔ dë tuwö lende 'be ënyïke di teyi. Kina 'dɔ kombake lupu mo yaga di ndïye rɔ lömu rönnï.
40010015	Rɔ ma laka miya ziye mï kada 'ba burë mï Bɔko'ba ti këyï rɔ mbëmbë rɔ bilaka 'ba Sodomo ni ti Gomora di dɔ bilaka 'ba gɔ bi mo tɔ nima.”
40010016	“Uwöke te, mëdï moja ye nime kɔzɔ kamölö tara mï löŋgö wölïwölï ma konzi. Tine i'dike kɔmɔye kandi kɔzɔ kɔmɔ murë kina gbï liya rɔ rumö kɔzɔ matukpuru.
40010017	Oŋgɔke rɔye laka römöyï ya mɔtɔ ga ëdï ame lïjë ti kinda'ba ye koto ye mï gɔ bi 'ba burë. Kina lïjë ti komba ye gbï di mï rö 'ba mötu 'bënnï ga.
40010018	Ti kususu ye ko'de ye kɔmɔ kïtï 'ba bɔ dɔliŋɔ ni ti turu ma löbu naga gɔ lende ma kina ti kïyëtïke laja kɔtɔ laka ma nime zïnnï kina gbï zi bɔ löwö.
40010019	Tine ɔdɔ ko'de ye mï gɔ bi 'ba burë kinza ki'dike kɔmɔye kïlë'dï dë gɔ wa ma 'dɔ kiyake ala kïyëtïke zïnnï. Römöyï wa ame ga këddï kiyake ne Bɔko'ba ti ki'di ŋgï ziye mï saa mo nima.
40010020	Römöyï kpe na dë këddï kilendeke tine Nyï Kɔtɔ Laka 'ba 'bu ye na këdï ki'di lende ma këddï kiyake mo ga kpeye.
40010021	Mï kada mo nima bilaka ti kebe togba löndö lïjë ga ki'di mï tölë. Kina 'bu ti ko'dɔ gbï tara zi kole 'bënnï ga. Kina kole ti kebe gbï tuyï kpënnï dɔ 'bu nnï ga ti mönnï ga ti'di mo mï tölë.
40010022	Laki pili ti ko'ji ye gɔ kö'du ma. Ne bɔ ame ki'di mï bo këddï teyi ŋbö kömö mï kada 'ba tote mo ti kɔmɔ ŋgï di mï tölë.
40010023	Kina ɔdɔ lïjë këdï ko'dɔ közï kasi ziye di mï gawo mɔtɔ olɔlɔke kiriŋake gbï karike mï gawo mɔtɔ. Römöyï rɔ ma laka miya ziye inza koteke mï gawo 'ba Yisarele pili gba kota kinza kole 'ba bilaka lesi kileki kako dɔliŋɔ nime.
40010024	Kina oŋgɔke, kole 'ba sukulu inza mbiri di dɔ bɔ kɔmɔ kiyandi abo, kina bɔ laja inza gbï mbiri di dɔ bɔ ma rɔ bɔ dɔ bo.
40010025	Kina 'dɔ kole 'ba sukulu këdï ti mï këyï tëdï kɔzɔ bɔ kɔmɔ kiyandi abo, kina 'dɔ bɔ laja gbï kɔzɔ bɔ ma rɔ bɔ dɔ bo nima. Kina me ɔdɔ kiti'ja bɔ dɔliŋɔ 'deni kïdëkï rɔ Belezebola, tine bilaka 'ba liŋɔ abo ga ti kïdëkï ŋgï ti möyï ma kënyë rɔ dɔ kiteli.”
40010026	“Kina kinza kereke bilaka dë. Wa ame ga pili rɔ ma kusu le'jete ne ti kiyagba 'deni ŋgï yaga. Kina wa ame ga rɔ liwoliwo ne ti kumö yïmo 'deni kikali yaga.
40010027	Wa ame ga mëdï miya liwo ziye ne ti kileki kiyake gɔmo 'deni yaga bi kɔpɔ. Kina wa ame ga kuwöke liwo ne ti kuwöwöke 'deni ŋgï di dɔ rö tɔrɔ.
40010028	Kina me kinza kereke ya ma këdï kupö ŋge rɔ yida rɔ kinza kupö dïdï naga nima dë. Tine Bɔko'ba ame këdï kote 'ba bo dɔ yida rɔ ni kpaki ti dïdï mï pa'do 'ba Gehena ne na ŋge 'dɔ kereke.
40010029	Ne oŋgɔke, ndögö 'ba silɔ rïyö ŋge ti taripa kɔtɔ. Tine pele silɔ ma kɔtɔ mɔtɔ ölu dë lowo kinza ma 'bu ye kikali gɔmo.
40010030	Kina sunë 'ba dɔye gbï bo ikali gɔmo me.
40010031	Kinza kereke dë. Kpe na rɔ dɔ kiteli zi bo kebe silɔ ma konzi.”
40010032	“Lïjë ame ga kiya yaga bi kɔpɔ, kiya te lïjë 'bama na ne, ti mo'dɔ gbï tara zïnnï kɔmɔ 'bu ma ame mïtɔrɔ ne.
40010033	Ne lïjë ame ga kilagi ma yaga bi kɔpɔ ne ti milagi lïjë gbï tara kɔmɔ 'bu ma ame mïtɔrɔ ne.”
40010034	“Kinza komerike dë mako to'dɔ lende këyï mï dɔliŋɔ. Tine inza tara, mako dë to'de lende këyï mï dɔliŋɔ tine ya na mo'de.
40010035	Mako tososo kpa kole tënyï rɔ 'dïrï ti 'bu nnï ga, kina yïtötï gbï 'dɔ kënyï rɔ 'dïrï ti mönnï ga. Kina 'ja 'ba kole ni 'dɔ kënyï rɔ 'dïrï ti mese lïjë ga.
40010036	Bɔ ya ma kënyë 'bëyï 'ba bɔ mɔtɔ ti këdï aa rɔ bilaka 'ba mï liŋɔ 'bï.
40010037	Kina me bilaka ame kɔ'ɔ 'bu bo ni ti ma bo rɔ dɔ kiteli di dɔma ne ɔ'bɔ dë tëdï rɔ bɔ kösö gɔma. Kina gbï tara bɔ ame kɔ'ɔ kole abo ala nyiti abo rɔ dɔ kiteli di dɔma ne ɔ'bɔ dë tëdï rɔ bɔ kösö gɔma.
40010038	Bɔ ame ko'dɔkɔ dë tileŋo rɔ bo tölë gɔ lende ma ɔ'bɔ dë tëdï rɔ bɔ kösö gɔma.
40010039	Bɔ ame ko'dɔkɔ tɔmɔ dïdï bo ti kïyölu dɔmo ŋgï yaga. Tine bɔ ma kïyölu dɔ dïdï bo gɔ lende ma ti kɔmɔ ŋgï.”
40010040	“Bɔ ame kota ye rɔ ŋba ota ma 'deni gbï. Kina bɔ ame kota ma rɔ ŋba bo ota bɔ ame koja ma ne 'deni gbï.
40010041	Bɔ ame kota bɔ laja 'ba Bɔko'ba rɔ ŋba ne ti ko'ja kpa közïmo gbï kɔzɔ 'ba bɔ laja nima. Kina gbï bɔ ame kota bɔ lende laka römöyï bɔ nima ëdï rɔ ma laka ne ti ko'ja kpa közï mo gbï kɔzɔ 'ba bɔ lende laka.
40010042	Ti kikalike 'deni ŋgï rɔ ma laka bɔtɔ ame ki'di pele ŋge rɔ mini kuwë zi bɔ kösö gɔma ma titi ɔtɔ mɔtɔ römöyï bo bɔ kösö gɔma na ne ti ko'ja kpa közïmo ŋgï.”
40011001	Kina ɔdɔ Yësu kote tose ndose naga nime 'deni zi bɔ kösö gɔ bo ga tine, na bo kënyï ŋgï di yayi kari tiyandi kɔmɔ bilaka gbï ti tuwöwö laja laka abo mï dɔliŋɔ ma ŋgɔsiŋgɔsi yayi.
40011002	Ɔdɔ Yowani bɔ bapatisi kuwö wa ame ga Kurïsïtö këdï ko'dɔ ne 'deni tara di mï maboso yayi tine na bo koja bɔ laja abo ga ŋgï kari zi Yësu.
40011003	Kina lïjë kititi Yësu, iya te, “Nï mo na rɔ bɔ ma tönë këdï kako di pötö ma ne? Ala 'dɔ doge kɔmɔze gba gɔ bɔ mɔtɔ?”
40011004	Yësu ileki dɔmo zïnnï, iya te, “Ilekike zi Yowani kïyëtïke wa ame ga kuwöke kina ko'jake gbï ne zi bo kɔzɔ a nime te.
40011005	Iyɔpɔ kɔmɔ bɔ kɔmɔ kölu ni 'deni. Kina bɔ ka'bo ni iliŋgere 'deni. Ileŋo bɔ mönyu ni 'deni yaga rɔ ma kɔpɔ. Bɔ mbili ku'bë ni uwö bi 'deni. Töku ni indiŋi 'deni kina laja laka uwöwö rönï 'deni zi bɔ lisa ni.
40011006	Lïjë ame ga lende ma kïlïkö dë dönnï ne na ti yëyï.”
40011007	Di pötö bɔ laja 'ba Yowani ga kari 'deni na Yësu koloma tiya lende 'ba Yowani zi tïndï naga nima. Bo iya te, “Me karike yï mökö zi Yowani ne wa'di na karike toŋgɔ mo? Mbili mɔli ma këdï kudë dönï di zi lili?
40011008	Wa'di na karike toŋgɔ mo? Bɔ kusu bɔŋgɔ kele? Tine bɔ kusu bɔŋgɔ kele ni ëdï koloma 'bënnï mï liŋɔ 'ba bɔ dɔliŋɔ.
40011009	Ne arike toŋgɔ wa'di? Bɔ kumë lende 'ba Bɔko'ba? Yëë, rɔ ma laka o'jake bɔ ame kebe bɔ kumë lende 'ba Bɔko'ba pili ne 'deni.
40011010	Römöyï Yowani na tönë kugu lende mo mï buku 'ba Bɔko'ba kiya te, ‘Bɔko'ba iya te, “Mëdï moja bɔ laja ma kari dɔgba kömöyï tileŋo kɔri zïyï.” ’
40011011	Rɔ ma laka miya ziye, kole köyö 'ba 'ja mɔtɔ inza mbiri di dɔ Yowani. Tine bɔ ame titiyi mï ŋere löbu 'ba Bɔko'ba ne na mbiri di dɔ Yowani.
40011012	Di mï kada ma Yowani kisaki tuwöwö lende 'ba Bɔko'ba ŋbö kömö mï kada nime tɔne, ma konzi ëdï ko'dɔ 'deni ŋgï rɔ ya 'dɔ tɔdɔ mï ŋere löbu 'ba Bɔko'ba. Lïjë ëdï ko'dɔkɔ 'dɔ tinda'ba mo 'deni ŋgï rɔ gbörökötö.
40011013	Kina mɔlo ŋbö kömö mï kada 'ba Yowani bɔ kumë lende 'ba Bɔko'ba ga pili ti kö'du ki'di 'ba Musa ileme lende 'ba ŋere löbu 'ba Bɔko'ba nime 'deni.
40011014	Ma këddï ko'dɔkɔke ra ŋgï ti'di dɔye gɔ lende 'bënnï, Yowani na rɔ Eliya bɔ kumë lende ame këdï kileki kako dɔgba ne.
40011015	Bɔ ame këdï ti mbili ne i'dike bo kuwö lende nime.
40011016	Ti miyari ye kpe bilaka ma le'jete naga nime ti wa'di? Kpe ŋgï kɔzɔ kole titi ame ga koloma mï gɔ bi 'ba ndögö. Ame dɔtumu mɔtɔ kulörï zi mɔtɔ kiya te,
40011017	‘Domba dɔkole mbili pele ziye, odoweke gɔye dë gbï yɔ. Kina me ducï lërï 'ba tölë pele ziye, uduke dë gbï yɔ.’
40011018	Römöyï Yowani ako bine koro kpa bo, kuwë a ma kata naga dë, iyake te, ‘Yowani bɔ nökï na.’
40011019	Kina me kole 'ba bilaka lesi kako konyo kpa bo kuwë wa iyake te, ‘Oŋgɔke yayi, bo ŋgï rɔ bɔ kpa ŋböŋbö bɔ kuwë layi bɔ pɔri 'ba bɔ kireke awada ni ti bɔ lende kënyë mɔtɔ ga.’ Ne tine akikali 'ba Bɔko'ba ti kinda 'deni yaga di mï ndɔbɔ mo.”
40011020	Bilaka 'ba mï gawo naga nime Yësu ko'dɔ gɔ kotɔ kulöwö yïmo ne otɔ dönnï dë du te. Kina bo kënyï tose kpa gawo naga nima,
40011021	kiya te, “Bu'bu zïyï Korazina, kina bu'bu gbï zïyï Betesayida. Römöyï ma kiya te këdï ko'dɔ gɔ kotɔ naga nime ko'dɔ mïyï ne ra mï Tura ni ti Sidona dëne, bilaka mo ga otɔ dönnï 'deni mɔlo kolɔ bɔŋgɔ 'ba monɔ rönnï, kosa buruku rönnï 'dɔ kileme ma lïjë kotɔ dönnï 'deni di mï lende kënyë 'bënnï ga.
40011022	Rɔ ma laka miya ziye mï kada 'ba burë kada mɔtɔ Bɔko'ba ti ki'di mï bo këyï rɔ mbëmbë rɔ Tura ni ti Sidona di dɔye.
40011023	Ne nï 'bëyï Kaparanoma o'dɔkɔ tombi röyï 'deni ŋbö mïtɔrɔ? Ne ti ku'du yi 'deni ŋgï bërï mï pa'do 'ba Gehena. Römöyï ma kiya te gɔ kotɔ naga nime ko'dɔ mïyï ne na këdï ko'dɔ ra mï Sodomo dëne Sodomo ëdï gba ko'ja kabate.
40011024	Kina 'dɔ kikali rɔ ma laka mï kada 'ba burë Bɔko'ba ti ki'di mï bo këyï rɔ mbëmbë rɔ Sodomo di döyï.”
40011025	Mï kada nima yayi Yësu iya te, “Mïlëlu yi 'bu ma, ŋere 'ba dɔ mïtɔrɔ ni ti dɔyayi römöyï wa ame kusu dɔmo di zi bɔ akikali ni ne ileme 'deni zi ma kinza kikali ɔtɔ dë naga.
40011026	'Bu ma, rɔ ma laka wa nime na ko'dɔkɔ 'dɔ ko'dɔ rönï te.”
40011027	Kina bo kiya te zi bilaka naga nima, “'Bu ma i'di wa pili 'deni zö tine bɔtɔ ikali ma kole dë, 'bu ma na ŋge kikali. Kina bɔtɔ ikali 'bu ma dë gbï tine ma kole ma na ŋge mikali ti ya ame ga migeli 'deni 'dɔ tileme bo teyi ne.
40011028	Kpe ame ga 'deni pili rɔ gomɔ di zi akïrïndï ne akoke zö. Kina ti mɔmɔ ye ŋgï.
40011029	Ombike kpakulugbu ma mugu ye ame rɔ akiyandi ma ne. Römöyï dökï'dï ma na liya rɔ rumö kinza dɔ kombi. Kina ti ko'jake rɔ kindawo ŋgï.
40011030	Römöyï kpakulugbu ma nime mi'di ziye ne embe dë kina tombi mo ŋgï kinza gomɔ.”
40012001	Mbowa di pötö mo mï kada 'ba rɔ kindawo na Yësu ni këdï kiliŋgere kebe mï nyaka 'ba nyönyu. Bɔ kösö gɔ bo ga 'deni rɔ 'bö kina lïjë ki'di ŋgï tomborozi dɔ nyönyu tonyo 'jɔ mo.
40012002	Kina ɔdɔ Parosi ni ko'ja 'deni tara tine na lïjë kebe ŋgï tititi Yësu, iya te, “Oŋgɔ te, wa nima bɔ kösö göyï ga këdï ko'dɔ ne lïjë ëdï rɔ tïyëyï mï kö'du ki'di 'ba kada 'ba rɔ kindawo.”
40012003	Bo ileki zïnnï, iya te, “Ïdëkïke wa ma tönë Dawidi ko'dɔ mï kada nima yayi ne dë? Ame lïjë rɔ 'bö ti bilaka abo ga ne.
40012004	Bo ari ŋgï mï rö löbu 'ba Bɔko'ba kina lïjë ti bilaka abo ga konyo maŋgolɔ'bɔ koro ame ki'di zi Bɔko'ba ne ŋgï di yayi. Wa nima inza rɔ ma laka zïnnï mï kö'du ki'di 'ba Bɔko'ba 'dɔ tonyo mo. Tine bɔ akumu ni na ŋge 'dɔ konyo.
40012005	Kina ïdëkïke dë gbï di mï kö'du ki'di 'ba Musa? Ame kiya te mï kada 'ba rɔ kindawo pili bɔ akumu ame mï rö löbu 'ba Bɔko'ba ne ïyëyï kö'du ki'di 'ba kada 'ba rɔ kindawo. Tine pele inza rɔ lende kënyë zïnnï.
40012006	Kina me mëdï miya ziye wa mɔtɔ ma kebe rö löbu 'ba Bɔko'ba ëdï bine.
40012007	Ugu 'deni mï buku 'ba Bɔko'ba iya te, ‘Mï këyï na mo'dɔkɔ di zi bilaka tine inza rɔ akumu.’ Ma këddï kikalike 'jɔ 'ba lende nime ra, dëne inza kodɔke karama dɔ bilaka ame kirasi ɔtɔ dë ne.
40012008	Römöyï kole 'ba bilaka lesi na rɔ ŋere 'ba dɔ kada 'ba rɔ kindawo.”
40012009	Yësu ënyï 'deni di yayi kari mï rö 'ba mötu mɔtɔ.
40012010	Kina bo kari ko'ja bɔ mɔtɔ közïmo keŋme 'deni rɔ kilawo ŋgï di yayi. Tine ya mɔtɔ ga ëdï yayi ame këdï koma kɔri 'ba 'dɔ tususu Yësu gɔ tirasi wa mɔtɔ. Kina lïjë kititi bo, iya te, “Ëdï ŋgï rɔ ma laka mï kö'du ki'di ze 'dɔ tileŋo bilaka tɔne mï kada 'ba rɔ kindawo?”
40012011	Yësu ileki dɔmo zïnnï iya te, “Ɔdɔ kamölö 'bï 'ba bɔ mɔtɔ kila'ba mï gö ma kalo mï kada 'ba rɔ kindawo, ti kari dë kinda'ba kotɔ yaga di mï gö mï kada 'ba rɔ kindawo nima?
40012012	Tine bilaka lesi ni ma ti kamölö, yë na mbiri? Ɔdɔ këdï 'deni tara kö'du ki'di ze i'di ze 'deni tokɔnyi bilaka mï kada 'ba rɔ kindawo.”
40012013	Kina bo kiya zi bɔ kɔnyɔ keŋme rɔ kilawo nima, bo iya te, “Oja gɔ közïyï.” Kina bɔ nima koja ŋgï na kileki ŋgï rɔ ma laka kɔzɔ ma kapa ama.
40012014	Tine Parosi ni ënyï ŋgï di yayi kari tususu kpënnï 'dɔ tupö Yësu.
40012015	Kina ɔdɔ Yësu kuwö 'deni këdï kususu kpa rɔ bo tara tine na bo kënyï ŋgï kari abo yaga di yayi. Kina tïndï ma konzi kösö ŋgï gɔ bo. Tine bo ileŋo ya ame ga ti rɔkɔ'ɔ ne ŋgï pili.
40012016	Kina bo kose zïnnï kinza lïjë kïyëlë lende abo dë zi ya mɔtɔ ga.
40012017	Bo o'dɔ wa nime 'deni 'dɔ këdï kɔzɔ wa ma tönë Yesaya bɔ kumë lende 'ba Bɔko'ba kiya ne tara.
40012018	Ame kiya te, “Bo na rɔ bɔ laja ma ame moweli 'deni ne. Bo na mɔ'ɔ 'deni kulöwö kina ma gbï ti mï këyï rɔ mbëmbë gɔ kö'du abo. Ti mi'di Nyï Kɔtɔ Laka ma koloma dɔ bo kina bo ti kuwöwö burë ma mëdï mo'dɔ dɔ dɔ kupö pili.
40012019	Bo inza ko'dɔ kowasa ala kulörï rɔ ma kembe. Bɔtɔ inza kuwö mugu bo këdï kulörï kebe gɔ kɔri.
40012020	Bo ti kiliya rɔ bo zi lïjë ame ga pili rɔ rumö ne, mï këyï abo ti këdï zi lïjë ame ga pili rɔ lisa ne. Bo ti kö'bö to'dɔ mo ŋbö bo ko'de ako'dɔkɔ kodɔrɔ 'ba Bɔko'ba nime ndïmo këddï.
40012021	Kina bilaka pili 'ba dɔliŋɔ nime ti ki'di kömönnï ŋgï dɔ bo.”
40012022	Kina ya mɔtɔ ga ko'de bɔ nökï kɔmɔ kölu mɔtɔ ame kpamo kudödu rönï 'deni gbï teyi ne ŋgï zi Yësu. Kina Yësu kileŋo bɔ nima ŋgï kpamo kope rönï yaga tilende. Kina kɔmɔ mo kɔpɔ ŋgï gbï yaga.
40012023	Kina tïndï naga nima pili kotɔ ŋgï rɔ gönnï gɔ wa ame Yësu ko'dɔ ne. Lïjë ititi rönnï rɔ gɔ rönnï, iya te, “Bɔ nima bo na ti këdï rɔ kupö Dawidi bɔ dɔliŋɔ mo tönë?”
40012024	Tine ɔdɔ Parosi ni kuwö 'deni tara tine, lïjë iya te, “Bo oga nökï naga nima yaga römöyï ŋere 'bënnï Belezebola na ki'di tigɔ mo zi bo to'dɔ mo.”
40012025	Yësu ikali wa nima lïjë këdï komeri ne 'deni kina bo kiya te, “Dɔliŋɔ ame koza mïnï 'deni rïyö to'dɔ ya rɔ gɔ rönnï ne igabi dë kpe ëdï kïyëyï rönï ŋgï. Kina gawo ala liŋɔ mɔtɔ ame koza mïnï 'deni to'dɔ ya rɔ gɔ rönnï ne ëdï kita'ba ŋgï.
40012026	Kina me ɔdɔ Satani na 'deni koga bɔ laja abo ga yaga di dɔ bilaka bo oza rɔ bo 'deni to'dɔ ya ti gbagba bo kina lïjë këdï kita'ba ŋgï.
40012027	Ne ɔdɔ mëdï 'deni moga nökï ti közï kakpa 'ba Belezebola tine, lëpï ye naga nima ëdï koga 'bënnï ti wa'di? Ndɔbɔ 'bënnï nima na ti kodɔrɔ bïcï lende rɔye.
40012028	Tine ɔdɔ moga nökï 'deni ti tigɔ 'ba Nyï Kɔtɔ Laka 'ba Bɔko'ba, rɔ ma laka ŋere löbu abo ako 'deni mï dɔyayi.
40012029	Oŋgɔke te, bɔ mɔtɔ ti kari kɔdɔ tondo mï rö 'ba bɔ tigɔ mɔtɔ kolɔ wa mo ga? Rɔ ma laka ɔdɔ bo kudödu bɔ nima dë titi dɔgba bo inza kolɔ wa mo.
40012030	Bɔ ame ko'dɔkɔ ma dë ëdï rɔ ndo'ji tö. Kina bɔ ame kotɔtɔ kpamo dë tö ëdï 'ba bo tïyëyï yïmo.
40012031	Gɔ kö'du nime na 'dɔ miya ziye, ti kola bilaka gɔ kö'du kënyë pili, kina gbï gɔ wa ma kënyë ame ga pili lïjë kiya ne. Tine bɔ ame kiya kpa kënyë rɔ Nyï Kɔtɔ Laka ne, inza kola du te gɔ lende kënyë nime.
40012032	Bɔ ame kiya kpa bo gɔ kole 'ba bilaka lesi ne ti kola gɔ lende kënyë, tine bɔ ame kiya kpënï gɔ Nyï Kɔtɔ Laka ne inza kola pele gïrï nime ala mï kada ma ŋburuŋburu.”
40012033	“Oŋgɔke te, ŋgërï ma la'ja ëdï kana 'bënï rɔ döŋgërï ma laka, kina ŋgërï ma götö ëdï kana 'bënï rɔ döŋgërï ma kënyë. Ëdï kikali ŋgërï gɔ kïnë ame bo këdï kana ne.
40012034	Kpe kole 'ba murë naga nime, ti kɔ'bɔke tiya wa ma laka tondo ko'ja këddïke rɔ wa kënyë? Römöyï kpa ëdï koja 'bënï wa ame koso 'deni mï dökï'dï ne.
40012035	Bɔ lende laka ëdï koja gbï rɔ wa ma laka di mï mata 'ba lende laka abo. Kina bɔ lende kënyë ëdï koja 'bënï gbï rɔ wa ma kënyë di mï mata 'ba lende kënyë abo.
40012036	Rɔ ma laka miya ziye, mï kada 'ba burë ëdï kititi kpa bilaka pili 'dɔ kïyëtï gɔ lende yawa ame ga pili lïjë kiya ne.
40012037	Lende 'bï 'ba bɔ mɔtɔ na ti kileme yi di mï burë nima rɔ ma laka ala rɔ ma kënyë.”
40012038	Kina bɔ kɔmɔ kiyandi 'ba kö'du ki'di ni ti Parosi mɔtɔ ga kënyï kiya zi Yësu iya te, “Bɔ kɔmɔ kiyandi, do'dɔkɔ 'dɔ toŋgɔ lende 'ba gɔ kotɔ ma këddï ko'dɔ.”
40012039	Tine bo ileki dɔmo iya te, “Kpe bɔ titi ma le'jete nime kpe ŋgï rɔ ma kënyë, ereke Bɔko'ba dë. Gɔ wa'di na kiterike 'dɔ to'ja gɔ kotɔ? Ne inza kileme du te ziye. Tine gɔ kotɔ ma 'dɔ kileme ziye na ŋge tönë rɔ 'ba Yona bɔ kumë lende 'ba Bɔko'ba.
40012040	Kɔzɔ ame Yona ko'dɔ tö'dö dɔ mota mï kenze löbu ne, ti kole 'ba bilaka lesi ko'dɔ tö'dö gbï dɔ mota tara bïcï yayi bërï.
40012041	Mï kada 'ba burë bilaka 'ba Nïnëwë ti kënyï kɔrɔ kɔmɔ kïtï 'ba burë tususu ye kpe bɔ titi ma le'jete naga nime. Römöyï mï kada ma Yona kuwöwö laja nima zïnnï lïjë otɔ dönnï ŋgï di mï lende kënyë 'bënnï ga. Kina me rɔ ma laka mëdï miya ziye wa mɔtɔ ëdï bine ame kebe Yona.
40012042	Mï kada 'ba burë 'ja bɔ dɔliŋɔ 'ba Seba tönë ti kɔrɔ kɔmɔ kïtï 'ba burë todɔrɔ bïcï lende rɔye kpe bɔ titi ma le'jete naga nime. Römöyï lɔko ako tönë ŋbö rɔ ma kɔwɔ di dɔliŋɔ 'bënï tuwö akikali mbëmbë 'ba Solomo. Kina me rɔ ma laka mëdï miya ziye bɔ mɔtɔ ëdï bine ame kebe Solomo.”
40012043	“Ɔdɔ nökï kita'ba 'deni di dɔ bilaka ënyï kari mï gɔki toma bi 'ba rɔ kindawo zi bo. Tine ɔdɔ bo ko'ja dë yɔ,
40012044	na bo kiya zi gbagba bo, iya te, ‘Ti mileki mari mï rö ma nime mënyï di yïmo ne.’ Bo ileki kari ko'ja mï rö tönë 'deni rɔ ma sari kotowa yïmo 'deni kɔpɔ kiyija wa mo ga pili rɔ ma laka.
40012045	Kina bo kileki ŋgï kari ko'de nökï ma modɔmorïyö mɔtɔ ga ame kënyë ŋgï rɔ dɔ kiteli kebe bo ne. Kina lïjë kako koloma ŋgï yayi. Tine na kɔsɔ loma 'ba bɔ nima këdï kënyë ŋgï rɔ dɔ kiteli kebe ma dɔgba. Wa nime na këdï ko'dɔ rönï tara zi bilaka bɔ lende kënyë ma le'jete naga nime.”
40012046	Yësu ëdï gba kilende na ma bo ni ti löndö bo ga kömö ŋgï. Lïjë ɔrɔ yaga koja laja gɔ bo 'dɔ bo kako kilende tïnnï.
40012047	Kina bɔ mɔtɔ yayi kiya zi Yësu, iya te, “Oŋgɔ te, möyï ni ti löndö yï ga na me 'dë yaga lïjë o'dɔkɔ tilende tïyï.”
40012048	Yësu ileki dɔmo, iya te, “Yë na rɔ iya? Kina yë mo ga na rɔ löndö ma ga?”
40012049	Kina bo kileme bɔ kösö gɔ bo ga, na bo kiya te, “Iya ni ti löndö ma ga na rɔ ya naga nime.
40012050	Bɔ ame ko'dɔ wa ame 'bu ma, ma mïtɔrɔ ko'dɔkɔ 'dɔ bo ko'dɔ ne na rɔ löndö ma ti lëmï ma ga gbï rɔ iya.”
40013001	Mï kada kɔtɔ mo nima na Yësu kënyï di liŋɔ kari kpa pöpö, bo koloma tiyandi bilaka di yayi.
40013002	Kina bilaka kotɔtɔ rönnï ŋgï zi bo yayi rɔ tïndï ma kinza kiya. Na bo kari këkï abo ŋgï koloma mï sorope dɔ mini. Tine na tïndï naga nima kɔrɔ 'bënnï ŋgï yaga dɔ kpa götö.
40013003	Kina bo koloma ŋgï tiya wa ma konzi zïnnï rɔ dɔŋgala. Bo iya te, “Bɔ mɔtɔ ɔdɔ 'deni kari tulï kupö abo.
40013004	Kina ɔdɔ bo këdï koto 'deni tulï mo tine kupö mɔtɔ ga ila'ba ŋgï dɔ kpa kɔri. Kina yali kako kogɔ ŋgï yaga.
40013005	Mɔtɔ ga ila'ba 'bënnï dɔ kirigɔyɔ ame yayi mo kalo dë ne. Kina kötu ŋgï welo römöyï yayi mo alo dë.
40013006	Tine ɔdɔ kada keze mbowa yɔ na koŋma ŋgï kututu yaga römöyï ŋgira'da mo alo dë.
40013007	Kupö mɔtɔ ga ila'ba 'bënnï bïcï kono. Kina ɔdɔ kono kïyöbu yɔ na kuböwu ŋgï.
40013008	Tine kupö mɔtɔ ga ila'ba 'bënnï mï yayi ma laka, kina kïyöbu ŋgï kana. Mɔtɔ ga ana ŋbaŋi, mɔtɔ ga ana laka, mɔtɔ ga ana mbowa.
40013009	Bɔ ame këdï ti mbili ne i'dike bo kuwö lende nime.”
40013010	Kina bɔ kösö gɔ bo ga kako zi bo kititi bo, iya te, “Ëddï kiya lende rɔ dɔŋgala zi bilaka naga nime gɔ wa'di?”
40013011	Bo ileki dɔmo zïnnï, iya te, “'Beye Bɔko'ba i'di akikali 'ba ŋere löbu abo ame rɔ ma kusu ne 'deni ziye. Tine 'bënnï i'di dë zïnnï.
40013012	Römöyï bɔ ame këdï pele timo Bɔko'ba ti ki'di gbï dɔmo, 'dɔ bo këdï timo rɔ mbëmbë. Tine bɔ ame kinza timo ne ti kogba yaga di teyi. Ɔdɔ ma titi mɔtɔ këdï pele yayi ti kopepe yaga di zi bo.
40013013	Wa nime 'dɔ ki'di ma mëdï milende zïnnï rɔ dɔŋgala ne, römöyï lende 'ba Bɔko'ba nime lïjë oŋgɔ pele tine lïjë o'ja dë, lïjë uwö pele tine lïjë uwö dë laka kina ɔdɔ dë gbï dönnï.
40013014	Ëdï 'deni kɔzɔ lende tönë Yesaya kumë gɔ kö'du 'bënnï ne tara. Ame kiya te, ‘Bilaka naga nima ti kuwö ŋgï rɔ tuwö tine inza kɔdɔ du te dönnï. Lïjë ti koŋgɔ ŋgï rɔ toŋgɔ tine lïjë inza ko'ja du te.
40013015	Römöyï kpa kɔri 'ba döku dönnï ïdïrï 'deni teyi. Mbili lïjë u'bë 'deni, kina lïjë otomo kömönnï 'deni gbï teyi. Ma kiya te kinza tara dëne lïjë ëdï ko'ja ti kömönnï kuwö gbï ti mbili nnï lende mo kɔdɔ dönnï gɔ lïjë kotɔ dönnï kako zö 'dɔ mileŋo lïjë.’
40013016	Tine kpe 'beye na laka römöyï kɔmɔye o'ja 'deni kina mbili ye uwö 'deni gbï.
40013017	Rɔ ma laka miya ziye bɔ kumë lende 'ba Bɔko'ba ti bɔ lende laka ma konzi oloma 'deni ti kɔmɔ ki'di 'dɔ to'ja wa naga nime këddï ko'jake ne, tine lïjë o'ja dë du te. Kina lïjë oloma 'deni gbï ti kɔmɔ ki'di 'dɔ tuwö mo kɔzɔ ame këddï kuwöke ne, tine lïjë uwö dë du te.
40013018	Kina me ojeke mbili ye ti kuwöke 'jɔ 'ba dɔŋgala 'ba bɔ kulï kupö nime.
40013019	Bɔ ame kuwö lende 'ba ŋere löbu 'ba Bɔko'ba pele tine kɔdɔ dë dɔmo ne, bo na kɔzɔ kupö ame kila'ba dɔ kpa kɔri ne. Kina Satani kako ŋgï kolɔ lende nima yaga di mï dökï'dï bo.
40013020	Kupö ma kila'ba dɔ kirigɔyɔ na rɔ ya ame ga kinda'ba lende 'ba Bɔko'ba ŋgï ti mï këyï di bi tuwö mo.
40013021	Tine ŋgira'da mo alo dë mïnnï. Kina ki'di ŋgï kigabi dë. Kina ɔdɔ gomɔ ala közï kasi ma ko'dɔ zïnnï gɔ laja nime kömö yɔ, na lïjë koga kpënnï ŋgï gɔmo.
40013022	Kina kupö ma kila'ba bïcï kono na rɔ ya ame ga kuwö laja laka nime pele tine kɔmɔ kïlë'dï 'ba gɔ wa 'ba dɔliŋɔ nime ti tɔ'ɔ mɔri ko'dɔ uböwu ŋgï yaga di mïnnï. Kina ki'di lïjë ŋgï kana ɔtɔ dë kpe.
40013023	Kupö ma kulï mï yayi ma laka na rɔ ya ame ga kuwö laja nime ki'di kɔdɔ dönnï. Kina lïjë kana ŋgï mɔtɔ ga rɔ mbëmbë, mɔtɔ ga ana laka, mɔtɔ ga ana mbowa.”
40013024	Yësu iya dɔŋgala mɔtɔ zïnnï, iya te, “Ŋere löbu 'ba Bɔko'ba ëdï kɔzɔ wa nime te. Bɔ mɔtɔ ari kulï kupö nyönyu ma laka mï nyaka abo.
40013025	Mï korɔndɔ 'deni tine na bɔ ya kako ŋgï kulï 'jɔ beli mï löŋgö mo. Kina bo kari abo ŋgï.
40013026	Kina ɔdɔ nyönyu kïyöbu 'deni këdï köyö tine na beli kinda ŋgï ki'di gbï töyö mï löŋgö mo.
40013027	Kina bɔ laja 'ba bɔ tönë kako kiya zi bo, iya te, ‘Kupö ma laka na tönë kulï mï nyaka 'bï, ne beli naga nima ako di yala?’
40013028	Bo ileki dɔmo, iya te, ‘Bɔ ya na ko'dɔ lende nima.’ Lïjë ititi bo, iya te, ‘O'dɔkɔ 'dɔ dari dotɔ beli naga nima yaga?’
40013029	Bo iya te, ‘Inza tara. Ɔdɔ kari kotɔke ëddï kotɔke nyönyu ma laka gbï timo.
40013030	Tine olake nyönyu ni ti beli naga nima kana kpaki bi kɔtɔ ŋbö kömö mï kada 'ba tumu wa di mï nyaka. Kina ti miya 'jaa zi bɔ kumu nyönyu 'dɔ lïjë kotɔtɔ kpa beli naga nima titi dɔgba kudödu bi kɔtɔ rɔ dɔ koŋma yaga. Kina 'dɔ lïjë kumu nyönyu ma ki'di mï mata.’ ”
40013031	Yësu iya dɔŋgala mɔtɔ gbï zïnnï, iya te, “Ŋere löbu 'ba Bɔko'ba ëdï kɔzɔ 'jɔ 'ba ŋgërï mɔtɔ ame wötï titiyi ne tara tine ɔdɔ bilaka kogba kari kulï mï nyaka
40013032	na kïyöbu ŋgï rɔ ŋgërï ma löbu ame yali ni kako kubö rö 'bënnï ga ŋgï dɔŋgila mo.”
40013033	Yësu iya dɔŋgala mɔtɔ gbï zïnnï, iya te, “Ŋere löbu 'ba Bɔko'ba ëdï kɔzɔ laŋga ame 'ja kogba pele mbowa kuturö ti ruzu koso mï a ma mbiri ki'di ŋgï pili kö'bu ne.”
40013034	Wa naga nime pili Yësu oloma 'deni rɔ tiya mo rɔ dɔŋgala zi tïndï naga nima. Bo iya a mɔtɔ dë zïnnï du te kinza dɔŋgala teyi.
40013035	Bo o'dɔ 'deni tara 'dɔ këdï kɔzɔ wa ma tönë bɔ kumë lende 'ba Bɔko'ba kiya ne, “Ti milende zïnnï rɔ dɔŋgala. Wa ame ga kikali dë mɔlo di bi tisaki 'ba dɔliŋɔ nime ne ti miya zïnnï.”
40013036	Kina ɔdɔ Yësu kënyï 'deni di mï löŋgö tïndï naga nima bo kari 'deni liŋɔ tine na bɔ kösö gɔ bo ga kako ŋgï zi bo kititi bo, iya te, “Ïyëtï 'jɔ 'ba dɔŋgala 'ba beli 'ba mï nyaka nime te zize.”
40013037	Yësu ileki dɔmo, iya te, “Bɔ kulï kupö nima na rɔ kole 'ba bilaka lesi.
40013038	Tine nyaka mo nima na rɔ dɔliŋɔ, kina kupö nyönyu mo nima na rɔ bilaka 'ba ŋere löbu 'ba Bɔko'ba, kina beli mo nima na rɔ bilaka 'ba Satani.
40013039	Kina bɔ ya ma kako kulï kupö beli mo nima na rɔ Satani. Kada 'ba tumu wa di mï nyaka na rɔ ŋburuŋburu 'ba dɔliŋɔ. Kina bɔ kumu nyönyu mo ga na rɔ malayika.
40013040	Kina gbï kɔzɔ ame këdï kotɔtɔ kpa beli koŋma yaga ne tara, ti këdï gbï kɔzɔ wa nima tara mï ŋburuŋburu 'ba dɔliŋɔ.
40013041	Kole 'ba bilaka lesi ti koja malayika abo ga kari kutö'du bɔ dɔ kirasi ni ti bɔ lende kënyë ni yaga di mï ŋere löbu abo.
40013042	Kina malayika ti ku'du lïjë ŋgï mï pa'do 'ba tölë dɔ kote 'dɔ lïjë kudu kunyï kpënnï yayi.
40013043	Tine bɔ lende laka ni ti këdï rɔ löbu ma dɔ kiteli ame köbö kɔzɔ kada tara mï dɔliŋɔ 'ba 'bu nnï. Bɔ ame këdï ti mbili ne i'dike bo kuwö lende nime.”
40013044	“Ŋere löbu 'ba Bɔko'ba ëdï kɔzɔ wa nime te. Bɔ mɔtɔ ari kömö ŋgï dɔ yamo adalamini sököwö kusu dɔmo 'deni mï nyaka. Kina bo kitiri dɔmo ŋgï tötï teyi. Bo 'deni ŋgï rɔ lɔŋɔ na bo kari kugö wa ame ga bo këdï timo ne ŋgï me mökö, kina bo kileki ŋgï kari kugö nyaka tönë ti yamo yïmo ne rɔ abo.
40013045	Kina ŋere löbu 'ba Bɔko'ba ëdï gbï kɔzɔ wa nime te. Bɔ ndögö mɔtɔ i'di toma tiyi nyileki ma kele.
40013046	Tine ɔdɔ bo kari ko'ja ame kele ŋgï rɔ dɔ kiteli ne 'deni tine, bo ari ŋgï kugö abo ga me mökö na bo kileki ŋgï kari kugö tiyi nyileki tönë.
40013047	Kina ŋere löbu 'ba Bɔko'ba ëdï gbï kɔzɔ wa nime te. Atoyi mɔtɔ ga u'du duru 'bënnï mï mini na kunzö kenze ŋgï rɔ ma kënyë.
40013048	Kina ɔdɔ koso 'deni yïmo tine na lïjë kotɔ ŋgï yaga dɔ kpa götö lïjë koloma bërï tigeli ma laka mo ga. Ma laka mo ga u'du mï kee tine ma kënyë mo ga u'du ŋgï mökö.
40013049	Kina ti këdï gbï tara mï kada 'ba ŋburuŋburu 'ba dɔliŋɔ. Malayika ti kako kigeli bɔ lende kënyë yaga di mï löŋgö bɔ lende laka.
40013050	Kina lïjë ti ku'du bɔ lende kënyë ŋgï mï pa'do 'ba tölë dɔ kote 'dɔ lïjë kudu kunyï kpënnï yayi.”
40013051	Yësu ititi lïjë, iya te, “Ikalike wa naga nima ra?” Lïjë iya te, “Yëë.”
40013052	Kina bo kileki kiya zïnnï, bo iya te, “Bɔ kɔmɔ kiyandi 'ba kö'du ki'di ame ga pili kuyï rönnï 'deni rɔ bɔ laja mï ŋere löbu 'ba Bɔko'ba ne ëdï kɔzɔ bɔ mɔri ame koja wa ma mɔlo ni ti ma la'ja yaga di mï mata abo ne tara.”
40013053	Kina ɔdɔ Yësu kote tiya dɔŋgala naga nime 'deni tine na bo kënyï ŋgï di gɔ bi nima
40013054	bo kileki kari Nazareta mï dɔyayi 'bënnï. Bo oloma tiyandi kɔmɔ bilaka mï rö 'ba mötu kina bilaka pili kotɔ ŋgï rɔ gönnï. Lïjë iya te, “Bɔ nima o'ja akikali ma te di yala? Kina bo ikali to'dɔ gɔ kotɔ löbu naga nime di yala?
40013055	Bɔ nime bo na dë rɔ kole 'ba bɔ kose ŋgërï tönë? Ma bo na dë rɔ Mariya? Löndö bo ga na dë rɔ Yakoba ni ti Yesepa ti Simona ti Yuda?
40013056	Lëmï bo ga na dë me gbï këdï koloma tize bine ne? Ne bo o'ja wa naga nime te di yala?”
40013057	Kina lïjë kilagi lende abo ŋgï. Yësu ileki kiya zïnnï te, “Rɔ ma laka, bilaka 'ba mï gɔ bi ma laki pili rɔ ma koro bɔ kumë lende. Tine bilaka 'ba dɔyayi abo ga ti ma wado abo ga oro bo dë.”
40013058	Kina ŋgï bo o'dɔ gɔ kotɔ ma konzi dë kpe di yayi römöyï lïjë i'di dönnï dë gɔ lende abo.
40014001	Mï kada nima yayi na Erode bɔ dɔliŋɔ 'ba Galilaya kuwö lëbï 'ba Yësu.
40014002	Kina bo kiya zi bɔ laja abo ga, iya te, “Yowani bɔ bapatisi na. Bo na kënyï 'deni 'böwu kɔdɔ yaga di mï tölë. Kina me ki'di bo këdï ko'dɔ gɔ kotɔ naga nime ne.”
40014003	Römöyï Erode bo na kinda'ba Yowani tönë mɔlo bine ki'di kudödu ku'du mï maboso. Bo o'dɔ gɔ kö'du 'ba Erodiya 'ja 'ba bɔ löndö bo Pïlïpö.
40014004	Römöyï Yowani oloma tiya mo zi Erode, iya te, “Tuyï kɔmɔ 'ja 'ba löndö ele dë. Tïyëyï mï kö'du ki'di 'ba Bɔko'ba na.”
40014005	Bo o'dɔkɔ tupö Yowani yaga tine bo ere bilaka 'bënnï ga 'ba Yudayi römöyï lïjë iya Yowani rɔ bɔ kumë lende 'ba Bɔko'ba.
40014006	Tine mï kada 'ba karama 'ba töyö Erode na nyiti 'ba Erodiya kari kusï ŋgala ŋgï kɔmɔ ŋba 'ba mï karama naga nima pili. Kina tusï ŋgala 'bënï ki'di Erode ŋgï këdï ti mï këyï rɔ mbëmbë.
40014007	Gɔ kö'du mo na bo kulömu rɔ bo zïnï, iya te, “Mulömu rɔma 'deni, wa mɔtɔ ame kititi ne ti mi'di ŋgï zïyï.”
40014008	Kina mönï kiya ŋgï zïnï 'dɔ lɔko kari kititi Erode, kiya te, “Dɔ Yowani bɔ bapatisi na ki'di zö gïrï nime mï kita'ba.”
40014009	Lende nime i'di Erode ŋgï rɔ meri. Tine gɔ lömu ame bo kulömu rɔ bo 'deni kɔmɔ ŋba abo ga pili ne, na bo ki'di lende mo ŋgï 'dɔ ko'dɔ kɔzɔ wa ma lɔko ko'dɔkɔ nima tara.
40014010	Kina bo ki'di ŋgï kari koce dɔ Yowani di mï maboso,
40014011	kina ko'de ŋgï mï kita'ba ki'di zi nyiti tönë koto kari zi mönï.
40014012	Kina bɔ kösö gɔ bo ga kako kombi töku bo ŋgï kari kusu. Na lïjë kari kiya lende mo ŋgï zi Yësu.
40014013	Kina ɔdɔ Yësu kuwö meri 'ba Erode nima bo kiya ne 'deni tara tine na lïjë kënyï ŋgï di yayi këkï mï sorope kari rɔ dönnï mï gɔ bi ame bɔtɔ kinza teyi ne. Tine ɔdɔ bilaka kuwö lende abo 'deni tara na lïjë kënyï ŋgï di mï liŋɔ kozi 'bënnï ti ndïnnï kebe dɔ kpa götö.
40014014	Kina ɔdɔ Yësu këkï 'deni yaga di mï sorope tine bo oŋgɔ bilaka ëdï 'deni ŋgï kako rɔ tïndï. Kina ɔdɔ bo koŋgɔ lisa 'bënnï 'deni tara tine, na bo kileŋo ya ma rɔ rɔkɔ'ɔ naga ŋgï pili.
40014015	Ko'ja kada këdï kösö 'deni tine na bɔ kösö gɔ bo ga kako zi bo kiya te, “Kada inza kpe, bi nime rɔ yï mökö. Oja bilaka naga nime kari mï liŋɔ mɔtɔ ga ma ŋgɔsi bine 'dɔ lïjë kari kugö akonyo zïnnï di yayi.”
40014016	Bo iya te, “Lïjë kari dë bi tɔ, kpe na 'dɔ ki'dike akonyo zïnnï.”
40014017	Lïjë iya te, “Dinza ti ɔtɔ bine tine ŋge rɔ maŋgolɔ'bɔ muyï ti kenze rïyö.”
40014018	Bo iya te, “O'deke kako zö dayi.”
40014019	Kina bo kiya ŋgï 'dɔ bilaka naga nima pili koloma bërï dɔ mɔli. Kina bo kogba maŋgolɔ'bɔ muyï tönë ŋgï ti kenze rïyö mo naga nima, na bo koŋgɔ bi kari mïtɔrɔ, bo kileki yëë'dï mo zi Bɔko'ba. Na bo konye yïmo ki'di zi bɔ kösö gɔ bo ga kari koza zi tïndï tönë ga.
40014020	Kina lïjë pili konyo ŋgï kïtëkpë lïjë. Kina bɔ kösö gɔ bo ga kari kutö'du kɔsɔ ma kileke bërï mo ga ŋgï koso mï kee 'butë dɔmorïyö.
40014021	Bilaka naga nima konyo ne bɔtɔni mo ga ëdï pili kuluku 'butë bi 'butë (5000). Kina 'ja ëdï gbï ti kole titi ame kïtëtë dë yïmo.
40014022	Yësu i'di bɔ kösö gɔ bo ga këkï mï sorope 'dɔ lïjë kumu tötï kari dɔgba gönyï pöpö. Tine na bo kileke 'ba bo tötï tïyëyï tïndï naga nima gɔ lïjë kari ë'bënnï ti.
40014023	Di pötö mo ko'ja bo kïyëyï tïndï naga nima 'deni kari tine na bo kënyï ŋgï kari dɔ döku rɔ dɔ kutu bo tilende ti Bɔko'ba. Mï kpalila 'deni tine bo ëdï 'deni ŋgï ŋge kutu bo yayi.
40014024	Kina sorope ëdï ë'bënï 'deni gbï ŋbö rɔ ma kɔwɔ mï zana mini lili këdï koŋbeŋbe rɔ ma kënyë. Römöyï lili nima ëdï kome kako di kɔmɔ mo.
40014025	Mï kano bi 'deni na Yësu kari kömö ŋgï zïnnï yayi bo këdï kiliŋgere kebe dɔ mini.
40014026	Tine ɔdɔ lïjë ko'ja bo 'deni këdï kiliŋgere kebe dɔ mini tara tine na ko'de tikere ŋgï zïnnï. Kina lïjë kulörï rɔ ma kembe rɔ kɔmɔ 'ba tikere, kiya te, “Sëgë na.”
40014027	Kina Yësu kënyï kilende zïnnï, iya te, “Ogbɔke dökï'dï ye. Ma na. Kinza kereke dë.”
40014028	Kina Pïtörö kënyï kiya zi bo, iya te, “Ŋere, ɔdɔ këdï ŋgï rɔ nï na, ïdëkï ma te miliŋgere kebe dɔ mini mari zïyï yayi.”
40014029	Yësu iya te, “Ako.” Kina Pïtörö këkï ŋgï di mï sorope ki'di tiliŋgere kebe dɔ mini kari zi Yësu.
40014030	Tine ɔdɔ bo ko'ja lili 'deni tara na ko'de tikere ŋgï zi bo. Kina bo ki'di ŋgï tönzu kari bërï mï mini, na bo kulörï kopapa kiya te, “Ŋere, okɔnyi ma.”
40014031	Kina Yësu koja közï bo ŋgï welo kikapo bo, kiya te, “Gɔ wa'di na ki'di döyï dë gba laka gɔ lende ma? Ikali dë ma mëdï mɔmɔ yi?”
40014032	Kina ɔdɔ lïjë këkï 'deni mï sorope yɔ na lili tönë kɔrɔ ŋgï.
40014033	Kina ya ma mï sorope yayi naga nima koloma ŋgï tïlëlu bo, iya te, “Rɔ ma laka nï na ŋgï rɔ kole 'ba Bɔko'ba.”
40014034	Lïjë umu dɔ pöpö nima ŋbö lïjë kömö mï dɔyayi 'ba Genesareta.
40014035	Kina bilaka mo ga kikali Yësu ŋgï, na lïjë koja laja ŋgï gɔ bɔ rɔkɔ'ɔ ame ga pili toko mï dɔyayi nima yayi ne 'dɔ ko'de zi Yësu.
40014036	Lïjë oma'jo rönnï zi bo 'dɔ ya ma rɔ rɔkɔ'ɔ naga kosa ŋge pele rɔ dɔ kpa bɔŋgɔ abo. Kina bɔ rɔkɔ'ɔ ma konzi ame ga kosa dɔ kpa bɔŋgɔ 'ba rɔ bo nima ne kileŋo ŋgï pili di dɔ rɔkɔ'ɔ mo ga.
40015001	Parosi mɔtɔ ga ti bɔ kɔmɔ kiyandi 'ba kö'du ki'di ni ako di Yerosalema zi Yësu kititi, iya te,
40015002	“Gɔ wa'di na bɔ kösö göyï ga koro akiyandi 'ba 'bu ze löbu ga dë? Römöyï lïjë ëdï 'deni konyo akonyo ŋgï tara kinza to'dɔ dölëtï 'ba közï kurögö.”
40015003	Yësu ileki dɔmo zïnnï, iya te, “Ne gɔ wa'di na kïyëyïke mï kö'du ki'di 'ba Bɔko'ba 'dɔ to'dɔ akiyandi 'ba gbagba ye ga?
40015004	Römöyï Bɔko'ba iya te, ‘Oro 'bu yï ni ti möyï,’ kina mɔtɔ gbï, ‘Bɔtɔ ame kumu kpa bo gɔ 'bu bo ni ti ma bo ne kölë yaga.’
40015005	Tine ebe kiyake te, ɔdɔ bɔ mɔtɔ këdï ti wa ame 'dɔ bo kokɔnyi ma bo ni ti 'bu bo timo kina ɔdɔ bo kiya 'deni te, ‘Wa nima mulömu 'deni 'dɔ ti'di mo zi Bɔko'ba,’
40015006	bine iyandike bo 'deni za 'böwu 'dɔ bo koro 'bu bo ni ti ma bo dë kpe tokɔnyi mo ti wa nima. A nime na kïyëyïke mï kö'du ki'di 'ba Bɔko'ba 'deni 'dɔ to'dɔ kö'du ki'di 'ba gbagba ye ga.
40015007	Kpe bɔ kɔmɔ kandi naga nime, Yesaya umë lende ŋgï rɔ ma laka gɔ kö'du 'be ame kiya te,
40015008	‘Bilaka naga nime lïjë oro ma ŋere Bɔko'ba ŋge ti kpënnï tine mïnnï ŋbö rɔ ma kɔwɔ di zö.
40015009	Mötu 'bënnï ka rɔ a yawa, römöyï kö'du ki'di 'bënnï 'ba bilaka lesi na za lïjë kebe tiyandi mo kiya rɔ lende ma 'ba Bɔko'ba na.’ ”
40015010	Kina Yësu kïdëkï tïndï naga nima ŋgï kako zi bo kilende teyi, iya te, “Ojeke mbili ye kuwöke lende nime 'dɔ kɔdɔ dɔye.
40015011	Wa ma këdï kari mï bilaka i'di bilaka dë këdï rɔ ma kënyë kɔmɔ Bɔko'ba. Tine wa ma këdï kɔdɔ di kpa bilaka na këdï ki'di bilaka rɔ ma kënyë di kɔmɔ bo.”
40015012	Kina bɔ kösö gɔ bo ga kako zi bo, iya te, “Ikali ra? Lende nima kiya ne ila'ba ŋgï rɔ ma kënyë mï Parosi ni.”
40015013	Bo ileki dɔmo zïnnï, iya te, “Ŋgërï ame ga pili kinza rɔ ma kïdïyë 'ba 'bu ma ame mïtɔrɔ ne ti kotɔ yaga.
40015014	Kinza kupöke rɔye dë gɔ lende 'bënnï. Lïjë 'bënnï nima bɔ kɔmɔ kölu ma këdï kiteri tokɔkɔ bɔ kɔmɔ kölu lëpï nnï ga na. Ne ɔdɔ bɔ kɔmɔ kölu kebe tokɔkɔ bɔ kɔmɔ kölu mɔtɔ, lïjë nima kpaki rïyö ti kila'ba ŋgï mï gö.”
40015015	Kina Pïtörö kënyï kititi bo, iya te, “Ïyëtï 'jɔ 'ba dɔŋgala nime kiya ne zize.”
40015016	Yësu ileki dɔmo zïnnï, iya te, “Kpe gba gbï tara ikalike ɔtɔ dë?
40015017	Ikalike dë wa ame kɔdɔ kari di kpa bilaka ne ari ŋgï mï tokpe kuwu rönï di yayi kiteli ë'bënï kɔdɔ yaga di mï yida rɔ?
40015018	Tine wa ame këdï kɔdɔ yaga di kpa bilaka ne ɔdɔ 'bënï kako di mï dökï'dï. Lïjë na rɔ wa ma këdï ki'di bilaka këdï rɔ ma kënyë kɔmɔ Bɔko'ba.
40015019	Römöyï wa ma këdï kɔdɔ di mï dökï'dï na rɔ meri ma kënyë naga ti akupö ti yërï ti tö'dö ti rɔ ame rɔ ma kënyë ne ti 'bögö ti susu bëtï ti ti'ja.
40015020	Wa naga nime na rɔ wa ma këdï ki'di bilaka këdï rɔ ma kënyë kɔmɔ Bɔko'ba. Ne tonyo akonyo tara kinza turögö közï kɔzɔ ame lïjë Parosi ni kiya ziye ne i'di bilaka dë këdï kɔtɔ te rɔ ma kënyë kɔmɔ Bɔko'ba.”
40015021	Kina Yësu kënyï ŋgï di yayi kari mï gɔ bi ma ŋgɔsi ŋgila gawo 'ba Tura ni ti Sidona.
40015022	Di yayi na 'ja mɔtɔ rɔ bilaka 'ba Kanana ame këdï koloma mï dɔyayi nima yayi kako ŋgï zi bo ti tulörï, iya te, “Ŋere kole 'ba Dawidi, i'di mïyï këyï rɔma. Nökï ëdï 'deni ŋgï koŋbeŋbe nyiti ma rɔ ma kënyë.”
40015023	Tine Yësu ileki lende mɔtɔ dë kiya zïnï. Kina bɔ kösö gɔ bo ga kako kilende zi bo, iya te, “Oja 'ja nime kari yaga di rɔze. Lɔko ëdï kozi nduwë gɔze ti tulörï.”
40015024	Bo ileki dɔmo, iya te, “Oja ma ŋge mako mï dɔliŋɔ nime gɔ kamölö 'ba Yisarele ma kölu 'deni.”
40015025	Kina ɔdɔ 'ja tönë kuwö 'deni tara na lɔko kako kila'ba ŋgï kolɔdɔ bërï kɔmɔ Yësu, kiya te, “Ŋere, okɔnyi ma.”
40015026	Bo ileki dɔmo zïnï, iya te, “Tu'du akonyo 'ba kole ziye bï ele dë.”
40015027	'Ja tönë ileki dɔmo, iya te, “Ŋere, rɔ ma laka, pele tara bï ëdï konyo ruzuruzu ma këdï kilayi bërï di dɔ tarabiza 'ba bɔ dönnï ga.”
40015028	Kina Yësu kileki dɔmo zïnï, iya te, “'Ja, i'di döyï 'deni rɔ ma laka gɔ lende ma, ne ko'dɔ rönï ŋgï zïyï tara.” Kina kileŋo nyiti 'bënï tönë ŋgï mï saa nima.
40015029	Yësu ënyï di yayi kari nduwë kebe kpa pöpö 'ba Galilaya. Kina bo kari këkï ŋgï dɔ kuruŋgu bo koloma bërï.
40015030	Kina tïndï ma kinza kiya kɔlɔ ŋgï kako zi bo. Lïjë o'de ya ma rɔ ka'bo naga ti bɔ kɔmɔ kölu ni ti ya ma keŋme bërï naga ti bɔ kpa kudödu ni ti bɔ rɔkɔ'ɔ mɔtɔ ga. Lïjë o'de pili ko'ba kɔmɔ Yësu. Kina bo kileŋo lïjë ŋgï pili.
40015031	Kina ɔdɔ bilaka naga nima koŋgɔ bɔ kpa kudödu ni këdï kilende 'deni, ya ma keŋme bërï naga 'deni laka, bɔ ka'bo ni këdï kiliŋgere 'deni, bɔ kɔmɔ kölu ni këdï ko'ja bi 'deni, lende mo igayi lïjë ŋgï. Kina lïjë kebe ŋgï tïlëlu Bɔko'ba 'ba Yisarele.
40015032	Kina Yësu kïdëkï bɔ kösö gɔ bo ga kako zi bo, iya te, “Moŋgɔ lisa 'ba rɔ bilaka naga nime 'deni, lïjë o'dɔ tö'dö 'deni dɔ mota tö bine, akonyo 'bënnï ga ote rönï 'deni. Mo'dɔkɔ dë toja lïjë ŋgï kari tara ti 'bö kinza ma lïjë konyo ɔtɔ, römöyï kinza lïjë kari kidaki gɔ kɔri.”
40015033	Bɔ kösö gɔ bo ga ititi bo, iya te, “Ti do'ja akonyo di yala di yï mökö nime ma 'dɔ kɔ'bɔ tïndï 'ba bilaka naga nime?”
40015034	Bo ileki kititi lïjë, iya te, “Akonyo wa'di ga na këddïke timo bina?” Lïjë iya te, “Dëdï ŋge ti maŋgolɔ'bɔ modɔmorïyö, ti kole kenze titi tɔ ne ga.”
40015035	Kina Yësu ki'di 'dɔ tïndï naga nima koloma bërï.
40015036	Kina bo kogba maŋgolɔ'bɔ modɔmorïyö tönë ga ŋgï ti kenze mo ga, bo kileki yëë'dï mo zi Bɔko'ba. Kina bo konye yïmo ŋgï ki'di zi bɔ kösö gɔ bo ga kari ki'di zi bilaka tönë ga.
40015037	Kina lïjë pili konyo ŋgï kɔ'bɔ lïjë. Kina bɔ kösö gɔ bo ga kako ŋgï kotɔtɔ kɔsɔ ma kileke mo ga koso mï kee modɔmorïyö.
40015038	Bilaka naga nima konyo ne bɔtɔni mo ga ëdï pili kuluku 'butë bi modɔɔmota (4000). Kina 'ja ëdï gbï ti kole titi ame kïtëtë dë yïmo.
40015039	Kina ɔdɔ Yësu kïyëyï bilaka naga nima 'deni kari tine, na bo këkï ŋgï mï sorope kari mï dɔyayi 'ba Magadana.
40016001	Parosi mɔtɔ ga ti Sadoke ako zi Yësu 'dɔ to'ba bo. Kina lïjë kititi bo 'dɔ bo ko'dɔ gɔ kotɔ ame 'dɔ kileme tigɔ 'ba Bɔko'ba di mïtɔrɔ ne.
40016002	Tine Yësu ileki dɔmo zïnnï, iya te, “Kpe bilaka, ɔdɔ kada këdï kösö ë'bënï 'deni iyake te, ‘Ma tïlëndö kada ëdï keze römöyï mïtɔrɔ rɔ ma kasi.’
40016003	Kina gbï mɔlo mï dɔŋbɔ iyake te, ‘Tɔrɔ ëdï ka'di tɔne römöyï mïtɔrɔ 'deni rɔ ma kasi gbï ti pɔli kölu.’ Kina me 'deni ikalike tïyëtï kɔmɔ pɔli ma këdï kuyï rönï tïlëndö rɔ ma kasi ala rɔ ma kölu. Tine inza kɔ'bɔke tïyëtï wa ma këdï ko'dɔ rönï mï kada naga nime.
40016004	Gɔ wa'di na kpe bɔ titi ma le'jete nime ŋgï rɔ ma kënyë kereke Bɔko'ba dë te? Ebeke tititi ma 'dɔ to'dɔ gɔ kotɔ ziye, tine minza mileme du te ziye. Gɔ kotɔ ma 'dɔ kileme ziye na ŋge tönë rɔ 'ba Yona bɔ kumë lende 'ba Bɔko'ba.” Kina Yësu kënyï ŋgï kari abo di ŋgila lïjë.
40016005	Kina ɔdɔ Yësu ni kari 'deni kumu dɔ pöpö kömö gönyï ma kapa mɔtɔ tine, bɔ kösö gɔ bo ga ari koŋgɔ dönnï udölu 'deni di bi togba maŋgolɔ'bɔ kako timo.
40016006	Yësu iya zïnnï, iya te, “I'dike kɔmɔye kandi laka di zi laŋga 'ba Parosi ni ti Sadoke ni.”
40016007	Kina bɔ kösö gɔ bo tönë ga koloma ŋgï rɔ tiya mo rɔ gɔ rönnï, lïjë iya te, “Bo ëdï kiya lende nima tara gɔ ame dakoke dë ti maŋgolɔ'bɔ ne ya?”
40016008	Tine Yësu ikali wa nima lïjë këdï kiya ne 'deni mɔlo. Kina bo kiya zïnnï, iya te, “Kpe bɔ kinza ki'dike dɔye dë gba laka gɔ lende ma naga nime. Gɔ wa'di na këddï kiyake lende 'ba maŋgolɔ'bɔ ame kakoke dë timo ne rɔ gɔ rɔye gɔmo ya?
40016009	Lende nime ɔdɔ dë gba dɔye? Omerike lende 'ba maŋgolɔ'bɔ muyï tönë monye yïmo ki'dike zi bilaka kuluku 'butë bi 'butë (5000) ne dë? Utö'duke kɔsɔ mo koso mï kee ndö?
40016010	Kina gbï maŋgolɔ'bɔ modɔmorïyö tönë ga mi'di zi bilaka kuluku 'butë bi modɔɔmota (4000) ne, utö'duke kɔsɔ mo koso mï kee ndö?
40016011	Ne gɔ wa'di na ki'dike dë këdï dɔye, lende 'ba maŋgolɔ'bɔ na dë me mëdï miya ziye bine ne? I'dike kɔmɔye kandi laka di zi laŋga 'ba Parosi ni ti Sadoke ni.”
40016012	Kina lende mo kɔdɔ 'jaa dönnï Yësu inza kiya zïnnï 'dɔ lïjë ki'di kömönnï kandi laka di zi laŋga 'ba gɔ maŋgolɔ'bɔ, tine 'dɔ lïjë ki'di kömönnï kandi laka di zi akiyandi 'ba Parosi ni ti Sadoke ni.
40016013	Kina ɔdɔ Yësu ni kari 'deni mï dɔyayi ma ŋgɔsi ŋgila gawo 'ba Kayisariya Pïlïpö, na bo kititi bɔ kösö gɔ bo ga, iya te, “Bilaka ëdï kiya kole 'ba bilaka lesi rɔ yë?”
40016014	Lïjë ileki dɔmo, iya te, “Ya mɔtɔ ga iya te nï Yowani bɔ bapatisi na. Ya mɔtɔ ga iya te nï Eliya mo na, mɔtɔ ga iya te nï Yeremaya ala bɔ kumë lende 'ba Bɔko'ba ma kɔtɔ mɔtɔ na.”
40016015	Bo ileki kititi lïjë, iya te, “Ne kpe 'beye iyake ma rɔ yë?”
40016016	Simona Pïtörö ileki dɔmo, iya te, “Nï na rɔ Kurïsïtö kole 'ba Bɔko'ba ame koja kako di mïtɔrɔ ne.”
40016017	Yësu ileki dɔmo, iya te, “Yëë'dï këdï zïyï Simona kole 'ba Yowani. Römöyï akikali kodɔrɔ nime bilaka lesi na dë ki'di zïyï, tine ako di zi 'bu ma ame mïtɔrɔ ne.
40016018	Pïtörö, rɔ ma laka miya zïyï, nï na rɔ döku. Döku nime na ti mo'ba kanisa ma dɔmo ame pele rɔ tölë dɔ kote inza kikali ta'da mo.
40016019	Ti mi'di kpadörï 'ba ŋere löbu 'ba Bɔko'ba zïyï. Lende ame këddï kudödu zi bilaka 'ba mï dɔyayi bine Bɔko'ba udödu 'deni gbï mɔlo di mïtɔrɔ. Kina wa ame kodɔ kpamo di mï dɔyayi bine, Bɔko'ba odɔ kpamo 'deni gbï mɔlo di mïtɔrɔ.”
40016020	Tine Yësu ose gɔmo zi bɔ kösö gɔ bo ga kinza lïjë kari kiya dë zi bɔtɔ ma kɔtɔ mɔtɔ kiya te, bo na rɔ Kurïsïtö ame Bɔko'ba koja kako di mïtɔrɔ ne.
40016021	Mï kada nima na Yësu kisaki ŋgï tiya mo yaga bi kɔpɔ zi bɔ kösö gɔ bo ga, kiya te, “Ti mari mï Yerosalema kina löbu 'ba bilaka ni ti 'ba bɔ akumu ni ti bɔ kɔmɔ kiyandi mo ga kpaki ti kodɔ gomɔ rɔma ŋbö lïjë kupö ma. Tine mï tö'dö dɔ mota Bɔko'ba ti ki'di ma mënyï mɔdɔ yaga di mï tölë.”
40016022	Kina Pïtörö kogba Yësu ŋgï kese timo sege yaga, bo kowasa lende nima yaga di kpa Yësu, iya te, “Ŋere, Bɔko'ba kitata yaga di röyï, ko'dɔ rönï dë zïyï.”
40016023	Kina Yësu kuyï kɔmɔ bo dɔ Pïtörö, iya te, “Nï Satani nime, ese yaga di rɔma. Nï 'bëyï wa 'ba turökpö rönï gɔ kɔri ma na. Meri 'bï nima 'ba bilaka lesi na, 'ba Bɔko'ba na dë.”
40016024	Kina Yësu koloma ŋgï rɔ tiya mo zi bɔ kösö gɔ bo ga, iya te, “Bɔtɔ ame ko'dɔkɔ tösö gɔma ne, i'dike bo komba gɔ bo zi gbagba bo, bo kombi gomɔ abo bo kösö gɔma pele ŋbö mï tölë.
40016025	Römöyï bɔ ame kiteri tɔmɔ dïdï bo ne ti kupö ŋgï. Tine ame kupö dïdï bo gɔ lende ma ne ti kɔmɔ ŋgï.
40016026	Ɔdɔ bɔ mɔtɔ komɔmi dɔliŋɔ löbu nime pele pili zi bo, tine bo kupö dɔ dïdï bo, wa'di na bo ti ko'ja gɔmo? Bo inza ko'ja wa mɔtɔ gɔmo. Ɔdɔ bo kölë 'deni wa mɔtɔ inza kpe ame 'dɔ bo ki'di tutë gɔ dïdï bo timo.
40016027	Tine kole 'ba bilaka lesi ti kako ti malayika abo ga mï tigɔ 'ba 'bu bo. Kina bo ti kopi ŋgï zïyï nï bɔ mɔtɔ gɔ ndɔbɔ 'bï ma ko'dɔ.
40016028	Rɔ ma laka miya ziye, ya mɔtɔ ga ëdï mï löŋgö ye bine ame tako 'ba kole 'ba bilaka lesi ame bo këdï kako rɔ ŋere 'ba dɔ wa pili ne, ti kako kota lïjë gba kinza kinene wa mɔtɔ möyï mo rɔ tölë dë gba.”
40017001	Mï tö'dö dɔ modɔɔkɔtɔ di pötö mo na Yësu kënyï ŋgï kogba Pïtörö ni ti Yakoba ti löndö bo Yowani, bo koto lïjë kari dɔ döku ma löbu rɔ dönnï.
40017002	Kina ŋgï ko'ja lïjë këdï koŋgɔ Yësu tine kïnë bo uyï rönï 'deni 'beri. Kɔmɔ bo öbö 'deni ŋgï kɔzɔ kada. Kina bɔŋgɔ 'ba rɔ bo aŋmi 'deni ŋgï köbö yaga kɔzɔ mandara.
40017003	Kina lïjë ko'ja Musa ni ti Eliya kɔdɔ 'deni yayi këdï kilende ti bo.
40017004	Kina Pïtörö kënyï kilende kiya zi Yësu, iya te, “Ŋere, ele sowa ame dëdï 'deni bine. Ɔdɔ ko'dɔkɔ ŋgï, ti mubö ŋgöŋgöbö mota bine, kɔtɔ zïyï kɔtɔ zi Musa kina ma kɔtɔ 'dɔ këdï zi Eliya.”
40017005	Kota bo këdï gba tilende na pɔli mɔtɔ rɔ ma köbö kako ŋgï kutu'bö lïjë. Kina birɔ kudu ŋgï di mï pɔli nima, iya te, “Bo na rɔ kole ma ame mɔ'ɔ kulöwö ne, ma ti mï këyï gɔ lende abo. Uwöke dɔ bo.”
40017006	Kina ɔdɔ bɔ kösö gɔ Yësu naga nima kuwö birɔ nima 'deni tara odɔ tikere ŋgï mïnnï lïjë kënyï kila'ba kutu'bö kömönnï bërï.
40017007	Yësu ako kosa rönnï, kiya te, “Ënyïke tɔrɔ. Kinza kereke dë.”
40017008	Kina lïjë kombi kömönnï tɔrɔ tine lïjë o'ja bɔtɔ dë kpe, Yësu na 'deni ŋge kutu bo yayi.
40017009	Kina ɔdɔ lïjë këdï këkï 'deni kako bërï di dɔ döku tine, Yësu ose zïnnï, iya te, “Kinza kari kiyake lende 'ba wa naga nime ko'jake ne dë titi zi bɔtɔ ma kɔtɔ mɔtɔ. Tine 'dɔ kiyake 'jaa ɔdɔ Bɔko'ba ki'di kole 'ba bilaka lesi 'deni 'böwu kënyï kɔdɔ yaga di mï tölë.”
40017010	Lïjë ititi bo, iya te, “Ne gɔ wa'di na bɔ kɔmɔ kiyandi 'ba kö'du ki'di ni kiya te, Eliya na këdï kako titi dɔgba kina 'jaa ti Kurïsïtö kako?”
40017011	Yësu ileki dɔmo zïnnï, iya te, “Rɔ ma laka Eliya na këdï kako titi dɔgba 'dɔ bo kiyija wa pili ndö.
40017012	Tine rɔ ma laka miya ziye, Eliya ako 'deni bine, tine bilaka ikali bo dë. Lïjë o'dɔ bo ŋgï kɔzɔ wa ma lïjë ko'dɔkɔ ë'bënnï to'dɔ mo tara. Kina lïjë ti ko'dɔ kole 'ba bilaka lesi gbï kilisa di közïnnï tara.”
40017013	Kina bɔ kösö gɔ bo tönë ga kikali ŋgï Yowani bɔ bapatisi na bo këdï kiya lende mo.
40017014	Kina ɔdɔ lïjë kileki 'deni kako kömö zi tïndï naga nima na bɔ mɔtɔ kako ŋgï kolɔdɔ bërï kɔmɔ Yësu,
40017015	kiya te, “Ŋere, i'di mïyï këyï rɔ kole ma. Kole ma ëdï ti abërï këdï koŋma ŋgï rɔ ma kënyë kebe mï pa'do ni, kebe mï mini ni.
40017016	Kina me mo'de bo kako zi bɔ kösö göyï naga nime tine lïjë ɔ'bɔ dë tileŋo mo.”
40017017	Yësu ileki dɔmo, iya te, “Kpe bilaka ma le'jete naga nime, kpe bɔ kinza ki'dike dɔye dë gɔ lende ma naga nime, kpe bɔ lende kënyë naga nime. 'Dɔ mö'bö tiye bine ŋbö nyanya? Kina 'dɔ mogbɔ dökï'dï ma di zi gomɔ 'be nime ŋbö nyanya? O'deke kole nima kako zö dayi.”
40017018	Kina Yësu kamo ŋgï dɔ nökï nima na kënyï ŋgï di dɔ kole tönë. Kina kileŋo kole tönë ŋgï mï saa nima.
40017019	Kina bɔ kösö gɔ Yësu ga kako liya zi bo, iya te, “Dɔ'bɔ 'beze dë toga mo yaga gɔ wa'di?”
40017020	,
40017021	Yësu ileki dɔmo, iya te, “Römöyï i'dike dɔye dë gba laka gɔ lende ma. Rɔ ma laka miya ziye, ɔdɔ ki'dike dɔye 'deni pele ŋge mbowa gɔ lende ma ti kiyake ŋgï zi döku nime, kiyake te, ‘Ese di bine kari 'dë.’ Kina döku nime ti kese ŋgï. Kina gbï wa mɔtɔ inza konya dɔye kpe.”
40017022	Kina ɔdɔ bɔ kösö gɔ Yësu ga këdï 'deni pili bi kɔtɔ Galilaya tine na Yësu kiya zïnnï, iya te, “Ti kususu kole 'ba bilaka lesi ki'di zi bilaka,
40017023	kina lïjë ti kupö bo ŋgï. Tine mï tö'dö dɔ mota Bɔko'ba ti ki'di bo kënyï kɔdɔ yaga di mï tölë.” Gɔ kö'du mo na bɔ kösö gɔ bo ga ŋgï dɔ meri rɔ kɔmɔ tɔlɔ.
40017024	Kina ɔdɔ Yësu ni kömö 'deni Kaparanoma, bɔ kireke awada 'ba rö löbu 'ba Bɔko'ba ako kititi Pïtörö, iya te, “Bɔ dɔye nima bɔ kopi awada 'ba rö löbu 'ba Bɔko'ba na?”
40017025	Pïtörö iya te, “Kina ŋgï tara.” Kina ɔdɔ Pïtörö kɔdɔ 'deni rö, tine na Yësu kititi bo dɔgba, iya te, “Simona, meri 'bï tondo ga? Ëdï kireke awada 'ba bɔ dɔliŋɔ 'ba dɔyayi nime di zi yë mo ga? Di zi kole 'ba bɔ dɔliŋɔ ala di zi bɔ löwö?”
40017026	Pïtörö iya te, “Ëdï kireke di zi bɔ löwö.” Yësu iya te, “Tine kole 'ba bɔ dɔliŋɔ ireke ɔtɔ dë di teyi.
40017027	Ne do'dɔkɔ dë 'dɔ bilaka naga nime komeri lende kënyë rɔze. Ari kpa pöpö ku'du jibada yïmo. Otɔ kenze ma dɔgba ame kinda'ba jibada ne yaga. Kina ɔdɔ kobenye kpamo ëddï ko'ja yamo di kpamo. Kina 'dɔ kogba yamo nima kari timo kopi zïnnï rɔ awada ze 'ba rö löbu 'ba Bɔko'ba.”
40018001	Mï kada nima na bɔ kösö gɔ Yësu ga kako zi bo kititi bo, iya te, “Yë na rɔ dɔ kiteli mï ŋere löbu 'ba Bɔko'ba?”
40018002	Kina bo kïdëkï kole titi mɔtɔ ŋgï ki'di kɔrɔ kömönnï.
40018003	Kina bo kiya te, “Rɔ ma laka miya ziye, ɔdɔ kilekike rɔye dë ŋgï kɔzɔ kole titi nime tɔdɔ ziye mï ŋere löbu 'ba Bɔko'ba inza du te.
40018004	Bɔ ame kileki rɔ bo 'deni titiyi kɔzɔ kole titi nime ne na rɔ dɔ kiteli mï ŋere löbu 'ba Bɔko'ba.
40018005	Bɔ ame kota kole titi ma kɔzɔ a nime te rɔ ŋba gɔ kö'du ma ne, ma na bo kota ma 'deni.
40018006	Ne bɔ ame këdï ki'di kole titi ma kɔzɔ a nime te ame ga ki'di dönnï 'deni gɔ lende ma ne kebe kila'ba mï lende kënyë, ma laka mo dëne ɔ'bɔ 'dɔ kudödu toto kuwu ndöwu ma löbu mugu bɔ tɔ nima 'dɔ kïtïŋï bo timo mï mini löbu ma kalo.
40018007	Bu'bu ziye kpe bilaka 'ba dɔliŋɔ gɔ wa ma konzi ame ga këdï ki'di bilaka kɔcɔ yaga di mï kɔri ma nime ne. Ëdï ŋgï tara 'dɔ lïjë wa naga nima këdï bine. Tine bu'bu zi bɔ ame ki'di bilaka tɔcɔ yaga ne.
40018008	Ɔdɔ közïyï ala ndïyï na ki'di yi ko'dɔ lende kënyë, oke yaga ku'du mökö. Ti këdï rɔ ma laka zïyï 'dɔ këddï ti dïdï ma ŋburuŋburu rɔ bɔ közï kɔtɔ ala rɔ bɔ ndï kɔtɔ di dɔ ame 'dɔ ku'du yi mï pa'do ma ŋburuŋburu kpaki ti közïyï ga ti ndïyï ga ne.
40018009	Kina ɔdɔ kömöyï na ki'di yi ko'dɔ lende kënyë iyagba yaga ku'du mökö. Ti këdï rɔ ma laka zïyï 'dɔ këddï ti dïdï ma ŋburuŋburu rɔ bɔ kɔmɔ kɔtɔ di dɔ ame 'dɔ ku'du yi mï pa'do 'ba tölë dɔ kote ti kömöyï ga kpaki rïyö ne.”
40018010	,
40018011	“Oŋgɔke laka kinza kudölïke lïjë wa titi naga nime dë. Rɔ ma laka miya ziye malayika 'bënnï ga ö'bö ŋgï ŋburu kɔmɔ 'bu ma Bɔko'ba di mïtɔrɔ.
40018012	Ti komerike tondo? Ɔdɔ bɔ mɔtɔ këdï ti kamölö kuluku rïyö, kina ma kɔtɔ mɔtɔ kölu yaga di kɔmɔ mo, tara ne bo ti kola ma konzi naga nima dë ŋgï mökö mï löwu yayi bo kari toma ma kɔtɔ nima kölu ne ya?
40018013	Rɔ ma laka miya ziye, ɔdɔ bo kari ko'ja 'deni, bo ti këdï ŋgï ti lɔŋɔ rɔ mbëmbë rɔ dɔ kiteli gɔmo di dɔ lɔŋɔ ma bo këdï timo gɔ ma konzi naga nima kölu dë ne.
40018014	Kina gbï tara 'bu ye ame mïtɔrɔ ne o'dɔkɔ dë 'dɔ lïjë wa titi naga nime ma kɔtɔ mo kölu yaga.”
40018015	“Ɔdɔ löndö yï mɔtɔ kirasi lende zïyï ari kïyëtï gɔ lende kirasi abo liya zi bo. Tine iyake ŋge dɔye rïyö ti bo. Kina ɔdɔ bo kuwö döyï 'deni ɔmɔ bo 'deni di mï lende kirasi.
40018016	Ne ɔdɔ bo kuwö döyï dë ogba bɔ mɔtɔ ala bilaka ma rïyö mɔtɔ ga ŋgila yï römöyï 'dɔ bɔ kodɔrɔ bïcï lende mo këdï rïyö ala mota, kɔzɔ ma buku 'ba Bɔko'ba kiya tara.
40018017	Tine ɔdɔ bo kuwö dönnï dë gbï ari kïyëtï gɔmo pili mï kanisa. Kina ɔdɔ bo kuwö dɔ kanisa dë gbï tine o'dɔ bo ŋgï nati kɔzɔ bɔ löwö kɔzɔ bɔ lende kënyë naga tara.
40018018	Rɔ ma laka miya ziye lende ame këddï kudöduke di mï dɔyayi bine Bɔko'ba udödu 'deni gbï mɔlo di mïtɔrɔ. Kina gbï lende ame kodɔke kpamo di mï dɔyayi bine Bɔko'ba odɔ kpamo 'deni gbï di mïtɔrɔ.
40018019	Kina me mëdï miya gbï ziye, ɔdɔ bilaka ma rïyö di mï löŋgö ye bine kutï 'deni gɔ wa mɔtɔ ame 'dɔ kititike 'bu ma ame mïtɔrɔ ne gɔmo bo ti ko'dɔ ŋgï.
40018020	Römöyï ɔdɔ bilaka rïyö ala mota kotɔtɔ kpënnï 'deni dömöyï ma, mëdï gbï mï löŋgö lïjë yayi.”
40018021	Kina Pïtörö kako zi Yësu kititi, iya te, “Ŋere, ɔdɔ löndö mɔtɔ kö'bö nduwë to'dɔ lende kënyë zö, 'dɔ mola bo gɔmo ŋbö mï ndö? Mï modɔmorïyö?”
40018022	Yësu iya te, “Inza tara, ola dë ŋge mï modɔmorïyö, tine ola bo nduwë gɔmo ŋbö mï kuluku ma kinza kiya.
40018023	Römöyï ŋere löbu 'ba Bɔko'ba ëdï kɔzɔ lende 'ba bɔ dɔliŋɔ mɔtɔ ame ko'dɔkɔ toŋgɔ gɔ akikeki 'ba bɔ laja abo ga ne.
40018024	Kina ɔdɔ bo kisaki to'dɔ mo 'deni tara tine na ko'de bɔ mɔtɔ ame konyo yamo 'deni ŋgï ame tïtëtë mo ŋgï rɔ kuluku ma kinza kiya ne.
40018025	Bɔ laja nima inza ti wa mɔtɔ ma 'dɔ kɔ'bɔ topi wali nima timo. Kina bɔ dɔliŋɔ nima ki'di lende mo ŋgï 'dɔ tugö bɔ nima pili mökö ti 'ja mo ga ti kole mo ga kpaki ti wa mo ga 'dɔ kopi kpa wali nima.
40018026	Tine bɔ laja tönë ënyï kolɔdɔ bërï kɔmɔ bɔ dɔliŋɔ nima, kiya te, ‘Ŋere, i'di mïyï këdï liya rɔ ma këyï rɔma. Ti mopi wa 'bï naga nima 'deni ŋgï pili zïyï.’
40018027	Mï bɔ dɔliŋɔ ëyï ŋgï rɔ bɔ laja nima kina kola bo ŋgï gɔ wali tönë kope bo kari abo.
40018028	Tine bɔ tönë ari kondɔsɔ ti bɔ laja lëpï bo mɔtɔ ame wali abo këdï gɔmo ŋge kuluku ndö tara. Kina bo kinda'ba ŋgöröŋgörö bɔ nima ŋgï, iya te, ‘Opi wali ma tönë göyï ne.’
40018029	Tine bɔ laja lëpï bo nima kolɔdɔ bërï koma'jo rɔ bo zi bɔ tönë, iya te, ‘I'di mïyï këdï liya rɔ ma këyï rɔma. Ti mopi wa 'bï naga nime 'deni ŋgï pili zïyï.’
40018030	Pele bo upupu mï bo ŋgï bërï bo koto bɔ tönë ku'du mï maboso, 'dɔ koloma yayi ŋbö ɔdɔ bɔ nima kopi wali nima pili.
40018031	Kina ɔdɔ bɔ laja mɔtɔ ga ko'ja 'deni tara lïjë ŋgï rɔ meri rɔ mbëmbë, kina lïjë kari kïyëtï gɔmo ŋgï pili zi bɔ dɔliŋɔ tönë.
40018032	Kina bɔ dɔliŋɔ kïdëkï bɔ tönë ŋgï, iya te, ‘Nï bɔ laja kënyë kulöwö nime, mola yi bine gɔ wali tönë ga römöyï oma'jo röyï zö.
40018033	Ne gɔ wa'di na ki'di mïyï dë këyï rɔ bɔ laja lëpï yi nima kɔzɔ ame mi'di yïmö këyï röyï ne tara?’
40018034	Bɔ dɔliŋɔ ŋgï rɔ 'dïrï ti bo kina ki'di lende ŋgï zi bɔ kanya 'ba gɔ maboso 'dɔ ku'du bɔ nima mï maboso komba ŋbö bo kopi wali nima kote.”
40018035	Kina Yësu kileki zïnnï, iya te, “Wa nime na ti 'bu ma ame mïtɔrɔ ne ko'dɔ gbï tara ziye ɔdɔ kolake lëpï ye ga dë di mï dökï'dï ye.”
40019001	Kina ɔdɔ Yësu kote tiya wa naga nime 'deni tine, na bo kënyï ŋgï di Galilaya kari mï kapa dɔyayi 'ba Yudayi ame gönyï yöpö 'ba Yaradene ne.
40019002	Kina tïndï 'ba bilaka kozi ŋgï gɔ bo, na bo kileŋo ya ma ti rɔkɔ'ɔ naga ŋgï di yayi.
40019003	Parosi mɔtɔ ga ako zi bo tiyɔzɔ bo ti akititi, iya te, “Tara ne kö'du ki'di odɔ kpamo ŋgï 'dɔ bɔ mɔtɔ koga 'ja 'bï ŋgï gɔ lende mɔtɔ ga pili ya?”
40019004	Yësu ileki dɔmo zïnnï, iya te, “Ïdëkïke dë du di mï buku 'ba Bɔko'ba? Ame kiya te, di bi tisaki mo bɔ ma ko'ba lïjë i'di lïjë rɔ bɔtɔni ni ma ti 'ja.
40019005	Kina bo kiya te gɔ kö'du nime, ‘Bɔtɔni ti kolɔlɔ di yɔki 'bu bo ni ti ma bo, lïjë kari kodɔ'bɔ rönnï ti 'ja abo. Kina lïjë kpaki rïyö 'deni rɔ akɔtɔ.’
40019006	Lïjë inza kpe rïyö tine 'deni rɔ akɔtɔ. Kina wa ame Bɔko'ba kodɔ'bɔ 'deni rɔ akɔtɔ ne kinza bilaka kebe koza yïmo dë kpe yaga.”
40019007	Parosi naga nima ënyï kititi bo, iya te, “Ne gɔ wa'di na Musa ki'di kö'du mo kiya te ɔdɔ bɔ mɔtɔ koga 'ja abo 'dɔ bo kugu waraga 'ba tëyï ki'di teyi?”
40019008	Yësu iya te, “Musa odɔ kpamo ziye 'dɔ kogake 'ja 'be ga yaga römöyï minyi 'be idari 'deni. Tine ma di bi tisaki mo inza tara.
40019009	Rɔ ma laka miya ziye, bɔ ame koga 'ja abo gɔ lende mɔtɔ 'beri di gɔ kɔmɔ kolɔlɔ 'ba tö'dö ti rɔ ne o'dɔ yërï 'deni ɔdɔ bo kebe kari kogbe 'ja mɔtɔ gbï.”
40019010	Kina bɔ kösö gɔ bo ga kititi bo, iya te, “Ne ɔdɔ kö'du 'ba mï löŋgö 'ja ni ti bɔtɔni na 'deni tara tine, 'dɔ bilaka kogbe 'ja dë kpe ma?”
40019011	Yësu ileki dɔmo zïnnï, iya te, “Akiyandi 'ba tö'bö kinza togbe 'ja nime iya rönï dë zi bilaka pili rɔ buru, tine ŋge zi lïjë ame ga Bɔko'ba ki'di 'deni zïnnï ne.
40019012	Römöyï kɔri 'ba lende mo ga ëdï ŋbaŋi ame ki'di bilaka këdï koloma kinza togbe 'ja ne. 'Ba ya mɔtɔ ga öyö lïjë mɔlo tara. 'Ba ya mɔtɔ ga bilaka na ko'dɔ lïjë tara. Kina ya mɔtɔ ga o'dɔkɔ 'bënnï togbe 'ja dë gɔ kö'du 'ba ŋere löbu 'ba Bɔko'ba. Kina i'dike lïjë ame ga kɔ'bɔ tutï gɔ akiyandi nime ne, ko'dɔ ŋgï tara.”
40019013	Bilaka mɔtɔ ga o'de kole titi kako zi Yësu 'dɔ bo ki'di közï bo dönnï, bo ko'dɔ mötu gɔ lende 'bënnï. Tine bɔ kösö gɔ bo ga ota bilaka naga nima.
40019014	Kina Yësu kiya te, “Kinza kotake kole titi naga nime dë, olake lïjë kako zö. Römöyï lïjë ame ga kɔzɔ a nime te ne ŋere löbu 'ba Bɔko'ba na rɔ 'bënnï.”
40019015	Kina bo ki'di közï bo ŋgï dönnï na bo kiteli ŋgï nduwë di yayi.
40019016	Kina bɔ mɔtɔ kako zi Yësu kititi, iya te, “Bɔ kɔmɔ kiyandi, wa ma laka wa'di na gɔ mo'dɔ 'dɔ mo'ja dïdï ma ŋburuŋburu?”
40019017	Yësu iya te, “Ititi ma gɔ wa ma laka gɔ wa'di? Bɔko'ba na ŋge kɔtɔ rɔ ma laka. Ɔdɔ ko'dɔkɔ tëdï ti dïdï ma ŋburuŋburu oro kö'du ki'di abo.”
40019018	Bɔ nima iya te, “Kö'du ki'di ma tondo mo ga?” Yësu iya te, “Kinza ko'dɔ röyï dë rɔ bɔ közï roma. Kinza ko'dɔ yërï dë. Kinza ko'dɔ 'bögö dë. Kinza kususu bɔtɔ mɔtɔ dë rɔ bëtï.
40019019	Kina oro 'bu yï ni ti möyï. Kina gbï ɔ'ɔ bilaka lesi lëpï yï mɔtɔ kɔzɔ ame kɔ'ɔ yida röyï ne tara.”
40019020	Yɔbi nima iya te, “Moro kö'du ki'di naga nima 'deni mɔlo kpaki rɔ gɔmo. Tine wa'di na kola gba zö 'dɔ mo'dɔ?”
40019021	Yësu iya zi bo, iya te, “Ɔdɔ ko'dɔkɔ ŋgï 'dɔ këddï rɔ ma laka kinza a ma kënyë mɔtɔ mïyï ari kugö wa 'bï ga me yaga 'dɔ koza gïrïsï mo zi bɔ lisa. Kina ti këddï ŋgï ti wa rɔ mbëmbë mï dɔyayi 'ba mïtɔrɔ. Kina ti 'dɔ kako kösö gɔma.”
40019022	Kina ɔdɔ yɔbi tönë kuwö lende nima 'deni tara tine, bo ënyï abo ŋgï kari ti meri, römöyï bo bɔ wa mbëmbë na.
40019023	Kina Yësu kebe tiya mo zi bɔ kösö gɔ bo ga, bo iya te, “Rɔ ma laka miya ziye, ti këdï rɔ gomɔ zi bɔ wa gɔ kɔdɔ mï ŋere löbu 'ba Bɔko'ba.
40019024	Kina me mëdï mileki gbï miya gɔmo ziye, tɔdɔ mï ŋere löbu 'ba Bɔko'ba ti këdï rɔ ma kitigɔ zi bɔ wa ni kɔzɔ tɔdɔ 'ba gamele di bi gböŋö 'ba bïcï libira tara.”
40019025	Kina ɔdɔ bɔ kösö gɔ bo ga kuwö lende nime 'deni te tine, lende mo igayi lïjë 'deni ŋgï sowa. Kina lïjë kebe tititi mo, iya te, “Tine yë na ti kɔmɔ ti di mï tölë ya?”
40019026	Yësu oŋgɔ bi dönnï, iya te, “Wa nime bilaka lesi ɔ'bɔ dë to'dɔ mo, tine Bɔko'ba na kɔ'bɔ to'dɔ wa pili.”
40019027	Kina Pïtörö kënyï kileki dɔmo, iya te, “Oŋgɔ te, ne ze 'beze nime dola wa pili 'deni dösö göyï. Tine wa'di na ti do'ja di gɔmo?”
40019028	Yësu ileki dɔmo zïnnï, iya te, “Kina me ziye 'dɔ kikalike laka, ɔdɔ kole 'ba bilaka lesi kari koloma 'deni dɔ kïtï ma dɔ kiteli abo mï dɔliŋɔ ma kileŋo rɔ ma la'ja nime tine, kpe bɔ kösö gɔma ma 'butë dɔmorïyö naga nime ti kolomake 'deni gbï dɔ kïtï rɔ löbu dɔ kpa gɔli ma 'butë dɔmorïyö 'ba Yisarele.
40019029	Kina ti lïjë ame ga pili kola liŋɔ ala löndö ala lëmï ala 'bu ni ti ma ala kole ala nyaka gɔ lende ma ne, ti ko'ja 'deni ŋgï rɔ mbëmbë kebe dɔ ame ga lïjë kola ne. Kina lïjë ti ko'ja kpa közïmo 'deni ŋgï rɔ dïdï ma ŋburuŋburu.
40019030	Tine ame ga rɔ löbu ne ti kileki 'deni titiyi. Kina ame ga titiyi ne ti këdï 'deni ŋgï rɔ löbu.”
40020001	“Ŋere löbu 'ba Bɔko'ba ëdï kɔzɔ lende 'ba bɔ nyaka mɔtɔ ame kënyï mɔlo mï dɔŋbɔ kari toma bilaka 'ba 'dɔ ko'dɔ ndɔbɔ mï nyaka abo ne tara.
40020002	Kina ɔdɔ lïjë kutï dɔ lende 'bënnï 'deni bi kɔtɔ ti bɔ ndɔbɔ abo ga 'dɔ bo kopi yamo kuluku kɔtɔkɔtɔ zïnnï mï kada kɔtɔ tine, bo oja lïjë ŋgï kari bi ndɔbɔ mï nyaka abo nima.
40020003	Kina bo kënyï kari 'böwu mï gɔ bi 'ba ndögö ko'ja ndï kada këdï 'deni modɔmosowɔ. Kina bo kari ko'ja ya mɔtɔ ga ŋgï këdï kɔrɔ le yayi rɔ ma sari kinza ndɔbɔ.
40020004	Kina bo kënyï kilende zïnnï, bo iya te, ‘Kpe nime gbï, arike to'dɔ ndɔbɔ mï nyaka ma 'dë yayi, ti mopi wa ma kɔ'bɔ gɔ kɔmɔye ŋgï ziye.’
40020005	Kina lïjë kari ŋgï. Kina mï zana kada 'deni bo ari ko'dɔ gbï tara. Mï kɔmɔ kada 'deni bo ari ko'dɔ gbï tara.
40020006	Kina ko'ja ndï kada këdï 'deni kɔzɔ muyï tara tine, na bo kari ko'ja ya mɔtɔ ga gbï këdï gba kɔrɔ le rɔ ma sari mï gɔ bi 'ba ndögö yayi. Kina bo kënyï kilende zïnnï, bo iya te, ‘Ëddï kɔrɔke kada kösö dɔye bine rɔ ma sari kinza ndɔbɔ mo gɔ wa'di?’
40020007	Lïjë iya te, ‘Bɔtɔ i'di ndɔbɔ dë du te zize.’ Bo iya te, ‘Laka, arike gbï to'dɔ ndɔbɔ mï nyaka ma.’
40020008	Kina ɔdɔ kada kösö 'deni tine bɔ dɔ nyaka tönë ilende zi makuŋgu abo, iya te, ‘Ari kïdëkï bɔ ndɔbɔ naga nime 'dë 'dɔ kopi yamo 'bënnï zïnnï. Isaki di dɔ ya ma ko'de di yï'böwu naga nima ŋbö kömö dɔ ya ma ko'de dɔgba naga nima.’
40020009	Ya ma tönë ga kisaki ndɔbɔ ko'ja ndï kada këdï 'deni muyï ne, inda'ba yamo kuluku kɔtɔkɔtɔ kpaki rɔ gönnï.
40020010	Kina ɔdɔ ya ma ko'de dɔgba tönë ga kömö 'deni tine, lïjë omeri 'bënnï tëgë lïjë ëdï kunzö yamo tɔne rɔ ma kënyë. Tine lïjë pili rɔ gönnï inda'ba ga me kuluku kɔtɔkɔtɔ.
40020011	Kina ɔdɔ lïjë kinda'ba yamo 'deni pili tine lïjë ebe ŋgï toŋboro rönnï zi bɔ dɔ nyaka tönë.
40020012	Lïjë iya te, ‘Ya ma ko'de 'jaa di yï'böwu naga nime o'dɔ 'bënnï ndɔbɔ ŋge saa kɔtɔ. Ne ze 'beze nime dupö rɔze timo loyi dɔ kada kata nime ebe kopi yamo 'bënnï gbï aa koriya ti 'beze.’
40020013	Bɔ dɔ nyaka nima iya zi bɔ ma kɔtɔ mɔtɔ di mï löŋgö lïjë yayi, iya te, ‘Bɔ ŋba ma, uwö te. Mu'bölu ye dë rɔ tu'bölu. Kpe na kutïke dɔ lende nime kɔtɔ tö 'dɔ ko'dɔke ndɔbɔ kada kösö dɔ yamo kuluku kɔtɔ.
40020014	Kina me 'deni, ogbake yamo 'be ga ma kinda'bake, karike liŋɔ. Ma na mo'dɔkɔ 'dɔ topi mo zi ya ma ko'de di yï'böwu naga nima gbï kɔzɔ 'beye.
40020015	Mëdï ti közï kakpa 'dɔ to'dɔ wa ame mo'dɔkɔ to'dɔ mo ne ti yamo ma. Mï koŋmi ma nime mo'dɔ ne na kënyë mïye?’ ”
40020016	Yësu iya te, “Kina gbï tara, ame ga le'jete yï'böwu ne ti këdï 'deni dɔgba. Kina ame ga le'jete dɔgba ne ti kileki 'deni yï'böwu.”
40020017	Kina ɔdɔ Yësu ni këdï kari 'deni Yerosalema tine, bo ogba bɔ kösö gɔ bo ga yaga 'beri rɔ dönnï. Kina bo koloma rɔ tiya mo zïnnï di gɔ kɔri yayi,
40020018	bo iya te, “Uwöke te, dëdï darike nime mï Yerosalema kina ti kinda'ba kole 'ba bilaka lesi ki'di zi löbu 'ba bɔ akumu ni ti bɔ kɔmɔ kiyandi 'ba kö'du ki'di ni. Kina lïjë ti kodɔ karama ŋgï dɔ bo rɔ tölë.
40020019	Kina lïjë ti kogba bo ŋgï ki'di zi bɔ löwö todɔ laŋa rɔ bo komba bo kina ti kutötï bo ŋgï. Tine mï tö'dö dɔ mota bo ti kënyï kɔdɔ 'deni ŋgï yaga di mï tölë.”
40020020	'Ja 'ba Zebedayo ënyï kako ti kole rïyö 'bënï ga zi Yësu. Kina lɔko kolɔdɔ ŋgï bërï koma'jo rönï zi Yësu.
40020021	Yësu iya te, “Wa'di na ko'dɔkɔ?” Lɔko iya te, “Rɔ ma laka ɔdɔ kari koloma 'deni rɔ bɔ dɔliŋɔ, i'di kole rïyö ma naga nime ma kɔtɔ koloma dɔ dörï yï kina mɔtɔ dɔ gali yï.”
40020022	Yësu ileki dɔmo zïnnï, iya te, “Wa nima kititike ne ikalike dë. Ti kɔ'bɔke tuwë wa di mï kösu 'ba gomɔ ame mëdï muwë wa di yïmo ne?” Lïjë iya te, “Dëdï dɔ'bɔ.”
40020023	Yësu iya te, “Rɔ ma laka ti kuwëke wa ŋgï di mï kösu ma. Tine ti'di wa toloma dɔ dörï ma ti dɔ gali ma nima ndɔbɔ ma na dë, 'bu ma na këdï ki'di ya ame ga bo kileŋo 'deni ne koloma teyi.”
40020024	Kina ɔdɔ bɔ kösö gɔ bo ma 'butë naga nima kuwö lende nime 'deni, lïjë ënyï ŋgï rɔ 'dïrï ti löndö rïyö naga nima.
40020025	Kina Yësu kïdëkï lïjë ŋgï pili bi kɔtɔ, kina bo kiya te, “Ikalike 'deni laka löbu ma 'ba bɔ löwö ni o'dɔ ga rönnï ŋgï rɔ ŋere rɔ a löbu dönnï.
40020026	Ne ma 'beye inza tara. Bɔtɔ ame ko'dɔkɔ gɔ bo këdï rɔ löbu di mï löŋgö ye ne, bo kileki rɔ bo yaga rɔ bɔ laja ziye.
40020027	Kina ɔdɔ bɔ ma kɔtɔ di mï löŋgö ye ko'dɔkɔ 'dɔ bo na këdï rɔ bɔ dɔye, ma laka na 'dɔ bo këdï rɔ atɔli ziye pili.
40020028	Kina 'dɔ këdï gbï kɔzɔ tako nime kole 'ba bilaka lesi kako ne, bo ako dë 'dɔ bilaka koja laja zi bo, tine bo ako toja laja zi bilaka kina gbï 'dɔ ti'di dïdï bo 'dɔ tutë gɔ bilaka ma konzi timo di mï tölë.”
40020029	Kina ɔdɔ Yësu ni këdï kënyï 'deni ti bɔ kösö gɔ bo ga di Yereko yayi tine, na tïndï ma kinza kiya kösö ŋgï gönnï.
40020030	Tine bɔ kɔmɔ kölu ma rïyö mɔtɔ ga ame këdï koloma kpa kɔri yayi ne uwö 'deni Yësu na ma këdï kari ne. Kina lïjë ki'di ŋgï tulörï rɔ ma kembe, kiya te, “Ŋere, kole 'ba Dawidi, i'di mïyï këyï rɔze.”
40020031	Tine tïndï naga nima amo dönnï gɔ lïjë kudumö yaga. Tine pele na lïjë kulörï ŋgï rɔ ma kembe rɔ dɔ kiteli, kiya te, “Ŋere, kole 'ba Dawidi, i'di mïyï këyï rɔze.”
40020032	Kina Yësu kɔrɔ ŋgï kïdëkï lïjë, bo iya te, “O'dɔkɔke 'dɔ mo'dɔ wa'di ziye?”
40020033	Lïjë ileki dɔmo zi bo iya te, “Ŋere, do'dɔkɔ 'dɔ kiyɔpɔ kɔmɔze yaga.”
40020034	Yësu oŋgɔ lisa 'ba rönnï kina bo kosa kömönnï ŋgï, kina kömönnï kɔpɔ ŋgï yaga ko'ja bi. Kina lïjë kösö ŋgï gɔ bo.
40021001	Kina ɔdɔ Yësu ni kömö 'deni ŋgɔsi ŋgila Yerosalema tine, na lïjë kari ŋgï Betepage ame ŋgila döku 'ba Bilaya ne. Di yayi na Yësu koja ya ma rïyö mɔtɔ ga di mï löŋgö bɔ kösö gɔ bo ga kari dɔgba
40021002	ti ndose nime, iya te, “Arike mï liŋɔ nime 'dë dɔgba kɔmɔye ne, ti kari ko'jake akaca kosi dɔmo 'deni bërï yayi ti kole mo ŋgila mo. Kina 'dɔ kopeke ko'deke kako zö bine.
40021003	Kina ɔdɔ bɔtɔ mɔtɔ kiya a mɔtɔ ziye gɔmo, iyake te, ‘Ŋere na ko'dɔkɔ lïjë.’ Kina bo ti kola ŋgï karike timo.”
40021004	Wa nime o'dɔ rönï 'deni 'dɔ këdï kɔzɔ lende ma tönë bɔ kumë lende kiya ne.
40021005	Ame kiya te, “Iya te zi bilaka 'ba Yerosalema, ‘Oŋgɔke te, bɔ dɔliŋɔ 'be na me 'dë këdï rɔ tako ziye. Bo abo le liya, bo ëkï 'deni dɔ akaca. Bo oloma 'deni dɔ kole akaca.’ ”
40021006	Kina ya tönë ga Yësu koja ne kari ko'dɔ wa ame bo kiya zïnnï ne ŋgï.
40021007	Lïjë o'de akaca nima ti kole mo, lïjë ko'ba bɔŋgɔ 'bënnï ga gɔmo. Kina Yësu këkï ŋgï koloma dɔmo tari timo.
40021008	Tïndï ma konzi o'ba bɔŋgɔ kileŋo mï kɔri timo tine ya mɔtɔ ga oga 'bënnï rɔ 'jöwu ko'ba teyi.
40021009	Kina tïndï ame ga kösö kebe gɔ Yësu ti ya ma dɔgba mo ga pili ulörï kiya te, “Yëë'dï këdï zïyï kole 'ba Dawidi. Yëyï këdï dɔ bɔ ame kako ti möyï ŋere Bɔko'ba ne. Akïlëlu këdï zi Bɔko'ba mïtɔrɔ.”
40021010	Kina ɔdɔ Yësu këdï kɔdɔ 'deni mï Yerosalema tine, bilaka 'ba mï gawo yayi pili ënyï kozɔ timo, iya te, “Yë mo na ya?”
40021011	Tine tïndï naga nima ileki dɔmo, iya te, “Ame na rɔ Yësu bɔ kumë lende di mï Nazareta 'ba Galilaya.”
40021012	Kina Yësu kɔdɔ ŋgï mï reki 'ba rö löbu 'ba Bɔko'ba, na bo kënyï ŋgï toga bilaka ame ga këdï tugö wa yayi ne me yaga. Bo kïtïŋï dɔ tarabiza 'ba bɔ kutë gïrïsï ni bërï, gbï ti gba'da 'ba bɔ kugö matukpuru ni.
40021013	Bo iya zïnnï, iya te, “Ugu 'deni mï buku 'ba Bɔko'ba iya te, ‘Rö löbu ma nime ti kïdëkï rɔ rö 'ba mötu.’ Ne kina kebe kuyïke 'deni za rɔ bi 'ba bɔ 'bögö.”
40021014	Tine bɔ kɔmɔ kölu ni ti bɔ ka'bo ni ako zi bo mï reki 'ba rö löbu 'ba Bɔko'ba yayi, kina bo kileŋo lïjë ŋgï.
40021015	Kina ɔdɔ löbu 'ba bɔ akumu ni ti bɔ kɔmɔ kiyandi ni ko'ja gɔ kotɔ naga nima bo ko'dɔ ne 'deni tara tine, kina gbï ti ame kole titi këdï kulörï 'deni timo di yayi, kiya te, “Yëë'dï këdï zïyï kole 'ba Dawidi,” ne tine lende mo ënyë ŋgï mïnnï.
40021016	Kina lïjë kënyï kititi bo, iya te, “Uwö wa nima lïjë këdï kiya ne ra?” Yësu iya te, “Yëë, muwö ra. Ne lende nime kugu mï buku 'ba Bɔko'ba ne ïdëkïke dë su? Ame kiya te, ‘Nï Bɔko'ba i'di akïlëlu ma laka 'deni kɔdɔ di kpa koletiti ni ti kole kuru ame ga gba dɔ mba ne.’ ”
40021017	Kina Yësu kënyï ŋgï di ŋgila lïjë yayi kari abo yaga di mï gawo nima. Bo ari Betaniya, bo kö'dö yayi.
40021018	Di bi tileki abo kako mï gawo rɔ mï dɔŋbɔ tine, bo 'deni rɔ 'bö.
40021019	Kina bo ko'ja ŋgërï këlu dɔ kpa kɔri yayi. Kina bo kɔcɔ ŋgï kari toŋgɔ mo. Tine bo o'ja ɔtɔ dë dɔmo, ŋge rɔ mbili mo. Kina bo kilende zi ŋgërï nima, bo iya te, “Nï, inza kana a mɔtɔ kpe döyï bina.” Kina ŋgï ŋgala te yɔ na ŋgërï tönë kölë ŋgï.
40021020	Bɔ kösö gɔ bo ga o'ja lende nime kina lende mo kigayi lïjë ŋgï. Lïjë iya te, “Ŋgërï këlu nime ututu ŋgï ŋgala te totondo mo ga?”
40021021	Bo ileki dɔmo zïnnï, iya te, “Rɔ ma laka miya ziye, ɔdɔ ki'dike dɔye ŋgï rɔ ma laka gɔ lende ma kinza kïlïköke dɔye dë, ti kɔ'bɔke ŋgï to'dɔ wa ame kebe ma ko'dɔ rönï zi ŋgërï këlu nime. Ɔdɔ kiyake pele te zi döku nime, ‘Nï, ënyï ku'du röyï mï mini löbu.’ Rɔ ma laka, ti ko'dɔ rönï ŋgï.
40021022	Ɔdɔ ki'dike dɔye 'deni ŋgï gɔ lende ma, wa ame ga pili këddï kititike ti mötu ti ko'jake ŋgï.”
40021023	Kina ɔdɔ Yësu kɔdɔ 'deni mï reki 'ba rö löbu 'ba Bɔko'ba këdï kiyandi kɔmɔ bilaka tine, na löbu 'ba bɔ akumu ni ti löbu 'ba bilaka ni kako ŋgï zi bo. Lïjë kititi bo iya te, “Közï kakpa 'ba yë na me këddï ko'dɔ wa naga nime timo ne? Yë mo na ki'di közï kakpa nime zïyï?”
40021024	Bo iya te, “Ti mititi ye gbï ti akititi mɔtɔ kɔtɔ bine, ɔdɔ kilekike dɔmo 'deni zö ti miya gɔ közï kakpa 'ba bɔtɔ nime mëdï mo'dɔ wa naga nime timo ne 'jaa ziye.”
40021025	Kina bo kititi lïjë, bo iya te, “Közï kakpa 'ba todɔ mini 'ba bapatisi dɔ bilaka nime Yowani koloma to'dɔ mo ne ako di zi yë? Ako di zi Bɔko'ba ala di zi bilaka lesi?” Kina lïjë koloma ŋgï rɔ towasa mo rɔ gɔ rönnï, lïjë iya te, “Ɔdɔ diyake te ako di zi Bɔko'ba, bo ti kiya te, ‘Ne i'dike dɔye dë gɔ lende abo gɔ wa'di?’
40021026	Ne ɔdɔ diyake te ako di zi bilaka lesi, ele dë gbï. Ze rɔ tikere di zi tïndï konzi naga nime. Römöyï lïjë pili omeri 'deni Yowani na rɔ bɔ kumë lende 'ba Bɔko'ba.”
40021027	Kina lïjë kileki ŋgï kiya zi Yësu tëgë, “Dikali dë.” Kina bo kileki zïnnï, bo iya te, “Ma gbï minza miya közï kakpa tɔ nime mëdï mo'dɔ wa naga nime timo ne ziye.”
40021028	“Kina me omerike dɔŋgala nime te. Bɔ mɔtɔ ëdï ti kole abo ga rïyö. Kina bo kënyï kari zi kole abo ma löbu mo bo kiya te, ‘Kole ma, ari tɔne to'dɔ ndɔbɔ mï nyaka ze.’
40021029	Tine kole nima iya te, ‘Mo'dɔkɔ ama dë.’ Ne di pötö mo 'böwu bo ari komeri dɔ bo kina bo kënyï ŋgï kari.
40021030	Kina 'bu nnï tönë kënyï kari kiya lende nima gbï tara zi kole ma titi mo. Bo iya te, ‘Yëë, baba, mëdï mari.’ Tine bo ebe kari abo dë du te.
40021031	Ma komerike 'beye di mï löŋgö ya rïyö naga nime kole ma yala na ko'dɔ ako'dɔkɔ 'ba 'bu nnï?” Löbu tönë ga iya te, “Kole ma dɔgba nima.” Yësu iya te, “Rɔ ma laka miya ziye, bɔ kireke awada ni ti 'ja bɔ rɔnyɔ ni na ti kɔdɔ dɔgba di ziye mï ŋere löbu 'ba Bɔko'ba.
40021032	Römöyï Yowani bɔ bapatisi ako 'deni kileme kɔri ma laka ziye 'dɔ kösöke gɔmo. Tine i'dike e'be dɔye dë yɔ gɔ lende abo. Ne bɔ kireke awada ni ti 'ja bɔ rɔnyɔ ni i'di dönnï 'deni gɔmo. Wa naga nime ko'jake pele tara otɔke dɔye dë yɔ ki'dike dɔye gɔ lende mo.”
40021033	Yësu iya te, “Uwöke dɔŋgala mɔtɔ tɔ ma. Bɔ mɔtɔ ïdïyë mɔwɔ këdï ko'dɔ rɔ layi naga ŋgï rɔ nyaka. Kina bo kigaga reki kuru dɔmo toko, bo ko'dɔ bi 'ba tuzï layi mo yayi, bo kole kilaŋga 'ba toda mo, bo ki'di bɔ ndɔbɔ to'dɔ ndɔbɔ yïmo yayi, bo kënyï abo kari mï dɔyayi mɔtɔ.
40021034	Kina ɔdɔ kada 'ba tite'de mo kömö 'deni tine, bo oja bɔ laja abo ga kari 'dɔ ko'de döŋgërï ma 'ba bo.
40021035	Kina bɔ ndɔbɔ tönë ga kinda'ba bɔ laja abo naga nima ŋgï komba ma kɔtɔ, kupö mɔtɔ kina ku'du ma kɔtɔ ti döku.
40021036	Kina bo kënyï koja bɔ laja mɔtɔ ga 'böwu konzi kiteli ma dɔgba tönë. Kina bɔ ndɔbɔ naga nima ko'dɔ lïjë ŋgï gbï tara.
40021037	Rɔ ŋburuŋburu mo na bo koja kole abo ŋgï kari zïnnï, bo iya te, ‘Ame kole ma na lïjë ëdï koro.’
40021038	Tine ɔdɔ bɔ ndɔbɔ naga nima lïjë ko'ja kole nima 'deni, lïjë iya rɔ gɔ rönnï, iya te, ‘Bɔ nime bo na këdï koloma rɔ bɔ dɔ nyaka nime kada mɔtɔ di pötö 'bu bo. Ako dupöke bo yaga 'dɔ nyaka nime kö'bö ŋgï ŋburu rɔ eze.’
40021039	Kina lïjë kinda'ba bo ŋgï ku'du ŋbö yaga di mï nyaka nima na lïjë kupö bo ŋgï.
40021040	Ma komerike 'beye ɔdɔ bɔ dɔ nyaka kako wa'di na ti bo ko'dɔ zi ya naga nima?”
40021041	Lïjë iya te, “Bo ëdï kote dɔ bilaka dökï'dï kënyë naga nima ŋgï pili yaga. Kina bo ti kari ko'de bilaka mɔtɔ ga 'jaa 'dɔ kako ko'dɔ ndɔbɔ yïmo. Ya ame ga 'dɔ kutï ti'di döŋgërï ma 'ba bo ko mï kada mo ne.”
40021042	Yësu iya te, “Ïdëkïke dë su di mï buku 'ba Bɔko'ba? Ame kiya te, ‘Döku tönë bɔ ko'ba rö ni kilagi pa di rɔmo ne na kileki 'deni rɔ döku ma laka rɔ dɔ kiteli mï gbɔndɔ 'ba rö. Ame wa ko'dɔ 'ba Bɔko'ba na. Dotɔke ŋgï rɔ gɔze.’ ”
40021043	,
40021044	Kina Yësu kileki gbï kiya zïnnï, bo iya te, “Rɔ ma laka miya ziye, ti kogba ŋere löbu 'ba Bɔko'ba yaga di ziye ki'di zi bilaka ma laka ame ga kutï to'dɔ ako'dɔkɔ mo ne.”
40021045	Kina ɔdɔ löbu 'ba bɔ akumu ni ti Parosi ni kuwö lende nime 'deni te tine, lïjë ikali ŋgï Yësu ëdï rɔ tiya lïjë.
40021046	Kina lïjë ko'dɔkɔ ŋgï tinda'ba bo, tine lïjë ere tïndï naga nima römöyï tïndï naga nima pili iya Yësu rɔ bɔ kumë lende 'ba Bɔko'ba.
40022001	Yësu ebe ŋgï tilende zi bilaka naga nima rɔ dɔŋgala.
40022002	Bo iya te, “Ŋere löbu 'ba Bɔko'ba ëdï kɔzɔ a nime te. Mï kada ma dɔ kɔtɔ mɔtɔ bɔ dɔliŋɔ mɔtɔ ëdï 'deni ko'dɔ karama 'ba gbe 'ba kole abo.
40022003	Kina bo koja bɔ laja abo ga ŋgï kari tiya mo zi ŋba ame ga pili 'dɔ kako mï karama nima ne gɔ lïjë kako. Tine lïjë ilagi ë'bënnï ŋgï tako.
40022004	Kina bo koja bɔ laja abo mɔtɔ ga 'böwu ti ndose nime, kiya te, ‘Ari kiyake zi ŋba naga nima, mileŋo rɔma 'deni ndö. Mumu ŋgulö 'deni gbï ti muruku ma kɔnɔ naga. Wa pili ëdï 'deni ndö, lïjë kako ti mï karama nime.’
40022005	Tine ŋba mo naga nima onyɔ lende abo nima dë kɔtɔ te, lïjë usë ë'bënnï za ti kɔri 'bënnï ga. Mɔtɔ ari abo za mï nyaka abo, mɔtɔ ari abo za mï ndɔbɔ abo,
40022006	kina yɔ ya mɔtɔ mo ga inda'ba 'bënnï bɔ laja naga nima ŋgï komba kupö yaga.
40022007	Kina kata ŋgï mï bɔ dɔliŋɔ bo koja bɔ kanya abo ga ŋgï kari kote dɔ bɔ kupö wa naga nima koŋma gawo mo yaga.
40022008	Kina bo kïdëkï bɔ laja abo ga ŋgï, bo kiya zïnnï, bo iya te, ‘Wa 'ba karama 'ba gbe ma ëdï 'deni ndö tine ŋba ma tönë ga kose ne ɔ'bɔ dë 'dɔ kɔdɔ yïmo.
40022009	Arike kpa dɔkoka kɔri 'dɔ kotɔtɔke ma konzi kako mï karama nime kɔzɔ ame ko'jake ne tara.’
40022010	Kina bɔ laja naga nima kari ŋgï dɔkoka kɔri kotɔtɔ bilaka ame ga pili lïjë ko'ja ne, ma laka kpaki ti ma kënyë. Kina mï rö 'ba karama nima koso ŋgï lɔ ti ŋba.
40022011	Kina ɔdɔ bɔ dɔliŋɔ kari 'deni toŋgɔ ŋba abo naga nima tine bo ari ko'ja bɔ mɔtɔ yayi rɔ ma sari kinza bɔŋgɔ 'ba gbe rɔ bo.
40022012	Kina bo kititi bɔ nima iya te, ‘Bɔ pɔri ma, ako 'bëyï di yala kɔdɔ bine kinza bɔŋgɔ 'ba gbe röyï tara?’ Tine bɔ nima ileki dɔmo dë du te.
40022013	Kina bɔ dɔliŋɔ kiya ŋgï zi bɔ laja abo ga, iya te, ‘Inda'bake bo kudöduke közï bo ti ndï bo ku'duke bo yaga mï bi kölu 'dɔ bo kari kudu kunyï kpa bo yayi.’ ”
40022014	Yësu iya te, “Ti kïdëkï 'deni ŋgï ŋbaŋi tine ma ndö na ŋge ti kigeli di yïmo.”
40022015	Parosi mɔtɔ ga ari kususu kpënnï 'dɔ to'ba Yësu ti akititi mɔtɔ ga.
40022016	Kina lïjë koja bɔ kösö gönnï mɔtɔ ga ti bilaka 'ba Erode ga ŋgï kari zi bo. Kina lïjë kari kiya te, “Bɔ kɔmɔ kiyandi, dikali ŋgï nï na rɔ bɔ kiya lende ma kodɔrɔ. Kina nï na ŋgï rɔ bɔ kiyandi kɔri 'ba lende 'ba Bɔko'ba nime rɔ ma kodɔrɔ zi bilaka, kugö kpëyï dë gbï zi bɔtɔ. Römöyï di zïyï bilaka pili rɔ ma koriya.
40022017	Kina me iya te zize, tara ne ëdï ŋgï rɔ ma laka mï kɔri 'ba kö'du ki'di 'ba Bɔko'ba 'dɔ topi awada zi bɔ dɔliŋɔ ma löbu 'ba Romo, ala tondo?”
40022018	Tine Yësu ikali dɔŋgala 'bënnï nima 'deni mɔlo, kina bo kiya te, “Kpe bɔ kɔmɔ kandi naga nime, ëddï kiyɔzɔke ma gɔ wa'di?
40022019	Ilemeke gïrïsï 'ba topi awada nime te zö.” Kina lïjë ko'de kïnë gïrïsï mo ŋgï zi bo.
40022020	Kina bo kititi lïjë, iya te, “Kïnë yë mo ti möyï yë na me rɔmo ne?”
40022021	Lïjë iya te, “Kïnë ti möyï bɔ dɔliŋɔ 'ba Romo na.” Yësu iya te, “Kina me, wa ame ga rɔ 'ba bɔ dɔliŋɔ ne opike abo zi bo. Kina wa ame ga rɔ 'ba Bɔko'ba ne opike zi Bɔko'ba.”
40022022	Kina ɔdɔ lïjë kuwö 'deni tara tine lïjë otɔ ŋgï rɔ gönnï. Kina lïjë kënyï ŋgï kari di rɔ bo.
40022023	Mï kada kɔtɔ mo nima na Sadoke mɔtɔ ga kako kiya zi Yësu tëgë a mɔtɔ rɔ tɔdɔ 'ba töku di mï tölë inza.
40022024	Kina lïjë kititi bo, iya te, “Bɔ kɔmɔ kiyandi, Musa ugu lende iya te, ɔdɔ bɔ mɔtɔ kölë ŋgï kinza köyö kole dë, bɔ löndö mo kɔdɔ gɔ 'ja mo nima 'dɔ lïjë köyö kole pötö bɔ ma kölë nima.
40022025	Ne oŋgɔ te, ya mɔtɔ ga modɔmorïyö rɔ löndö kɔtɔ oloma pa bine. Kole ma dɔgba mo ogbe 'ja kina bo kölë ŋgï kola 'ja nima kinza köyö kole. Kina bo kola makuru'bë abo tönë ŋgï zi löndö bo.
40022026	Kina lende kɔtɔ nime ko'dɔ rönï ŋgï gbï tara zi löndö bo ma mï rïyö mo ŋbö kömö zi ma mï modɔmorïyö mo.
40022027	Kina di pötö lïjë nima pili na 'ja tönë kölë ŋgï gbï.
40022028	Tine mï tɔdɔ 'ba töku di mï tölë lɔko ti këdï rɔ 'ja 'ba yë? Ame ya naga nime pili modɔmorïyö kogbe lɔko 'deni ne ya?”
40022029	Yësu ileki dɔmo zïnnï, iya te, “Kpe öluke lende 'deni sowa. Römöyï ikalike buku 'ba Bɔko'ba dë kina tigɔ abo 'ba Bɔko'ba ikalike dë gbï.
40022030	Mï kada ame ɔdɔ töku ni kɔdɔ 'deni di mï tölë lïjë ogbe 'ja dë kpe kina 'ja gbï ogbe më'dë dë kpe. Lïjë pili 'deni ŋgï kɔzɔ malayika 'ba mïtɔrɔ.
40022031	Ïdëkïke lende nime Bɔko'ba kiya ziye gɔ lende 'ba tɔdɔ 'ba töku ne dë du? Ame bo kiya te,
40022032	‘Ma na rɔ Bɔko'ba 'ba Abarayama, Bɔko'ba 'ba Yisika kina gbï rɔ Bɔko'ba 'ba Yakoba.’ Gɔ kö'du mo na dikali ŋgï lïjë inza kpe rɔ töku Bɔko'ba ïdïdï lïjë 'deni.”
40022033	Kina ɔdɔ tïndï naga nima kuwö lende nime 'deni te tine lende 'ba akiyandi abo nima igayi lïjë ŋgï.
40022034	Kina ɔdɔ Parosi ni kuwö 'deni Yësu ka'da Sadoke naga nima tara tine, na lïjë kotɔtɔ rönnï ŋgï.
40022035	Kina bɔ ma kɔtɔ di mï löŋgö lïjë ame bo na rɔ bɔ kɔmɔ kiyandi 'ba kö'du ki'di ne kari ŋgï tiyɔzɔ Yësu ti akititi.
40022036	Bo iya te, “Bɔ kɔmɔ kiyandi, kö'du ki'di 'ba Bɔko'ba ma yala na kulöwö rɔ dɔ kiteli?”
40022037	Yësu iya te, “‘Ɔ'ɔ ŋere Bɔko'ba 'bï ti mïyï pili ti tigɔ 'bï pili kina gbï ti meri 'ba döyï pili.’
40022038	Ame na rɔ kö'du ki'di ame kulöwö rɔ dɔ kiteli ne.
40022039	Kina kö'du ki'di mɔtɔ ma kulöwö ame rɔ ma mï rïyö mo na me, ‘Ɔ'ɔ lëpï yï mɔtɔ kɔzɔ ame kɔ'ɔ yida röyï ne tara.’
40022040	Kö'du ki'di rïyö naga nime na kö'du ki'di 'ba Musa ni pili ti akiyandi 'ba bɔ kumë lende ni kɔrɔ dɔmo.”
40022041	Kina ɔdɔ Parosi mɔtɔ ga kotɔtɔ rönnï 'deni bi kɔtɔ tine, Yësu ititi lïjë,
40022042	iya te, “Ma di mï meri 'be Kurïsïtö ame Bɔko'ba këdï koja ne bo di mï kupö yë mo ga?” Lïjë iya te, “Bo di mï kupö Dawidi.”
40022043	Yësu ënyï kileki zïnnï, iya te, “Ne ɔdɔ këdï tara gɔ wa'di na Nyï Kɔtɔ Laka ki'di Dawidi 'böwu kïdëkï bo rɔ ŋere abo? Römöyï Dawidi iya te,
40022044	‘Ŋere Bɔko'ba iya zi ŋere ma, iya te, “Oloma dɔ dörï ma bine ŋbö mi'di yi ka'da bɔ ya 'bï ga.” ’
40022045	Ne ɔdɔ Dawidi kebe kïdëkï bo 'deni 'böwu rɔ ŋere abo tine bo ti kileki 'böwu rɔ kole zi Dawidi totondo mo ga?”
40022046	Bɔtɔ mɔtɔ ɔ'bɔ dë kpe tileki dɔ lende nime zi Yësu. Kina ŋgï di gɔmo pele bɔtɔ mɔtɔ ilaŋa rönï dë kpe tititi kpa Yësu.
40023001	Kina Yësu kilende zi tïndï naga nima gbï ti bɔ kösö gɔ bo ga.
40023002	Bo iya te, “Parosi ni ti bɔ kɔmɔ kiyandi 'ba kö'du ki'di ni na 'deni rɔ bɔ dɔ kö'du ki'di 'ba Musa.
40023003	Kina laka 'dɔ kuwöke dönnï ti, kösöke gɔ wa ame ga pili lïjë këdï kiya ziye ne. Tine kinza kogbake görö 'ba wa ma lïjë këdï ko'dɔ naga nima dë. Römöyï lïjë o'dɔ wa ame ga lïjë këdï kiyandi kɔmɔ bilaka timo ne dë kɔtɔ te.
40023004	Lïjë i'di akïrïndï ame ga bɔtɔ kɔ'bɔ dë tombi mo ne dɔ bilaka. Pele tara 'dɔ lïjë koja dɔkole közïnnï ma kɔtɔ ra pele ŋge kokɔnyi tombi mo timo ne inza yɔ.
40023005	Lïjë ö'bö to'dɔ wa pili ŋge 'dɔ bilaka koŋgɔ lïjë gɔmo. Oŋgɔ ma lïjë ko'dɔ dökulë 'bënnï ga ame lïjë këdï kulölï rɔ makpɔtɔ titi ame lende 'ba mï buku 'ba Bɔko'ba na kugu yïmo ne kudö'bö te, gbï ti ma kudödu kɔnyɔ mo ga. Kina oŋgɔ gbï bi nziya 'ba kpa bɔŋgɔ 'bënnï ga ma kidakpa te.
40023006	Ako'dɔkɔ 'bënnï mï kada 'ba karama rɔ tikiti rönnï ŋgila bɔ dɔ karama 'dɔ bilaka koro lïjë. Kina gbï di mï rö 'ba mötu bi ko'dɔkɔ 'bënnï rɔ kïtï ma laka naga nima dɔgba ne.
40023007	Kina ɔdɔ lïjë këdï kiliŋgere kebe mï bi 'ba ndögö ako'dɔkɔ 'bënnï 'dɔ bilaka pili kumötö lïjë kɔzɔ bɔ rɔ koro, kïdëkï lïjë rɔ bɔ kɔmɔ kiyandi.
40023008	Kinza ki'dike dë bilaka kebe tïdëkï ye rɔ bɔ kɔmɔ kiyandi römöyï kpe pili rɔ löndö, kina bɔ kɔmɔ kiyandi 'be ëdï ŋge kɔtɔ.
40023009	Kina kinza kïdëkïke bɔtɔ mɔtɔ dë di dɔyayi bine rɔ baba. Römöyï ëddïke ŋge ti 'bu kɔtɔ kpökï mïtɔrɔ.
40023010	Kinza ki'dike bɔtɔ kïdëkï ye dë gbï rɔ löbu. Römöyï löbu 'be na ŋge kɔtɔ kpökï rɔ Kurïsïtö ame Bɔko'ba këdï koja ne.
40023011	Römöyï bɔ ame mbiri löbu di mï löŋgö ye ne bo na gɔ këdï rɔ bɔ laja ziye.
40023012	Kina bɔ ma kö'bö to'dɔ rɔ bo rɔ wa löbu ti kileki 'deni bërï, kina bɔ ma kileki rɔ bo bërï ti kombi 'deni tɔrɔ.”
40023013	,
40023014	“Bu'bu ziye kpe bɔ kɔmɔ kiyandi ni ti Parosi ni, kpe bɔ kɔmɔ kandi naga nime. U'bëke kpadörï 'ba dɔyayi 'ba mïtɔrɔ ka le rɔ ma sari di zi bilaka kinza ma kɔdɔke dë teyi yɔ. Kina me olake ya ma ko'dɔkɔ tɔdɔ teyi naga dë kpe gbï yɔ 'dɔ kɔdɔ.
40023015	Bu'bu ziye kpe bɔ kɔmɔ kiyandi ni ti Parosi ni, kpe bɔ kɔmɔ kandi naga nime. Ilakike kpaki kebe gönyï mini löbu kebe mï dɔyayi pili toma bilaka kɔtɔ ŋge ame 'dɔ ki'di dönï gɔ lende 'be. Kina ɔdɔ ko'jake 'deni kina ki'dike bo ŋgï kila'ba mï lende kënyë ame rɔ dɔ kiteli kebe 'beye ma 'dɔ ku'du ye gɔmo mï pa'do 'ba Gehena ne.
40023016	Bu'bu ziye kpe bɔ kɔmɔ kölu kiterike tokɔkɔ lëpï ye naga nime. Mï akiyandi 'be iyake te ɔdɔ bɔ mɔtɔ kulömu rɔ bo ti rö löbu 'ba Bɔko'ba lömu nima o'dɔ ɔtɔ dë. Ne ɔdɔ bo kulömu rɔ bo ti yamo köbököbö 'ba mï rö löbu 'ba Bɔko'ba nima, lömu nima udödu bo 'deni.
40023017	Kpe bɔ kɔmɔ kölu rumö naga nime. Wa ma yala na kulöwö rɔ dɔ kiteli? Yamo köbököbö 'ba yïmo ala rö löbu 'ba Bɔko'ba mo na ma ki'di yamo mo nima këdï kulöwö rɔ ma koro?
40023018	Kina gbï iyake te ɔdɔ bɔ mo kulömu rɔ bo ti bi 'ba akumu lömu abo nima o'dɔ ɔtɔ dë. Ne ɔdɔ bo kulömu rɔ bo ti kpa közï ma ki'di dɔmo mo, lömu nima udödu bo 'deni.
40023019	Kpe bɔ kɔmɔ kölu naga nime, wa ma yala na kulöwö rɔ dɔ kiteli? Kpa közï ma ki'di dɔmo, ala bi 'ba akumu mo na ma ki'di kpa közï ki'di mo këdï rɔ ma koro?
40023020	Römöyï bɔ ame kulömu rɔ bo 'deni ti bi 'ba akumu, bo ulömu rɔ bo 'deni timo kpaki ti kpa közï ki'di ma dɔmo.
40023021	Kina gbï ɔdɔ bo kulömu rɔ bo ti rö löbu 'ba Bɔko'ba, bo ulömu rɔ bo 'deni timo gbï ti Bɔko'ba ame bo na këdï koloma yïmo yayi ne.
40023022	Kina gbï ɔdɔ bɔ mo kulömu rɔ bo ti mïtɔrɔ bo ulömu rɔ bo 'deni ti kïtï löbu 'ba Bɔko'ba gbï ti bo Bɔko'ba mo ma këdï koloma dɔmo.
40023023	Bu'bu ziye kpe bɔ kɔmɔ kiyandi ni ti Parosi ni, kpe bɔ kɔmɔ kandi naga nime, dɔdoro ame ga pele wötï ne i'dike kapa ma 'butë mo gbï zi Bɔko'ba. Tine akiyandi ma dɔ kiteli di mï kö'du ki'di ame rɔ to'dɔ burë rɔ ma kodɔrɔ gbï ti mï koŋmi ti lende ko'dɔ laka ne na kolake za yaga. Wa naga nime na 'dɔ ko'dɔke ra pili kinza tola mɔtɔ mo.
40023024	Kpe bɔ kɔmɔ kölu kiterike tokɔkɔ lëpï ye naga nime. Kina ŋgï tara, ebeke toga kɔŋɔ na yaga di dɔ mini ziye tine gamele na kuwëke kindiyɔke timo.
40023025	Bu'bu ziye kpe bɔ kɔmɔ kiyandi ni ti Parosi ni, kpe bɔ kɔmɔ kandi naga nime. Gɔ kösu ti gɔ kita'ba 'be ga na ŋge kurögöke rɔ ma kɔpɔ, tine yïmo lɔ ti wa ame ga ko'deke ti közï kasi ti mï kututu 'be ga ne.
40023026	Kpe Parosi kɔmɔ kölu naga nime, mï kösu 'be ga na 'dɔ kurögöke titi dɔgba kina gɔmo ti këdï ŋgï gbï rɔ ma kɔpɔ.
40023027	Bu'bu ziye bɔ kɔmɔ kiyandi ni ti Parosi ni, kpe bɔ kɔmɔ kandi naga nime. Kpe ŋgï kɔzɔ dögö ma ko'ba kaŋmi kele naga tara. Ame kinda rɔ ma kele di yaga tine yïmo yayi lɔ ti kiliŋba töku ma keŋme 'deni.
40023028	Kina gbï tara di rɔye yaga indake rɔ bilaka ma laka tine mïye lɔ ti kɔmɔ kandi ni ti lende kënyë.
40023029	Bu'bu ziye bɔ kɔmɔ kiyandi ni ti Parosi ni, kpe bɔ kɔmɔ kandi naga nime. Ileŋoke dögö bɔ kumë lende 'ba Bɔko'ba kele rɔ dɔ kiteli, kina kïyöruke raba 'ba ya ma rɔ bɔ lende laka naga ŋgï rɔ mbëmbë.
40023030	Kina gbï iyake te ma këddïke ra ti 'bu ye löbu ga mï kada nima yayi dëne inza kodɔ'bɔke rɔye tïnnï to'dɔ wa naga nime lïjë ko'dɔ ne. Ame lïjë kupö bɔ kumë lende naga nime ne.
40023031	Kina me kilemeke rɔye 'deni rɔ kole 'ba kole 'ba bɔ akupö tönë ga.
40023032	Kina ti oteke kɔsɔ e'be ame 'bu ye löbu ga kisaki bïcï mo 'deni mɔlo ziye ne.
40023033	Kpe kole 'ba murë naga nime, rɔ ma tondo mo na 'dɔ kɔmɔke kinza ma kodɔ karama 'ba Gehena dɔye?
40023034	Ne kina me mëdï miya ziye, ti moja bɔ kumë lende ti bɔ kikali lende ti bɔ kɔmɔ kiyandi mɔtɔ ga kako ziye. Kina ti kupöke mɔtɔ ga, kutötïke mɔtɔ ga gbï kina ti kombake mɔtɔ ga di mï rö 'ba mötu kuwïtïke nduwë rɔ ma kolɔlɔ di mï gawo.
40023035	Kina gɔ kö'du mo roma bɔ lende laka pili ti kileki dɔye, kisaki mɔlo di rɔ roma Abele bɔ lende laka ŋbö kömö mï roma Zakariya kole 'ba Barakiya ame kupöke mï löŋgö rö löbu 'ba Bɔko'ba ma ti bi 'ba akumu ne.
40023036	Rɔ ma laka miya ziye roma bɔ lende laka naga nime ti kileki dɔye kpe bilaka ma le'jete naga nime.”
40023037	“Bu'bu zïyï nï Yerosalema, Yerosalema, ote dɔ bɔ kumë lende ni 'deni ku'du bɔ laja 'ba Bɔko'ba ma koja zïyï naga ti döku. Ti mopi rɔma ŋgï ŋbö mï ndö göyï na 'jaa 'dɔ mokoko kole 'bï naga nima yï soromo ma kɔzɔ 'ba töru ame kokoko kole 'bënï ga ne tara? Tine ö'bö tu'döŋï döyï mökö.
40023038	Kina me ti kola rö 'bï 'deni zïyï rɔ roba.
40023039	Rɔ ma laka miya zïyï, inza ko'ja ma kpe ŋbö kiya te, ‘Yëyï këdï dɔ bɔ ame kako ti möyï ŋere Bɔko'ba ne.’ ”
40024001	Kina ɔdɔ Yësu kɔdɔ 'deni yaga di mï reki 'ba rö löbu 'ba Bɔko'ba bo këdï kari 'deni tine, na bɔ kösö gɔ bo ga kebe ŋgï tubï gɔ rö ko'ba nima zi bo.
40024002	Tine bo iya te, “Oŋgɔke 'deni laka? Rɔ ma laka mëdï miya ziye, mï kada mo dayi döku ma kɔtɔ inza kileke mï gɔ bi 'bënï. Bɔ ya ti kïtïŋï 'doyi bërï.”
40024003	Kina ɔdɔ Yësu kari 'deni dɔ döku 'ba Bilaya tine na bɔ kösö gɔ bo ga kako zi bo rɔ dönnï tititi bo. Lïjë iya te, “Ïyëtï te zize, wa naga nime ti ko'dɔ rönnï nyanya ga? Kina wa'di mo ga na ti ko'dɔ rönnï ame 'dɔ këdï rɔ akileme 'ba tako 'bï ame rɔ ŋburuŋburu 'ba dɔliŋɔ ne?”
40024004	Yësu ileki dɔmo zïnnï, iya te, “Olomake ti bi koda kinza ki'dike bɔtɔ ku'bölu ye dë.
40024005	Römöyï ma konzi ti kako ti möyï ma kiya te, ‘Ma na rɔ Kurïsïtö.’ Kina lïjë ti ku'bölu ma konzi mɔtɔ ga ŋgï.
40024006	Ti kuwöke birɔ ya di ŋgɔsi kina gbï ti lëbï mo ma di bi kɔwɔ. Tine kinza kereke dë römöyï wa naga nime pili ti ko'dɔ rönnï titi, tine ŋburuŋburu 'ba dɔliŋɔ na dë gba.
40024007	Römöyï bilaka ame ga rɔ kupö kɔtɔ ne ti kënyï 'deni to'dɔ ya ti bilaka mɔtɔ. Kina dɔliŋɔ ti kënyï gbï to'dɔ ya ti dɔliŋɔ mɔtɔ. Kina sëyï ti kïzïkïzï ti këdï 'deni ŋgï mï gɔ bi pili.
40024008	Wa naga nime pili ti ko'dɔ rönnï ŋgï tara rɔ tisaki 'ba gomɔ kɔzɔ tisaki 'ba tɔ'ɔ 'ba kole.
40024009	Kina lïjë ti kebe tinda'ba ye koto zi bɔ burë ni 'dɔ kodɔ karama dɔye kupö ye yaga. Laki pili ti ko'ji ye gɔ lende ma.
40024010	Kina ma konzi mɔtɔ ga di mïye ti koga kpënnï gɔma kebe tususu lëpï nnï ga ko'ji gbï.
40024011	Kina bɔ kumë lende dɔ kïndëndë ma konzi ti kënyï ŋgï ku'bölu ma konzi mɔtɔ ga.
40024012	Lende kënyë ti kita'ba 'deni kote gɔ bi kina ti akɔ'ɔ 'ba ya ma konzi kölu ŋgï yaga.
40024013	Tine bɔ ame ki'di mï bo këddï teyi ŋbö kömö mï kada 'ba tote mo ti kɔmɔ ŋgï di mï tölë.
40024014	Kina laja laka 'ba ŋere löbu 'ba Bɔko'ba nime ti kïyëlë rönï 'deni ŋgï toko mï dɔliŋɔ nime, römöyï 'dɔ bɔtɔ ga pili kuwö, kina 'jaa ti ŋburuŋburu 'ba dɔliŋɔ nime kömö.”
40024015	“Kina ti ko'jake kuruku kënyë tönë Danyele bɔ kumë lende 'ba Bɔko'ba kiya kö'du mo ne 'deni. Bo ti kari kɔrɔ mï rö löbu 'ba Bɔko'ba kirasi yaga. (Ame ugu zi bɔ kïdëkï mo ga 'dɔ kikali.)
40024016	Kina 'dɔ ya ame ga mï Yudayi ne kiriŋa ti kusu dönnï mï döku.
40024017	Bɔ ame këdï yaga tindawo rɔ bo ne kinza dɔ bo kïlëyï dë kpe tɔdɔ titi rö togba wa abo ga.
40024018	Kinza bɔ ame këdï 'deni mï nyaka ne kileki dë kpe kari liŋɔ togba bɔŋgɔ abo.
40024019	Ti këdï rɔ gomɔ ma löbu mï kada mo nima zi 'ja ame ga rɔ ma kɔmɔ ne. Kina ti këdï gbï rɔ gomɔ ma löbu zi 'ja ame ga ti kole gba këdï kulu mba ne.
40024020	Tine ititike Bɔko'ba kinza bo ki'di kada 'ba riŋa 'be nime dë këdï mï kada 'ba bi këyï ame rɔ alïrï ne. Kina kinza ki'di dë gbï këdï mï kada 'ba rɔ kindawo.
40024021	Römöyï gomɔ 'ba mï kada mo nima ti këdï ŋgï rɔ dɔ kiteli di dɔ gomɔ mɔtɔ ga ame pele këdï ko'dɔ rönnï bine mɔlo di bi tisaki mo ne tara ŋbö kömö mï kada nime tɔne. Kina a mɔtɔ ma kɔzɔ ame te inza kpe nati.
40024022	Tine Bɔko'ba ileki gɔ tö'dö mo 'deni ŋge mbowa. Ma kinza tara, dëne bɔtɔ inza kɔmɔ. Tine Bɔko'ba ti kileki gɔ tö'dö mo 'deni ŋge tara gɔ kö'du 'ba ya ame ga bo kigeli 'deni ne.
40024023	Kina ɔdɔ bɔtɔ kiya pele ziye, kiya te, ‘Oŋgɔ te, Kurïsïtö na me,’ ala ‘Kina me 'dë,’ kinza ki'di döyï dë gɔmo kɔtɔ te.
40024024	Römöyï ya mɔtɔ ga ti kebe 'deni tidewo rönnï tëgë lïjë na rɔ Kurïsïtö. Kina bɔ kumë lende dɔ kïndëndë mɔtɔ ga ti kënyï 'deni gbï, kina lïjë ti ko'dɔ gɔ kotɔ ma kinza kiya naga 'deni gbï ti wa ame ga kö'du mo ga kigayi bilaka ne, römöyï 'dɔ tiyɔzɔ tu'bölu ya ame ga pele rɔ ma Bɔko'ba kigeli 'deni ne timo.
40024025	Kina me uwöke laka mëdï miya ame 'deni ziye mɔlo gba tötï te.
40024026	Kina 'dɔ ɔdɔ bilaka këdï kiya pele te, ‘Bo ëdï yï mökö 'dë yayi,’ kinza karike e'be dë. Ala kiya te, ‘Bo ëdï rö bine,’ kinza ki'dike e'be dɔye dë gɔmo.
40024027	Römöyï tako 'ba kole 'ba bilaka lesi ëdï kako kɔzɔ kpa tɔrɔ kunyï ame köbö di yïbï ŋbö kala dɔ tɔrɔ ne tara.
40024028	Bi ame ti töku teyi raŋga ti kotɔtɔ kpënnï ŋgï teyi.”
40024029	“Tine welo di pötö gomɔ 'ba mï kada mo naga nima na kada ti kuyï rönï ŋgï rɔ ma kölu kina nyepe gbï aŋmi dë kpe. Kina ti kiyaya këlu ni 'deni kilayi bërï di mïtɔrɔ.
40024030	Kina kïnë akileme 'ba tako 'ba kole 'ba bilaka lesi ti kinda ŋgï mïtɔrɔ. Kina dɔ kupö pili 'ba dɔliŋɔ nime ti ko'ja kïnë kole 'ba bilaka lesi 'deni këdï kako ti pɔli 'ba mïtɔrɔ mï tigɔ 'ba löbu dɔ kiteli abo kina ti lïjë kudu ŋgï.
40024031	Birɔ tɔtɔti ma kembe ti kudu. Kina bo ti koja malayika abo ga mï dɔ kumu sowɔ 'ba dɔliŋɔ nime tutö'du ya ame ga bo kigeli 'deni ne. Kina lïjë ti kutö'du ŋgï di mï kapa dɔliŋɔ ma te ŋbö kömö 'dë.”
40024032	“I'dike ŋgërï këlu kiyandi ye. Ɔdɔ koŋgɔ rɔ dɔŋgila mo ga këdï köyö solɔrɔ 'deni mbili mo këdï kunzï nima ikali ŋgï kpa dökïkërï ɔwɔ dë kpe.
40024033	Kina gbï tara ɔdɔ koŋgɔke wa naga nime 'deni këdï ko'dɔ rönnï nima ziye tikali mo ŋgï kada 'ba tako 'ba kole 'ba bilaka lesi ɔwɔ dë kpe.
40024034	Rɔ ma laka mëdï miya ziye, wa naga nime ti ko'dɔ rönnï gba kota bilaka ma le'jete naga nime kote dönnï dë.
40024035	Mïtɔrɔ ni ti dɔliŋɔ ti kiteli tine lende ma inza kote rönï du kɔtɔ te.”
40024036	“Tako 'ba kada mo nima bɔtɔ ma kɔtɔ ikali dë. Malayika 'ba mïtɔrɔ pele ikali dë. Kina kole 'ba Bɔko'ba pele ikali dë gbï. Bo Bɔko'ba 'bu na ŋge kikali abo.
40024037	Tako 'ba kole 'ba bilaka lesi ti këdï ŋgï kɔzɔ wa ma ko'dɔ rönï mï kada 'ba Nowa.
40024038	Römöyï gba kinza mini koso kako dë dɔyayi, bilaka oloma 'deni rɔ tonyo kpënnï tuwë wa gbï togbe rönnï kala ŋbö kömö mï kada nima Nowa këkï mï sorope ne.
40024039	Lïjë ikali a mɔtɔ ma këdï ko'dɔ rönï dë ŋbö mini koso kudï lïjë pili yaga. Kina ti këdï ŋgï gbï tara mï kada 'ba tako 'ba kole 'ba bilaka lesi.
40024040	Mï kada mo nima bilaka rïyö ti këdï 'deni mï nyaka tine ti kogba mɔtɔ kola ma kɔtɔ.
40024041	Kina gbï tara 'ja rïyö ti këdï 'deni dɔ toto, tine ti kogba mɔtɔ kola ma kɔtɔ.
40024042	Kina ti olomake ti bi koda römöyï ikalike kada ame ŋere 'be këdï kako yïmo ne dë.
40024043	Kina kɔzɔ ma kikalike, ma kiya te bɔ dɔ liŋɔ këdï kikali kada ame bɔ 'bögö këdï kako yïmo ne ra, dëne bo inza kö'dö. Bo ti koloma rɔ ma koŋgɔ bi ti bi koda kinza bɔ 'bögö kodowe bi ra mï rö abo.
40024044	Kina kpe gbï tara olomake ndö ti bi koda römöyï kole 'ba bilaka lesi ëdï kako mï kada ame komerike dë 'dɔ bo kako yïmo ne.”
40024045	“Omerike lende 'ba bɔ laja ma laka rɔ bɔ lende kikali tɔ ma. Bo na rɔ bɔ ame bɔ dönnï ki'di bo mbiri dɔ lëpï bo ga toŋgɔ gɔmo 'dɔ ti'di akonyo 'bënnï zïnnï mï saa ma laka mo.
40024046	Ti këdï rɔ lɔŋɔ ma löbu zi bɔ laja nima ɔdɔ bɔ dönnï kako ko'ja bo këdï to'dɔ mo tara.
40024047	Rɔ ma laka miya ziye, bo ti ki'di bɔ laja nima ŋgï 'dɔ këdï mbiri dɔ wa 'ba mï liŋɔ abo ga pili.
40024048	Ne ɔdɔ bɔ laja nima këdï rɔ bɔ laja ma kënyë bo ti kiya zi gbagba bo, bo kiya te, ‘Aa, löbu ma ëdï kigabi yayi, bo inza kako ca.’
40024049	Kina bo kebe ŋgï tomba bɔ laja lëpï bo naga nima, bo konyo kpa bo kari tuwë mo ti bɔ layi ni.
40024050	Kina löbu ti kömö ŋgï mï kada ame bo komeri dë 'dɔ löbu abo nima kömö yïmo ne.
40024051	Kina löbu abo nima ti komba bo ŋgï ku'du bo mï löŋgö bɔ kɔmɔ kandi ni mï bi 'ba monɔ ni ti kpa kunyï.”
40025001	Yësu iya te, “Mï kada mo nima ŋere löbu 'ba Bɔko'ba ti këdï kɔzɔ dɔŋgala 'ba yïtötï 'butë mɔtɔ ga tara, ame lïjë kogba lamba 'bënnï ga lïjë kari turë dɔ 'jɔkɔ ne.
40025002	Tine ma muyï rɔ rumö, ma muyï mɔtɔ ga na rɔ bɔ lende kikali.
40025003	Ya ma rɔ rumö naga nime ogba lamba 'bënnï ga tine ogba 'bu mɔtɔ dë teyi.
40025004	Tine ya ma rɔ bɔ lende kikali mo ga ogba 'bu 'bënnï ga teyi mï guru.
40025005	Kina ɔdɔ 'jɔkɔ nima kigabi 'deni kömö dë titi welo tine, lïjë pili i'di ga tinano ŋgï, kina kö'dö ga ŋgï.
40025006	Mï zana bi 'deni tine na birɔ kudu ŋgï, iya te, ‘'Jɔkɔ ömö 'deni. Ɔdɔke turë dɔmo.’
40025007	Kina yïtötï 'butë tönë ga kënyï ŋgï tileŋo lamba 'bënnï ga.
40025008	Kina ya ma rɔ rumö tönë ga kënyï kiya zi ya ma rɔ bɔ lende kikali naga nima, iya te, ‘I'dike 'bu 'beye mɔtɔ zize, römöyï lamba 'beze ga ëdï 'deni kölu.’
40025009	Tine ya ma rɔ bɔ lende kikali naga nima ileki dɔmo, iya te, ‘Ame ɔ'bɔ ze dë kpaki tiye, ne laka arike zi bɔ ndögö 'dɔ kugöke zi gbagba ye.’
40025010	Kina yïtötï ma rumö tönë ga kënyï ŋgï kari tugö 'bu. Tine di pötö lïjë kari 'deni yɔ na 'jɔkɔ kömö ŋgï. Kina yïtötï ma muyï tönë ga këdï 'bënnï 'deni ndö ne kɔdɔ ŋgï kɔtɔ ti bo mï karama 'ba gbe kina kurögö kpadörï ŋgï teyi.
40025011	Mbowa 'deni tine na yïtötï ma tönë ga kömö ŋgï kina lïjë kïdëkï, iya te, ‘Ŋere, ŋere, urögö kpadörï zize.’
40025012	'Jɔkɔ ileki dɔmo, iya te, ‘Mikali ye dë kɔtɔ te.’ ”
40025013	Yësu ileki gɔmo, iya te, “Kina ti olomake ti bi koda römöyï kada 'ba tako 'ba ŋere 'be ikalike dë.”
40025014	“Mï kada mo nima ŋere löbu 'ba Bɔko'ba ti këdï kɔzɔ bɔ mɔri mɔtɔ ame kënyï kari dɔ liŋgere ne tara. Di mï tënyï abo bo ïdëkï bɔ laja abo ga kako zi bo. Kina bo kose gɔ wa abo ga ŋgï pili zïnnï.
40025015	Bo oza yamo me zïnnï rɔ gege kɔzɔ ame 'dɔ lïjë kɔ'bɔ toŋgɔ gɔmo ne tara. Bo i'di 'ba bɔ mɔtɔ kïsï 'butë, 'ba bɔ mɔtɔ kïsï sowɔ kina 'ba bɔ mɔtɔ kïsï rïyö. Kina bo kënyï ŋgï kari dɔ liŋgere abo nima.
40025016	Kina bɔ ma tönë kogba 'ba bo kïsï 'butë ne koloma ŋgï to'dɔ ndɔbɔ nduwë timo bo ki'di dɔmo köyö teyi 'böwu kïsï 'butë.
40025017	Kina bɔ ma kogba kïsï sowɔ tönë ko'dɔ gbï tara, bo i'di dɔmo köyö gbï teyi kïsï sowɔ.
40025018	Tine bɔ ma tönë kogba 'ba bo kïsï rïyö ne, ari kole gö ŋgï na bo kusu yamo 'ba ŋere abo nima koloma le te yïmo yayi.
40025019	Kina ko'ja gɔmo kigabi 'deni taraa tine na bɔ dönnï tönë kileki ŋgï kako tititi gɔ yamo tönë ga di zïnnï.
40025020	Kina bɔ laja ma tönë kogba kïsï 'butë ne kako ŋgï kɔmɔ bo, kina bo ko'de kïsï 'butë mɔtɔ ŋgï gbï ki'di dɔmo, iya te, ‘Ŋere ma, i'di yamo tönë zö kïsï 'butë, oŋgɔ te kina me mi'di dɔmo köyö 'deni teyi gbï kïsï 'butë.’
40025021	Ŋere abo iya te, ‘Ele sowa, nï bɔ laja ndɔbɔ laka nime, oloma 'deni laka toŋgɔ gɔ wa mbowa nime, na laka ti mi'di yi këddï ti közï kakpa toŋgɔ gɔ wa ma mbiri. Ako koloma kɔtɔ tö bine mï lɔŋɔ ma nime.’
40025022	Kina bɔ laja ma tönë kogba kïsï sowɔ ne kako ŋgï kɔmɔ bo, iya te, ‘Ŋere ma, i'di yamo tönë zö kïsï sowɔ, oŋgɔ te kina me mi'di dɔmo köyö 'deni teyi gbï kïsï sowɔ.’
40025023	Ŋere abo iya te, ‘Ele sowa, nï bɔ laja ko'dɔ ndɔbɔ laka nime, oloma 'deni laka toŋgɔ gɔ wa ma mbowa nime, ne laka ti mi'di yi këddï ti közï kakpa toŋgɔ gɔ wa ma mbiri. Ako koloma kɔtɔ tö bine mï lɔŋɔ ma nime.’
40025024	Kina bɔ laja ma tönë kogba kïsï rïyö ne kako ŋgï kɔmɔ bo, iya te, ‘Ŋere ma, mikali yi nï rɔ bɔ mï kata, gɔ bi ame ga nï na dë pele kulï kupö teyi ne, umu amo ga ŋgï zïyï. Wa ame ga nï na dë pele kubö yïmo ne omɔmi ŋgï zïyï.
40025025	Mere lende 'bï ga kina mari mole gö ŋgï mikeki yamo 'bï tönë yïmo. Kina me, ë'bï na me ogba yayi.’
40025026	Tine ŋere abo ileki dɔmo, iya te, ‘Nï bɔ laja dɔ kënyë bɔ tïkëpï nime. Ikali ma mumu wa di gɔ bi ame ga ma na dë mulï kupö mo ne? Kina ikali ma momɔmi wa ame ga ma na dë mubö ne?
40025027	Ne ma këdï tara oto yamo ma nime dë gɔ wa'di zi bɔ ndögö 'dɔ bo kugö wa timo 'dɔ mako mo'ja dɔmo köyö 'deni mbowa teyi?’
40025028	Kina ŋere kilende ŋgï zi bɔ laja abo ga, iya te, ‘Ogbake yamo nima yaga di zi bo 'dɔ ki'dike zi bɔ nime ti kïsï 'butë rïyö ne.
40025029	Römöyï bɔ ame këdï pele timo rɔ mbëmbë ti kogba gbï ki'di doro'do dɔmo 'dɔ bo këdï timo rɔ dɔ kiteli. Ne bɔ ame kinza timo ma mbowa ame zi bo yayi ne ti kogba yaga.
40025030	Kina ogbake bɔ laja yawa nime ku'duke bo yaga mï bi kölu bi 'ba monɔ ni ti kpa kunyï.’ ”
40025031	“Kina me miya ziye, ɔdɔ kole 'ba bilaka lesi këdï kako 'deni mï löbu abo ti malayika pili, bo ti koloma 'deni dɔ kïtï dɔ kiteli abo.
40025032	Kina ti kotɔtɔ bilaka 'ba dɔ kupö naga nime 'deni pili di mï dɔ kumu sowɔ 'ba dɔliŋɔ nime ko'de kako kɔmɔ bo. Kina bo ti koza lïjë 'deni di rɔ lëpï nnï kɔzɔ bɔ koda wa ma këdï koza kamölö di rɔ banya tara.
40025033	Bo ti ki'di bɔ lende laka dɔ dörï bo tine bo ti ki'di ama ga dɔ gali bo.
40025034	Kina bo ti kilende zi lïjë ame ga dɔ dörï bo ne, iya te, ‘Akoke kpe ame 'bu ma Bɔko'ba ko'dɔ yëyï 'deni dɔye ne. Ako kinda'bake dɔliŋɔ ame kileŋo 'deni ziye mɔlo di bi tisaki 'ba dɔliŋɔ nime ne.
40025035	Römöyï ma rɔ 'bö kpe na ki'dike akonyo zö. Ma ti koda mini kpe na ki'dike zö muwë. Ma rɔ bɔ löwö kpe na kotake ma rɔ ŋba.
40025036	Ma rɔ ma sari rɔ gɔ ŋbululu kpe na kusuke bɔŋgɔ rɔma. Kina mëdï dɔ rɔkɔ'ɔ kpe na kakoke toŋgɔ gɔma, mï maboso kpe na kakoke tori ma.’
40025037	Tine bɔ lende laka naga nima ti kënyï kititi bo, iya te, ‘Wu ŋere, do'ja yi rɔ 'bö ala ti koda mini nyanya mo ga na di'di akonyo zïyï ala mini zïyï kuwë ya?
40025038	Do'ja yi rɔ bɔ löwö nyanya mo ga na dota yi rɔ ŋba liŋɔ ze, ala rɔ ma sari rɔ gɔ ŋbululu na dusu bɔŋgɔ röyï ya?
40025039	Do'ja yi dɔ rɔkɔ'ɔ nyanya mo ga ala mï maboso na dako tori yi ya?’
40025040	Tine ŋere ti kileki dɔmo, iya te, ‘Rɔ ma laka miya ziye, wa naga nime kolomake to'dɔ mo pele zi löndö ma kɔtɔ mɔtɔ ame ga wötï rɔ lisa ne ma na ko'dɔke 'deni zö.’
40025041	Kina bo ti kënyï kilende zi ya ama ga dɔ gali ne, iya te, ‘Ënyïke karike yaga di rɔma, kpe ame kulömu ye 'deni tari mï pa'do ma ŋburuŋburu ame kileŋo 'deni zi Satani ni ti malayika ma 'ba bo ga ne.
40025042	Römöyï mëdï pele rɔ 'bö i'dike ɔtɔ dë zö, ma ti koda mini i'dike dë zö muwë.
40025043	Ma rɔ bɔ löwö kina otake ma dë yɔ rɔ ŋba, ma rɔ ma sari rɔ gɔ ŋbululu usuke bɔŋgɔ dë rɔma. Ma dɔ rɔkɔ'ɔ kina gbï mï maboso orike ma dë.’
40025044	Tine lïjë ti kititi gbï, iya te, ‘Wu ŋere, do'ja yi nyanya mo ga rɔ 'bö ala ti koda mini ala rɔ bɔ löwö ala rɔ ma sari rɔ gɔ ŋbululu ala dɔ rɔkɔ'ɔ ala mï maboso kina dokɔnyi yi dë ya?’
40025045	Kina ŋere ti kileki dɔmo, iya te, ‘Rɔ ma laka miya ziye, wa naga nime o'dɔke dë du zi löndö ma kɔtɔ mɔtɔ ga ame wötï rɔ lisa ne, ma na ma ko'dɔke dë 'deni gbï zö’
40025046	Kina lïjë ti kari 'bënnï ŋgï mï pa'do ma ŋburuŋburu, tine bɔ lende laka ni ti kari 'bënnï ŋgï mï dïdï ma ŋburuŋburu.”
40026001	Kina ɔdɔ Yësu kote tiyandi wa naga nime 'deni pili tine na bo kiya zi bɔ kösö gɔ bo ga, iya te,
40026002	“Kɔzɔ ma kikalike tö'dö 'ba karama 'ba Pasaka ola 'deni ŋge dɔ rïyö. Kina ti ki'di kole 'ba bilaka lesi 'deni ŋgï közï ya mɔtɔ ga kutötï bo.”
40026003	Mï kada mo nima na löbu 'ba bɔ akumu ni ti löbu 'ba bilaka ni kotɔtɔ kpënnï ŋgï liŋɔ 'ba Kayapa bɔ dɔ bɔ akumu.
40026004	Kina lïjë kususu kpënnï ŋgï 'dɔ tinda'ba Yësu lowo kupö yaga.
40026005	Tine lïjë iya te, “Kinza do'dɔke dë mï kada 'ba karama nime kinza bilaka ko'dɔ ayayi.”
40026006	Kina ɔdɔ Yësu këdï 'deni Betaniya mï liŋɔ 'ba bɔ mɔtɔ kïdëkï rɔ Simona Bɔ Mönyu tine,
40026007	na 'ja mɔtɔ kako ŋgï ti kizaza ma kele 'ba 'bu ame ndögö kitigɔ kulöwö naga. Kina lɔko kinzanza ŋgï dɔ Yësu di kpa akonyo yayi.
40026008	Tine ɔdɔ bɔ kösö gɔ bo ga ko'ja tara lïjë ënyï ŋgï rɔ 'dïrï. Lïjë iya te, “Irasi wa nime te gɔ wa'di?
40026009	'Bu nime o'ja dëne 'dɔ kugö ra mökö gɔ ko'ja yamo timo rɔ mbëmbë 'dɔ kokɔnyi bɔ lisa timo.”
40026010	Tine Yësu ikali lende 'bënnï nima 'deni mɔlo, kina bo kileki zïnnï, bo iya te, “Ëddï koŋbeŋbeke 'ja nima gɔ wa'di? Lɔko o'dɔ wa ma kele rɔ mbëmbë 'deni zö.
40026011	Römöyï bɔ lisa ni ëdï koloma nduwë tiye bine. Ne ma 'bama minza mö'bö tiye bine.
40026012	Lɔko odɔ 'bu nime 'deni rɔma 'dɔ kileŋo rɔma ndö koda dɔ tusu ma.
40026013	Rɔ ma laka mëdï miya ziye, gɔ bi ame ga pili laja laka ma nime këdï kïyëlë rönï teyi mï dɔliŋɔ nime ne, wa nime lɔko ko'dɔ ne ti kiya 'deni nduwë tomeri gönï timo.”
40026014	Kina bɔ ma kɔtɔ di mï löŋgö ya ma 'butë dɔmorïyö tönë ga ame mo kïdëkï möyï mo rɔ Yuda Isikarita ne kënyï ŋgï kari zi löbu 'ba bɔ akumu ni.
40026015	Bo iya te, “Wa'di ga na ti ki'dike zö ɔdɔ mi'di közï Yësu ziye?” Kina lïjë kïtëtë gïrïsï siliŋbi ŋgï 'butë mota ki'di zi bo.
40026016	Kina ŋgï mï saa mo nima na Yuda ki'di ŋgï toma kɔri ma laka ame 'dɔ bo ki'di közï Yësu timo zïnnï ne.
40026017	Kina mï kada ma dɔndende 'ba karama ma këdï konyo maŋgolɔ'bɔ mo kinza laŋga gɔmo nima na bɔ kösö gɔ Yësu ga kako zi bo kiya te, “O'dɔkɔ 'dɔ dileŋo gɔ bi 'ba tonyo karama nime zïyï yala?”
40026018	Bo iya te, “Arike mï gawo yayi zi bɔ tönë 'dɔ kiyake zi bo te, ‘Bɔ kɔmɔ kiyandi iya te, kada abo 'deni ŋɔli bo ti ko'dɔ karama nime liŋɔ 'bï ti bɔ kösö gɔ bo ga.’ ”
40026019	Kina lïjë kari ko'dɔ ŋgï kɔzɔ lende ame bo kose gɔmo zïnnï ne tara. Lïjë ileŋo a 'ba karama ŋgï yayi.
40026020	Mï dɔkɔpiyari 'deni na Yësu ni koloma ŋgï bërï kpa akonyo lïjë ti bɔ kösö gɔ bo ga ma 'butë dɔmorïyö.
40026021	Kina ɔdɔ lïjë këdï 'deni kpa akonyo tine na bo kiya te, “Rɔ ma laka mëdï miya ziye, bɔ ma kɔtɔ mɔtɔ di mï löŋgö ye nima bina na këdï kari kususu ma.”
40026022	Kina lïjë ŋgï pili rɔ meri lïjë kebe tititi bo me rɔ kɔtɔkɔtɔ, iya te, “Ma mo na dë ŋgï ɔtɔ ya, ŋere?”
40026023	Yësu iya te, “Bɔ ame ŋgï këdï kusu közï bo aa mï lebe kɔtɔ tö ne na ŋgï këdï kususu ma.
40026024	Kole 'ba bilaka lesi ëdï kölë ŋgï kɔzɔ lende ma tönë kugu mï buku 'ba Bɔko'ba gɔ kö'du abo ne tara. Tine bu'bu zi bɔ ma kususu bo nima. Ma laka mo dëne 'dɔ köyö bo dë ka ndeŋi.”
40026025	Kina Yuda bɔ ma kari kususu bo mo tönë kënyï kititi iya te, “Ma na dë ŋgï ɔtɔ ya, ŋere?” Yësu iya te, “Nï na kiya ë'bï tara.”
40026026	Kina ɔdɔ lïjë këdï 'deni kpa akonyo yayi tine, na Yësu kogba maŋgolɔ'bɔ ŋgï kileki yëë'dï mo zi Bɔko'ba na bo konye ŋgï ki'di zi bɔ kösö gɔ bo ga. Bo iya te, “Me, ogba konyo. Ame na rɔ yida rɔma.”
40026027	Kina bo kogba kösu bo kileki yëë'dï mo. Kina bo ki'di zïnnï, bo iya te, “Rɔ gɔye pili uwëke di yïmo.
40026028	Römöyï ame na rɔ roma ma ame kulöwu 'deni gɔ ma konzi tola mo gɔ lende kënyë. Ame kina lömu 'ba Bɔko'ba kɔrɔ 'deni dɔmo ne.
40026029	Minza muwë akuwë nime kpe, tine ti muwë ma la'ja 'jaa tiye mï kada mo di mï ŋere löbu 'ba 'bu ma.”
40026030	Kina ɔdɔ lïjë koba ŋgala 'deni na lïjë kari ŋgï dɔ döku 'ba Bilaya.
40026031	Kina Yësu kiya zïnnï, iya te, “Mï korɔndɔ nime tɔne ëddï kiriŋake me di rɔma. Römöyï ugu 'deni mɔlo mï buku 'ba Bɔko'ba iya te, ‘Ti mupö bɔ koda kamölö yaga, kina dɔ tumu 'ba kamölö ti kita'ba ŋgï.’
40026032	Ne ɔdɔ mënyï mɔdɔ 'deni yaga di mï tölë ti mari dɔgba kɔmɔye mï Galilaya.”
40026033	Pïtörö ënyï kiya zi bo, iya te, “Ma 'bama minza mola göyï ɔdɔ ya ma laki pili kola göyï pele.”
40026034	Yësu ileki dɔmo zi Pïtörö, iya te, “Rɔ ma laka mëdï miya zïyï, mï korɔndɔ nime tɔne gba kinza gɔŋgɔ kidapa dë, ëddï koga kpëyï gɔ lende ma ŋbö mï mota, kiya te ikali ma dë.”
40026035	Pïtörö iya te, “Ɔdɔ ko'dɔkɔ pele tupö ma kɔtɔ tïyï minza moga kpama.” Kina bɔ kösö gɔ Yësu mɔtɔ mo naga nima kiya gbï pili tara.
40026036	Kina Yësu kënyï kari ŋgï tïnnï mï gɔ bi mɔtɔ kïdëkï rɔ Getesemane. Kina bo kiya zïnnï, bo iya te, “Olomake tötï bine, mëdï mari mbowa dɔgba tilende zi Bɔko'ba.”
40026037	Bo ogba Pïtörö ni ti kole rïyö 'ba Zebedayo ga kari timo. Kina meri ki'di toso ŋgï mï bo kumïkï bo.
40026038	Kina bo kiya ŋgï zïnnï, bo iya te, “Meri oso 'deni ŋgï yïmö kɔzɔ ëdï kupö ma. Olomake bine ti bi koda kɔtɔ tö.”
40026039	Kina bo kari mbowa dɔgba na bo kolɔdɔ bërï kutu'bö kɔmɔ bo bërï tilende zi Bɔko'ba. Bo iya te, “Baba, ɔdɔ 'dɔ kɔ'bɔ ŋgï to'dɔ mo tara, iyese kösu 'ba gomɔ nime yaga di kɔmɔ ma. Tine kinza ko'dɔ dë gɔ ako'dɔkɔ ma tine o'dɔ ŋge gɔ ako'dɔkɔ 'bï.”
40026040	Kina ɔdɔ bo kileki kako zi bɔ kösö gɔ bo tönë ga tine bo ako ko'ja lïjë kö'dö 'deni. Kina bo kiya zi Pïtörö, bo iya te, “Kpe nime, gɔ wa'di na kɔ'bɔke dë toda bi tö pele ŋge mï saa kɔtɔ ya?
40026041	Olomake ti bi koda ti mötu ko'dɔ kinza koto ye ra mï akiyɔzɔ. Rɔ ma laka mï o'dɔkɔ ŋgï tine yida rɔ tigɔ mo inza.”
40026042	Kina bo kari 'böwu 'deni rɔ mï rïyö mo nati tilende zi Bɔko'ba. Bo iya te, “Baba, ɔdɔ kiya te tiyese kösu nima yaga ko'dɔ rönï rɔ a ma kinza ne 'dɔ muwë ŋgï titi du, i'di ako'dɔkɔ 'bï ko'dɔ rönï.”
40026043	Kina bo kileki 'böwu kako ko'ja bɔ kösö gɔ bo tönë ga këdï gbï bi tö'dö. Römöyï lïjë ëdï 'deni ŋgï kinano rɔ tinano.
40026044	Kina bo kënyï 'böwu kari tilende zi Bɔko'ba 'deni rɔ mï mota mo nati, gbï tiya lende kɔtɔkɔtɔ tönë ga.
40026045	Kina bo kileki kako gbï zïnnï, bo kiya te, “Ëddïke gba bi tö'dö tindawo rɔye? Saa mo ɔ'bɔ 'deni ame 'dɔ ki'di kole 'ba bilaka lesi közï bɔ lende kënyë.
40026046	Ënyïke tɔrɔ darike. Oŋgɔke te, bɔ ma kususu ma mo tönë bo ömö 'deni.”
40026047	Kina ɔdɔ Yësu këdï gba kilende te tine, na Yuda kömö ŋgï. Bo rɔ ma kɔtɔ mɔtɔ di mï löŋgö ya ma 'butë dɔmorïyö naga nima. Bo ako ti tïndï 'ba bilaka ma konzi gɔ bo, ya mɔtɔ ga 'bënnï ti mbele mɔtɔ ga ti mɔbɔ. Ya naga nima löbu 'ba bɔ akumu ni ti löbu 'ba bilaka na koja lïjë.
40026048	Yuda bo iya dɔŋgala mo ga 'deni mɔlo zïnnï te, “Bɔ ame ɔdɔ koŋgɔke mari mome mbili nima bo na. Kina 'dɔ kinda'bake bo ŋgï.”
40026049	Kina bo kako zi Yësu, bo kiya te, “Ŋere ma, mötö zïyï.” Kina bo kome mbili Yësu ŋgï.
40026050	Yësu iya te, “Bɔ pɔri ma, ako titi gɔ wa'di?” Kina lïjë kako kinda'ba Yësu ŋgï nyowi.
40026051	Kina bɔ mɔtɔ ame këdï ti Yësu yayi ne kënyï ŋgï kotɔ mbele abo koga dɔ bɔ laja mɔtɔ 'ba bɔ dɔ bɔ akumu timo. Kina koke mbili mo ŋgï yaga.
40026052	Tine Yësu iya te, “Ileki mbele 'bï gɔ bi mo. Römöyï lïjë ame ga pili kinda'ba mbele ti kölë dɔ mbele.
40026053	Omeri 'bëyï iya te, ɔdɔ mititi 'bu ma bo ti kokɔnyi ma dë? Ɔdɔ mititi, bo ëdï koja tïndï 'ba malayika ma konzi ŋgï kako welo zö.
40026054	Ne ɔdɔ këdï 'deni tara 'böwu dëne ti ko'dɔ rönï tondo kɔzɔ lende ame kugu mï buku 'ba Bɔko'ba ame kiya te 'dɔ ko'dɔ rönï te ne?”
40026055	Kina Yësu kilende zi tïndï tönë ga, iya te, “Akoke ti mbele ni ti mɔbɔ tinda'ba ma kɔzɔ bɔ 'bögö tara ya? Me moloma tiyandi bilaka rɔ kɔmɔ kada mï reki 'ba rö löbu 'ba Bɔko'ba ne inda'bake ma dë di yayi gɔ wa'di?
40026056	Ne ame o'dɔ rönï 'deni 'dɔ këdï kɔzɔ lende ma tönë bɔ kumë lende ni kugu mï buku 'ba Bɔko'ba ne.” Kina bɔ kösö gɔ bo ga kita'ba ë'bënnï ŋgï kiriŋa kola bo.
40026057	Bɔ kinda'ba Yësu naga nima oto bo kari liŋɔ 'ba Kayapa bɔ dɔ bɔ akumu. Gɔ bi nima na bɔ kɔmɔ kiyandi 'ba kö'du ki'di ni ti löbu 'ba bilaka ni kotɔtɔ dönnï 'deni teyi.
40026058	Tine Pïtörö ozi nduwë gɔ Yësu rɔ ma kɔwɔ ŋbö bo kɔdɔ mï liŋɔ 'ba bɔ dɔ bɔ akumu nima. Bo ɔdɔ mï liŋɔ koloma ŋgila bɔ kanya naga nima yayi toŋgɔ ŋburuŋburu 'ba lende nima.
40026059	Kina löbu 'ba bɔ akumu ni ti turu naga nima pili kotɔŋi rönnï rö yayi ne koloma ŋgï toma lende bëtï mɔtɔ ame 'dɔ kodɔrɔ bïcï lende timo rɔ Yësu ne, 'dɔ kupö bo gɔmo.
40026060	Tine bɔ kodɔrɔ bïcï lende ma bëtï ma konzi mɔtɔ ga ako pele lïjë o'ja lende ma kodɔrɔ ɔtɔ mo dë du te. Kina rɔ ŋburuŋburu mo na ya ma rïyö mɔtɔ ga kako
40026061	kiya te, “Bɔ nime iya te, bo ëdï kɔ'bɔ tïyëyï rö löbu 'ba Bɔko'ba yaga kina bo ti ko'ba kileki teyi mï tö'dö dɔ mota.”
40026062	Kina bɔ dɔ bɔ akumu nima kënyï kititi bo, iya te, “Inza ti dɔ lende kileki mɔtɔ gɔ susu nime ya naga nime këdï ko'dɔ röyï ne?”
40026063	Tine Yësu utï abo dë. Kina bɔ dɔ bɔ akumu nima kileki kiya zi bo, iya te, “Ulömu röyï di kɔmɔ ma bine ti möyï Bɔko'ba bɔ dɔ dïdï, kiya zize ɔdɔ nï na ŋgï rɔ Kurïsïtö kole 'ba Bɔko'ba ame koja di mïtɔrɔ ne.”
40026064	Yësu iya te, “Nï na kiya ë'bï tara. Ne rɔ ma laka mëdï miya ziye, ti ko'jake kole 'ba bilaka lesi 'deni koloma kada mɔtɔ dɔ dörï Bɔko'ba tigɔ dɔ kiteli këdï kako bërï di mïtɔrɔ ti pɔli.”
40026065	Kina ɔdɔ bɔ dɔ bɔ akumu nima kuwö lende nime te yɔ na bo kirica bɔŋgɔ ŋgï yaga di rɔ bo, bo iya te, “Uwöke dölï abo nima 'deni? Do'dɔkɔ a mɔtɔ rɔ bɔ kodɔrɔ bïcï lende rɔ bo dë kpe. Kpe nime pili uwöke dölï abo nima 'deni.
40026066	Tine wa'di na komerike 'beye gɔmo?” Lïjë iya te, “Bo irasi lende 'deni, bo kölë ŋgï yaga.”
40026067	Kina lïjë koto'bi woro ŋgï kɔmɔ bo kina komba bo ŋgï. Ya ma kokɔsɔ bo naga nima ebe tiya mo tëgë,
40026068	“Nï Kurïsïtö, umë te zize, yë na kokɔsɔ yi?”
40026069	Tine Pïtörö ëdï gba mï liŋɔ yayi. Kina nyiti mɔtɔ ame rɔ bɔ laja 'ba bɔ dɔ bɔ akumu ne kako kiya te, “O'ja nï gbï ti Yësu 'ba Galilaya 'di?”
40026070	Tine Pïtörö andi gɔmo di kɔmɔ lïjë pili, iya te, “Mikali e'be tɔ nima këddï kiyake ne dë.”
40026071	Kina bo kënyï kari yaga kpa reki. Kina nyiti mɔtɔ ame gbï rɔ bɔ laja yayi ne kako gbï ko'ja bo. Kina lɔko kiya zi ya ama ga yayi ne tëgë, “Bɔ nime bo gbï ti Yësu 'ba Nazareta.”
40026072	Kina bo kileki dɔmo gbï kandi gɔmo kiya te, “Mulömu rɔma, rɔ ma laka mikali bɔ nima dë.”
40026073	Kina mbowa 'böwu na ya ma këdï kɔrɔ yayi naga nima kako zi bo, iya te, “Rɔ ma laka nï lëpï 'ba bɔ nima na gbï römöyï kpa nima këddï kilende timo ne na kileme yi 'deni.”
40026074	Tine Pïtörö iya te, “Ece mïtɔrɔ ne, mikali bɔ nima dë.” Kina gɔŋgɔ kidapa ŋgï.
40026075	Kina Pïtörö komeri gɔ lende 'ba Yësu tönë ŋgï, ame bo kiya te, “Gba kinza gɔŋgɔ kidapa dë ti koga kpëyï gɔma mï mota.” Kina bo kënyï ŋgï kari kudu rɔ ma kënyë.
40027001	Mɔlo mï dɔŋbɔ mo nima na löbu 'ba bɔ akumu ni ti löbu 'ba bilaka ni kususu kpënnï ŋgï rɔ Yësu 'dɔ kupö yaga.
40027002	Kina lïjë kudödu bo ŋgï koto kari zi Pilato turu bɔ dɔliŋɔ 'bënnï.
40027003	Kina ɔdɔ Yuda bɔ susu tönë kuwö 'deni kodɔ kpa Yësu 'deni tupö mo tara tine, bo otɔ dɔ bo ŋgï di mï lende kënyë abo nima. Kina bo kari ŋgï ti gïrïsï 'butë mota tönë kileki zi löbu 'ba bɔ akumu ni ti löbu 'ba bilaka ni.
40027004	Bo iya te, “Mo'dɔ lende kënyë 'deni sowa ti tususu bɔ kinza kirasi ɔtɔ nime 'dɔ kupö yaga.” Lïjë iya te, “Ama ndɔbɔ ze na dë kpe, 'bëyï na 'deni yayi.”
40027005	Kina Yuda kulï gïrïsï nima ŋgï bërï mï rö löbu 'ba Bɔko'ba yayi. Kina bo kɔdɔ ŋgï kari kosi mugu bo yaga.
40027006	Löbu 'ba bɔ akumu ni utö'du gïrïsï nima, tine lïjë iya te, “Gïrïsï nime 'deni rɔ gïrïsï 'ba roma. Inza kpe rɔ ma laka mï kɔri 'ba kö'du ki'di ze 'dɔ ti'di mo mï yamo 'ba rö löbu 'ba Bɔko'ba.”
40027007	Kina ɔdɔ lïjë kote lende mo 'deni kɔrɔ dɔmo tine, lïjë ari kugö nyaka kënyë 'ba bɔ la'ba mɔtɔ ŋgï timo, 'dɔ këdï rɔ bi 'ba tusu bɔ löwö teyi.
40027008	Gɔ kö'du mo na 'dɔ kïdëkï nyaka nima rɔ nyaka 'ba roma nduwë ŋbö ko'ja kabate ne.
40027009	Kina me o'dɔ rönï 'deni 'dɔ këdï kɔzɔ wa ma tönë Yeremaya bɔ kumë lende 'ba Bɔko'ba kiya ne tara, ame kiya te, “Lïjë ogba gïrïsï siliŋbi 'butë mota ko gɔ ndögö ame bilaka mo ga Yisarele ni kɔrɔ 'deni dɔmo 'dɔ kugö bo timo ne.
40027010	Kina lïjë ki'di kugö nyaka 'ba bɔ la'ba ŋgï timo kɔzɔ ame ŋgï Bɔko'ba ki'di kö'du mo zö ne.”
40027011	Tine Yësu ɔrɔ 'deni kɔmɔ Pilato turu bɔ dɔliŋɔ yayi. Kina bo kënyï kititi Yësu, iya te, “Nï na rɔ ŋere bɔ dɔliŋɔ 'ba Yudayi?” Yësu iya te, “Nï na kiya ë'bï tara.”
40027012	Kina ɔdɔ löbu 'ba bɔ akumu ni ti löbu 'ba bilaka ni kebe pele tususu bo tine bo ileki dɔmo dë.
40027013	Kina Pilato kiya te, “Uwö lende naga nime këdï kususu yi timo ne dë?”
40027014	Tine Yësu ileki dɔ lende nima dë kɔtɔ te. Gɔ kö'du mo na lende mo kigayi Pilato ŋgï.
40027015	Römöyï mï kada 'ba karama 'ba Pasaka pili turu bɔ dɔliŋɔ nima ö'bö nduwë tope bilaka kɔtɔ yaga di mï maboso rɔ bɔ ame bilaka kiteri 'dɔ koja ne.
40027016	Tine mï kada nima yayi bɔ maboso ma dɔ kïlëbï mɔtɔ kïdëkï möyï mo rɔ Yësu Baraba ëdï mï maboso yayi.
40027017	Kina ɔdɔ tïndï kotɔtɔ rönnï 'deni yayi Pilato ititi lïjë, iya te, “Bɔ ma yala na ko'dɔkɔke 'dɔ moja ziye? Yësu Baraba, ala Yësu ame kïdëkï rɔ Kurïsïtö ne?”
40027018	Römöyï bo ikali rɔ ma laka löbu 'ba Yudayi ni ombi mïnnï rɔ Yësu na ma lïjë ki'di közïmo zi bo ne.
40027019	Kina kota Pilato këdï gba dɔ kïtï 'ba burë yayi tine na 'ja abo koja laja ŋgï zi bo, iya te, “Kinza ko'dɔ a ma kɔtɔ mɔtɔ te dë zi bɔ kinza kirasi ɔtɔ nima, römöyï ti korɔndɔ ne nyï oŋbeŋbe ma sowa gɔ kö'du abo.”
40027020	Tine löbu 'ba bɔ akumu ni ti löbu 'ba bilaka ni ocɔ ŋgï zi tïndï naga nima 'dɔ kititi Baraba na 'dɔ kope, tine 'dɔ kupö Yësu yaga.
40027021	Pilato ënyï kititi tïndï naga nima 'böwu gbï, iya te, “Di mï löŋgö ya rïyö naga nime, bɔ ma yala na ko'dɔkɔke 'dɔ mope ziye?” Lïjë iya te, “Baraba.”
40027022	Pilato iya te, “Ne 'dɔ mo'dɔ wa'di zi Yësu ame kïdëkï rɔ Kurïsïtö ne ya?” Lïjë pili iya te, “Utötï bo.”
40027023	Tine Pilato ileki kititi, iya te, “Ne lende kënyë wa'di na bo kirasi ya?” Tine lïjë ulörï ŋgï rɔ ma kembe, iya te, “Utötï bo.”
40027024	Kina ɔdɔ Pilato koŋgɔ lende nima 'deni ŋgï dɔmo kinza tara tine, za 'dɔ ko'de ayayi, kina bo kogba mini ŋgï kurögö közï bo timo di kɔmɔ tïndï naga nima. Bo iya te, “Közö rɔ ma kɔpɔ di mï roma bɔ nime. Omake e'be rɔye timo.”
40027025	Tïndï naga nima pili ileki dɔmo, iya te, “Roma bo kɔrɔ ka ŋgï dɔze gbï dɔ kole ze ga.”
40027026	Kina Pilato kope Baraba ŋgï zïnnï. Tine bo i'di komba Yësu ŋgï ti nyɔ'bɔ, bo ki'di zi bɔ kanya 'dɔ kari kutötï.
40027027	Kina bɔ kanya naga nima koto Yësu ŋgï kari mï liŋɔ 'ba turu bɔ dɔliŋɔ nima. Kina dɔtumu 'ba bɔ kanya kotɔtɔ rönnï ŋgï pili kuru dɔ bo yayi.
40027028	Kina lïjë kolɔ bɔŋgɔ 'ba rɔ bo ŋgï yaga lïjë kolɔ bɔŋgɔ kasi 'ba ŋere rɔ bo.
40027029	Kina lïjë ko'dɔ kono ŋgï kɔzɔ a 'ba dɔ ŋere tara kutu'bö dɔ bo. Kina lïjë ki'di kulöru közï bo ma dörï. Kina lïjë kolɔdɔ bërï kɔmɔ bo tögö bo rɔ laŋa, kiya te, “Mötö zïyï, bɔ dɔliŋɔ 'ba Yudayi.”
40027030	Lïjë oto'bi woro rɔ bo lïjë kogba kulöru nima komba dɔ bo timo.
40027031	Kina ɔdɔ lïjë kote tögö bo 'deni rɔ laŋa tine, lïjë olɔ bɔŋgɔ tönë ŋgï yaga di rɔ bo na lïjë kileki kolɔ bɔŋgɔ ma mɔlo 'ba bo tönë ŋgï rɔ bo. Kina lïjë kari ŋgï ti bo tutötï bo.
40027032	Di gɔ kɔri na dönnï kondɔsɔ ŋgï ti bɔ mɔtɔ di Kurënë möyï mo rɔ Simona. Kina bɔ kanya naga nima kutörï bo ŋgï tombi ŋgërï 'ba tari tutötï Yësu dɔmo nima.
40027033	Kina lïjë kömö ŋgï gɔ bi mɔtɔ ame kïdëkï rɔ Gɔlɔgɔta, 'jɔ 'ba lende mo tëgë, “Kulöŋbö dɔ.”
40027034	Kina lïjë ki'di layi mɔtɔ kudölö yïmo ti wɔwɔ 'ba rɔ kïdïkï ŋgï kpa Yësu. Tine ɔdɔ bo kinene 'deni tara bo uwë dë kpe.
40027035	Kina lïjë kutötï bo ŋgï, lïjë koza bɔŋgɔ abo ga rɔ gɔ rönnï ti tu'du mo ti bödö.
40027036	Kina lïjë koloma ŋgï yayi toda bo.
40027037	Lïjë i'di akugu ame rɔ susu 'ba rɔ bo ne bi dɔ bo dɔ ŋgërï tɔrɔ yayi, ame kugu 'deni, iya te, “Yësu Ŋere Bɔ Dɔliŋɔ 'Ba Yudayi.”
40027038	Ya mɔtɔ ga rïyö rɔ bɔ akolɔ utötï gbï ŋgila bo yayi. Mɔtɔ dɔ dörï bo kina mɔtɔ dɔ gali bo.
40027039	Bilaka ame ga pili këdï kudö kebe gɔ kɔri nima ne ombamba dönnï zi bo kiti'ja bo,
40027040	iya te, “Nï bɔ kiteri titikɔ rö löbu 'ba Bɔko'ba 'dɔ kubö kileki teyi mï tö'dö dɔ mota nime, ɔdɔ këddï ŋgï rɔ kole 'ba Bɔko'ba olɔ röyï këkï bërï di dɔ ŋgërï nima.”
40027041	Kina löbu 'ba bɔ akumu ni ti bɔ kɔmɔ kiyandi ni ti löbu 'ba bilaka ni koloma gbï tögö bo rɔ laŋa tara.
40027042	Lïjë iya te, “Bo ɔmɔ ya ma laki tine bo ikali dë tɔmɔ gbagba bo. Bo na dë rɔ bɔ dɔliŋɔ 'ba Yisarele mo tönë? Ɔdɔ bo këkï 'deni bërï di dɔ ŋgërï nima ti di'di dɔze ŋgï pili gɔ lende abo.
40027043	Bo i'di dɔ bo 'deni gɔ lende 'ba Bɔko'ba, bo kiya rɔ bo tëgë bo kole 'ba Bɔko'ba na. Ne ti doŋgɔke tɔne ɔdɔ Bɔko'ba ti kɔmɔ bo ya.”
40027044	Kina gbï tara bɔ akolɔ ame pele kutötï ŋgila bo yayi ne ënyï gbï kiti'ja bo kɔzɔ a nima tara.
40027045	Mï zana kada kodɔrɔ 'deni tine na mandölu kutu'bö dɔliŋɔ ŋgï kömö ŋbö ndï kada mota.
40027046	Kina ɔdɔ ndï kada kömö 'deni mota rɔ mï dɔkɔpiyari tine, na Yësu kapi ŋgï rɔ ma kembe, tëgë, “Eli, eli, lama sabakatani.” Ame 'jɔ 'ba lende mo tëgë, “Bɔko'ba ma, Bɔko'ba ma, ola ma 'deni gɔ wa'di ga?”
40027047	Ya mɔtɔ ga ame këdï kɔrɔ yayi ne uwö kö'du ko'dɔ nima, na lïjë kiya te, “Bo ëdï kïdëkï Eliya.”
40027048	Kina bɔ mɔtɔ kiriŋa ŋgï kogba lipɔ kusu mï layi ma ko'ba'ba, kogba kiraki dɔ kolɔkɔ ki'di kpa bo tëgë 'dɔ bo kunzulu.
40027049	Tine ya mɔtɔ ga iya te, “Ɔrɔ te. Ti doŋgɔke ɔdɔ Eliya ti kako kɔmɔ bo ya.”
40027050	Kina Yësu kapi ŋgï gbï rɔ ma kembe kina bo kulöku ŋgï.
40027051	Kina bɔŋgɔ ma koke mï rö löbu 'ba Bɔko'ba timo tönë kotopa ŋgï di tɔrɔ ŋbö kömö bërï. Dɔyayi iyaya rönï kina döku ma konzi kitikɔ ŋgï.
40027052	Dögö ni unyë rönnï ŋgï rɔ gböŋö kina töku bilaka ma konzi ame ga rɔ bɔ ki'di dönnï gɔ lende 'ba Bɔko'ba ne kënyï kɔdɔ ŋgï kïdïdï yaga.
40027053	Lïjë ɔdɔ yaga di mï dögö 'bënnï ga. Kina ɔdɔ Yësu kɔdɔ 'deni di mï tölë tine na lïjë kari ŋgï mï Yerosalema gawo kɔtɔ laka tönë, ame bilaka ma konzi ko'ja lïjë 'deni di yayi.
40027054	Tine ɔdɔ bɔ dɔ bɔ kanya naga nima ti asïkërï abo ga ame këdï koda Yësu yayi ne ko'ja kïzïkïzï nima 'deni tara ti wa ame ga pili ko'dɔ rönï ne tine, lende mo o'de tikere ŋgï zïnnï. Lïjë iya te, “Rɔ ma laka bɔ nime ŋgï rɔ kole 'ba Bɔko'ba.”
40027055	'Ja ma konzi mɔtɔ ga ëdï gbï yayi toŋgɔ Yësu di bi kɔwɔ. Lïjë nima na rɔ ame ga kösö gɔ bo di Galilaya koloma toja laja zi bo ne.
40027056	'Ja mɔtɔ mo ga na rɔ Mariya Magadala ti Mariya ma 'ba Yakoba ni ti Yesepa gbï ti 'ja mɔtɔ ame rɔ ma 'ba kole 'ba Zebedayo ga ne.
40027057	Mï dɔkɔpiyari 'deni na bɔ mɔri mɔtɔ di Arimataya kömö ŋgï. Bɔ nima möyï bo rɔ Yesepa, bo gbï rɔ bɔ kösö gɔ Yësu.
40027058	Kina bo kari ŋgï zi Pilato tititi töku Yësu. Kina Pilato ki'di kö'du mo ŋgï 'dɔ ki'di töku nima zi Yesepa kombi.
40027059	Kina bo kogba ŋgï kolo mï bɔŋgɔ kaŋmi ame rɔ ma la'ja ne.
40027060	Kina bo koto ŋgï kari kusu mï tï'börö 'ba tusu töku abo ame bo koga 'deni rɔ ma la'ja yɔki döku ne. Kina bo kululu döku ma löbu ŋgï kpamo na bo kari abo ŋgï.
40027061	Mariya Magadala ni ti Mariya mɔtɔ mo tönë ëdï ga koloma rɔ ma koriya ti kpa tï'börö nima yayi.
40027062	Kina ɔdɔ kömö 'deni mï bi këzë mɔtɔ ame rɔ kada 'ba rɔ kindawo ne tine löbu 'ba bɔ akumu ni ti Parosi ni otɔtɔ rönnï ŋgï zi Pilato.
40027063	Lïjë iya te, “Ŋere, domeri tönë bine bɔ bëtï nima këdï gba ti kɔmɔ bo, bo iya te, ‘Mï tö'dö dɔ mota ti mënyï mɔdɔ 'böwu di mï tölë.’
40027064	Kina me ma laka mo zïyï 'dɔ ki'di kö'du mo gɔ koda bi laka di rɔ dögö nima ŋbö kömö di pötö tö'dö dɔ mota, römöyï kinza bɔ kösö gɔ bo ga kari ku'bögö töku bo ra yaga lïjë kebe tiya mo zi bilaka tëgë, ‘Bo ɔdɔ 'deni di mï tölë.’ Kina ɔdɔ ko'dɔ rönï ŋgï tara bëtï ma di yï'böwu nime ëdï kënyë ŋgï kebe ma dɔgba tönë.”
40027065	Pilato iya te, “Ogbake bɔ kanya kari ki'dike koda bi laka di rɔ dögö nima kɔzɔ ame kikalike tara.”
40027066	Kina lïjë kari ŋgï toda dögö nima laka gbï ti tora gɔ döku 'ba kpamo teyi. Kina lïjë ki'di bɔ kanya ŋgï gbï yayi toda bi.
40028001	Kina mɔlo mï kano bi 'ba tö'dö ma dɔndende 'ba di pötö kada 'ba rɔ kindawo nima na Mariya Magadala ni ti Mariya mɔtɔ mo nima kari ga ŋgï toŋgɔ kpa tï'börö tönë.
40028002	Kina tëgë me tondo te yɔ na kïzïkïzï ma kinza kiya ki'di dönï ŋgï. Malayika 'ba Bɔko'ba ako bërï di mïtɔrɔ, kina kululu döku tönë kpa tï'börö nima ne ŋgï yaga bo koloma dɔmo.
40028003	Kïnë bo ŋgï rɔ ma köbö kɔzɔ tɔrɔ kunyï tara, kina bɔŋgɔ 'ba rɔ bo aŋmi ŋgï kɔzɔ paro.
40028004	Tikere abo i'di bɔ kanya bɔ këdï koda bi naga nima ŋgï rɔmo ga kïlë'dï kila'ba bërï kɔzɔ töku.
40028005	Tine malayika nima ilende zi 'ja naga nima, iya te, “Kinza kereke dë römöyï mikali ëddïke rɔ toma Yësu tönë kutötï ne.
40028006	Bo inza kpe bine, bo ënyï 'deni kɔdɔ yaga di mï tölë ko kɔzɔ ma tönë bo kiya 'deni mɔlo ne tara. Ako koŋgɔke gɔ bi ame ko'ba töku bo pa teyi ne.
40028007	Kina arike welo kiyake zi bɔ kösö gɔ bo ga, iyake te, bo ënyï 'deni kɔdɔ yaga di mï tölë. Kina me bo këdï kari 'deni tötï dɔgba kömönnï mï Galilaya, ti lïjë kari ko'ja bo 'jaa yayi. Ame na rɔ wa ma 'dɔ miya ziye.”
40028008	Kina lïjë kënyï ŋgï di kpa tï'börö yayi rɔ rikamba gbï ti tikere. Tine lïjë lɔ ti lɔŋɔ na lïjë kiriŋa ŋgï tiya mo zi bɔ kösö gɔ bo ga.
40028009	Kina tëgë me tondo te yɔ na Yësu kondɔsɔ ŋgï tïnnï di gɔ kɔri yayi. Bo iya te, “Mötö ziye.” Kina lïjë kako kinda'ba ndï bo na lïjë kïlëlu bo ŋgï.
40028010	Tine bo iya te, “Kinza kereke dë. Ari kiyake zi löndö ma ga 'dɔ lïjë kari Galilaya, kina lïjë ti ko'ja ma ŋgï di yayi.”
40028011	Kina ɔdɔ 'ja naga nima kari ë'bënnï 'deni tine na bɔ kanya ma tönë ga këdï koda bi yayi ne mɔtɔ ga kënyï ŋgï kari mï gawo kïyëtï gɔ wa naga nima pili ko'dɔ rönï ne zi löbu 'ba bɔ akumu ni.
40028012	Kina löbu 'ba bɔ akumu ni kotɔtɔ rönnï ŋgï ti löbu 'ba bilaka ni tususu kpënnï. Lïjë odɔ gïrïsï ŋgï rɔ mbëmbë zi bɔ kanya naga nima
40028013	kina lïjë kususu kpa bɔ kanya naga nima, iya te, “Arike, ɔdɔ bɔtɔ kititi ye iyake te, bɔ kösö gɔ bo ga na kako ku'bögö töku bo rɔ mï korɔndɔ ko'ja tö'dö kinda'ba ye 'deni.
40028014	Kina ɔdɔ kiya te lëbï mo kömö kɔzɔ a nime te mbili Pilato, ti dïyëyï kpa lende nima ŋgï ko'dɔ ɔtɔ dë kpe ziye.”
40028015	Kina bɔ kanya naga nima kogba gïrïsï tönë ŋgï lïjë kari ko'dɔ kɔzɔ ame kiya 'deni zïnnï ne tara. Gɔ kö'du mo na lende nime këdï gba nduwë kïlëbï mï löŋgö Yudayi ko'ja kabate ne.
40028016	Kina bɔ kösö gɔ Yësu ma 'butë dɔɔkɔtɔ naga nima kënyï ŋgï kari dɔ döku tönë mï Galilaya gɔ bi ma Yësu kiya zïnnï tari teyi.
40028017	Kina ɔdɔ lïjë ko'ja bo 'deni tine, lïjë ïlëlu bo ŋgï. Tine pele lende nima gba rɔ ma kïlïkö dɔ ya mɔtɔ ga.
40028018	Kina Yësu kese ŋgɔsi kiya te, “Bɔko'ba i'di közï kakpa pili 'ba mïtɔrɔ ti 'ba dɔyayi 'deni zö.
40028019	Kina arike ti ki'dike dɔ kupö bilaka 'ba dɔliŋɔ nime pili këdï rɔ bɔ kösö gɔma. O'dɔke bapatisi dönnï mï möyï 'bu ma Bɔko'ba gbï ti kole ti Nyï Kɔtɔ Laka.
40028020	Iyandike lïjë tuwö dɔ wa ame ga pili mose gɔmo 'deni ziye ne. Kina ti mö'bö ŋgï tiye ŋbö mï kada ma ŋburuŋburu 'ba dɔliŋɔ.”
41001001	Ame kina rɔ tisaki 'ba laja laka 'ba Yësu Kurïsïtö kole 'ba Bɔko'ba.
41001002	Kina kisaki kɔzɔ ma tönë Yesaya bɔ kumë lende 'ba Bɔko'ba kugu ne tara. Ame tönë Bɔko'ba kiya te, “Oŋgɔ, ti moja bɔ laja ma kari dɔgba kömöyï tileŋo gɔ kɔri zïyï.
41001003	Bo na këdï kuwöwö dɔ bo di yï mökö kiya te, ‘Ileŋoke kɔri zi ŋere. Odɔrɔke gɔ kɔri zi bo.’”
41001004	Kina Yowani kɔdɔ ŋgï yï mökö tobapatisi bilaka, gbï tuwöwö mo zïnnï gɔ lïjë kotɔ dönnï di mï lende kënyë 'bënnï ga kobapatisi lïjë gɔ Bɔko'ba kola lïjë gɔmo.
41001005	Kina bilaka kɔlɔ ŋgï di Yudayi, pili di mï Yerosalema kari zi bo. Lïjë ari kodɔ kpënnï ŋgï pili gɔ lende kënyë 'bënnï ga na bo kobapatisi lïjë ŋgï mï yöpö Yaradene.
41001006	Yowani, bɔŋgɔ 'ba rɔ bo u'jö di mï sunë gamele, ti gasi 'bana bo koga 'bömbö bo. Akonyo abo ga rɔ mömï ni ti tagi 'ba mï 'bɔrɔ.
41001007	Kina bo kiya zi bilaka naga ni ma te, “Bɔ mɔtɔ ëdï kozi kako di gɔma. Bo na mbiri löbu di dɔma. Pele rɔ kabi 'ba wari ndï bo ma mɔ'bɔ dë tëdë bërï tope kpamo.
41001008	Mo'dɔ ma 'bama bapatisi 'deni dɔye ti mini. Tine ma 'ba bo, bo ti kobapatisi ye ti Nyï Kɔtɔ Laka.”
41001009	Mï kada nima na Yësu kako ŋgï di Nazareta di mï Galilaya zi Yowani, kina kobapatisi bo ŋgï mï yöpö Yaradene.
41001010	Tine ɔdɔ Yësu këdï kɔdɔ 'deni yaga di mï mini bo oja mïtɔrɔ konye rönï 'deni yaga rɔ gböŋö, Nyï Kɔtɔ Laka këdï kɔkɔ ŋgï kako dɔ bo kɔzɔ matukpuru tara.
41001011	Kina birɔ kudu ŋgï kako di mïtɔrɔ kiya te, “Nï na rɔ kole ma. Mɔ’ɔ yi 'deni kulöwö. Ma ti mï këyï rɔ mbëmbë gɔ lende 'bï.”
41001012	Kina Nyï Kɔtɔ Laka koto Yësu ŋgï kari yï mökö,
41001013	bo ko'dɔ tö'dö dɔ 'butë sowɔ yï mökö yayi. Kina Satani koloma ŋgï rɔ tiyɔzɔ bo. Bo oloma ŋgï mï löŋgö wa 'ba yï mökö. Tine malayika na koloma rɔ toja laja zi bo tokɔnyi bo.
41001014	Kina di pötö mo ko'ja ki'di Yowani 'deni mï maboso na Yësu kako ŋgï mï Galilaya tuwöwö laja laka 'ba Bɔko'ba,
41001015	kiya te, “Kada mo ömö 'deni. Kina ŋere löbu 'ba Bɔko'ba ëdï 'deni ŋɔli. Otɔke dɔye di mï lende kënyë 'be ga ki'dike dɔye gɔ laja laka 'ba Bɔko'ba.”
41001016	Mï tudö abo kebe kpa pöpö 'ba Galilaya na bo kari ko'ja Simona ni ŋgï yayi ti bɔ löndö bo Andareya këdï ga rɔ tu'du duru mï pöpö, römöyï lïjë atoyi na.
41001017	Kina bo kilende zïnnï, iya te, “Ösöke gɔma, ti mi'di ye rɔ atoyi 'ba to'de bilaka kako zi Bɔko'ba.”
41001018	Kina lïjë kola duru 'bënnï ga ŋgï yayi lïjë kösö gɔ bo.
41001019	Mï tari abo mbowa dɔgba di bina na bo kari ko'ja kole 'ba Zebedayo ga ŋgï, Yakoba ni ti bɔ löndö bo Yowani. Lïjë oloma 'deni mï sorope këdï ga rɔ tileŋo duru 'bënnï.
41001020	Bo ïdëkï lïjë, na lïjë kënyï kola 'bu nnï Zebedayo ŋgï mï sorope yayi ti bɔ ndɔbɔ, lïjë kösö ŋgï gɔ bo.
41001021	Yësu ni ari Kaparanoma. Mï kada 'ba rɔ kindawo na bo kari ŋgï kɔdɔ mï rö 'ba mötu bo ki'di tiyandi kɔmɔ bilaka.
41001022	Tine lïjë otɔ ŋgï rɔ gönnï. Römöyï akiyandi abo ŋgï kɔzɔ 'ba bɔ közï kakpa, inza kɔzɔ ma 'ba bɔ kɔmɔ kiyandi ni tara.
41001023	Bɔ mɔtɔ rɔ bɔ nökï ëdï mï rö 'ba mötu yayi. Kina bo kënyï kulörï ŋgï rɔ ma kembe kiya te,
41001024	“Wa'di 'bï tize, nï Yësu 'ba Nazareta nime? Ako 'deni tote dɔze nati? Mikali yi 'deni. Nï na rɔ bɔ laja ma kɔtɔ laka 'ba Bɔko'ba.”
41001025	Yësu amo dɔ nökï nima, iya te, “Udumö yaga. Kina ita'ba yaga di dɔ bɔ nima.”
41001026	Kina nökï mo nima koŋma bɔ nima ŋgï kulörï rɔ ma kembe, kina kɔdɔ ŋgï yaga di dɔmo.
41001027	Kina lende mo kigayi lïjë ŋgï pili ki'di lïjë ŋgï kebe tititi rönnï rɔ gɔ rönnï, kiya te, “Wa'di ga na te? Akiyandi la'ja nati? Bɔ nime ŋgï ti közï kakpa bo kamo dɔ nökï te yɔ kuwö dɔ bo ŋgï.”
41001028	Tine na lëbï 'ba lende 'ba Yësu kita'ba ŋgï welo kote mï dɔyayi 'ba Galilaya yayi.
41001029	Yësu ni ɔdɔ di mï rö 'ba mötu yayi ti Yakoba ni ti Yowani kari liŋɔ 'ba Simona ni ti Andareya.
41001030	Tine lïjë ömö yayi ko'ja mese 'ba Simona këdï ti zëyï kö'dö 'deni bërï dɔ sora. Iya lende mo zi Yësu,
41001031	kina bo kari ŋgï kinda'ba közïmo kombi dɔmo tɔrɔ. Kina zëyï nima kita'ba ŋgï yaga di rönï lɔko kënyï toja laja zïnnï.
41001032	Mï dɔkɔpiyari mo nima ko'ja kada kösö 'deni na ko'de bɔ rɔkɔ’ɔ ŋgï pili kako zi bo kpaki ti bɔ nökï ni.
41001033	Bilaka pili 'ba mï tïrï otɔtɔ rönnï ŋgï liŋɔ 'ba Simona yayi.
41001034	Kina Yësu kileŋo bilaka ame ga pili ti dɔkomali rɔkɔ’ɔ ma gege ne ŋgï, bo ki'di nökï kita'ba ŋgï yaga di dɔ ma konzi ame ga rɔ bɔ nökï ne. Tine bo ota gɔ lende di zi nökï ni römöyï lïjë ikali bo.
41001035	Mï bi këzë ma di gɔmo mɔlo mï kano bi na bo kënyï ŋgï kari abo yï mökö rɔ dɔ kutu bo tumötu.
41001036	Kina Simona ni ti ya mɔtɔ mo naga nima koloma ŋgï rɔ toma bo.
41001037	Lïjë ari ko'ja bo na lïjë kiya zi bo te, “Bilaka pili ëdï rɔ toma göyï.”
41001038	Tine bo ileki dɔmo kiya zïnnï te, “Darike mï liŋɔ ma dɔgba naga 'dɔ mari muwöwö laja nime gbï yayi, römöyï kina rɔ ndɔbɔ ma mako dömöyï mo.”
41001039	Kina bo kiliŋgere ŋgï kote mï dɔyayi 'ba Galilaya nima toko ti tuwöwö lende 'ba Bɔko'ba mï rö 'ba mötu 'bënnï ga pili, bo ki'di nökï kita'ba ŋgï yaga di dɔ bɔ nökï ma konzi.
41001040	Kina bɔ mönyu mɔtɔ kako ŋgï zi Yësu kolɔdɔ bërï koma'jo rönï zi bo, iya te, “Ɔdɔ ko'dɔkɔ ŋgï ti kileŋo ma ŋgï yaga rɔ ma kɔpɔ.”
41001041	Yësu oŋgɔ lisa 'ba rɔ bɔ nima, na bo koja közï bo ŋgï kosa rɔmo, kiya te, “Mo'dɔkɔ 'deni ŋgï,ileŋo yi 'deni.”
41001042	Kina mönyu kilayi ŋgï di rɔ bɔ nima rɔmo kɔpɔ ŋgï yaga.
41001043	Tine Yësu ose gɔmo kitigɔ zi bɔ nima koja kari, kiya te,
41001044	“Kinza kari kiya lende nime dë zi bɔtɔ, ari kileme röyï zi bɔ akumu 'ba Bɔko'ba ni. Kina 'dɔ ki'di a 'ba akileŋo mo tönë Musa ki'di kö'du mo ne, 'dɔ kileme ileŋo yi 'deni kɔpɔ.”
41001045	Tine pele bɔ nima ari ŋgï koloma rɔ tïyëtï mo, tïyëlë lende 'ba Yësu. Kina ŋgï i'di bi 'ba tɔdɔ mï gawo kari kele dë kpe zi Yësu. Kina bo koloma abo ŋgï kö'bö yaga mökö di mï gawo. Na bilaka koloma ŋgï rɔ tɔlɔ kari zi bo di mï gɔ bi pili.
41002001	Mï tö'dö dɔ ndö tara di pötö mo na bo kileki ŋgï kari Kaparanoma. Kina lëbï mo kote gɔ bi nima ŋgï toko ma bo këdï 'deni liŋɔ mɔtɔ yayi.
41002002	Kina bilaka kɔlɔ ŋgï rɔ tïndï kako zi bo koso lɔ mï rö nima bi gböŋö ma titi te kari kinza kpe rɔ bo. Kina bo koloma ŋgï rɔ tuwöwö lende 'ba Bɔko'ba zïnnï.
41002003	Na ko'de bɔ mɔtɔ ame keŋme 'deni mɔlo bërï ne ŋgï kako zi bo, bilaka sowɔ na kombi.
41002004	Tine bilaka oso 'deni ŋgï bi gböŋö ma titi te inza kpe zïnnï 'dɔ tɔdɔ timo toto bɔ nima kari ŋgɔsi zi Yësu. Kina lïjë këkï ŋgï dɔ rö tɔrɔ kiteŋe gɔ bi koja bɔ nima kebe teyi kpaki ti laŋba ma kö'dö dɔmo mo ko'ba bërï te kɔmɔ Yësu.
41002005	Kina ɔdɔ Yësu koŋgɔ 'deni lïjë ki'di dönnï gɔ lende abo tara tine, na bo kilende ŋgï zi bɔ keŋme bërï nima, iya te, “Kole ma, ola yi 'deni gɔ lende kënyë 'bï ga.”
41002006	Dëmba tine bɔ kɔmɔ kiyandi 'ba kö'du ki'di mɔtɔ ga ëdï yayi, na lïjë kebe ŋgï rɔ tomeri mo ti mïnnï, kiya te,
41002007	“Bɔ nime ilaŋa rɔ bo kiya lende tara gɔ wa'di zi Bɔko'ba? O'ja dölï na 'dï. Bɔko'ba na ŋge kɔtɔ rɔ bɔ tola wa gɔ lende kënyë.”
41002008	Yësu ikali meri 'bënnï nima ŋgï, na bo kiya zïnnï te, “Kpe, ëddï komerike lende nima tara mïye gɔ wa'di?
41002009	Ma yala na kïtëwu 'dɔ tiya mo zi bɔ keŋme bërï nima? ‘Ola yi 'deni gɔ lende kënyë 'bï,’ ala 'dɔ kiya te, ‘Ënyï kombi laŋba 'bï kiliŋgere.’
41002010	Ne ziye tikali mo rɔ ma laka kole 'ba bilaka lesi ëdï ŋgï ti tigɔ dɔliŋɔ bine tola bilaka gɔ lende kënyë.” Kina bo kiya ŋgï te zi bɔ keŋme bërï nima,
41002011	“Nï, milende zïyï, ënyï kombi laŋba 'bï kari liŋɔ.”
41002012	Kina bɔ nima kënyï ŋgï di kömönnï pili te kombi laŋba abo kari timo. Lende mo igayi lïjë ŋgï pili na lïjë kebe ŋgï rɔ tïlëlu Bɔko'ba, kiya te, “Wa ma te do'ja dë gba mɔlo.”
41002013	Yësu ileki 'böwu kari kpa pöpö 'ba Galilaya, na tïndï kotɔtɔ rönnï ŋgï zi bo yayi. Na bo koloma ŋgï rɔ tiyandi lïjë.
41002014	Kina ɔdɔ bo kënyï 'deni tiliŋgere kebe yayi tine na bo kari ko'ja bɔ kireke awada mɔtɔ kïdëkï rɔ Lëwë kole 'ba Alapayo, koloma 'deni mï bi 'ba tireke awada. Bo iya te, “Ösö gɔma.” Kina Lëwë kënyï ŋgï kösö gɔ bo.
41002015	Kina lïjë kari ŋgï tonyo kpënnï liŋɔ 'ba Lëwë. Bɔ kireke awada ma konzi ti bɔ lende kënyë mɔtɔ ga ëdï gbï yayi tonyo wa bi kɔtɔ ti Yësu ni ti bɔ kösö gɔ bo ga. Römöyï ma konzi 'bënnï ösö 'deni gɔ bo.
41002016	Kina ɔdɔ bɔ kɔmɔ kiyandi 'ba kö'du ki'di mɔtɔ ga ame lïjë gbï rɔ Parosi ne ko'ja Yësu 'deni këdï rɔ tonyo wa bi kɔtɔ ti bɔ lende kënyë ni ti bɔ kireke awada tara tine, lïjë ënyï kititi bɔ kösö gɔ bo ga, kiya te, “Yësu ëdï konyo wa bi kɔtɔ ti bɔ lende kënyë ni ti bɔ kireke awada gɔ wa'di?”
41002017	Yësu uwö lende 'bënnï nima 'deni, na bo kileki zïnnï, kiya te, “Bɔ rɔkɔ’ɔ na ŋge kari zi bɔ ki'di wɔwɔ. Ya ma kinza ti rɔkɔ’ɔ naga ari ë'bënnï dë. Kina me ma mako dë tïdëkï bɔ lende laka, mako gɔ bɔ lende kënyë.”
41002018	Bɔ kösö gɔ Yowani bɔ bapatisi ga ti Parosi ni ëdï koro kpënnï. Kina ya mɔtɔ ga kako zi Yësu kititi bo, iya te, “Gɔ wa'di na bɔ kösö gɔ Yowani ga ti bɔ kösö gɔ Parosi ni këdï koro kpënnï, tine ma 'bëyï ga koro kpënnï dë gɔmo?”
41002019	Yësu ileki dɔmo zïnnï, iya te, “Ma komerike 'beye ŋba 'ba mï karama 'ba gbe ti koro kpënnï ko'ja më'dë 'ba nyiti këdï mï löŋgö lïjë? Inza tara.
41002020	Tine kada mo ti kömö 'deni ame gɔ kinda'ba më'dë 'ba nyiti yaga di mï löŋgö lïjë, kina ti lïjë koro kpënnï 'jaa.
41002021	Rɔ ma laka bɔtɔ oroga bɔŋgɔ mɔlo dë ti roga ma la'ja. Ɔdɔ ko'dɔ tara ma la'ja nima ti kosoŋi rönï kirica ma mɔlo mo ŋgï yaga ko'dɔ bi gböŋö ma löbu kulöwö.
41002022	Kina bɔtɔ mɔtɔ odɔ layi ma la'ja dë gbï mï kilaka 'ba layi ame köndë 'deni ne. Ɔdɔ ko'dɔ tara layi ti kotopa kilaka köndë nima ŋgï, kina layi ni kpaki ti kilaka mo nima ti kirasi rönnï ŋgï yaga. Tine ma laka mo todɔ layi ma la'ja gbï mï kilaka ma la'ja 'ba layi.”
41002023	Mï kada 'ba rɔ kindawo ma dɔ kɔtɔ mɔtɔ, Yësu ni këdï kudö ti bɔ kösö gɔ bo ga kebe mï nyaka 'ba nyönyu, na bɔ kösö gɔ bo ga koloma ŋgï rɔ tomborozi dɔ nyönyu ma kana kebe tonyo mo.
41002024	Parosi ni ënyï kiya zi Yësu te, “Oŋgɔ te, gɔ wa'di na bɔ kösö göyï ga këdï ko'dɔ wa ame kari dë gɔ kö'du ki'di 'ba kada 'ba rɔ kindawo ne tara gɔmo?”
41002025	Yësu ënyï kileki dɔmo zïnnï iya te, “Kpe, wa tönë 'bu ze löbu Dawidi ko'dɔ mï kada ma lïjë ti ya ma ti bo këdï rɔ 'bö ne, ïdëkïke dë?
41002026	Ame tönë ko'dɔ rönï mï kada ma Abiyatara na këdï rɔ bɔ dɔ bɔ akumu ne. Maŋgolɔ'bɔ koro mo tönë ki'di 'deni zi Bɔko'ba, mï kö'du ki'di mo 'dɔ bɔ akumu na ŋge konyo, bilaka ma sari konyo dë ne, Dawidi ɔdɔ ŋgï mï rö 'ba Bɔko'ba konyo, kogba mɔtɔ ga ki'di gbï zi ya ma ti bo.”
41002027	Kina Yësu kileki gɔmo gbï kiya zïnnï te, “I'di kada 'ba rɔ kindawo rɔ a laka zi bilaka lesi. Tine i'di bilaka lesi dë gɔ kö'du 'ba kada 'ba rɔ kindawo.
41002028	Kina kole 'ba bilaka lesi na gbï rɔ ŋere 'ba dɔ kada 'ba rɔ kindawo.”
41003001	Yësu ileki kari mï rö 'ba mötu. Tine bɔ mɔtɔ ëdï yayi közïmo kölë 'deni rɔ kilawo.
41003002	Ya mɔtɔ ga ëdï gbï yayi, lïjë oloma 'deni ŋgï rɔ toŋgɔ mo ɔdɔ Yësu kileŋo bɔ nima mï kada 'ba rɔ kindawo nima gɔ lïjë kari kususu bo timo.
41003003	Yësu ïdëkï bɔ közï kölë rɔ kilawo nima kiya teyi te, “Ako kɔrɔ kɔmɔze pili bine.”
41003004	Kina bo kënyï kititi bilaka naga nima, bo iya te, “Ma yala na rɔ ma laka mï kö'du ki'di 'ba kada 'ba rɔ kindawo 'dɔ to'dɔ mo? To'dɔ lende laka ala to'dɔ a ma rɔ ma kënyë na teyi? Tɔmɔ dïdï, ala tupö mo yaga?” Tine lïjë udumö ŋgï pili liwo.
41003005	Kina bo kuyï kɔmɔ bo koŋgɔ dönnï pili toko, dökï'dï bo ga ata 'deni rönnï. Tine lende kinza kuwö 'bënnï nima i'di bo ŋgï këdï rɔ meri. Kina bo kilende ŋgï zi bɔ nima, iya te, “Oja gɔ közïyï.” Bɔ nima oja yɔ na kileki ŋgï rɔ ma laka gɔ bi mo.
41003006	Kina Parosi ni kɔdɔ ŋgï di mï rö 'ba mötu yayi kari kotɔtɔ ga kpënnï ti bilaka 'ba Erode ga toma kɔri 'ba 'dɔ tupö Yësu timo.
41003007	Yësu ënyï ŋgï ti bɔ kösö gɔ bo ga kari kpa pöpö, na bilaka kɔlɔ ŋgï rɔ tïndï kari zïnnï yayi. Lïjë ɔlɔ kako di Galilaya yayi, di Yudayi,
41003008	di Yerosalema, di Edome, di gönyï yöpö 'ba Yaradene, ya mɔtɔ ga ako di mï dɔliŋɔ 'ba Tura ni ti Sidona. Lïjë ɔlɔ kako zi bo gɔ lëbï 'ba wa ame lïjë kuwö bo këdï ko'dɔ ne.
41003009	Bilaka ŋgï rɔ tïndï ma kinza kiya. Na Yësu kiya ŋgï zi bɔ kösö gɔ bo ga 'dɔ lïjë ko'de sorope gɔ bo këkï yïmo kinza komoti bo ra.
41003010	Römöyï bo ileŋo bɔ rɔkɔ’ɔ ma konzi ŋgï, kina ma konzi mɔtɔ ga këdï gba nduwë komoti rönnï tari tosa rɔ bo.
41003011	Kina ɔdɔ ya ma rɔ bɔ nökï ni ko'ja ma 'bënnï kïnë bo te na kila'ba ŋgï bërï kɔmɔ bo ti tulörï, kiya te, “Nï na rɔ kole 'ba Bɔko'ba.”
41003012	Tine bo amo ŋgï dönnï kinza lïjë kuwöwö gɔ bo dë yaga.
41003013	Yësu ënyï ŋgï këkï kari dɔ kuruŋgu tɔrɔ, na bo kïdëkï bilaka ma bo ko'dɔkɔ naga ŋgï kako zi bo.
41003014	Na bo koza ma 'butë dɔmorïyö ŋgï di yïmo rɔ ame mo ga bo kïdëkï rɔ bɔ laja abo ne. Kina bo kiya zi lïjë te, “Kpe nime, moza ye 'deni 'dɔ këddïke tö, 'dɔ moja ye gbï tari tuwöwö lende zi bilaka,
41003015	mi'di közï kakpa ziye toga nökï timo yaga.”
41003016	Lïjë ma 'butë dɔmorïyö ma bo koza mo ga na me, Simona ame Yësu ki'di möyï bo mɔtɔ gbï rɔ Pïtörö ne,
41003017	ti Yakoba ni ti löndö bo Yowani kole 'ba Zebedayo ga. Yësu i'di möyï dönnï rɔ Bonerega, ame 'jɔ 'ba lende mo tëgë, “Bɔ tɔrɔ kapi.”
41003018	Kina ti Andareya ni ti Pïlïpö ti Batolimayo ti Matayo ti Tɔma ti Yakoba kole 'ba Alapayo ti Tadayo ti Simona bɔ ko'dɔ ya gɔ dɔyayi 'bënnï.
41003019	Kina ti Yuda Isikarita ame kina kari kususu Yësu zi turu ne.
41003020	Yësu ileki kari liŋɔ, na tïndï ma kinza kiya kotɔtɔ rönnï ŋgï gbï kako zi bo kola bi 'ba tonyo akonyo pele kari kinza kpe zïnnï ti bɔ kösö gɔ bo ga.
41003021	Kina ɔdɔ lëbï mo kari kömö 'deni kɔzɔ a nime te zi e'be ma bo ga tine, na lïjë kënyï ŋgï kako gɔ bo. Römöyï bilaka ëdï 'deni ŋgï rɔ tiya mo te, “Rumö na kila'ba 'deni dɔ bo.”
41003022	Bɔ kɔmɔ kiyandi 'ba kö'du ki'di mɔtɔ ga ame kako di Yerosalema ne oloma ŋgï rɔ tiya mo te, “Belezebola ŋere 'ba nökï na kila'ba 'deni dɔ bo. Ŋere 'ba nökï ni na ki'di közï kakpa nima zi bo toga nökï ma laki timo yaga.”
41003023	Kina Yësu kïdëkï bilaka naga nima ŋgï kako zi bo, bo koloma rɔ tiya mo zïnnï rɔ dɔŋgala. Bo iya te, “Ti Satani kebe koga Satani lëpï bo mɔtɔ tondo ga?
41003024	Ɔdɔ dɔliŋɔ kɔtɔ kebe koza mïnï 'deni kebe to'dɔ ya rɔ gɔ rönnï dɔliŋɔ nima ëdï kita'ba ŋgï.
41003025	Ɔdɔ kpa gɔli kɔtɔ koza mïnï kebe to'dɔ ya rɔ gɔ rönnï, kpa gɔli nima ëdï kita'ba ŋgï.
41003026	Kina gbï tara ɔdɔ Satani koza mïnnï 'deni kebe to'dɔ ya rɔ gɔ rönnï, gɔmo inza kɔwɔ kpe dɔliŋɔ 'bënnï nima ëdï kita'ba gïrï nime.
41003027	Bɔtɔ mɔtɔ ikali dë ma 'dɔ kari kɔdɔ mï rö 'ba bɔ tigɔ mɔtɔ kolɔ amo ga. Tine ŋge ɔdɔ kudödu bɔ tigɔ nima 'deni titi gba bërï tine na 'jaa ti kolɔ amo ga.
41003028	Kpe omerike lende nime laka. Dɔkomali lende kënyë ma laki naga nima pili ti kola bilaka ŋgï gɔmo kpaki ti kpa kënyë ma lïjë ko'dɔ.
41003029	Ne bɔtɔ ame kirasi lende kiya kpënï rɔ ma kënyë gɔ Nyï Kɔtɔ Laka ne, inza kola ŋgï du lipo. Lende kënyë ma ŋburuŋburu na bo ko'dɔ 'deni.”
41003030	Yësu iya lende nime te römöyï lïjë iya te nökï na këdï ko'dɔ bo.
41003031	Kina ma 'ba Yësu ni ti löndö bo ga kömö ŋgï. Lïjë ɔrɔ yaga koja laja kari gɔ bo.
41003032	Tïndï oloma 'deni kuru bo bërï na kari kiya zi bo te, “Möyï ni ti löndö yï ga ëdï yaga 'dë yayi, lïjë o'dɔkɔ yi 'dɔ kari zïnnï.”
41003033	Yësu ileki dɔmo zïnnï iya te, “Yë ga na rɔ iya ni ma ti löndö ma mo ga?”
41003034	Bo uyï kɔmɔ bo koŋgɔ dɔ bilaka naga nima koloma yayi ne, na bo kileki kiya te, “Lïjë nime na rɔ iya ni ma ti löndö ma ga.
41003035	Bɔtɔ ame ko'dɔ ako'dɔkɔ 'ba Bɔko'ba ne na rɔ löndö ma ga, rɔ lëmï ma ga gbï rɔ iya ma.”
41004001	Yësu ako 'böwu gbï koloma rɔ tiyandi bilaka di kpa pöpö 'ba Galilaya. Bilaka ako ŋgï zi bo rɔ tïndï ma kinza kiya, kina bo kari këkï koloma ŋgï mï sorope mbowa mï zana mini. Tïndï naga nima ɔrɔ ŋgï yaga kpa götö yayi,
41004002	kina bo koloma ŋgï rɔ tiyandi lïjë ti dɔŋgala ma konzi. Mï akiyandi abo, bo iya te,
41004003	“Uwöke, bɔ kulï kupö mɔtɔ ɔdɔ 'deni kari tulï kupö abo mï nyaka.
41004004	Di bi tulï mo mɔtɔ ga ila'ba ŋgï dɔ kpa kɔri, kina yali kako ŋgï kogɔ yaga.
41004005	Kupö mɔtɔ ga ila'ba ma 'bënnï dɔ kirigɔyɔ ame yayi mo kalo dë laka ne. Kina kötu ŋgï welo römöyï yayi mo alo dë.
41004006	Tine ɔdɔ kada keze yɔ na koŋma ŋgï kututu yaga römöyï ŋgira'da mo alo dë.
41004007	Kupö mɔtɔ ga ila'ba ma 'bënnï ŋgï mï löŋgö kono. Tine ɔdɔ kono kebe kïyöbu yɔ na kuböwu ŋgï yaga kö'bö rɔ azurupu.
41004008	Kina kupö mɔtɔ ga kila'ba ma 'bënnï ŋgï mï yayi ma laka. Na kötu ŋgï kïyöbu laka ŋbö kana. Mɔtɔ mo ga ana ŋge mbowa,mɔtɔ ga ana laka tine mɔtɔ ga ana ŋgï kulöwö.”
41004009	Kina Yësu kileki gɔmo kiya zïnnï te, “Bɔ ame ti mbili ne i'dike bo kuwö lende nime.”
41004010	Di pötö mo ko'ja Yësu këdï 'deni kutu bo tine, na ya mɔtɔ ga ame kuwö lende nima ne ti bɔ kösö gɔ bo ga kako ŋgï zi bo. Lïjë ako kititi bo 'dɔ bo kïyëtï mï 'jɔ 'ba dɔŋgala naga nima zïnnï.
41004011	Yësu ileki dɔmo zïnnï iya te, “Kpe, akikali 'ba a ma rɔ ma kusu mï ŋere löbu 'ba Bɔko'ba nime i'di 'deni ziye. Tine ma 'bënnï 'ba ya mɔtɔ ga naga nima ti milende zïnnï nduwë rɔ dɔŋgala.
41004012	Römöyï kɔzɔ ma tönë kugu ne,‘Gɔ lïjë koŋgɔ pele, tine lïjë ko'ja dë. Lïjë kuwö pele, tine lïjë kikali dë. Römöyï kinza lïjë kebe kotɔ dönnï ra lïjë kileki kako zö ma ŋere Bɔko'ba, kinza mola lïjë ra gɔ lende kënyë 'bënnï ga.’”
41004013	Kina Yësu kititi lïjë kiya te, “Kpe gbï ikalike mï 'jɔ 'ba dɔŋgala nime dë? Tine gɔ kikalike mï 'jɔ 'ba dɔŋgala mɔtɔ mo ga 'jaa tondo mo ga?
41004014	Bɔ kulï kupö nima na rɔ bɔ kuwöwö lende 'ba Bɔko'ba.
41004015	Kupö ma kila'ba dɔ kpa kɔri na rɔ ya ame ga kuwö ŋgï tine, Satani ako ŋgï welo kogba yaga di mï dökï'dï mo ne.
41004016	Kupö ma kila'ba dɔ kirigɔyɔ na rɔ ame ga kuwö yɔ kinda'ba ŋgï ti mï këyï ne.
41004017	Tine ŋgira'da mo na kalo dë mïnnï kina ŋgï gɔmo igabi dë. Ɔdɔ gomɔ ni ti közï kasi 'ba gɔmo kömö yɔ na lïjë koga kpënnï ŋgï gɔmo.
41004018	Kupö ma kila'ba mï löŋgö kono na rɔ ame ga kuwö ŋgï kinda'ba laka,
41004019	tine kɔmɔ kïlë'dï 'ba gɔ wa 'ba dɔliŋɔ, mɔri ni ti mï löbu gɔ ama konzi mɔtɔ ga kuböwu ŋgï yaga kana ɔtɔ dë.
41004020	Tine kupö ma kila'ba mï yayi ma laka na rɔ ame ga kuwö kutï ŋgï kinda'ba laka ne. Kina lïjë na ma kana ŋgï, mɔtɔ ga mbowa, mɔtɔ ga laka, tine mɔtɔ mo ga kulöwö.”
41004021	Kina Yësu koloma ŋgï nduwë rɔ tiya mo zïnnï te, “Me bɔtɔ mɔtɔ ebe kogba lamba ra kutu'bö dɔmo yaga teyi ti lö'dï ala kusu bïcï sora? Rɔ ma laka lamba ëdï kutë dɔ a 'ba tïdëyï mo.
41004022	Kina me 'deni ɔtɔ ame yaga rɔ ma kusu ne ti koja ŋgï yaga bi kɔpɔ. Ɔtɔ ame kutu'bö dɔmo teyi ne ti kombi dɔmo 'deni ŋgï yaga.
41004023	Kina ti, bɔ ame ti mbili ne, i'dike bo kuwö lende nime.”
41004024	Bo ileki gbï kiya zïnnï te, “Wa ame këdï kiya ziye ne ojeke mbili ye laka gɔmo tuwö mo. Wa ma këddï kiyarike timo na ti Bɔko'ba kiyari gbï timo ziye. Kina ti bo ki'di dɔmo 'deni ŋgï teyi ziye.
41004025	Römöyï bɔ ame këdï timo ne ti ki'di gbï teyi. Kina bɔ ame kinza timo ne ma titi tɔ nima zi bo ne ti kopepe 'deni ŋgï yaga.”
41004026	Bo ileki gbï 'böwu kiya zïnnï te, “Ŋere löbu 'ba Bɔko'ba ëdï kɔzɔ lende 'ba bɔ mɔtɔ ame kulï kupö mï nyaka bo kari koloma abo ŋgï kö'dö nati ne.
41004027	Tine kupö naga nima ötu ë'bënnï ŋgï gɔ dönnï kïyöbu kinza ma bo kikali gɔmo.
41004028	Yayi na ŋgï koja ë'bënï. Dɔgba mo ötu rɔ dɔ biti kina kïyöbu ŋgï köyö kana dɔmo.
41004029	Tine ɔdɔ bo koŋgɔ kandi 'deni yɔ na bo ki'di kulu ŋgï mugu mo römöyï bo ikali kada 'ba tumu mo na 'deni.”
41004030	Kina bo kileki kiya gbï te, “Ŋere löbu 'ba Bɔko'ba nime ti kiyari ŋgï ti wa'di ga? Dɔŋgala ma tondo mo ga na ŋgï gɔ kiyari timo?
41004031	Ti këdï ŋgï kɔzɔ 'jɔ 'ba a mɔtɔ ame titiyi 'deki ne. Tine ɔdɔ kogba kulï mï yayi,
41004032	na kebe kïyöbu ŋgï yaga rɔ ŋgërï ma löbu. Kina dɔŋgila mo ga konza ŋgï yali ni kako kubö rö 'bënnï ga dɔmbëlï mo.”
41004033	Mï akiyandi 'ba Yësu ga pili bo ilende zïnnï ti dɔŋgala. Bo o'de dɔŋgala 'ba lende mo zïnnï ti wa ma lïjë kikali laka.
41004034	Zi ma laki naga nima bo iya wa pili zïnnï rɔ dɔŋgala. Tine ɔdɔ lïjë këdï 'deni rɔ dönnï ti bɔ kösö gɔ bo ga tine na bo kebe 'jaa tïyëtï mï 'jɔ 'ba lende mo ga pili zïnnï.
41004035	Mï dɔkɔpiyari mo nima na Yësu kiya ŋgï te zi bɔ kösö gɔ bo ga, “Ënyïke, dumuke darike gönyï pöpö ma 'dë.”
41004036	Kina lïjë kënyï ŋgï kola tïndï naga nima yayi lïjë këkï gɔ bo mï sorope, tumu dɔ mini nima kari gönyï pöpö ma kapa mɔtɔ. Sorope mɔtɔ ga ari gbï tïnnï yayi.
41004037	Kina lili ma kembe rɔ pïwu ki'di ŋgï tome, na mini ki'di ŋgï rɔ tikagba 'dɔ koso gönnï mï sorope.
41004038	Yësu ëdï kebe kapa sorope ma yï'böwu yayi kö'dö 'deni kitaka dɔ bo ti bɔŋgɔ. Kina bɔ kösö gɔ bo ga kari kindiŋi bo ŋgï kiya zi bo te, “Bɔ kɔmɔ kiyandi, ma 'bëyï omeri lende ze dë kpe ɔdɔ dëdï pele dölëke nati?”
41004039	Kina bo kindiŋi ŋgï yaga, bo kamo dɔ lili nima, bo kilende zi mini kikagba nima kiya te, “Ɔrɔ yaga.” Kina lili ni ti mini kikagba nima kɔrɔ ŋgï bi ko'dɔ liwo.
41004040	Bo ileki kiya zïnnï te, “Kpe, ëddï kereke gɔ wa'di? Kpe gba i'dike dɔye dë gɔ lende ma?”
41004041	Kina lïjë ŋgï rɔ ma kere bo. Lïjë ebe tititi rönnï kiya te, “Bɔ nime bo wa'di ga na? Lili ni ti mini ni ŋgï kpaki rɔ akuwö dɔ bo?”
41005001	Lïjë umu ŋgï kari kömö gönyï pöpö mï dɔyayi 'ba Gerasa.
41005002	Kina ko'ja Yësu këdï këkï di mï sorope kako yaga yɔ na dɔ bo kondɔsɔ ŋgï ti bɔ nökï mɔtɔ këdï rɔ tako di mï löŋgö dögö yayi.
41005003	Bɔ nima nökï ila'ba 'deni ŋgï mɔlo dɔmo ki'di këdï koloma 'deni ŋgï ŋburu kö'bö mï löŋgö dögö. Bɔtɔ mɔtɔ inza kpe ame 'dɔ kɔ'bɔ togbɔ bo bërï. Pele rɔ tudödu bo ti ziŋgiri onya dɔ 'deni.
41005004	Römöyï pa oloma rɔ tudödu közï bo ga komba ziŋgiri ndï bo. Tine bo ö'bö ŋgï tïyëyï wa naga nima di rɔ bo, bo kodowe ziŋgiri ni yaga di ndï bo. Kina ŋgï bɔtɔ mɔtɔ inza kpe ame 'dɔ kɔ'bɔ togbɔ bo bërï.
41005005	Kote kada löbu nime kpaki ti korɔndɔ mo ga bo ö'bö ŋgï mï löŋgö dögö dɔ döku tulörï, bo kore rɔ bo ga ti döku.
41005006	Tine ɔdɔ bo ko'ja Yësu ŋgï ŋbö di bi kɔwɔ yɔ na bo kiriŋa ŋgï kurë dɔmo bo kari kolɔdɔ bërï kɔmɔ Yësu.
41005007	Kina bo kulörï ŋgï rɔ ma kembe kiya te, “Wa'di 'bï na tö, nï Yësu kole 'ba Bɔko'ba tigɔ dɔ kiteli? Moma'jo rɔma zïyï ti möyï Bɔko'ba, kinza kodɔ gomɔ dë dɔma.”
41005008	Bo iya tara römöyï Yësu ilende zi nökï nima iya te, “Nï nökï nime ɔdɔ yaga di mï bɔ nime.”
41005009	Yësu ititi bo iya te, “Nï, möyï yï rɔ yë?” Bo iya te, “Möyï ma rɔ Tïndï. Ze rɔ ma konzi.”
41005010	Kina nökï naga nima kebe ŋgï toma'jo rönnï zi Yësu kinza bo koga lïjë dë yaga di mï dɔliŋɔ nima.
41005011	Tine tïndï 'ba ba'do 'ba liŋɔ ëdï rɔ tonyo kpënnï ndï döku yayi.
41005012	Kina nökï naga nima koma'jo rönnï ŋgï zi Yësu, iya te, “Oja ze dari dila'ba dɔ ba'do naga nime 'dë.”
41005013	Yësu utï dɔmo zïnnï, iya te, “Ɔdɔke karike.” Kina nökï naga nima kɔdɔ ŋgï lïjë kari kila'ba dɔ ba'do tönë ga. Tumu 'ba ba'do nima tïtëtë mo ëdï pili kɔzɔ kuluku 'butë sowɔ tara (2000). Kina kënyï kiriŋa ŋgï di dɔ kulöŋgö kɔ'dɔ nima kari kila'ba mï pöpö kote dönnï ŋgï pili yaga.
41005014	Kina bɔ koda ba'do mo naga nima kiriŋa ŋgï kari kiya lende mo mï gawo pili zi ya ma kebe gɔ nyaka naga. Kina bilaka kɔlɔ ŋgï kako toŋgɔ wa ma ko'dɔ rönï nima.
41005015	Lïjë ako ŋgï ko'ja Yësu ni ti bɔ tönë pa ti tïndï 'ba nökï dɔmo ne koloma 'deni yayi ti bɔŋgɔ rönï dɔmo kele 'deni. Kina lende mo ko'de tikere ŋgï za zïnnï.
41005016	Tine ya ame ga ko'ja ti kömönnï ne na kebe 'jaa rɔ tïyëtï wa ma ko'dɔ rönï zi bɔ nökï nima gbï ti tïndï 'ba ba'do naga nima zïnnï.
41005017	Kina lïjë koloma ŋgï rɔ toma'jo rönnï zi Yësu 'dɔ bo kënyï kari yaga di mï dɔyayi 'bënnï.
41005018	Kina ɔdɔ bo këdï ko'dɔ 'deni tari tëkï mï sorope tine na bɔ nökï tönë kako ŋgï koma'jo rönï zi bo 'dɔ tari kɔtɔ tïnnï.
41005019	Tine bo ileki kiya zi bɔ nima te, “Ari liŋɔ zi bilaka 'be ga, kina 'dɔ kïyëtï gɔ wa ame ga ŋere Bɔko'ba ko'dɔ zïyï ne zïnnï, gbï ti mï këyï ame bo ko'dɔ 'deni zïyï ne.”
41005020	Kina bɔ tönë pa rɔ bɔ nökï ne kari ŋgï koloma rɔ tïyëtï wa ame Yësu ko'dɔ zi bo ne pili kote mï dɔyayi nima kïdëkï möyï mo rɔ Gawo 'Butë ne. Kina bilaka mo ga kotɔ ŋgï rɔ gönnï.
41005021	Kina ɔdɔ Yësu kumu 'deni kileki kako gönyï pöpö ama tine na tïndï kotɔtɔ rönnï ŋgï zi bo kpa götö yayi.
41005022	Kina ɔdɔ bɔ mɔtɔ möyï mo rɔ Yayiro rɔ bɔ dɔ rö 'ba mötu kako ko'ja Yësu tine na bo kila'ba bërï ŋgï bi ndï Yësu,
41005023	koma'jo rönï zi bo, kiya te, “Nyiti titi ma 'deni ŋgï ŋgɔsi tölë, ako tɔ kpe ki'di közïyï rɔmo 'dɔ kileŋo nï, lɔko kɔmɔ yaga di dɔ rɔkɔ’ɔ nime.”
41005024	Kina Yësu kënyï ŋgï tari kɔtɔ ti bɔ nima. Tine tïndï ma kinza kiya ari ŋgï kɔtɔ tïnnï këdï komoti bo.
41005025	'Ja mɔtɔ ëdï yayi roma kö'bö tolɔdɔ ŋgï di rɔmo kɔmɔ kɔɔ mo 'deni ŋbö 'butë dɔmorïyö.
41005026	Lɔko ilisa 'deni timo kulöwö kebe zi bɔ wɔwɔ ma konzi kote gïrïsï 'deni ŋgï di közïnï. Tine ma kɔtɔ mɔtɔ mo okɔnyi nï dë du te, kina ko'dɔ ŋgï konye.
41005027	Lɔko uwö lëbï 'ba Yësu 'deni na lɔko kako ŋgï kebe gɔ bo rɔ mï löŋgö bilaka konzi nima, na lɔko kosa kpa bɔŋgɔ 'ba rɔ bo ŋgï.
41005028	Römöyï lɔko omeri 'deni kiya te, “Ɔdɔ kiya te mosa pele ŋge rɔ kpa bɔŋgɔ 'ba rɔ bo ti kileŋo ma ŋgï.”
41005029	Mï tosa nima lɔko kosa kpa bɔŋgɔ nima yɔ na roma 'bënï tönë koce kpënï ŋgï, lɔko kikali gɔmo di mï yida rönï, ileŋo nï 'deni.
41005030	Tine Yësu ikali gɔmo ŋgï ma tigɔ kɔdɔ di mï yida rɔ bo, kina bo kuyï kɔmɔ bo ŋgï kititi bilaka konzi naga nima, kiya te, “Yë na kosa rɔ bɔŋgɔ ma?”
41005031	Bɔ kösö gɔ bo ileki dɔmo zi bo iya te, “Tïndï nime kuru yi ne oŋgɔ te, ne rɔ ma tondo mo ga na këddï kititi ma 'bëyï 'böwu kiya te, ‘Yë na kosa rɔ bɔŋgɔ ma?’”
41005032	Tine Yësu ëdï nduwë gba rɔ toŋgɔ bɔtɔ nima kosa rɔ bo ne.
41005033	'Ja tönë ikali gɔ wa ma ko'dɔ rönï nime 'deni na lɔko kako ŋgï ti tikere ti rɔ kïlë'dï kila'ba bërï bi ndï Yësu, lɔko kïyëtï gɔ wa ma ko'dɔ rönï zïnï.
41005034	Yësu ileki zïnï iya te, “Nyiti ma, ti'di döyï gɔ tigɔ ma na kileŋo yi 'deni. Ari ti, ti mï këyï rɔkɔ’ɔ nima kola yi yaga.”
41005035	Kota Yësu këdï gba rɔ tilende zi 'ja nima na bɔ laja kömö ŋgï di liŋɔ 'ba bɔ tönë rɔ Yayiro ne. Lïjë iya zi bo te, “A 'ba nyiti 'bï tönë, bilaka ënyë 'deni kinza koma'jo bɔ kɔmɔ kiyandi dë ka kpe ndeŋi.”
41005036	Yësu uyï mbili bo le mökö di zi lende 'bënnï nime. Bo ileki kiya zi Yayiro te, “Kinza kere dë, tigɔ ma na ki'di döyï gɔmo.”
41005037	Yësu ola bilaka ma konzi naga nima dë kpe kari tïnnï, bo ogba ŋge rɔ Pïtörö ni ti Yakoba ni ti bɔ löndö bo Yowani.
41005038	Lïjë ari ŋgï kömö liŋɔ 'ba Yayiro bɔ dɔ rö 'ba mötu nima yayi kari ko'ja bilaka ŋgï këdï bi monɔ, lende konya ŋgï ŋbaŋi, këdï kome kuwu ni konyo kökö.
41005039	Kina ɔdɔ Yësu kɔdɔ ŋgï 'deni mï liŋɔ yayi tine, bo iya zïnnï te, “Wa'di ga na lende konya ŋgï ŋbaŋi te gɔmo? Ëddï kuduke gɔ wa'di? Nyiti titi nime ölë dë rɔ tölë tine lɔko ëdï ŋge kö'dö.”
41005040	Kina lïjë kögö bo ŋgï rɔ laŋa. Bo oga lïjë ŋgï pili kɔdɔ yaga. Kina bo kogba 'bu mo ni ti ma mo ti bɔ kösö gɔ bo ga ma mota mo tönë ga ŋgï lïjë kɔdɔ rö gɔ töku nima yayi.
41005041	Bo inda'ba közïmo kilende teyi te, “Talita kumï.” Ame 'jɔ 'ba lende mo tëgë, “Nyiti titi, milende zïyï, ënyï tɔrɔ.”
41005042	Kina töku tönë kindiŋi ŋgï kënyï tɔrɔ kebe tiliŋgere. Kɔmɔ kɔɔ 'bënï 'deni 'butë dɔmorïyö. Kina lende mo kigayi bilaka ŋgï.
41005043	Tine Yësu ose gɔmo kitigɔ zïnnï kinza lïjë kiya lende mo dë zi bɔtɔ mɔtɔ. Kina bo kiya zi ma mo ni te, “I'dike akonyo zïnï lɔko konyo.”
41006001	Yësu ënyï di yayi kileki kari mï dɔyayi 'bënnï. Tine bɔ kösö gɔ bo ga ozi ŋgï kɔtɔ kari ti bo.
41006002	Mï kada 'ba rɔ kindawo na bo koloma ŋgï rɔ tiyandi wa mï rö 'ba mötu yayi. Kina ma konzi ame ga pili kuwö ne kotɔ ŋgï rɔ gönnï. Lïjë ebe rɔ tititi mo kiya te, “Bɔ nime bo o'ja a naga nime kulöwö te di yala? Bo o'ja akikali naga nime te di yala ga? Gɔ kotɔ löbu naga nime bo ëdï ko'dɔ ŋgï te totondo ga?
41006003	Tara ne bo na dë rɔ bɔ kose ŋgërï tönë kole 'ba Mariya? Löndö bo mɔtɔ mo ga na dë me rɔ Yakoba ni ti Yose ti Yuda ti Simona ne? Lëmï bo ga na dë me gbï tize bine ne?” Kina lïjë kilagi lende abo ŋgï.
41006004	Yësu ënyï kileki kiya zïnnï te, “Rɔ ma laka, bilaka 'ba mï gɔ bi ma laki pili rɔ ma koro bɔ kumë lende. Tine bilaka 'ba dɔyayi abo ga, ti ma wado abo ga oro bo dë.”
41006005	Kina ŋgï bo o'dɔ gɔ kotɔ ma löbu dë kpe kulöwö yayi, tine bɔ rɔkɔ’ɔ ma ndö te na ŋge bo ki'di közï bo rɔmo kileŋo.
41006006	Lende 'bënnï lïjë ame ga rɔ 'ba bo ne ki'di dönnï dë gɔ lende abo ne ebe kigayi bo ŋgï yaga. Bo ënyï ŋgï kari mï tïrï mɔtɔ ga yayi koloma rɔ tiyandi kɔmɔ bilaka.
41006007	Kina bo kïdëkï lïjë ma 'butë dɔmorïyö mo tönë ga ŋgï bi kɔtɔ koja lïjë kari rɔ rïyörïyö tuwöwö lende 'ba Bɔko'ba. Bo i'di tigɔ ŋgï zïnnï ta'da nökï ni timo.
41006008	Tine bo ose zïnnï kinza lïjë kogba a mɔtɔ dë kari timo mï liŋgere 'bënnï nima. Tine lïjë kogba ŋge rɔ përï. Kinza lïjë kogba maŋgolɔ'bɔ dë tïnnï ala mbo'da 'ba kpasi ala yamo kiŋgali dɔmo kpa bɔŋgɔ.
41006009	Lïjë kusu wari ŋge ndïnnï, kogba mɔtɔ dë rɔ tötï teyi.
41006010	Bo ose zïnnï te, “Liŋɔ ame kolomake 'deni teyi, olomake yïmo ŋbö kënyïke di mï gawo nima.
41006011	Tine gɔ bi ame ga ko'dɔkɔ dë tuwö lende 'be kilagi ye koga ye ne, ënyïke ombake lupu mo yaga di ndïye rɔ lömu rönnï.”
41006012	Kina lïjë kari ŋgï koloma rɔ tuwöwö mo zi bilaka 'dɔ kotɔ dönnï di mï lende kënyë.
41006013	Lïjë i'di nökï ŋgï kita'ba yaga di dɔ ma konzi. Kina lïjë kondi 'bu ŋgï kileŋo bɔ rɔkɔ’ɔ ma konzi timo.
41006014	Kina bɔ dɔliŋɔ Erode kuwö lende mo ŋgï gbï römöyï lëbï 'ba Yësu ogba mï dɔyayi nima 'deni. Ya mɔtɔ ga iya te, “Yowani bɔ bapatisi na kɔdɔ 'deni yaga di mï tölë, kina ma ki'di bo ŋgï këdï ti tigɔ kulöwö tara ne.”
41006015	Tine ya mɔtɔ ga iya ma 'bënnï te, “Eliya na.” Kina ya mɔtɔ ga iya ma 'bënnï te, “Bɔ kumë lende 'ba Bɔko'ba ma kɔzɔ ma dɔgba tönë ga mɔlo bine ne na.”
41006016	Kina ɔdɔ Erode kuwö lende mo 'deni tara tine, bo iya te, “Yowani ma tönë mi'di koce dɔmo yaga ne bo na me kɔdɔ 'deni gbï.”
41006017	Erode bo na tönë ki'di kinda'ba Yowani kudödu ku'du mï maboso ne. Erode bo o'dɔ lende nima tara gɔ kö'du 'ba Erodiya 'ja 'ba bɔ löndö bo Pïlïpö ame bo Erode kebe kuyï kɔmɔ mo 'deni yaga ne.
41006018	Römöyï Yowani oloma rɔ tiya mo nduwë zi bo te, “Tuyï kɔmɔ 'ja 'ba löndö ele dë. Tïyëyï mï kö'du ki'di 'ba Bɔko'ba na.”
41006019	Kina Erodiya mo tönë kinda'ba tiyeli ŋgï rɔ Yowani kiteri tupö mo yaga. Tine kɔri 'ba tupö bo lɔko o'ja dë,
41006020	römöyï Erode gbï rɔ ma kere Yowani. Bo ikali ŋgï Yowani bɔ lende laka 'ba Bɔko'ba na. Kina bo kogba Yowani ŋgï ŋge ku'du tara mï maboso. Tine lende kiya 'ba Yowani ga këdï ki'di bo pele ŋgï rɔ meri, bo o'dɔkɔ tuwö mo nduwë.
41006021	Tine kina kari ko'dɔ rönï ŋgï yaga rɔ gɔ kele zi Erodiya. Mï kada mo nima Erode oja karama 'ba kada 'ba töyö bo ŋgï kose bilaka ma rɔ löbu mï turu abo nima ŋgï pili ti bɔ dɔ jësï ni ti bɔ mɔri ma mï Galilaya.
41006022	Kina nyiti 'ba Erodiya kako kusï ŋgala ŋgï kɔmɔ ŋba naga nima. Kina lende mo koŋmi ŋgï sowa dökï'dï Erode ni pili ti ŋba abo naga nima. Kina bɔ dɔliŋɔ Erode kënyï ŋgï kiya zi nyiti nima te, “Ɔtɔ ame ko'dɔkɔ ne, ïdëkï di zö, kina ti mi'di ŋgï zïyï.”
41006023	Bo o'dɔ lömu ŋgï yïmo zïnï kiya te, “Ɔtɔ ame kïdëkï di zö ti mi'di ŋgï zïyï. Ala ëdï pele rɔ kapa 'ba dɔliŋɔ ma nime na kïdëkï, ti mi'di ŋgï zïyï.”
41006024	Kina lɔko kari ŋgï kititi mönï kiya te, “'Dɔ wa'di na mïdëkï?” Mönï iya te, “Dɔ Yowani bɔ bapatisi na kari kïdëkï.”
41006025	Kina lɔko kiriŋa ŋgï welo kari kiya zi bɔ dɔliŋɔ Erode te, “Dɔ Yowani bɔ bapatisi na ki'di zö gïrï nime bine mï kita'ba.”
41006026	Erode ŋgï rɔ meri gɔ lende mo, tine gɔ lömu ame bo ko'dɔ 'deni kɔmɔ ŋba abo ga ne bo ɔ'bɔ dë kpe tuyï yïmo.
41006027	Kina bo koja bɔ kanya ŋgï kari ko'de dɔ Yowani. Bɔ kanya nima ari ŋgï mï maboso yayi koce dɔ Yowani
41006028	ko'de mï kita'ba ki'di zi nyiti nima. Kina lɔko koto ŋgï kari zi mönï.
41006029	Tine ɔdɔ bɔ kösö gɔ Yowani ga kuwö lende mo 'deni tara yɔ na lïjë kako ŋgï gɔ töku bo kombi kari kusu.
41006030	Bɔ laja tönë ga ileki ŋgï kako kïyëtï gɔ wa ame ga pili lïjë ko'dɔ kiyandi gbï ne ŋgï zi Yësu.
41006031	Tine tïndï ö'bö ŋgï ŋburu ŋbaŋi tïnnï këdï kari mɔtɔ ga këdï kako nduwë yïmo, kola bi 'ba tonyo ɔtɔ ga dë kpe zi Yësu ni ti bɔ kösö gɔ bo ga. Kina bo kiya ŋgï zi bɔ kösö gɔ bo ga te, “Ënyïke, darike titi mbowa yaga bi mɔtɔ rɔ dɔze gɔ kindawoke rɔye.”
41006032	Kina lïjë kënyï ŋgï këkï mï sorope tari titi mbowa yaga rɔ dönnï.
41006033	Tine ma konzi o'ja lïjë ŋgï këdï rɔ tari na kikali lïjë ŋgï. Kina bilaka kënyï ŋgï pili di mï gawo ma yayi naga nima kiriŋa kurë dönnï kömö ŋgï gba gɔ bi ma lïjë këdï kari teyi mo tönë.
41006034	Kina ɔdɔ Yësu këkï di mï sorope tine bo o'ja bilaka 'deni ŋgï yayi rɔ tïndï ma kinza kiya. Lende 'bënnï o'de lisa ŋgï kɔmɔ bo römöyï lïjë ŋgï kɔzɔ kamölö ame ga bɔ koda mo kinza ne tara. Na bo koloma ŋgï rɔ tiyandi lïjë ti lende ma konzi.
41006035	Kina ɔdɔ kada këdï ko'dɔ 'deni tösö tine na bɔ kösö gɔ bo ga kako ŋgï zi bo kiya te, “Oŋgɔ te, gɔ bi nime bine rɔ yï mökö, kada inza kpe.
41006036	Oja bilaka naga nima lïjë kari mï liŋɔ ti mï tïrï ma ŋgɔsi bine gɔ lïjë kari kugö ɔtɔ ga zïnnï tonyo mo.”
41006037	Bo ënyï kileki dɔmo zïnnï te, “Kpe na ki'dike zïnnï lïjë konyo.” Lïjë ititi bo iya te, “O'dɔkɔ gɔ dari dugö akonyo ti kïsï rïyö ti'di mo zïnnï?”
41006038	Bo ititi lïjë iya te, “Ëddïke ti maŋgolɔ'bɔ ndö bina? Ari koŋgɔke te.” Kina ɔdɔ lïjë kari koŋgɔ 'deni tine lïjë ako kiya te, “Dëdï timo muyï, ti kenze mo ga rïyö teyi.”
41006039	Bo iya zïnnï lïjë kiyija bilaka naga nima koloma bërï rɔ dɔ tumu dɔ mɔli ma kunzï.
41006040	Bilaka naga nima oloma ŋgï rɔ dɔ tumu, mɔtɔ ga kuluku rïyö mɔtɔ ga kuluku kɔtɔ.
41006041	Kina bo kogba maŋgolɔ'bɔ muyï tönë ga ŋgï ti kenze rïyö mo tönë ga, bo koŋgɔ bi mïtɔrɔ kileki yëë'dï zi Bɔko'ba. Kina bo konye yïmo ŋgï bo ki'di zi bɔ kösö gɔ bo ga lïjë kari koza zi bilaka naga nima. Kina bo koza kenze rïyö mo tönë ga ŋgï gbï pili gɔmo.
41006042	Kina bilaka naga nima pili rɔ gɔmo konyo ŋgï kïtëkpë lïjë.
41006043	Bɔ kösö gɔ bo ga ari kutö'du kɔsɔ ma kileke bërï mo ga ŋgï koso mï kee 'butë dɔmorïyö.
41006044	Bilaka naga nima konyo a nima ne tïtëtë mo bɔtɔni mo ga ŋbö kuluku 'butë bi 'butë (5000).
41006045	Kina bo ki'di bɔ kösö gɔ bo ga ŋgï këkï mï sorope 'dɔ lïjë kari tötï dɔgba gönyï pöpö mï Betesayida. Bo ileke ma 'ba bo ŋgï titi ti'di bilaka naga nima gɔ kɔri.
41006046	Di pötö lïjë kari 'deni na bo kari ŋgï dɔ döku tumötu.
41006047	Mï dɔkɔpiyari mo tine sorope 'deni ŋgï ŋbö mï zana mini, bo këdï ma 'ba bo gba kutu bo yï mökö.
41006048	Bo oŋgɔ lïjë ëdï ŋgï rɔ tilisa ti tugë sorope, römöyï lili ëdï kome za kako di kömönnï. Mï kano bi 'deni tine na bo ki'di tako ŋgï zïnnï bo këdï kiliŋgere kebe dɔ mini. Bo iteri 'dɔ bo kiteli kebe ŋgila lïjë.
41006049	Tine lïjë o'ja bo ŋgï na lïjë kembe ŋgï rɔ tulörï, kiya te, “Sëgë na.”
41006050	Römöyï lïjë nima pili o'ja bo na ko'de tikere ŋgï sowa zïnnï. Tine bo ënyï kileki zïnnï te, “Ogbɔke dökï'dï ye. Ma na. Kinza kereke dë.”
41006051	Bo ëkï ŋgï mï sorope gönnï yayi na lili tönë kɔrɔ ŋgï. Kina lende mo kebe kigayi lïjë ŋgï,
41006052	römöyï minyi 'bënnï lende 'ba maŋgolɔ'bɔ nima pele ɔdɔ dë dönnï.
41006053	Di yayi na lïjë kako kömö ŋgï kpa götö mï dɔyayi 'ba Genesareta kudödu sorope yayi.
41006054	Ko'ja lïjë këdï këkï gba rɔ tëkï yaga di mï sorope te, na bilaka kikali Yësu ŋgï.
41006055	Kina lëbï abo kita'ba ŋgï kote mï gɔ bi nima, na koloma ŋgï rɔ tombi bɔ rɔkɔ’ɔ ni ti laŋba kɔlɔ kari timo bi ame kuwö 'deni bo këdï teyi ne.
41006056	Mï liŋɔ ti gawo ame ga pili bo kudö kebe teyi ne, o'de bɔ rɔkɔ’ɔ ŋgï ko'ba nduwë rɔ kpa kɔri. Lïjë oma'jo rönnï ŋgï zi bo 'dɔ bo ki'di lïjë tɔ kpe kosa kpa bɔŋgɔ 'ba rɔ bo. Kina ame ga pili kosa kpa bɔŋgɔ 'ba rɔ bo ne, ileŋo ŋgï di dɔ rɔkɔ’ɔ mo ga.
41007001	Kina Parosi ni ti bɔ kɔmɔ kiyandi mɔtɔ ga ame kako di Yerosalema ne kotɔtɔ ga rönnï ŋgï ŋgila Yësu.
41007002	Lïjë o'ja 'deni bɔ kösö gɔ bo mɔtɔ ga këdï konyo wa ŋgï tara kinza ma lïjë ko'dɔ dölëtï 'ba közï kurögö dë.
41007003	Römöyï Parosi ni ti Yudayi pili onyo wa dë tara kinza ma kurögö közï titi dɔgba gɔ dölëtï mo ma mɔlo tönë.
41007004	Wa ame ga pele kugö di mï bi 'ba ndögö ne, urögö titi dɔgba na 'jaa konyo. Dölëtï ma konzi mɔtɔ ga ëdï gbï zïnnï ŋbaŋi toro mo, kɔzɔ 'ba turögö rɔ kösu ni ti kete ni ti sani.
41007005	Kina Parosi ni ti bɔ kɔmɔ kiyandi naga nima kënyï kititi Yësu, kiya te, “Gɔ wa'di na bɔ kösö göyï ga koro dölëtï ma mɔlo 'ba 'bu ze löbu ga dë, lïjë këdï konyo wa ŋgï tara kinza ma lïjë kurögö közïnnï dë?”
41007006	Yësu ileki dɔmo zïnnï, iya te, “Kpe bilaka bɔ kɔmɔ kandi naga nime, Yesaya na ŋgï kikali tumë lende gɔ kö'du 'be. Ame tönë bo kugu kiya te, ‘Bilaka naga nime lïjë oro ma ŋere Bɔko'ba ŋge ti kpënnï, tine mïnnï ŋbö rɔ ma kɔwɔ di zö.
41007007	Mötu 'bënnï ka rɔ a yawa, römöyï kö'du ki'di 'bënnï 'ba bilaka lesi na za lïjë kebe tiyandi mo kiya rɔ lende ma 'ba Bɔko'ba na.’
41007008	Kpe ebe kolake kö'du ki'di 'ba Bɔko'ba za yaga kösöke gɔ dölëtï 'ba bilaka lesi.
41007009	Kɔmɔ kandi nima ziye ne, ebeke tilagi lende 'ba Bɔko'ba le yaga rɔ ma këyï, tine dölëtï 'be ga na kubïke gɔmo liki.
41007010	Römöyï Musa ugu 'deni mï kö'du ki'di iya te, ‘Oro 'bu yï ni ti möyï. Bɔtɔ ame kumu kpa bo gɔ 'bu bo ni ti ma bo ne kölë yaga.’
41007011	Ne ma 'beye ebe kiyake te, ɔdɔ nï mɔtɔ këddï pele ti wa 'dɔ kokɔnyi 'bu yï ni ti möyï timo, ɔdɔ kiya 'deni te ëdï rɔ Korobano, ame 'jɔ 'ba lende mo tëgë 'deni rɔ 'ba Bɔko'ba ne,
41007012	i'di bo ŋgï dë kpe tokɔnyi lïjë.
41007013	Kina ki'di ye ŋgï kirasike mï lende 'ba Bɔko'ba gɔ kö'du 'ba dölëtï 'be ga ti wa ma konya mɔtɔ ga ame këddï ko'dɔke ne.”
41007014	Kina Yësu kïdëkï bilaka ma konzi ŋgï kako zi bo, bo kiya zïnnï te, “Kpe pili ogeke mbili ye kuwöke dɔma laka.
41007015	,
41007016	Wa ame ga pili këdï kari di yaga mï bilaka ne i'di bɔtɔ dë këdï rɔ ti'da di kɔmɔ Bɔko'ba. Tine wa ame ga këdï kɔdɔ kako yaga di mï bilaka ne na këdï ki'di bilaka rɔ ti'da.”
41007017	Kina ɔdɔ bo kënyï 'deni di mï löŋgö tïndï naga nima bo kari kɔdɔ 'deni rö tine, na bɔ kösö gɔ bo ga kako ŋgï zi bo tititi bo gɔ 'jɔ 'ba dɔŋgala nima.
41007018	Bo ileki zïnnï iya te, “Kpe gbï gba tara ikalike lende dë kebe lïjë ma laki mo naga nima? Ikalike dë su, wa ame këdï kɔdɔ di yaga kari mï bilaka ne i'di bɔtɔ dë rɔ ti'da di kɔmɔ Bɔko'ba.
41007019	Römöyï ari dë mï dökï'dï, tine ari ŋge mï tokpe na koja ŋgï kɔdɔ yaga di mï yida rɔ.” Mï lende kiya nime bine, Yësu odɔrɔ gɔmo 'deni akonyo pili rɔ gɔmo rɔ ma kele zi bilaka tonyo mo.
41007020	Kina bo koto nati ŋgï nduwë tiya mo zïnnï te, “Wa ame ga këdï kɔdɔ kako yaga di mï bilaka ne na këdï ki'di bilaka rɔ ti'da di kɔmɔ Bɔko'ba.
41007021	Römöyï di mï dökï'dï bilaka na meri kënyë 'ba to'dɔ 'bögö ni ti löpö
41007022	ti yërï ti mï kombi ti dɔkomali wa ma rɔ ti'da naga pili këdï kɔdɔ ti 'bölu ni ti lende kinza rɔ kaya ti mï kututu ti kore ti dɔ kombi ni ti lende ko'dɔ dɔ rumö.
41007023	Wa kënyë naga nime pili ëdï kɔdɔ di mï bilaka lesi, kina lïjë na këdï ki'di bilaka rɔ ti'da di kɔmɔ Bɔko'ba.”
41007024	Kina Yësu kënyï ŋgï di yayi kari mï dɔyayi 'ba Tura. Bo ari koloma liŋɔ mɔtɔ, tine bo o'dɔkɔ dë gɔ bilaka ma konzi kikali ma bo këdï yayi. Pele na lëbï abo kita'ba ŋgï welo.
41007025	'Ja mɔtɔ yayi nyiti mo rɔ nökï uwö lende 'ba Yësu na lɔko kako ŋgï kila'ba bërï bi ndï Yësu.
41007026	Lɔko inza rɔ Yudayi, öyö nï mï Pönïkë mï dɔyayi 'ba Surïya. Lɔko ako koma'jo rönï zi Yësu 'dɔ koga nökï yaga di dɔ nyiti 'bënï.
41007027	Tine Yësu ileki dɔmo zïnï iya te, “Ma laka mo zize ti'di akonyo ti gba zi kole titi. Inza rɔ ma laka togba akonyo 'ba kole titi tu'du mo zi bï.”
41007028	Lɔko ileki dɔmo te, “Ŋere, pele rɔ ruruzu ame ga këdï kilayi bërï di kpa kole titi ne ola ŋgï zi bï.”
41007029	Kina Yësu kileki dɔmo ŋgï zïnï iya te, “Rɔ ma laka gɔ dɔ lende kileki 'bï nima, ari ti liŋɔ, nökï ita'ba 'deni di dɔ nyiti 'bï.”
41007030	Lɔko ari ko'ja nyiti 'bënï tönë kö'dö 'deni dɔ bi 'ba tö'dö. Rɔ ma laka nökï mo tönë ola 'deni.
41007031	Yësu ënyï ŋgï di mï dɔyayi 'ba Tura yayi kumu kebe mï Sidona kari nduwë kpa pöpö 'ba Galilaya. Bo ari ti kɔri ame kudö te kebe mï dɔyayi ma kïdëkï rɔ Gawo 'Butë ne.
41007032	Ya mɔtɔ ga o'de bɔ mɔtɔ mbili mo ku'bë ë'bënï 'deni mɔlo teyi kpamo kudödu ŋgï kako zi Yësu. Lïjë oma'jo rönnï zi bo 'dɔ bo ki'di közï bo rɔmo bo kileŋo.
41007033	Kina Yësu kogba bɔ nima ŋgï kari timo mbowa yaga di mï löŋgö tïndï, bo ki'di dɔkole közï bo mbili mo. Bo oto'bi woro kosa rɔ dɔnde'de bɔ nima.
41007034	Kina bo kombi kɔmɔ bo ŋgï mïtɔrɔ bo kawo rɔ ma kembe, bo kiya te, “Epata.” Ame 'jɔ 'ba lende mo tëgë, “Urögö röyï yaga rɔ gböŋö.”
41007035	Kina mbili bɔ tönë kapi ŋgï kpamo kope rönï yaga, kebe ŋgï tilende rɔ ma laka.
41007036	Tine Yësu ose gɔmo zïnnï kinza lïjë kari kiya lende mo dë zi bɔtɔ mɔtɔ. Bo ose gɔmo pele kitigɔ te nime, lïjë ari kïyëlë lende abo ŋgï kulöwö rɔ dɔ kiteli.
41007037	Kina lende mo kigayi lïjë ame ga pili kuwö ne ŋgï rɔ mbëmbë. Kina lïjë kebe ŋgï rɔ tiya mo te, “Yësu o'dɔ lende kele sowa, bo i'di bɔ mbili ku'bë ni kuwö bi yaga, bɔ kpa kudödu ni kilende.”
41008001	Mï kada naga nima yayi 'böwu gbï na tïndï ma kinza kiya kotɔtɔ rönnï ŋgï kako zi Yësu. Kina ɔdɔ ɔtɔ kinza kpe zïnnï tonyo mo tine na Yësu kïdëkï bɔ kösö gɔ bo ga ŋgï kako zi bo. Na bo kiya zïnnï te,
41008002	“Ma rɔ meri gɔ lende 'ba bilaka naga nime römöyï lïjë o'dɔ tö'dö 'deni ŋbö dɔ mota tö bine, ɔtɔ inza kpe zïnnï tonyo mo.
41008003	Ɔdɔ kiya te moja lïjë ŋgï kari tara ti 'bö mɔtɔ ga ëdï kidaki gɔ kɔri. Ya mɔtɔ ga di mï löŋgö lïjë nima bina ako ŋbö di bi kɔwɔ.”
41008004	Bɔ kösö gɔ bo ga ileki zi bo iya te, “Bi na me rɔ yï mökö, ti ko'ja akonyo di yala 'dɔ kɔ'bɔ bilaka konzi naga nime?”
41008005	Bo ileki kititi lïjë, iya te, “Ëddïke ti maŋgolɔ'bɔ ndö bina?” Lïjë iya te, “Modɔmorïyö.”
41008006	Kina bo kiya ŋgï zi bilaka naga nima 'dɔ koloma bërï. Kina bo kogba maŋgolɔ'bɔ modɔmorïyö mo tönë ga ŋgï, bo kileki yëë'dï mo zi Bɔko'ba, na bo konye yïmo ŋgï ki'di zi bɔ kösö gɔ bo ga, lïjë kari koza zi bilaka naga nima. Kina lïjë kari koza ŋgï.
41008007	Lïjë ëdï gbï ti kole kenze mbowa yayi. Kina bo kogba ŋgï gbï kileki yëë'dï mo, na bo kiya gbï zi bɔ kösö gɔ bo ga 'dɔ lïjë kari gbï timo koza zi bilaka naga nima.
41008008	,
41008009	Bilaka naga nima pili rɔ gɔmo onyo ŋgï kïtëkpë. Tïtëtë mo ëdï pili kɔzɔ kuluku modɔɔmota bi 'butë (4000) tara. Kina bɔ kösö gɔ bo ga kari kutö'du kɔsɔ ma kileke bërï mo ga ŋgï koso mï kee modɔmorïyö. Yësu i'di bilaka naga nima ŋgï gɔ kɔri,
41008010	kina lïjë ti bɔ kösö gɔ bo ga këkï ŋgï mï sorope tumu tari mï dɔyayi 'ba Dalamanota.
41008011	Kina Parosi ni kako ŋgï koloma rɔ to'dɔ kowasa ti Yësu, to'ba bo timo. Lïjë iteri bo gɔ bo ko'dɔ gɔ kotɔ ame gɔ kileme tigɔ 'ba Bɔko'ba di mïtɔrɔ ne.
41008012	Tine bo awo ŋgï rɔ ma kembe, bo kiya zïnnï te, “Gɔ wa'di na dɔ kupö ma le'jete nime këdï kiteri ma 'bënnï gɔ kotɔ di mï dɔyayi 'ba mïtɔrɔ? Rɔ ma laka mëdï miya ziye, inza kileme du te zïnnï, lïjë bilaka naga nima.”
41008013	Kina bo kënyï ŋgï këkï mï sorope lïjë kileki gönyï pöpö ma kapa mɔtɔ.
41008014	Dɔ bɔ kösö gɔ bo ga udölu 'deni di bi togba maŋgolɔ'bɔ zïnnï. Kɔsɔ mo ola 'deni ŋge kɔtɔ mï sorope yayi.
41008015	Bo iya zïnnï te, “Kpe, i'dike kɔmɔye kandi laka di zi laŋga 'ba Parosi ni ti 'ba Erode.”
41008016	Kina lïjë kebe ŋgï rɔ tiya mo rɔ gɔ rönnï te, “Bo ëdï kiya tara gɔ ame dinzake ti maŋgolɔ'bɔ ne?”
41008017	Tine Yësu ikali meri 'bënnï nima ŋgï. Na bo kiya zïnnï te, “Kpe nime, gɔ wa'di na këddï kiyake lende 'ba maŋgolɔ'bɔ ma kinza gɔmo? Kpe gba ikalike tigɔ ma dë ki'dike dɔye gɔmo? Kpe ŋgï rɔ wa dɔ kïrïndï tɔne ga?
41008018	Ëddïke ŋgï ti kɔmɔ, tine o'jake dë? Ëddïke ŋgï ti mbili, tine uwöke dë?
41008019	Me tönë monye mï maŋgolɔ'bɔ muyï zi bilaka kuluku 'butë bi 'butë (5000) konyo ne lende mo udölu 'deni di dɔye? Utö'duke kɔsɔ ma kileke mo ga koso mï kee ndö?” Lïjë iya te, “Kee 'butë dɔmorïyö.”
41008020	Bo iya te, “Kina me ma tönë gbï monye mï maŋgolɔ'bɔ modɔmorïyö zi ma kuluku modɔɔmota bi 'butë (4000) tönë ga ne, utö'duke kɔsɔ mo koso mï kee ndö?” Lïjë iya te, “Kee modɔmorïyö.”
41008021	Kina bo kileki zïnnï te, “Pele te nime gba kpe i'dike dɔye dë gɔ tigɔ ma?”
41008022	Lïjë ari kömö Betesayida na ya mɔtɔ ga yayi ko'de bɔ kɔmɔ kölu mɔtɔ ŋgï kako zi Yësu. Lïjë oma'jo rönnï zi bo 'dɔ bo kosa rɔ bɔ nima kileŋo.
41008023	Tine bo inda'ba közï bɔ kɔmɔ kölu nima ŋgï kokɔkɔ kari timo mbowa yaga di mï gawo. Bo oto'bi woro kɔmɔ mo bo ki'di közï bo dɔmo, na bo kititi kiya te, “O'ja ɔtɔ?”
41008024	Bɔ nima urë kɔmɔ bo koŋgɔ, na kiya te, “Yëë, mo'ja bilaka tine lïjë inda ŋgï kɔzɔ ŋgërï naga tara këdï kiliŋgere.”
41008025	Yësu ileki 'böwu ki'di közï bo kɔmɔ bɔ nima. Bɔ nima ulö kɔmɔ bo ŋgï koŋgɔ gɔ bi na kɔmɔ mo kɔpɔ ŋgï yaga.
41008026	Yësu oja bo kileki kari liŋɔ kose gɔmo zi bo te, “Nï, kinza kileki dë kari mï gawo nime.”
41008027	Yësu ni ti bɔ kösö gɔ bo ga ënyï ŋgï tari mï dɔyayi 'ba Kayisariya Pïlïpö. Di gɔ kɔri na bo koloma ŋgï rɔ tititi lïjë kiya te, “Iyake zö te. Bilaka ëdï kiya ma rɔ yë?”
41008028	Lïjë iya te, “Ya mɔtɔ ga iya te nï Yowani bɔ bapatisi na. Ya mɔtɔ ga iya te nï Eliya na. Tine ya mɔtɔ ga iya ma 'bënnï te nï bɔ kumë lende ma kɔtɔ mɔtɔ na.”
41008029	Kina bo kileki kititi lïjë kiya te, “Ne kpe ma 'beye iyake ma rɔ yë?” Pïtörö ënyï kileki dɔmo ŋgï iya te, “Nï na rɔ Kurïsïtö mo tönë Bɔko'ba këdï koja ne.”
41008030	Tine bo ënyï kose gɔmo ŋgï kitigɔ zïnnï kinza lïjë kari kiya lende mo dë zi bɔtɔ.
41008031	Yësu ebe ŋgï rɔ tiyandi bɔ kösö gɔ bo ga. Mï akiyandi abo, bo iya te, “Rɔ ma laka, kole 'ba bilaka lesi ti kombi gomɔ 'deni ŋgï rɔ mbëmbë. Löbu 'ba bilaka ni ti bɔ dɔ bɔ akumu ni ti bɔ kɔmɔ kiyandi 'ba kö'du ki'di ni ti kilagi 'deni ŋgï yaga di rɔ bo. Kina ti kupö bo ŋgï. Tine mï tö'dö dɔ mota bo ti kɔdɔ 'deni ŋgï yaga di mï tölë.”
41008032	Lende nima bo iya ŋgï zïnnï yaga bi kɔpɔ kɔzɔ a nime te. Kina Pïtörö kako kogba bo ŋgï kese ti bo mbowa yaga tileki lende zi bo.
41008033	Tine na bo kënyï kuyï kɔmɔ bo ŋgï bo koŋgɔ dɔ bɔ kösö gɔ bo ga toko, na bo kamo ŋgï dɔ Pïtörö, kiya te, “Ese yaga di rɔma, nï Satani. Meri 'bï nima 'ba bilaka lesi na, 'ba Bɔko'ba na dë.”
41008034	Bo ïdëkï bɔ kösö gɔ bo ga ŋgï kako kɔtɔ zi bo kpaki ti tïndï naga nima, na bo koloma ŋgï rɔ tiya mo zïnnï te, “Bɔtɔ ame ko'dɔkɔ tösö gɔma ne, i'dike bo komba gɔ bo zi gbagba bo, bo kombi gomɔ abo bo kösö gɔma pele ŋbö mï tölë.
41008035	Römöyï bɔ ame kiteri tɔmɔ dïdï bo ne ti kupö ŋgï. Tine ame kupö dïdï bo gɔ lende ma gbï ti laja laka nime ne ti kɔmɔ ŋgï.
41008036	Wa'di na ti nï mɔtɔ ko'ja di gɔmo ɔdɔ kiya te komɔmi dɔliŋɔ löbu nime pele 'doyi tine kupö dɔ dïdï yï?
41008037	A mɔtɔ inza ame 'dɔ nï mɔtɔ ki'di topi gɔ dïdï yï timo.
41008038	Bɔtɔ ame rɔmo kaya ma mï kada 'ba bɔ lende kënyë kinza koro Bɔko'ba naga nime ne, ti rɔ kole 'ba bilaka lesi kaya gbï 'deni tara di rɔmo mï kada ma bo këdï kako 'deni mï rɔ löbu 'ba 'bu bo ti malayika kɔtɔ laka abo ga.”
41009001	Kina bo kileki kiya zïnnï te, “Rɔ ma laka mëdï miya ziye, ya mɔtɔ ga di mï löŋgö ye nima inza kinene a mɔtɔ rɔ tölë titi du gba kota kinza ma ŋere löbu 'ba Bɔko'ba kako ra ti tigɔ mo.”
41009002	Di pötö tö'dö dɔ modɔɔkɔtɔ na Yësu kënyï kogba Pïtörö ni ti Yakoba ti Yowani, lïjë këkï ŋge rɔ dönnï nime kari dɔ döku tɔrɔ. Tine di yayi na ɔdɔ lïjë koŋgɔ Yësu tine, kïnë bo uyï rönï 'deni ŋgï 'beri,
41009003	bɔŋgɔ 'ba rɔ bo kaŋmi ŋgï köbö kebe akurögö 'ba bilaka 'ba dɔliŋɔ nime pili.
41009004	Ya mota bɔ kösö gɔ bo naga nima o'ja Eliya ni ŋgï ti Musa këdï 'deni rɔ tilende ti Yësu.
41009005	Kina Pïtörö kënyï kiya zi Yësu te, “Bɔ kɔmɔ kiyandi, ele sowa ame dëdï bine ne. I'di do'dɔ ŋgöŋgöbö mota, kɔtɔ zïyï, kɔtɔ zi Musa kina kɔtɔ zi Eliya.”
41009006	Lïjë pili 'deni ŋgï rɔ tikere, lende naga nima bo këdï kiya pele ne bo ikali gɔmo dë.
41009007	Kina pɔli kako kutu'bö lïjë ŋgï ŋbuku. Kina birɔ kudu ŋgï di mï pɔli nima, kiya te, “Ame na rɔ kole ma. Mɔ’ɔ bo kulöwö, uwöke dɔ bo.”
41009008	Tine ɔdɔ lïjë kënyï kuyï kömönnï koŋgɔ bi toko 'böwu yayi, bɔtɔ inza kpe, Yësu na 'deni ŋge kola kɔtɔ tïnnï yayi.
41009009	Kina ɔdɔ lïjë këdï këkï 'deni kako bërï di dɔ döku yayi, Yësu ose gɔmo kitigɔ zïnnï kinza lïjë kari kiya lende nime lïjë ko'ja ne dë zi bɔtɔ ma kɔtɔ mɔtɔ. Tine gɔ lïjë kiya 'jaa ŋbö ɔdɔ kole 'ba bilaka lesi kɔdɔ 'deni yaga di mï tölë.
41009010	Kina lïjë ki'di lende nime ŋgï kö'bö ŋge mï löŋgö lïjë. Tine lïjë oloma rɔ tititi mo rɔ gɔ rönnï, kiya te, “Wa'di ga na rɔ tɔdɔ di mï tölë?”
41009011	Lïjë ititi Yësu, kiya te, “Gɔ wa'di na bɔ kɔmɔ kiyandi 'ba kö'du ki'di ni kiya te Eliya na këdï kako titi dɔgba di zi Kurïsïtö ma Bɔko'ba këdï koja?”
41009012	Yësu ileki dɔmo zïnnï te, “Rɔ ma laka Eliya ako 'deni titi dɔgba tileŋo wa pili ndö. Kina me buku 'ba Bɔko'ba kiya te, ‘Kole 'ba bilaka lesi ti kombi gomɔ rɔ mbëmbë bilaka kilagi di rɔmo.’
41009013	Ne rɔ ma laka ti miya ziye, Eliya ako 'deni tine bilaka o'dɔ wa 'deni ŋgï zi bo kɔzɔ ma lïjë ko'dɔkɔ to'dɔ mo, kɔzɔ ma tönë mo kugu ne tara.”
41009014	Kina ɔdɔ Yësu ni këkï 'deni bërï kako kömö zi bɔ kösö gɔ bo ma laki naga nima tine, lïjë ako ko'ja tïndï ma kinza kiya koso 'deni ŋgï yayi ti bɔ kɔmɔ kiyandi ni këdï ko'dɔ kowasa tïnnï.
41009015	Bilaka naga nima lïjë o'ja Yësu këdï kako na lïjë kotɔ ŋgï rɔ gönnï kiriŋa kurë dɔ bo tumötö bo.
41009016	Yësu ititi bɔ kösö gɔ bo ga iya te, “Wa'di na këddï ko'dɔke kowasa mo tïnnï?”
41009017	Bɔ mɔtɔ di mï löŋgö tïndï naga nima ënyï kileki kiya te, “Bɔ kɔmɔ kiyandi, kole ma nime nökï udödu kpamo 'deni ŋgï teyi, kina me mo'de kako zïyï.
41009018	Nökï nime ɔdɔ kebe to'dɔ bo, oŋma bo ŋgï bërï koja surupu di kpa bo, bo konyo dɔ tuŋgu bo ŋgï teyi ndïŋïndïŋï, rɔ bo kitigɔ ŋgï yaga gbörökötö. Kina me mititi bɔ kösö göyï naga nime 'dɔ lïjë koga nökï nime yaga tine lïjë ɔ'bɔ dë.”
41009019	Yësu ileki kiya zïnnï te, “Kpe bilaka ma le'jete naga nime bɔ kinza kikali ti'di dɔye gɔ lende ma nime. Gɔ moloma ŋgï ŋbö nyanya ga tiye na? 'Dɔ mogbɔ dökï'dï ma ŋgï ŋbö nyanya ga di ziye na? O'deke kole nima kako zö dayi.”
41009020	Lïjë o'de kole nima kako zi bo. Kina nökï ko'ja kïnë Yësu te, na koŋma kole nima ŋgï bërï, kululu, surupu kö'bu di kpamo.
41009021	Yësu ititi 'bu 'ba kole nima, iya te, “Nökï nime isaki bo nyanya ga?” Bo ileki dɔmo tëgë, “Mɔlo gba rɔ dɔ kole titi.
41009022	Mï kada mɔtɔ ga ebe tu'du bo mï pa'do, mɔtɔ ga oŋma bo ŋgï mï mini, 'dɔ kupö bo ŋgï yaga. Ne ɔdɔ kɔ'bɔ ŋgï to'dɔ mo, oŋgɔ lisa 'ba rɔze kokɔnyi ze.”
41009023	Yësu ileki kiya zi bo te, “Gɔ wa'di na kiya te ɔdɔ mɔ'bɔ ŋgï? A mɔtɔ inza ame 'dɔ konya dɔ bilaka ame ga pili ki'di dönnï 'deni gɔ tigɔ 'ba Bɔko'ba ne.”
41009024	Kina 'bu 'ba kole nima kënyï ŋgï kulörï rɔ ma kembe kiya te, “Ma mi'di dɔma 'deni ŋgï gɔmo, tine okɔnyi ma kogbɔ ma laka yïmo.”
41009025	Yësu oŋgɔ bilaka ëdï 'deni ŋgï kosoŋi kulöwö kako ŋgila lïjë. Kina bo kamo ŋgï dɔ nökï nima kiya te, “Nï nökï ku'bë mbili kudödu kpa nima, moga yi, ɔdɔ yaga ŋburu mï kɔtɔ kinza kileki dë kpe dɔ bɔ nime.”
41009026	Kina nökï kënyï kapi ŋgï rɔ ma kembe koŋma bɔ nima ŋgï rɔ ma kënyë, kina kita'ba ŋgï yaga di dɔmo. Bɔ nima ö'dö ŋgï yayi kɔzɔ töku. Kina bilaka ama ga yayi ne kebe ŋgï rɔ tiya mo tëgë, “Bo ölë 'deni.”
41009027	Tine Yësu inda'ba közï bo, na bo kënyï ŋgï tɔrɔ.
41009028	Kina ɔdɔ Yësu ni këdï 'deni rɔ dönnï rö ti bɔ kösö gɔ bo ga tine, na lïjë kebe tititi bo iya te, “Gɔ wa'di na dɔ'bɔ ma 'beze dë toga nökï yaga?”
41009029	Yësu ileki dɔmo zïnnï iya te, “A mɔtɔ inza ame 'dɔ kɔ'bɔ toga mo timo, tine ŋge kɔtɔ ti mötu.”
41009030	Lïjë ënyï ŋgï di bi nima yayi kudö te kebe mï Galilaya. Yësu o'dɔkɔ dë 'dɔ bilaka kikali gɔ bi ma lïjë këdï teyi,
41009031	römöyï bo o'dɔkɔ tiyandi bɔ kösö gɔ bo ga. Mï akiyandi abo zïnnï bo iya te, “Ti ki'di közï kole 'ba bilaka lesi 'deni ŋgï zi bilaka mɔtɔ ga, kupö bo yaga. Tine mï tö'dö dɔ mota bo ti kɔdɔ ŋgï yaga di mï tölë.”
41009032	Akiyandi abo nima bɔ kösö gɔ bo ga ikali mï 'jɔ 'ba lende mo dë. Tine lïjë ere 'deni di bi tititi bo.
41009033	Lïjë ako kömö Kaparanoma, kina ɔdɔ lïjë këdï 'deni liŋɔ tine, Yësu ititi bɔ kösö gɔ bo ga iya te, “Wa'di na kolomake rɔ to'dɔ kowasa mo di gɔ kɔri yayi ne?”
41009034	Lïjë ileki dɔmo dë römöyï pa di gɔ kɔri yayi lïjë oloma rɔ towasa mo yë na rɔ löbu di mï löŋgö lïjë nima bina.
41009035	Yësu oloma bërï kïdëkï ma 'butë dɔmorïyö naga nima kako zi bo. Kina bo kiya zïnnï te, “Bɔtɔ ame ko'dɔkɔ tëdï rɔ löbu ne, i'dike bo kileki rɔ bo bërï yaga rɔ bɔ laja zi ya ma laki.”
41009036	Bo ogba kole titi mɔtɔ ki'di kɔrɔ kömönnï yayi, bo ki'di kinda'ba rɔmo na bo kiya zïnnï te,
41009037	“Bɔtɔ ame koja laja zi kole ma te dömöyï ma ne, ma na bo koja laja 'deni zö. Kina bɔtɔ ame koja laja zö, bɔ ame koja ma ne na ma 'deni gbï bo koja laja teyi.”
41009038	Yowani ënyï kiya zi bo te, “Do'ja bɔ mɔtɔ këdï koga nökï ti möyï yï, kina dota gɔmo 'deni di zi bo diya te kinza bo ko'dɔ dë römöyï bo inza rɔ ma kɔtɔ 'beze mɔtɔ.”
41009039	Yësu iya te, “Kinza kotake gɔmo dë di zi bo. Römöyï bɔtɔ ame këdï ko'dɔ gɔ kotɔ 'deni ti möyï ma ne inza kileki 'böwu kiya ma rɔ ma kënyë.
41009040	Bɔtɔ ame ko'ji ze dë ne kina rɔ 'beze.
41009041	Omerike gɔ lende nime laka. Bɔtɔ ame ki'di pele ŋge rɔ mini kuwë ziye römöyï kpe 'ba Kurïsïtö na ne ti ko'ja kpa közï 'ba gɔmo ŋgï.
41009042	Bɔtɔ ame kebe ki'di a titi ma kɔzɔ a naga nime te ame ki'di dönnï 'deni gɔ lende ma ne kebe kila'ba mï lende kënyë, ma laka mo dëne gɔ kudödu rɔ toto kuwu ndöwu ma löbu mugu bɔ mo gɔ kïtïŋï bo timo mï mini löbu.
41009043	,
41009044	Ɔdɔ közïyï na ki'di yi ko'dɔ lende kënyë, oce yaga. Ti këdï rɔ ma laka rɔ dɔ kiteli zïyï tɔdɔ mï dïdï ma ŋburuŋburu ti közï kɔtɔ, di dɔ ame 'dɔ kari ku'du yi mï Gehena ti közïyï këdï rïyö ne mï pa'do kinza kölu mo.
41009045	,
41009046	Ɔdɔ ndïyï na ki'di yi ko'dɔ lende kënyë, oce yaga. Ti këdï rɔ ma laka zïyï 'dɔ tɔdɔ mï dïdï ma ŋburuŋburu rɔ bɔ ndï kɔtɔ di dɔ ame 'dɔ kari ku'du yi mï Gehena ti ndïyï këdï rïyö ne.
41009047	Ɔdɔ kömöyï na ki'di yi ko'dɔ lende kënyë, iyagba yaga. Ti këdï rɔ ma laka zïyï tɔdɔ mï ŋere löbu 'ba Bɔko'ba rɔ bɔ kɔmɔ kɔtɔ di dɔ ame 'dɔ kari ku'du yi mï Gehena ti kömöyï këdï rïyö ne.
41009048	Gɔ bi nime rɔ Gehena ne kuru ma këdï konyo bilaka mo ga ölë dë kina pa'do mo ö'bö ŋburu tara kölu dë.”
41009049	Kina bo kiya gbï te, “Ti kileŋo bilaka pili 'deni ŋgï ti pa'do gɔ këdï laka kɔzɔ tikɔ'dɔ ame këdï kileŋo wa ne tara.
41009050	Tikɔ'dɔ ele ma. Ne ɔdɔ tikɔ'dɔ kote tulöwu ma kiyɔkɔ mo 'deni ti kɔ'bɔ 'böwu ti'di mo kileki rɔ ma kiyɔkɔ tondo ga? Nï mɔtɔ i'di gbagba yï këdï rɔ tikɔ'dɔ. Olomake ti mï këyï rɔ gɔ rɔye.”
41010001	Di yayi na bo kënyï ŋgï kari mï dɔyayi 'ba Yudayi. Bo umu kari gönyï yöpö 'ba Yaradene, na bilaka kɔlɔ ŋgï rɔ tïndï kako zi bo. Kina bo koloma ŋgï rɔ tiyandi lïjë kɔzɔ ma mɔlɔ tara.
41010002	Kina Parosi ni kako ma 'bënnï ŋgï tititi bo to'ba bo timo. Lïjë ititi bo, iya te, “Tara ne ëdï ŋgï rɔ ma laka mï kö'du ki'di na 'dɔ toga 'ja?”
41010003	Bo ileki kititi lïjë te, “Wa'di na Musa kiya mï kö'du ki'di?”
41010004	Lïjë iya te, “Musa odɔ kpamo zi bɔtɔni 'dɔ kugu waraga 'ba tëyï ki'di zi 'ja ame bo këdï koga ne.”
41010005	Yësu ileki dɔmo zïnnï te, “Musa ugu kö'du ki'di nima tara ziye, römöyï minyi 'be idari 'deni.
41010006	Tine ma di bi tisaki mo inza tara. Ugu 'deni, iya te, “Bɔko'ba o'ba lïjë rɔ bɔtɔni ma ti 'ja.
41010007	Gɔ kö'du mo na ki'di bɔtɔni këdï kënyï kolɔlɔ di yɔki 'bu bo ni ti ma bo, lïjë kari kodɔ'bɔ ga rönnï ti 'ja abo.
41010008	Kina lïjë kpaki rïyö 'deni rɔ akɔtɔ.” Lïjë inza kpe rïyö, tine 'deni yaga ŋgï rɔ akɔtɔ.
41010009	Kina wa ame Bɔko'ba kodɔ'bɔ 'deni rɔ a kɔtɔ ne kinza bɔtɔ mɔtɔ kebe koza yïmo dë kpe yaga.”
41010010	Kina ko'ja lïjë kileki 'deni kari liŋɔ tine, na bɔ kösö gɔ bo ga kënyï kititi bo gɔ lende nima.
41010011	Bo iya zïnnï te, “Nï mɔtɔ ame koga 'ja 'bï kebe kari kogbe mɔtɔ ne, o'dɔ yërï 'deni.
41010012	Kina gbï 'ja ame kënyï di gɔ më'dë nï kari kogbe më'dë mɔtɔ ne, yërï na lɔko ko'dɔ 'deni.”
41010013	Ya mɔtɔ ga o'de kole titi kako zi bo 'dɔ bo ki'di közï bo dɔmo. Tine bɔ kösö gɔ bo ga ota gɔmo kinza ki'di lïjë dë kako zi bo.
41010014	Kina ɔdɔ Yësu ko'ja lende nima tara tine, bo ënyï ŋgï rɔ 'dïrï. Bo iya zi bɔ kösö gɔ bo ga te, “Olake kole titi kako zö kinza kotake lïjë dë, römöyï lïjë ame ga te ne ŋere löbu 'ba Bɔko'ba na rɔ 'bënnï.
41010015	Rɔ ma laka miya ziye, bɔtɔ ame kinda'ba ŋere löbu 'ba Bɔko'ba dë kɔzɔ kole titi ne inza kɔdɔ du te yïmo.”
41010016	Kina bo kogba kole titi naga nima ŋgï bo ki'di közï bo dɔmo ko'dɔ yëyï zïnnï.
41010017	Tine ko'ja Yësu ni këdï ko'dɔ 'deni tösö dɔmo tari yɔ, na bɔ mɔtɔ kako ŋgï rɔ riŋa kolɔdɔ bërï kɔmɔ bo te, koma'jo rönï zi bo, kiya te, “Bɔ kɔmɔ kiyandi ma laka, wa'di na gɔ mo'dɔ 'dɔ mo'ja dïdï ma ŋburuŋburu?”
41010018	Yësu ileki kiya zi bo te, “Gɔ wa'di na kïdëkï ma rɔ ma laka? Bɔtɔ mɔtɔ inza laka, tine Bɔko'ba na ŋge kɔtɔ kpökï laka.
41010019	Ikali kö'du ki'di 'deni, ame kiya te, “Kinza ko'dɔ röyï dë rɔ bɔ közï roma. Kinza ko'dɔ yërï dë. Kinza ko'dɔ 'bögö dë. Kinza kususu bɔtɔ dë rɔ bëtï. Kinza ko'dɔ 'bölu dë. Oro 'bu yï ni ti möyï.”
41010020	Bɔ nima ileki dɔmo, iya te, “Bɔ kɔmɔ kiyandi, wa naga nima pili mo'dɔ 'deni mɔlo dɔ yɔbi ma.”
41010021	Yësu oŋgɔ dɔ bɔ nima, bɔ ɔ’ɔ bɔ nima. Na bo kileki kiya teyi te, “A mɔtɔ ëdï kɔtɔ ame kɔmɔ gba di zïyï 'dɔ to'dɔ mo. Ari kugö akonzi 'bï naga nima mökö koza gïrïsï mo ga zi bɔ lisa. Kina ti kulu kpamo 'deni ŋgï zïyï mïtɔrɔ. Kina 'dɔ kako ti kösö gɔma.”
41010022	Lende nime bɔ nima kuwö kɔzɔ a nime te yɔ, na bo kuyï kɔmɔ ma löwö ŋgï bo kari abo. Römöyï bɔ nima bo rɔ bɔ mɔri ti wa ŋbaŋi.
41010023	Yësu uyï kɔmɔ bo koŋgɔ dɔ bɔ kösö gɔ bo ga, na bo kiya zïnnï te, “Ti këdï rɔ ma kitigɔ zi bɔ wa ni 'dɔ kɔdɔ mï ŋere löbu 'ba Bɔko'ba.”
41010024	Lende nime igayi bɔ kösö gɔ bo ga ŋgï. Tine Yësu oto nduwë tiya mo zïnnï te, “Kole ma ga, tɔdɔ mï ŋere löbu 'ba Bɔko'ba ti këdï rɔ ma kitigɔ.
41010025	Tɔdɔ mï ŋere löbu 'ba Bɔko'ba ti këdï rɔ ma kitigɔ zi bɔ wa ni kebe tɔdɔ 'ba gamele kebe mï bi gböŋö 'ba bïcï libira.”
41010026	Lende nime igayi lïjë ŋgï mï kɔtɔ, kina lïjë kileki gɔmo kiya zi bo te, “Ne ma 'deni tara tine ne, yë ga na ti kɔmɔ di mï tölë?”
41010027	Yësu oŋgɔ dönnï kina bo kileki kiya zïnnï te, “Wa naga nime ma di zi bilaka lesi na ŋge kinda rɔ a ma 'dɔ ko'dɔ rönï dë. Tine ma di zi Bɔko'ba embe dë römöyï bo na kɔ'bɔ to'dɔ wa pili.”
41010028	Pïtörö ënyï kiya zi bo te, “Oŋgɔ te, ze 'beze nime dola wa pili 'deni me dösö göyï.”
41010029	Yësu iya te, “Yëë, rɔ ma laka miya ziye, bɔtɔ ame kola liŋɔ, kola löndö, kola lëmï, kola ma bo ni ti 'bu bo, kola kole, kola nyaka dömöyï ma gbï gɔ laja kɔtɔ laka nime ne,
41010030	ti ko'ja ŋgï mï kada ma gïrï naga nime rɔ dɔ kiteli. Bo ti ko'ja wa naga nime pili rɔ mbëmbë kebe dɔ ame gbï ti közï kasi 'ba gɔmo. Kina mï kada ma këdï kako nime 'dë bo ti këdï ŋgï ti dïdï ma ŋburuŋburu.
41010031	Tine ma konzi ame ga pa dɔgba ne ti kileki 'deni yï'böwu, kina ma yï'böwu na ti këdï 'deni dɔgba.”
41010032	Di gɔ kɔri lïjë këdï 'deni rɔ tari Yerosalema, Yësu na kösö ŋgï dɔgba. Kina lende mo kigayi bɔ kösö gɔ bo ga ŋgï, ko'de tikere ŋgï pili zi bilaka ame ga këdï kozi gɔ bo ne. Tine bo ari kogba lïjë ma 'butë dɔmorïyö mo naga nima ŋgï 'beri yaga rɔ dönnï, bo koloma rɔ tiya gɔ wa ma këdï kari ko'dɔ rönï zi bo zïnnï,
41010033	bo iya zïnnï te, “Kpe, uwöke tɔma. Dëdï darike nima ŋbö mï Yerosalema. Kina di yayi na ti ki'di közï kole 'ba bilaka lesi ŋgï zi bɔ dɔ bɔ akumu ni ti bɔ kɔmɔ kiyandi 'ba kö'du ki'di ni. Tine na ti lïjë kodɔ karama mo ŋgï dɔ bo rɔ tölë. Lïjë ti ki'di bo zi ma rɔ bɔ löwö mo ga
41010034	kodɔ laŋa rɔ bo, koto'bi woro rɔ bo, komba bo kupö bo yaga. Tine mï tö'dö dɔ mota bo ti kënyï kɔdɔ 'deni ŋgï yaga di mï tölë.”
41010035	Yakoba ni ti Yowani, kole 'ba Zebedayo ga ako zi Yësu kiya te, “Bɔ kɔmɔ kiyandi, a mɔtɔ ëdï bine do'dɔkɔ yi 'dɔ ko'dɔ zize.”
41010036	Yësu iya te, “Wa'di na ko'dɔkɔke gɔ mo'dɔ ziye?”
41010037	Lïjë iya te, “Ɔdɔ kari koloma 'deni dɔ kïtï mï ŋere löbu 'bï, do'dɔkɔ 'dɔ ki'di ze doloma tïyï, ma kɔtɔ dɔ dörï yï, ma kɔtɔ dɔ gali yï.”
41010038	Yësu ileki zïnnï te. “Wa nima kititike ne ikalike dë. Kpe, ti kɔ'bɔke tuwë wa di mï kösu 'ba gomɔ nime mëdï mari muwë ne? Ti kɔ'bɔke gɔ kobapatisi ye ti kɔri nime kobapatisi ma timo ne?”
41010039	Lïjë iya te, “Ti dɔ'bɔ ŋgï.” Yësu iya te, “Rɔ ma laka kpe ti kuwëke ŋgï di mï kösu mo ma mëdï muwë di yïmo, kina ti kobapatisi ye ŋgï kɔzɔ ma 'bama.
41010040	Tine lende 'ba ti'di wa toloma dɔ dörï ma ala dɔ gali ma nima, ndɔbɔ ma na dë. Bɔko'ba na këdï ki'di gɔ bi nima zi bilaka mo ga ame bo kileŋo 'deni dömöyï mo ne.”
41010041	Kina ɔdɔ kɔsɔ ya ma 'butë naga nima kuwö lende nima 'deni tara tine, lïjë ënyï ŋgï rɔ 'dïrï ti Yakoba ni ti Yowani.
41010042	Kina Yësu kïdëkï lïjë ŋgï pili kako bi kɔtɔ zi bo. Bo iya zïnnï te, “Ikalike 'deni laka, löbu ma 'ba bɔ löwö ni o'dɔ ga rönnï ŋgï rɔ ŋere rɔ a löbu dönnï.
41010043	Tine ma 'beye inza tara. Bɔtɔ ame ko'dɔkɔ gɔ bo këdï rɔ löbu di mï löŋgö ye ne, bo kileki rɔ bo yaga rɔ bɔ laja ziye.
41010044	Kina bɔ ame kiteri 'dɔ bo na këdï rɔ bɔ dɔye ne, bo kileki rɔ bo yaga rɔ atɔli ziye pili.
41010045	Römöyï kole 'ba bilaka lesi pele ako dë 'dɔ koja laja teyi, tine bo na 'dɔ koja laja zi bilaka, kina gbï ti'di dïdï bo tutë gɔ ma konzi timo di mï tölë.”
41010046	Lïjë ako kömö Yereko. Tine ko'ja Yësu ni ti bɔ kösö gɔ bo ga ti tïndï ma këdï kari tïnnï naga nima këdï kiteli 'deni kebe yayi tine, bɔ kɔmɔ kölu mɔtɔ yayi möyï mo rɔ Batimayo kole 'ba Timayo, ëdï kolɔ'bɔ kpa gɔ kɔri yayi tokpasi wa.
41010047	Kina ɔdɔ bo kuwö 'deni kiya te, Yësu 'ba Nazareta na, kina bo kulörï ŋgï rɔ ma kembe, kiya te, “Yësu kole 'ba Dawidi, i'di mïyï këyï rɔma.”
41010048	Bilaka ma konzi i'di tamo dɔ bo gɔ bo kudumö yaga. Tine na bo kulörï ŋgï kulöwö rɔ ma kembe, kiya te, “Yësu kole 'ba Dawidi, i'di mïyï këyï rɔma.”
41010049	Kina Yësu kɔrɔ ŋgï kiya te, “I'dike bo kako dayi.” Kina lïjë kïdëkï bɔ kɔmɔ kölu tönë ŋgï, iya te, “Ögö ti, ënyï tɔrɔ, bo ëdï kïdëkï yi.”
41010050	Kina bɔ nima kogbagba ŋgï kulï bɔŋgɔ yaga di dɔ bo, kënyï kari zi Yësu.
41010051	Yësu ititi bo iya te, “Wa'di na ko'dɔkɔ gɔ mo'dɔ zïyï?” Bɔ kɔmɔ kölu nima iya te, “Bɔ kɔmɔ kiyandi, ma mo'dɔkɔ to'ja gɔ bi.”
41010052	Yësu iya te, “Laka, ari ti, ti'di döyï gɔ tigɔ ma ileŋo yi 'deni.” Kina kɔmɔ bɔ nima kɔpɔ ŋgï yaga, bo kösö gɔ Yësu di gɔ kɔri yayi.
41011001	Kina ɔdɔ lïjë kari 'deni kömö ŋgɔsi ŋgila Yerosalema mï gawo 'ba Betepage ni ti Betaniya tine, na lïjë kari ŋgï dɔ döku 'ba Bilaya. Yësu oja bɔ kösö gɔ bo ga ma rïyö
41011002	kari dɔgba ti ndose nime, kiya te, “Kpe arike mï gawo nima dɔgba kɔmɔye ne. Di bi tömö 'be yayi ti kari ko'jake kole akaca kosi dɔmo 'deni bërï, rɔ ame gba bɔtɔ këkï dë dɔmo ne. Opeke ko'deke kako bine.
41011003	Ɔdɔ bɔtɔ kititi ye kiya te, ‘Ëddï kopeke gɔ wa'di?’ Iyake te, ‘Ŋere na ko'dɔkɔ, bo ëdï kileki gïrï naga nime.’”
41011004	Lïjë ari ŋgï ko'ja kole akaca kosi dɔmo 'deni yaga kpa reki yayi. Kina ɔdɔ lïjë këdï ko'dɔ tope mo tine,
41011005	ya mɔtɔ ga ame këdï kɔrɔ yayi ne ititi lïjë iya te, “Wa'di na këddï ko'dɔke tara, këdï kopeke akaca nima?”
41011006	Lïjë ileki dɔmo ŋgï kɔzɔ ma tönë Yësu kose zïnnï ne tara. Kina bilaka naga nima kola ŋgï lïjë kari timo.
41011007	Lïjë o'de akaca nima kako zi Yësu na lïjë ko'ba bɔŋgɔ 'bënnï ga ŋgï gɔmo. Kina Yësu këkï ŋgï koloma dɔmo.
41011008	Tine bilaka ma konzi mɔtɔ ga o'ba bɔŋgɔ ma 'bënnï ga mï gɔ kɔri, ya mɔtɔ ga oga ma 'bënnï rɔ mbili mbïrö ni di mï nyaka ko'ba gɔ kɔri.
41011009	Kina bilaka konzi naga nima mɔtɔ ga kösö 'deni dɔgba mɔtɔ ga kebe gɔ bo yï'böwu ne ki'di ŋgï tulörï timo rɔ ma kembe, kiya te, “Akïlëlu këdï zi Bɔko'ba. Yëyï këdï dɔ bɔ ame kako ti möyï bo ŋere Bɔko'ba ne.
41011010	Yëyï 'ba Bɔko'ba këdï dɔ ŋere löbu ame këdï kako ne kɔzɔ 'ba 'bu ze löbu Dawidi. Akïlëlu këdï zi bo Bɔko'ba.”
41011011	Yësu ɔdɔ Yerosalema na bo kiteli ŋgï kari mï reki 'ba rö löbu 'ba Bɔko'ba. Kina ɔdɔ bo koŋgɔ wa mo naga nima 'deni pili tine, na bo kari ŋgï ti bɔ kösö gɔ bo ga ma 'butë dɔmorïyö naga nima mï Betaniya, römöyï kada inza kpe.
41011012	Mï bi këzë ma di gɔmo ko'ja lïjë këdï kileki 'deni kako di Betaniya tine 'bö o'dɔ Yësu 'deni.
41011013	Bo o'ja ŋgërï këlu kinda di bi kɔwɔ ti mbili dɔmo. Kina bo kɔcɔ ŋgï kari toŋgɔ mo, bo iya te mɔtɔga bo ti ko'ja ma kana mo. Tine bo ari ko'ja ŋge rɔ mbili na kutu ë'bënnï römöyï kada 'ba tana 'ba këlu na dë gba.
41011014	Kina bo kiya ŋgï zi ŋgërï këlu nima te, “Nï, bɔtɔ inza konyo ɔtɔ mɔtɔ kpe di döyï.” Lende nima bo iya pili mbili bɔ kösö gɔ bo ga kuwö.
41011015	Lïjë ako kömö Yerosalema na bo kari ŋgï kɔdɔ mï reki 'ba rö löbu 'ba Bɔko'ba. Bo ari ko'ja bɔ ndögö koso 'deni yayi na bo koloma ŋgï rɔ toga lïjë yaga, bo kïtïŋï dɔ tarabiza 'ba bɔ kutë gïrïsï ni ti gba'da 'ba bɔ kugö matukpuru ni bërï.
41011016	Bo embe ŋgï kola bɔtɔ dë kpe kombi wa dönnï kudö timo kebe yayi.
41011017	Kina bo koloma ŋgï rɔ tiyandi lïjë kiya zïnnï te, “Uwöke dë me tönë kugu ne? Iya te, ‘Rö löbu ma nime ti kïdëkï rɔ rö 'ba mötu zi dɔ kupö pili.’ Ne kina me 'böwu kpe kebe kuyïke yaga rɔ tï'börö 'ba bɔ 'bögö.”
41011018	Bɔ dɔ bɔ akumu ni ti bɔ kɔmɔ kiyandi ni uwö lende mo na lïjë ki'di ŋgï toma kɔri 'ba 'dɔ tupö Yësu timo. Tine lïjë ere di rɔ bo römöyï akiyandi abo igayi ma konzi 'deni ŋgï pili.
41011019	Mï dɔkɔpiyari 'deni na Yësu ni kënyï ŋgï di mï gawo yayi ti bɔ kösö gɔ bo ga lïjë kileki kari.
41011020	Mɔlo mï dɔŋbɔ ma di pötö mo ko'ja lïjë këdï kudö rɔ gɔ kɔri nima, lïjë o'ja ŋgërï këlu tönë kölë 'deni.
41011021	Pïtörö omeri gɔ lende tönë ŋgï, na bo kiya zi Yësu te, “Bɔ kɔmɔ kiyandi, oŋgɔ te. Ŋgërï këlu tönë kulömu ne ölë 'deni.”
41011022	Yësu ileki dɔmo zïnnï iya te, “Rɔ ma laka miya ziye, i'dike dɔye gɔ lende 'ba Bɔko'ba.
41011023	Bɔtɔ ame kiya zi döku nime te, ‘Nï, ënyï kari ku'du röyï mï mini löbu,’ ɔdɔ kiya te dökï'dï bo kidaki dë bo ki'di dɔ bo ŋgï gɔmo, rɔ ma laka ti ko'dɔ rönï ŋgï tara.
41011024	Kina me mëdï miya ziye, wa ame ɔdɔ kititike ti mötu ziye ti'di dɔye gɔmo, o'jake 'deni, kina ëdï 'deni rɔ e'be.
41011025	,
41011026	Kina ɔdɔ kɔrɔke 'deni këddï kumötuke, olake lëpï ye ga ame kirasi lende 'deni ziye, römöyï 'dɔ 'bu ye ame mïtɔrɔ ne kola ye gbï gɔ lende kirasi 'be ga.”
41011027	Lïjë ako kömö mï Yerosalema, kina ko'ja Yësu këdï kiliŋgere 'deni kebe mï reki 'ba rö löbu 'ba Bɔko'ba yayi, na bɔ dɔ bɔ akumu ni ti bɔ kɔmɔ kiyandi ni ti löbu 'ba bilaka ni
41011028	kako kititi bo kiya te, “Közï kakpa 'ba yë na me këddï ko'dɔ wa naga nime timo ne? Yë na ki'di közï kakpa 'ba to'dɔ wa naga nime te zïyï?”
41011029	Yësu iya te, “I'dike mititi ye ŋge kɔtɔ, ɔdɔ kilekike dɔmo 'deni zö na 'jaa ti mileki dɔ akititi 'be nima.
41011030	Iyake zö te, közï kakpa 'ba bapatisi nime Yowani koloma tönë rɔ to'dɔ mo ne ako di yala? Yë na ki'di zi bo, Bɔko'ba na ki'di ala bilaka lesi na ki'di?”
41011031	Kina lïjë koloma ŋgï rɔ towasa mo rɔ gɔ rönnï. Lïjë iya te, “Ɔdɔ diyake te ako di zi Bɔko'ba bo ti kiya te, ‘Ne gɔ wa'di na kpe ki'dike dɔye dë gɔ lende 'ba Yowani?’
41011032	Ɔdɔ diyake te ako di zi bilaka lesi ele dë gbï.” Lïjë ëdï kere di zi bilaka konzi naga nima römöyï lïjë pili omeri ŋgï rɔ ma laka Yowani rɔ bɔ kumë lende 'ba Bɔko'ba.
41011033	Kina lïjë kileki dɔmo ŋgï zi Yësu te, “Dikali dë.” Yësu iya zïnnï te, “Kina gbï ma minza miya ziye közï kakpa 'ba yë na me mëdï mo'dɔ wa naga nime timo.”
41012001	Kina Yësu koloma ŋgï rɔ tilende zïnnï rɔ dɔŋgala, bo iya te, “Bɔ mɔtɔ ïdïyë mɔwɔ këdï ko'dɔ rɔ layi naga ŋgï rɔ nyaka, bo kigaga reki kuru dɔmo, bo kole gö 'ba tuzï layi mo, bo kole kilaŋga 'ba toda mo. Kina bo ko'de bɔ ndɔbɔ ŋgï ki'di yïmo bo kënyï kari dɔ gawo ma kɔwɔ.
41012002	Kina ɔdɔ kada 'ba tite'de mo kömö 'deni tine, na bo koja bɔ laja abo mɔtɔ ŋgï kari 'dɔ ko'de ma 'ba bo.
41012003	Tine bɔ ndɔbɔ naga nima omba bɔ laja nima ŋgï koga kileki rɔ közï sari.
41012004	Bo oja bɔ laja mɔtɔ gbï kari. Kina bɔ ndɔbɔ naga nima komba ŋgï koga dɔmo ko'dɔ kënyë kɔmɔ.
41012005	Bo oja mɔtɔ gbï kari. A ma tine lïjë omba ŋgï kupö yaga. Kina lïjë koloma ŋgï nduwë rɔ to'dɔ bɔ laja ma konzi mɔtɔ ga nduwë tara, mɔtɔ ga lïjë omba rɔ tomba, mɔtɔ ga lïjë upö ŋgï yaga.
41012006	Rɔ ŋburuŋburu mo tine bɔtɔ mɔtɔ ari kinza kpe zi bo 'deni ŋge rɔ kole kɔtɔ abo ame bo kɔ’ɔ kulöwö ne, na bo koja ŋgï. Bo omeri, bo iya te, ‘Ame rɔ kole ma ne lïjë ëdï koro.’
41012007	Tine bɔ ndɔbɔ naga nima iya ŋgï rɔ gɔ rönnï te, ‘Bɔ këdï kari koloma rɔ bɔ dɔ nyaka nime kada mɔtɔ di pötö 'bu bo mo tönë ne bo na me, ako dupöke bo yaga 'dɔ nyaka nime koloma ŋgï ŋburu rɔ eze.’
41012008	Kina lïjë kinda'ba bo ŋgï kupö bo ku'du töku mo yaga di mï nyaka nima.”
41012009	Yësu ileki kititi bilaka naga nima yayi ne kiya te, “Ma komerike 'beye, wa'di na ti bɔ dɔ nyaka nima kari ko'dɔ? Rɔ ma laka bo ti kari ŋgï kote dɔ bɔ ndɔbɔ naga nima pili yaga, bo ko'de rɔ bilaka ma löwö na kako to'dɔ ndɔbɔ yïmo.
41012010	Ïdëkïke dë su me tönë kugu mï buku 'ba Bɔko'ba kiya te, ‘Döku tönë bɔ ko'ba rö ni kilagi pa di rɔmo ne na kileki 'deni rɔ döku ma laka rɔ dɔ kiteli mï gbɔndɔ 'ba rö.’
41012011	Ame wa ko'dɔ 'ba ŋere Bɔko'ba na. Dotɔke ŋgï rɔ gɔze.”
41012012	Kina löbu 'ba Yudayi ni koloma ŋgï rɔ toma kɔri 'ba 'dɔ tupö bo timo. Römöyï lïjë ïyënï rönnï tëgë Yësu ëdï rɔ tiya dɔŋgala nima rönnï. Tine lïjë ere tïndï naga nima yayi ne. Kina lïjë kita'ba ŋgï yaga di ŋgila bo.
41012013	Kina lïjë kari koja Parosi mɔtɔ ga ŋgï ti bilaka mɔtɔ ga 'ba Erode ŋgï kako zi bo tokɔ kpa bo.
41012014	Lïjë ako kititi bo kiya te, “Bɔ kɔmɔ kiyandi, dikali ŋgï nï lende 'bï ga na rɔ ma kodɔrɔ. Mï lende kiya 'bï zi bilaka ere bɔtɔ dë, lende 'bï ga pili rɔ ma koriya zi ma titi kpaki ti ma löbu mo ga. Kö'du 'ba Bɔko'ba na këddï kiyandi bilaka timo rɔ ma kodɔrɔ. Iya zize te, tara ne ëdï ŋgï rɔ ma laka mï kö'du ki'di 'ba Bɔko'ba 'dɔ topi awada zi bɔ dɔliŋɔ ma löbu 'ba Romo? Ala tondo?”
41012015	Yësu ikali dɔŋgala 'bënnï nima 'deni mɔlo na bo kileki kiya zïnnï te, “Kpe, ëddï ko'bake ma gɔ wa'di? O'deke gïrïsï siliŋbi mo te dayi moŋgɔ te.”
41012016	Lïjë o'de zi bo na bo kititi lïjë iya te, “Kïnë yë ti möyï yë na me kugu rɔmo ne?” Lïjë iya te, “Bɔ dɔliŋɔ 'ba Romo na.”
41012017	Bo iya zïnnï te, “Laka, wa ame rɔ 'ba bɔ dɔliŋɔ ne opike zi bɔ dɔliŋɔ. Tine ame rɔ 'ba Bɔko'ba ne opike zi Bɔko'ba.” Kina lende abo kigayi lïjë ŋgï.
41012018	Kina ya ma rɔ Sadoke ni lïjë ma komeri 'bënnï kiya te a mɔtɔ inza rɔ tɔdɔ 'ba töku di mï tölë naga kako ŋgï zi Yësu. Lïjë ititi bo iya te,
41012019	“Bɔ kɔmɔ kiyandi, Musa ugu iya te ɔdɔ löndö yï mɔtɔ kölë kola 'ja abo kinza ti kole, inda'ba közïmo 'dɔ köyöke bi dɔ löndö yï nima.
41012020	Tine ya mɔtɔ ga pa bine rɔ löndö kɔtɔ modɔmorïyö. Bɔ ma löbu mo ogbe 'ja kina kölë ŋgï kola kinza ti kole.
41012021	Kole ma mï rïyö mo inda'ba közïmo kina bo kölë ŋgï gbï kola nï kinza ti kole. Bɔ ma rɔ mï mota mo inda'ba közïmo,
41012022	kina ŋgï gbï tara nduwë rɔ gönnï nima pili kpaki modɔmorïyö kinza ma köyö kole. Rɔ ŋburuŋburu mo na 'ja mo tönë kari kölë ŋgï gbï.
41012023	Tine mï kada 'ba tɔdɔ 'ba töku di mï tölë ti lɔko këdï rɔ 'ja 'ba yë, ya modɔmorïyö naga nima na ma 'deni pili rɔ më'dë nï?”
41012024	Yësu ileki dɔmo zïnnï iya te, “Kpe, öluke lende 'deni ŋgï sowa. Buku 'ba Bɔko'ba ikalike dë. Ikalike a mɔtɔ rɔ tigɔ abo dë gbï yɔ.
41012025	Bilaka ame ga këdï kɔdɔ di mï tölë ne a mɔtɔ inza kpe zïnnï rɔ, rɔ kogbe. Lïjë 'deni ŋgï kɔzɔ malayika 'ba mï dɔyayi 'ba mïtɔrɔ naga tara.
41012026	Kina ma gɔ lende 'ba tɔdɔ 'ba töku di mï tölë, kpe ïdëkïke dë su di mï akugu 'ba Musa ma tönë pa'do köbö zi bo dɔ morogo Bɔko'ba kiya zi bo te, ‘Ma na rɔ Bɔko'ba 'ba Abarayama, Bɔko'ba 'ba Yisika, Bɔko'ba 'ba Yakoba.’
41012027	Ne kina me dikali ŋgï lïjë inza kpe rɔ töku, Bɔko'ba ïdïdï lïjë 'deni. Kpe öluke lende 'deni sowa.”
41012028	Bɔ kɔmɔ kiyandi mɔtɔ ame këdï yayi rɔ tuwö kowasa 'bënnï nima ne, ënyï ŋgï kako ŋgɔsi. Kina ɔdɔ bo koŋgɔ Yësu ŋgï kileki dɔ lende rɔ ma kodɔrɔ zi ya naga nima kɔzɔ a nima tara tine, bo ënyï kititi Yësu iya te, “Kö'du ki'di 'ba Bɔko'ba ma yala na kulöwö rɔ dɔ kiteli?”
41012029	Yësu ileki dɔmo te, “Kö'du ki'di ma kulöwö rɔ dɔ kiteli mo na tönë kiya te, ‘Kpe Yisarele, uwöke. Ŋere Bɔko'ba ze na ŋge kɔtɔ rɔ Bɔko'ba.
41012030	Ziye tɔ’ɔ ŋere Bɔko'ba 'be ti dökï'dï ye pili ti dïdï ye pili ti meri 'ba dɔye pili ti tigɔ 'be ga pili.’
41012031	Ma rɔ mï rïyö mo na me, ‘Ziye tɔ’ɔ lëpï ye ga gbï kɔzɔ ma kɔ’ɔke yida rɔye ga tara.’ Kö'du ki'di mɔtɔ ma kulöwö rɔ dɔ kiteli di dɔ ame inza.”
41012032	Bɔ kɔmɔ kiyandi 'ba kö'du ki'di nima ënyï kileki dɔmo ŋgï zi Yësu iya te, “Bɔ kɔmɔ kiyandi, ele sowa. Rɔ ma laka kɔzɔ a kiya 'bï, ŋere Bɔko'ba ŋge kɔtɔ, Bɔko'ba 'beri mɔtɔ inza.
41012033	Kina gɔ ze bilaka lesi dɔ’ɔke Bɔko'ba ti dökï'dï ze pili, ti meri 'ba dɔze pili, ti tigɔ 'ba mïze ga pili. Kina gɔ nï mɔtɔ kɔ’ɔ lëpï yï gbï kɔzɔ ma kɔ’ɔ yida röyï tara. Kö'du ki'di rïyö naga nime na rɔ dɔ kiteli kebe tumu roma ni pili zi Bɔko'ba.”
41012034	Yësu oŋgɔ dɔ lende kileki 'ba bɔ nima ŋgï ti lende kikali mo kulöwö. Na bo kënyï kiya zi bɔ nima te, “Nï, inza kpe gba ŋbö rɔ ma kɔwɔ di rɔ ŋere löbu 'ba Bɔko'ba.” Di pötö lende nime bɔtɔ mɔtɔ ilaŋa rönï dë kpe tititi Yësu.
41012035	Kina ɔdɔ Yësu këdï 'deni rɔ tiyandi wa di mï reki 'ba rö löbu 'ba Bɔko'ba tine, bo iya te, “Rɔ ma tondo mo ga na bɔ kɔmɔ kiyandi ni këdï kiya te Kurïsïtö ame Bɔko'ba këdï koja ne di mï kupö Dawidi?
41012036	Dawidi na tönë kiya ti Nyï Kɔtɔ Laka teyi te, ‘Ŋere Bɔko'ba iya zi ŋere ma te, “Oloma dɔ dörï ma bine ŋbö mi'di yi ka'da bɔ ya 'bï ga.”’
41012037	Dawidi mo na me kïdëkï bo 'deni rɔ ŋere. Ne rɔ ma tondo mo na 'dɔ ŋere 'ba Dawidi mo tönë kileki 'böwu rɔ kole zi bo?”
41012038	Mï akiyandi abo zïnnï bo iya te, “Kpe i'dike kɔmɔye kandi laka di zi bɔ kɔmɔ kiyandi 'ba kö'du ki'di ni. Ako'dɔkɔ 'bënnï rɔ tiliŋgere ti bɔŋgɔ kidakpa 'bënnï naga nima rönnï. Tumötö lïjë kɔzɔ bɔ rɔ koro naga tara di mï bi 'ba ndögö na lende mo kɔ'ɔ rönnï.
41012039	Akiteri 'bënnï rɔ kïtï ma löbu naga di mï rö 'ba mötu ti bi ma laka di mï ŋbele.
41012040	Lïjë bɔ këdï kodɔ gomɔ rɔ makuru'bë tote dɔ amo naga nima. Mötu ko'dɔ 'bënnï rɔ gögö tileme rönnï timo. Lïjë nime, kada mɔtɔ karama ma këdï kodɔ dönnï na rɔ dɔ kiteli.”
41012041	Yësu ari koloma ŋgɔsi ŋgila sanduwu 'ba tu'du kpa közï ki'di di mï reki 'ba rö löbu 'ba Bɔko'ba yayi. Tïndï këdï kɔlɔ rɔ tu'du kpa közï ki'di 'bënnï ga ne bo ëdï le rɔ toŋgɔ mo. Ma rɔ bɔ mɔri ma konzi ni ako ku'du yamo ŋgï ŋbaŋi.
41012042	Tine 'ja ma makuru'bë bɔ lisa mɔtɔ ako ku'du ma 'bënï rɔ taripa rïyö.
41012043	Bo ïdëkï bɔ kösö gɔ bo ga kako zi bo, na bo kiya zïnnï te, “Rɔ ma laka miya ziye, makuru'bë 'ja bɔ lisa nime lɔko na ku'du kpa közï ki'di kebe bilaka naga nime pili.
41012044	Römöyï lïjë ma laki naga nima onye ŋge mbowa di rɔ wa mbëmbë 'bënnï ga. Ne ma 'bënï inza tara, gɔ rɔmo na ma 'deni pili lɔko ku'du ne, mɔtɔ inza kpe.”
41013001	Kina ɔdɔ Yësu ni këdï kɔdɔ 'deni yaga di mï reki 'ba rö löbu 'ba Bɔko'ba yayi tine, bɔ kösö gɔ bo ga ma kɔtɔ ako kiya zi bo te, “Bɔ kɔmɔ kiyandi, oŋgɔ te. Oŋgɔ döku naga nime ma kiyija ko'ba kele te.”
41013002	Yësu ileki dɔmo zïnnï iya te, “Rö löbu naga nima këdï koŋgɔke ko'ba tara ne, kada mo ɔdɔ kömö 'deni dayi döku ma kɔtɔ mɔtɔ mo te inza kileke rɔ ma kudö'du dɔ lëpï nï. Bɔ ya ëdï kïtïŋï 'doyi bërï.”
41013003	Kina ɔdɔ bo kari koloma 'deni bërï dɔ döku 'ba Bilaya ame kuyï kömönï kari te dɔ rö löbu 'ba Bɔko'ba ne tine, na Pïtörö ni ti Yakoba ti Yowani ti Andareya kako rɔ dönnï kititi bo kiya te,
41013004	“Iya zize. Kada nima ti këdï nyanya ga? Kina akileme mo ame gɔ kinda timo kada mo ëdï 'deni ŋgɔsi na rɔ wa'di?”
41013005	Yësu oloma rɔ tiya mo zïnnï te, “I'dike kɔmɔye kandi laka kinza bɔtɔ mɔtɔ ku'bölu ye ra.
41013006	Ma konzi mɔtɔ ga ti kako ti möyï ma kiya te, ‘Ma na rɔ Kurïsïtö.’ Kina ti lïjë ku'bölu ma konzi ŋgï.
41013007	Tine ɔdɔ kuwöke birɔ ya di ŋgɔsi ti lëbï mo ma di bi kɔwɔ kinza kereke dë. Wa naga nima pili ëdï ko'dɔ rönnï tine ŋburuŋburu 'ba dɔliŋɔ na dë gba.
41013008	Römöyï dɔyayi ti kënyï 'deni to'dɔ ya rɔ gɔ rönnï, kina dɔliŋɔ ti kënyï 'deni to'dɔ ya rɔ gɔ rönnï. Kïzïkïzï ti këdï 'deni mï gɔ bi ma konzi. Kina 'bö ni ti sëyï ti këdï 'deni. Wa naga nime pili te gba tisaki mo na kɔzɔ mï kɔ’ɔ 'ba löyö naga tara.
41013009	Ne kpe i'dike kɔmɔye kandi laka. Ti kinda'ba ye 'deni koto ye kɔmɔ kïtï 'ba burë. Ti komba ye 'deni di mï rö 'ba mötu. Kina ti lïjë koto ye 'deni ki'di ye kɔrɔke kɔmɔ ŋere ni ti bɔ dɔliŋɔ ni gɔ kö'du ma, todɔrɔ bïcï lende 'ba laja laka nime.
41013010	Tine dɔgba mo laja laka na ti kuwöwö rönï titi toko.
41013011	Kina ɔdɔ lïjë kinda'ba ye koto ye kɔmɔ kïtï 'ba burë, kinza ki'dike kɔmɔye kïlë'dï dë gɔ wa ma 'dɔ kari kiyake. Wa ame ki'di rönï ziye 'dɔ tiya mo mï kada nima ne na kiyake. Römöyï wa ame këdï kari kiyake ne ti këdï pili rɔ ma kako di zi Nyï Kɔtɔ Laka.
41013012	Bilaka ti ki'di löndö nnï ga 'deni tupö mo yaga. Kina ti 'bu ni ko'dɔ 'deni gbï tara zi kole 'bënnï ga. Kina ti kole kebe kuyï kpënnï 'deni gbï rɔ ma köyö lïjë ga tupö mo yaga.
41013013	Laki pili ti ko'ji ye gɔ lende ma. Tine bɔ ame ki'di mï bo këddï teyi ŋbö kömö mï kada 'ba tote mo ti kɔmɔ ŋgï di mï tölë.”
41013014	“Kina ɔdɔ kiya te koŋgɔke kuruku kënyë tönë kɔdɔ 'deni mï gɔ bi ame mɔlo kinza rɔ bi abo ne tine, (ame ugu zi bɔ kïdëkï mo ga 'dɔ kikali) i'dike lïjë ame ga mï Yudayi ne kiriŋa ti kusu dönnï mï döku.
41013015	Kinza bɔ ame këdï yaga tindawo rɔ bo ne kïlëyï dɔ bo dë kpe kɔdɔ titi rö togba abo ga.
41013016	Kinza bɔ ame këdï 'deni mï nyaka ne kileki dë kpe kari liŋɔ togba bɔŋgɔ abo.
41013017	Mï kada mo nima gomɔ 'ba 'ja ame ga rɔ ma kɔmɔ ti ma këdï ti kole dɔ közïnnï naga na ti kënyë ma 'bënnï ŋgï kulöwö.
41013018	Umötuke zi Bɔko'ba kinza bo ki'di ko'dɔ rönï dë mï kada 'ba bi këyï ame rɔ alïrï ne.
41013019	Römöyï gomɔ 'ba mï kada nima ti kënyë 'bënï 'deni ŋgï rɔ dɔ kiteli kebe gomɔ mɔtɔ ga ame pele këdï ko'dɔ rönnï mï dɔliŋɔ nime bine mɔlo kako di bi tisaki mo ŋbö kömö mï kada nime tɔne. Kina gomɔ mɔtɔ ma 'dɔ këdï kɔzɔ ame te inza kpe nati.
41013020	Tine Bɔko'ba ileki gɔ kada mo 'deni ŋge mbowa. Ma kiya te kinza tara dëne bɔtɔ mɔtɔ inza kɔmɔ. Bo ileki gɔ kada mo ŋge 'deni mbowa tara gɔ kö'du 'ba bilaka abo ga ame bo koweli 'deni ne.
41013021	Kina ɔdɔ kiya te bɔtɔ mɔtɔ kako kiya pele ziye te, ‘Oŋgɔ te, Kurïsïtö na me bine,’ ala ‘Kina ma 'dë,’ kinza ki'dike dɔye dë gɔmo.
41013022	Römöyï ya mɔtɔ ga ma kidewo rönnï tëgë lïjë rɔ Kurïsïtö ti bɔ kumë lende ma dɔ kïndëndë mɔtɔ ga ti kɔdɔ 'deni. Kina ti lïjë ko'dɔ gɔ kotɔ ma kinza kiya naga ŋgï tiyɔzɔ tu'bölu ame ga pele Bɔko'ba koweli 'deni ne timo.
41013023	Kpe, i'dike kɔmɔye kandi laka. Wa pili na me ga mïyëtï gɔmo 'deni mɔlo ndö te ziye.”
41013024	“Di pötö kada 'ba gomɔ naga nima, kïnë kada ti kuyï rönï 'deni ŋgï yaga rɔ ma kölu, kina nyepe gbï inza kaŋmi kpe.
41013025	Kina ti kiyaya këlu ni 'deni kilayi kako bërï di mïtɔrɔ.
41013026	Kina ti kole 'ba bilaka lesi ti kɔdɔ ŋgï tako ti pɔli mï tigɔ 'ba löbu dɔ kiteli abo.
41013027	Kina ti bo koja malayika ŋgï kari mï dɔ kumu sowɔ 'ba dɔliŋɔ nime tutö'du bilaka ame ga pili rɔ 'ba Bɔko'ba ne. Kina ti lïjë kutö'du ŋgï yaga 'doyi di mï dɔliŋɔ nime.
41013028	I'dike ŋgërï këlu kiyandi ye. Ɔdɔ koŋgɔ rɔ dɔŋgila mo ga këdï köyö solɔrɔ 'deni, mbili mo këdï kunzï nima ikali ŋgï kpa dökïkërï ɔwɔ dë kpe.
41013029	Kina gbï tara ɔdɔ koŋgɔke wa naga nime 'deni këdï ko'dɔ rönnï nima, ziye tikali mo ŋgï kada 'ba tako 'ba kole 'ba bilaka lesi ɔwɔ dë kpe.
41013030	Omerike lende nime laka. Wa naga nime ti ko'dɔ rönnï kota bilaka ma le'jete naga nime mɔtɔ ga kölë dë gba.
41013031	Mïtɔrɔ ni ti dɔliŋɔ ti kiteli 'deni. Tine lende ma inza kiteli du ma kɔtɔ te.
41013032	Tako 'ba kada mo nima bɔtɔ ma kɔtɔ mɔtɔ ikali dë. Pele rɔ malayika 'ba mï dɔyayi 'ba mïtɔrɔ ikali dë. Kina kole 'ba Bɔko'ba pele ikali dë gbï. Bo Bɔko'ba 'bu na ŋge kikali abo.
41013033	Kina i'dike kɔmɔye kandi laka kolomake ti bi koda römöyï kada mo ikalike dë.
41013034	Ti këdï kɔzɔ lende 'ba bɔ mɔtɔ ame kënyï ŋgï kari dɔ ŋba ne tara. Mï tari abo bo ose gɔ liŋɔ zi bɔ laja abo ga. Bo oza ndɔbɔ pili rɔ kɔtɔkɔtɔ zïnnï to'dɔ mo, bo ki'di bɔ ma 'dɔ koda gɔ bi ŋgï toda bi laka di rɔ liŋɔ.
41013035	Kina ti, odake bi laka römöyï kada 'ba tako abo 'ba ŋere 'be ikalike dë. Ɔdɔ ti bo kömö mï dɔkɔpiyari ala mï zana korɔndɔ, ala mï kano bi, ala rɔ mï dɔŋbɔ, kpe ikalike dë.
41013036	Odake bi laka kinza bo kako kömö ra ŋgï tugu'du kota ye këddïke bi tö'dö.
41013037	Tine a ma mose ziye pili na me, olomake ti bi koda.”
41014001	Ame tine kada 'ba karama 'ba Pasaka mo tönë ola tö'dö mo 'deni ŋge dɔ rïyö nati. Karama 'ba tonyo maŋgolɔ'bɔ kinza laŋga gɔmo mo tönë. Tine bɔ dɔ bɔ akumu ni ti bɔ kɔmɔ kiyandi 'ba kö'du ki'di ni ëdï rɔ toma kɔri 'ba 'dɔ tinda'ba Yësu ŋgï liwo kupö yaga.
41014002	Römöyï lïjë omeri iya te, “Do'dɔke dë mï kada 'ba karama kinza tïndï kënyï ra ko'dɔ ayayi.”
41014003	Kina ɔdɔ bo këdï 'deni Betaniya liŋɔ 'ba bɔ mɔtɔ kïdëkï rɔ Simona Bɔ Mönyu tine, lïjë këdï 'deni kpa akonyo na 'ja mɔtɔ kako ŋgï ti kizaza ma kele 'ba 'bu kato ndögö kitigɔ kulöwö naga. Lɔko itikɔ kpamo ŋgï yaga lɔko koloma rɔ tinzanza mo dɔ Yësu.
41014004	Tine ënyë ŋgï mï ya mɔtɔ ga yayi kebe tomeri mo te, “Lɔko ëdï kirasi 'bu nima gɔ wa'di?
41014005	Ma lɔko këdï kugö ra mökö o'ja dëne ëdï ko'de yamo ŋbö kuluku modɔɔkɔtɔ gbï ti dɔmo teyi 'di gɔ lɔko kokɔnyi bɔ lisa ni timo.” Kina lïjë koloma ŋgï rɔ togba dökï'dï 'ja nima timo.
41014006	Kina Yësu kileki zïnnï te, “Kpe, ëddï kogbake dökï'dï 'ja nima gɔ wa'di? Olake nï. A ma laka kulöwö na me lɔko ko'dɔ 'deni zö.
41014007	Bɔ lisa ni ëdï koloma nduwë tiye bine, ɔdɔ ko'dɔkɔke ti ko'dɔke lende laka 'deni ŋgï zïnnï. Ne ma 'bama minza mö'bö tiye bine.
41014008	Wa ame ŋgï lɔko kɔ'bɔ to'dɔ mo ne na ma lɔko ko'dɔ 'deni zö. Lɔko ileŋo yida rɔma 'deni mɔlo ndö koda dɔ tusu ma.
41014009	Ne rɔ ma laka miya ziye, wa nime lɔko ko'dɔ ne ti kïyëlë rönï 'deni ŋgï kote mï gɔ bi ame ga pili laja laka ma nime këdï kuwöwö rönï teyi ne tomeri gönï timo.”
41014010	Kina Yuda Isikarita ma kɔtɔ di mï löŋgö ya ma 'butë dɔmorïyö mo naga nima ne kënyï ŋgï kari zi bɔ dɔ bɔ akumu ni tususu Yësu zïnnï.
41014011	Kina ɔdɔ lïjë kuwö lende ma bo kiya zïnnï tara tine na mïnnï koŋmi ŋgï lïjë kose 'dɔ topi yamo zi bo. Kina Yuda koloma ŋgï nati rɔ toma kɔri ma laka ame gɔ bo ki'di közï Yësu timo zïnnï ne.
41014012	Mï kada ma dɔndende 'ba karama ma këdï konyo maŋgolɔ'bɔ mo kinza laŋga gɔmo nima tine, mï kada ame 'deni rɔ 'ba tumu kamölö mo ne, na bɔ kösö gɔ bo ga kako kititi bo, iya te, “O'dɔkɔ gɔ dari dileŋo gɔ bi 'ba tonyo karama zïyï yala?”
41014013	Kina bo koja ya ma rïyö di mï löŋgö lïjë ŋgï kari ti ndose nime, bo iya te, “Arike mï gawo yayi, di bi tömö 'be dɔye ti kondɔsɔ ti bɔ mɔtɔ ti kete mini dönï. Ozike gɔ bo.
41014014	Liŋɔ ame bo kɔdɔ teyi ne ari kiyake zi bɔ dɔ liŋɔ mo te, ‘Bɔ kɔmɔ kiyandi iya te, “Rö ma yala na 'dɔ dako donyo karama 'ba Pasaka nime yïmo ti bɔ kösö gɔma ga?”’
41014015	Kina ti bo kileme rö tɔrɔ löbu ŋgï ziye ti jama mo ga kiyija 'deni ndö ziye kina gɔ kileŋoke gɔ bi zize yayi.”
41014016	Kina bɔ kösö gɔ bo naga nima kari ŋgï mï gawo yayi ko'ja wa pili ŋgï kɔzɔ ma bo kose zïnnï. Kina lïjë kileŋo bi 'ba tonyo karama ŋgï zïnnï yayi.
41014017	Mï dɔkɔpiyari 'deni na Yësu ni ti bɔ kösö gɔ bo ga ma 'butë dɔmorïyö kako ŋgï yayi.
41014018	Kina ɔdɔ lïjë këdï 'deni kpa akonyo tine, bo iya zïnnï te, “Rɔ ma laka mëdï miya ziye, bɔ ma kɔtɔ mɔtɔ di mï löŋgö ye nima bina na këdï kari kususu ma. Bɔ ma kɔtɔ ame ŋgï këdï konyo wa bi kɔtɔ tö ne.”
41014019	Kina lïjë ŋgï rɔ meri lïjë kebe rɔ tititi bo pili rɔ gönnï nima kiya te, “Ma mo na dë ŋgï ɔtɔ ya?”
41014020	Bo ileki dɔmo te, “Bɔ ma kɔtɔ mɔtɔ ŋgï di mï löŋgö ye kpe ma 'butë dɔmorïyö naga nime. Bɔ ma kɔtɔ mɔtɔ ame ŋgï këdï kusu közïnï mï lebe kɔtɔ tö ne.
41014021	Kole 'ba bilaka lesi ëdï kölë ŋgï kɔzɔ lende ma tönë kugu mï buku 'ba Bɔko'ba gɔ kö'du abo ne tara. Tine bu'bu zi bɔ ma kususu bo nima. Ma laka mo dëne 'dɔ köyö bo dë ka ndeŋi.”
41014022	Kina ɔdɔ lïjë këdï 'deni kpa akonyo yayi tine, na Yësu kogba maŋgolɔ'bɔ ŋgï bo kileki yëë'dï mo zi Bɔko'ba bo konye yïmo ki'di zi bɔ kösö gɔ bo ga. Bo iya te, “Me, ogba konyo. Ame na rɔ yida rɔma.”
41014023	Kina bo kogba kösu gbï kileki yëë'dï mo bo ki'di ŋgï zïnnï lïjë pili kuwë di yïmo.
41014024	Bo ileki kiya zïnnï te, “Ame na rɔ roma ma ame kulöwu 'deni gɔ ma konzi, lömu 'ba Bɔko'ba kɔrɔ 'deni dɔmo ne.
41014025	Rɔ ma laka miya ziye akuwë nime minza muwë kpe titi tine 'jaa ŋbö rɔ ma la'ja di mï ŋere löbu 'ba Bɔko'ba.”
41014026	Kina ɔdɔ lïjë koba ŋgala 'deni tine na lïjë kari ŋgï dɔ döku 'ba Bilaya.
41014027	Yësu iya zïnnï te, “Kpe pili ti kiriŋake 'deni ŋgï kolake ma. Römöyï buku 'ba Bɔko'ba iya 'deni tönë mɔlo bine te, ‘Ti mupö bɔ koda kamölö mo yaga kina ti kamölö kita'ba ŋgï.’
41014028	Tine ɔdɔ mɔdɔ 'deni yaga di mï tölë mëdï mari nduwë tötï dɔgba kɔmɔye mï Galilaya.”
41014029	Pïtörö iya te, “Ɔdɔ kiya te ya ma laki kiriŋa pele pili, ma 'bama minza mola göyï.”
41014030	Yësu ileki zi bo iya te, “Rɔ ma laka mëdï miya zïyï, nï mï korɔndɔ nime tɔne, gba kota gɔŋgɔ kidapa dë mï rïyö ëddï koga kpëyï gɔma mï mota kiya te ikali ma dë.”
41014031	Pïtörö ileki gɔmo kiya rɔ ma kitigɔ te, “Ɔdɔ këdï pele rɔ tölë ti mölë kɔtɔ tïyï. Minza moga kpama göyï.” Kina lïjë kiya ŋgï pili kɔzɔ a nima tara.
41014032	Kina lïjë kako ŋgï kömö gɔ bi mɔtɔ kïdëkï möyï mo rɔ Getesemane. Yësu iya zi bɔ kösö gɔ bo ga te, “Kpe, olomake tötï bine mëdï mari to'dɔ mötu.”
41014033	Bo ogba Pïtörö ni ti Yakoba ti Yowani kari ti bo. Meri oso ŋgï mï bo kumïkï bo.
41014034	Kina bo kiya zïnnï te, “Meri oso 'deni ŋgï lɔ mï dökï'dï ma kɔzɔ ëdï ko'dɔ 'deni ŋgï tupö ma yaga. Olomake tötï mbowa bine rɔ ma koŋgɔ bi ti bi koda.”
41014035	Bo ari mbowa dɔgba na bo kolɔdɔ ŋgï bërï tumötu, dëne 'dɔ kiyese gomɔ nima ra yaga di zi bo.
41014036	Bo umötu kiya te, “Baba, 'bu ma, nï na kɔ'bɔ wa pili. Kösu nima ogba yaga di kɔmɔ ma. Tine i'di ko'dɔ rönï gɔ ako'dɔkɔ 'bï, kinza gɔ ako'dɔkɔ ma.”
41014037	Bo ileki kako ko'ja bɔ kösö gɔ bo ga ma mota mo tönë ga kö'dö 'deni. Bo iya zi Pïtörö te, “Simona, ëddï bi tö'dö? Ɔ'bɔ dë toda bi pele ŋge saa kɔtɔ?
41014038	Olomake ti bi koda ti mötu ko'dɔ kinza koto ye ra mï akiyɔzɔ. Rɔ ma laka mï o'dɔkɔ ŋgï tine yida rɔ tigɔ mo inza.”
41014039	Kina bo kileki ŋgï kari 'böwu gbï tumötu gɔ lende kɔtɔkɔtɔ naga nima.
41014040	Bo ileki kako ko'ja lïjë kö'dö 'deni gbï römöyï lïjë ëdï 'deni ŋgï kinano. Kina ŋgï lïjë ikali dë kpe tileki dɔ lende zi bo.
41014041	Mï mota mo tine na bo kako kiya zïnnï te, “Kpe, ëddïke e'be gba bi tö'dö tindawo rɔye? Ɔ'bɔ 'deni, kada mo ömö 'deni. Ususu kole 'ba bilaka lesi 'deni ki'di közï bɔ lende kënyë ni.
41014042	Ënyïke, darike. Oŋgɔke bɔ kususu ma mo tönë ömö 'deni ŋgɔsi.”
41014043	Gba kota Yësu këdï kilende te yɔ na Yuda kömö ŋgï. Bo rɔ ma kɔtɔ di mï löŋgö ya ma 'butë dɔmorïyö naga nima. Bo ako ti bilaka rɔ ma konzi gɔ bo, ya mɔtɔ ga ti mbele, mɔtɔ ga ti mɔbɔ. Bɔ dɔ bɔ akumu ni ti bɔ kɔmɔ kiyandi ni ti löbu 'ba bilaka ni na koja lïjë.
41014044	Bɔ susu mo nima iya dɔŋgala 'ba tinda'ba Yësu timo 'deni mɔlo zïnnï te, “Bɔ ame ɔdɔ koŋgɔke mari mome mbili mo nima bo na. Kina 'dɔ kinda'bake bo ŋgï karike ti bo yaga.”
41014045	Kina ɔdɔ bo kömö tïnnï yɔ na bo kilapo Yësu ŋgï, bo kiya te, “Ŋere ma.” Kina bo kome mbili Yësu ŋgï.
41014046	Kina bilaka abo naga nima kolɔdɔ ŋgï dɔ Yësu kinda'ba ŋgï.
41014047	Tine bɔ ma kɔtɔ di mï löŋgö ya ama ga ti Yësu yayi ne otɔ mbele abo ŋgï koga dɔ bɔ laja mɔtɔ 'ba bɔ dɔ bɔ akumu timo koke mbili mo ŋgi'bɔ yaga.
41014048	Yësu iya zïnnï te, “Kpe, gɔ wa'di na kakoke tinda'ba ma kɔzɔ tinda'ba bɔ 'bögö tara gɔmo, ti mbele ni ti mɔbɔ?
41014049	Rɔ kɔmɔ kada löbu nime pili mëdï moloma tiye mï reki 'ba rö löbu 'ba Bɔko'ba yayi tiyandi kɔmɔ bilaka ne, inda'bake ma dë mɔlo di yayi gɔ wa'di? Ne o'dɔ rönï 'deni 'dɔ këdï kɔzɔ ma tönë kugu mɔlo mï buku 'ba Bɔko'ba ne tara.”
41014050	Kina bɔ kösö gɔ bo ga kita'ba ŋgï pili di rɔ bo kiriŋa ga ë'bënnï.
41014051	Bɔ mɔtɔ gba rɔ yɔbi ti bɔŋgɔ kiŋaki rɔ bo na ŋge kösö gɔ Yësu yayi. Lïjë o'dɔkɔ tinda'ba bo,
41014052	na bo kolɔ rɔ bo ŋgï kiriŋa rɔ gɔ ŋbululu kola bɔŋgɔ nima zïnnï yayi.
41014053	Kina koto Yësu ŋgï kari liŋɔ 'ba bɔ dɔ bɔ akumu. Na löbu 'ba bɔ akumu ni ti löbu 'ba bilaka ni ti bɔ kɔmɔ kiyandi 'ba kö'du ki'di ni kotɔtɔ rönnï ŋgï yayi.
41014054	Tine Pïtörö ozi 'deni rɔ ma kɔwɔ nduwë ŋbö kari kɔdɔ gönnï liŋɔ 'ba bɔ dɔ bɔ akumu nima yayi. Bo ari koloma 'deni këdï rɔ tubï rɔ bo kɔmɔ pa'do ŋgila bɔ kanya mo naga nima yayi.
41014055	Bɔ dɔ bɔ akumu ni ti tumu 'bënnï nima pili oloma ga ŋgï rɔ toma kɔri 'ba wa ame gɔ kodɔrɔ bïcï lende timo rɔ Yësu gɔ kupö bo yaga gɔmo ne. Tine lïjë o'ja lende ɔtɔ dë di rɔ bo.
41014056	Ya ma konzi mɔtɔ ga ako pele ti susu bëtï mɔtɔ ga, tine lende 'bënnï pili oriya dë.
41014057	Kina ya mɔtɔ ga kënyï tɔrɔ tususu bo rɔ bëtï kiya te,
41014058	“Duwö bo koloma rɔ tiya mo te, ‘Rö löbu 'ba Bɔko'ba nime rɔ ako'ba 'ba bilaka lesi ne ti mitikɔ yaga. Kina mï tö'dö dɔ mota ti mo'ba ŋgï kileki gɔ bi mo rɔ ame közï bilaka lesi na dë ko'dɔ.’”
41014059	Pele tara susu 'bënnï naga nima oriya dë.
41014060	Kina bɔ dɔ bɔ akumu mo nima kënyï ŋgï tɔrɔ mï löŋgö lïjë yayi, bo ititi Yësu kiya te, “Nï inza ti lende mɔtɔ tileki mo gɔ susu nime këdï ko'dɔ kulöwö röyï ne?”
41014061	Tine Yësu udumö ŋgï le kileki dɔ lende nima dë. Bɔ dɔ bɔ akumu nima ileki kititi bo 'böwu te, “Nï na rɔ Kurïsïtö kole 'ba Bɔko'ba bɔ yëyï mo tönë ne?”
41014062	Yësu ileki dɔmo te, “Ma na. Kina ti kari ko'jake kole 'ba bilaka lesi 'deni koloma dɔ dörï Bɔko'ba tigɔ dɔ kiteli. Ti ko'jake 'deni ma bo këdï kako bërï ti pɔli di mïtɔrɔ.”
41014063	Kina bɔ dɔ bɔ akumu nima kirica bɔŋgɔ ŋgï yaga di rönï, kiya te, “Kpërï a'di mɔtɔ na 'dɔ koma kpe 'böwu di kpa bilaka mɔtɔ todɔrɔ bïcï lende timo rɔ bo?
41014064	Kpe pili uwöke lende dölï abo nima 'deni. Meri 'be tondo?” Kina lïjë pili kodɔ karama ŋgï dɔ Yësu gɔ kupö yaga.
41014065	Kina ya mɔtɔ mo ga kebe ŋgï toto'bi woro rɔ Yësu, lïjë kudödu kɔmɔ bo teyi, lïjë komba bo, kititi kiya te, “Umë zize te, yë na komba yi?” Kina bɔ kanya mo ga kogba bo ŋgï koloma rɔ tokɔsɔ bo.
41014066	Pïtörö ëdï gba mï liŋɔ nima yayi. Nyiti bɔ laja 'ba bɔ dɔ bɔ akumu mo nima ako ko'ja Pïtörö këdï rɔ tubï rɔ bo yayi.
41014067	Lɔko oŋgɔ dɔ Pïtörö, na lɔko kiya te, “O'ja kɔzɔ nï nime gbï rɔ bɔ kösö gɔ Yësu 'ba Nazareta nime 'di?”
41014068	Pïtörö andi gɔmo kiya te, “Lende 'bï tɔ nima këddï kiya ne mikali dë.” Na bo kënyï ŋgï kari yaga kpa reki.
41014069	Nyiti mo tönë ako ko'ja bo kina lɔko kebe gbï rɔ tiya mo zi bɔ kanya ma këdï kɔrɔ yayi nima te, “Bɔ nime bo gbï rɔ ma kɔtɔ 'bënnï mɔtɔ.”
41014070	Kina Pïtörö kandi ŋgï gbï gɔmo. Mbowa 'böwu ya ma këdï kɔrɔ yayi mo nima, iya te, “Rɔ ma laka nï gbï rɔ ma kɔtɔ mɔtɔ 'bënnï römöyï nï di Galilaya.”
41014071	Kina Pïtörö kënyï ŋgï kulömu rɔ bo, kileki kiya te, “Ece mïtɔrɔ ne, bɔtɔ 'bï tɔ nima këddï kiya lende mo ne mikali dë.”
41014072	Kina gɔŋgɔ kidapa ŋgï rɔ mï rïyö mo nati. Kina Pïtörö komeri gɔ lende kiya 'ba Yësu tönë ŋgï. Ame bo kiya te, “Gba kota gɔŋgɔ kidapa dë mï rïyö ti koga kpëyï gɔma mï mota.” Kina Pïtörö koga monɔ ŋgï bërï.
41015001	Mɔlo mï dɔŋbɔ mo nima na löbu 'ba bɔ akumu ni ti löbu 'ba bilaka ni ti bɔ kɔmɔ kiyandi 'ba kö'du ki'di ni ti tumu 'bënnï nima pili kotɔtɔ ga rönnï ŋgï yayi tudödu ndï lende bi kɔtɔ. Kina lïjë ki'di kudödu Yësu ŋgï kogba koto zi Pilato turu bɔ dɔliŋɔ.
41015002	Pilato ititi iya te, “Nï na rɔ ŋere bɔ dɔliŋɔ 'ba Yudayi nime ne?” Tine Yësu ileki dɔmo te, “Nï na kiya ë'bï tara.”
41015003	Kina bɔ dɔ bɔ akumu ni kako ŋgï koloma rɔ tususu Yësu gɔ lende ma konzi.
41015004	Pilato ënyï 'böwu kititi bo, iya te, “Inza ti lende mɔtɔ tileki mo? Oŋgɔ susu 'ba röyï ma konya te.”
41015005	Tine Yësu udumö ŋgï kileki dɔmo dë. Kina lende mo kigayi Pilato ŋgï.
41015006	Mï kada 'ba karama 'ba Pasaka 'bënnï nima nduwë rɔ kɔmɔ kɔɔ Pilato oloma nduwë rɔ toja bilaka yaga kɔtɔ di mï maboso rɔ ame lïjë kiteri 'dɔ bo kope ne.
41015007	Mï kada nima bɔ mɔtɔ rɔ Baraba ëdï mï maboso yayi. Lïjë na koboso gɔ to'dɔ ayayi tupö bilaka.
41015008	Kina ɔdɔ tïndï kako 'deni kititi Pilato tope bɔ mɔtɔ zïnnï di mï maboso tara
41015009	bo ititi lïjë iya te, “Ŋere bɔ dɔliŋɔ 'ba Yudayi nime na ko'dɔkɔke gɔ mope ziye?”
41015010	Pilato ikali rɔ ma laka bɔ dɔ bɔ akumu ni i'di Yësu zi bo tupö mo yaga römöyï mïnnï ombi rɔ Yësu.
41015011	Tine bɔ dɔ bɔ akumu ni ososo kpa ya ma konzi 'deni 'dɔ kititi Baraba na gɔ kope yaga di mï maboso zïnnï.
41015012	Pilato ileki 'böwu kititi tïndï naga nima te, “Wa'di na ko'dɔkɔke gɔ mo'dɔ zi bɔ ame kïdëkï rɔ ŋere bɔ dɔ liŋɔ 'ba Yudayi ne?”
41015013	Kina lïjë pili kulörï ŋgï timo rɔ ma kembe kiya te, “Utötï bo yaga.”
41015014	Pilato iya te, “Gɔ wa'di? Lende kënyë wa'di na bo kirasi?” Tine lïjë ulörï ŋgï kozɔ timo rɔ ma kembe kiya te, “Utötï bo yaga.”
41015015	Pilato o'dɔkɔ 'dɔ mïnnï koŋmi rɔ bo, na bo kope Baraba ŋgï yaga zïnnï di mï maboso. Kina bo ki'di bɔ kanya ŋgï komba Yësu gɔ lïjë kari ti kutötï bo.
41015016	Bɔ kanya naga nima ogba Yësu ŋgï kari timo mï liŋɔ 'ba turu bɔ dɔliŋɔ nima yayi. Kina lïjë kïdëkï dɔ tumu 'ba bɔ kanya 'bënnï nima ŋgï pili kako.
41015017	Lïjë ogba bɔŋgɔ kasi kolɔ rɔ bo, lïjë ko'dɔ kono ŋgï kɔzɔ a 'ba dɔ ŋere tara kutu'bö dɔ bo.
41015018	Kina lïjë koloma ŋgï nati tumötö bo kiya te, “Mötö zïyï ŋere bɔ dɔliŋɔ 'ba Yudayi.”
41015019	Lïjë omba dɔ bo ŋgï ti kolɔkɔ lïjë koto'bi woro rɔ bo. Lïjë olɔdɔ bërï kɔmɔ bo tïlëlu bo rɔ laŋa.
41015020	Kina ɔdɔ lïjë kote tögö bo 'deni rɔ laŋa tara tine, na lïjë kolɔ bɔŋgɔ kasi nima ŋgï yaga di rɔ bo, kolɔ ma 'ba bo ma mɔlo mo kileki rɔ bo. Kina lïjë kogba bo ŋgï tari ti bo tutötï bo.
41015021	Di gɔ kɔri yayi na dönnï kondɔsɔ ŋgï ti bɔ mɔtɔ möyï mo rɔ Simona di Kurënë, këdï kako abo mï gawo di mï nyaka. Kina lïjë ki'di bo ŋgï tombi ŋgërï 'ba tutötï Yësu. Bo na rɔ 'bu 'ba Alesandoro ni ti Rupusa.
41015022	Kina lïjë kari ŋgï ti Yësu kömö timo gɔ bi kïdëkï rɔ Gɔlɔgɔta mo tönë ame 'jɔ 'ba lende mo tëgë, “Kulöŋbö dɔ” ne.
41015023	Lïjë ogba layi kudölö yïmo ti wɔwɔ mɔtɔ kïdëkï rɔ murï ki'di kpa bo tuwë mo, tine bo uwë dë.
41015024	Kina lïjë kutötï bo ŋgï lïjë koza bɔŋgɔ abo ga rɔ gɔ rönnï. Lïjë oloma ŋgï rɔ tu'du mo ti bödö gɔ kikali ɔdɔ yë na ti kïdïlï ama ya.
41015025	Ote tutötï bo ko'ja ndï kada kömö 'deni modɔmosowɔ.
41015026	Ugu susu 'ba rɔ bo ki'di tɔrɔ yayi kɔzɔ a nime te, “Ŋere Bɔ Dɔliŋɔ 'Ba Yudayi.”
41015027	,
41015028	Utötï bɔ akolɔ mɔtɔ ga gbï rïyö 'do ŋgila bo yayi. Kɔtɔ dɔ dörï bo tine ma kɔtɔ dɔ gali bo.
41015029	Bilaka ame ga pili këdï kudö kebe yayi ne ombamba dɔ zi bo kose dɔ bo kiya te, “Nï bɔ kiteri titikɔ rö löbu 'ba Bɔko'ba gɔ kubö kileki gɔ bi mo mï tö'dö dɔ mota tönë, nï na?
41015030	Ee, olɔ röyï këkï bërï di dɔ ŋgërï nima te.”
41015031	Bɔ dɔ bɔ akumu ni ti bɔ kɔmɔ kiyandi ni oloma gbï rɔ tose dɔ bo, kiya te, “Bo ɔmɔ ya ma laki di mï tölë tine bo ikali dë tɔmɔ rɔ bo.
41015032	I'dike Kurïsïtö ŋere bɔ dɔliŋɔ 'ba Yudayi këkï ti bërï gïrï nime di dɔ ŋgërï nima, do'ja ti kɔmɔze gɔ di'di dɔze ti nati gɔ lende abo.” Ya ma kutötï ŋgila bo yayi naga nima ebe gbï kiti'ja bo.
41015033	Mï zana kada kodɔrɔ 'deni tine na mandölu kutu'bö gɔ bi ŋgï ŋbö kömö kɔzɔ saa mota tara.
41015034	Kina ɔdɔ ndï kada kömö 'deni mota tine na Yësu kapi ŋgï rɔ ma kembe, tëgë, “Eloyi, Eloyi, lama sabakatani.” Ame 'jɔ 'ba lende mo tëgë, “Bɔko'ba ma, Bɔko'ba ma, ola ma 'deni ŋgï gɔ wa'di ga?”
41015035	Ya ma këdï kɔrɔ yayi mo naga nima uwö, lïjë iya te, “Bo ëdï kïdëkï Eliya.”
41015036	Kina bɔ mɔtɔ kiriŋa ŋgï kogba lipɔ kusu mï layi ko'ba'ba, kiraki dɔ kolɔkɔ ki'di kpa bo tuwë mo, kiya te, “Ti doŋgɔke ɔdɔ Eliya ti kako kombi bo bërï di bina ya?”
41015037	Yësu api ŋgï rɔ ma kembe, kina bo kulöku ŋgï.
41015038	Kina bɔŋgɔ ma koke mï rö löbu 'ba Bɔko'ba timo tönë kotopa ŋgï di tɔrɔ ŋbö kömö bërï.
41015039	Kina ɔdɔ bɔ dɔ bɔ kanya ma këdï kɔrɔ yayi mo nima koŋgɔ tulöku 'ba Yësu ŋgï tara tine, bo iya te, “Rɔ ma laka bɔ nime ŋgï rɔ kole 'ba Bɔko'ba.”
41015040	'Ja mɔtɔ ga ëdï gbï kɔrɔ rɔ ma kɔwɔ mbowa yayi këdï rɔ toŋgɔ mo. 'Ja mɔtɔ mo ga lïjë na rɔ Mariya Magadala ni ti Salome ti Mariya ma 'ba Yakoba ma titi ni ti Yose.
41015041	Lïjë ma tönë ga kösö gɔ bo di Galilaya koloma rɔ toja laja zi bo ne. 'Ja ma konzi mɔtɔ ga ame kako ti bo Yerosalema ne ëdï gbï yayi.
41015042	Mï dɔkɔpiyari mo nima ame kina rɔ kada 'ba rɔ kileŋo koda kada 'ba rɔ kindawo ne,
41015043	Yesepa di Arimataya turu ma löbu mɔtɔ, ame bo këdï gbï ti kɔmɔ ki'di gɔ ŋere löbu 'ba Bɔko'ba ne, bo ënyï ŋgï ti mï këddï kari zi Pilato kititi 'dɔ kodɔ kpa töku Yësu zi bo tari tusu mo.
41015044	Tine ɔdɔ Pilato kuwö kiya te Yësu ölë 'deni ŋgï welo tara tine, lende mo igayi bo ŋgï. Kina bo kïdëkï bɔ dɔ bɔ kanya mo nima kititi, ma Yësu kölë 'deni ŋgï rɔ ma laka.
41015045	Kina ɔdɔ bo kuwö 'deni di zi bɔ dɔ bɔ kanya nima, Yësu kölë 'deni kina bo kodɔ kpa töku mo ŋgï zi Yesepa 'dɔ kombi kari kusu.
41015046	Yesepa ari ŋgï kugö bɔŋgɔ kaŋmi. Kina bo kombi töku Yësu ŋgï bërï di dɔ ŋgërï ko'ba mï bɔŋgɔ kaŋmi nima kolo yïmo, bo kari kusu mï tï'börö ame koga 'deni yɔki döku yayi tusu töku teyi ne. Kina bo kululu döku mo ŋgï ki'di kpamo.
41015047	Tine Mariya Magadala ni ti Mariya ma 'ba Yose ni lïjë o'ja gɔ bi nima kusu Yësu teyi ne 'deni.
41016001	Di pötö kada 'ba rɔ kindawo nima, na Mariya Magadala ni ti Salome ti Mariya ma 'ba Yakoba ni kugö akato kele ŋgï tari tosa mo rɔ töku.
41016002	Kina lïjë kënyï ŋgï mɔlo mï dɔŋbɔ mo nima kari ndï dögö yayi. Lïjë ari kömö yayi gba ti kada këdï ki'di kpënnï.
41016003	Di gɔ kɔri lïjë oloma rɔ tiya mo rɔ gɔ rönnï te, “Yë na ti kululu döku mo tɔne yaga di kpamo zize?”
41016004	Tine ɔdɔ lïjë kombi kömönnï koŋgɔ tine, ululu döku löbu mo tönë 'deni yaga di kpamo.
41016005	Kina ɔdɔ lïjë kari kɔdɔ yayi lïjë ari ŋgï ko'ja kole yɔbi mɔtɔ koloma 'deni dɔ kapa dörï yayi ti bɔŋgɔ kaŋmi rɔ bo. Kina tikere kinda'ba lïjë ŋgï.
41016006	Bo iya zïnnï te, “Kinza kereke dë. Yësu 'ba Nazareta nime kutötï ne na këddï komake? Bo ɔdɔ 'deni di mï tölë. Bo inza kpe bine. Oŋgɔke bi ma lïjë ko'ba bo pa teyi na me.
41016007	Ari kiyake zi bɔ kösö gɔ bo ga zi Pïtörö ni te, bo ari 'deni tötï dɔgba kömönnï mï Galilaya. Kina ti lïjë kari ko'ja bo yayi kɔzɔ ma tönë bo kiya zïnnï ne.”
41016008	Kina 'ja naga nima kɔdɔ ŋgï di mï tï'börö yayi, lïjë kiriŋa ŋgï nduwë kari. Römöyï rönnï ëdï 'deni ŋgï kïlë'dï di zi tikere. Lïjë iya lende mo dë kpe zi bɔtɔ mɔtɔ di zi tikere.
41016009	Mï tɔdɔ 'ba Yësu di mï tölë mï tö'dö ma dɔgba mo nima, bo ileme rɔ bo titi dɔgba zi Mariya Magadala. Lɔko na tönë bo koga nökï modɔmorïyö kita'ba yaga di dɔmo ne.
41016010	Kina lɔko kari kiya ŋgï zi ya ma rɔ bɔ kösö gɔ bo mo ga, ame lïjë këdï 'deni ŋgï bi monɔ ne.
41016011	Lïjë uwö lɔko kiya pele te bo ɔdɔ 'deni lɔko ko'ja ti kömönï nima, lïjë i'di dönnï dë gɔmo.
41016012	Di pötö mo 'böwu na bo kɔdɔ ŋgï kileme rɔ bo 'böwu ti kïnë ma 'beri mɔtɔ zi ya ma rïyö mɔtɔ ga di gɔ kɔri.
41016013	Ya naga nima ileki kiya zïnnï lïjë mɔtɔ mo naga nima, pele lïjë i'di dönnï dë gɔmo.
41016014	Rɔ ŋburuŋburu mo tine na bo kɔdɔ ŋgï kileme rɔ bo zïnnï lïjë ma 'butë dɔɔkɔtɔ naga nima pili bi kɔtɔ, ko'ja lïjë këdï rɔ tonyo kpënnï. Bo amo dönnï gɔ ame lïjë ki'di dönnï dë gɔ lende 'ba bilaka ame ga ko'ja bo kɔdɔ 'deni di mï tölë pele kiya lende mo zïnnï ne.
41016015	Bo iya zïnnï te, “Kpe arike mï dɔliŋɔ pili kuwöwöke laja laka 'ba Bɔko'ba zi dɔ kupö pili.
41016016	Kina bɔtɔ ame ga ki'di dönnï gɔmo kobapatisi ne ti kɔmɔ ŋgï. Tine ame ga ki'di dönnï dë gɔmo ne ti kodɔ karama ŋgï dɔmo.
41016017	Ma ki'di dönnï 'deni gɔmo mo naga ti këdï 'deni ŋgï ti tigɔ. Lïjë ti koga nökï ŋgï yaga ti möyï ma. Lïjë ti kilende rɔ kpa löwö.
41016018	Lïjë inda'ba murë pele, kono lïjë pele, inza ko'dɔ ɔtɔ zïnnï. Ɔdɔ lïjë ki'di közïnnï rɔ bɔ rɔkɔ’ɔ ti kileŋo ŋgï.”
41016019	Kina ɔdɔ ŋere Yësu kote tilende 'deni pili tïnnï kɔzɔ a nime te tine, na kogba bo ŋgï kari mïtɔrɔ, kari koloma dɔ dörï Bɔko'ba.
41016020	Kina bɔ kösö gɔ bo ga kari ŋgï kuwöwö laja nime kote mï gɔ bi pili. Kina ŋere Yësu kö'bö ŋgï tïnnï ki'di tigɔ zïnnï gɔ bilaka kikali ŋgï lïjë ëdï kiya lende ma laka
42001001	Kina kɔzɔ ame ya ma konzi mɔtɔ ga kiyɔzɔ 'deni tugu wa ame ga ko'dɔ rönnï mï löŋgö ze bine ne tara
42001002	ame ŋgï 'deni kɔzɔ ma lïjë bɔ ko'ja mo ti kömönnï di bi tisaki mo ga kari kuwöwö 'deni kïyëtï zize ne.
42001003	Kina kɔzɔ ame moloma 'deni mɔlo rɔ tinyeli mo pili rɔ gɔmo ne, moŋgɔ ma laka mo na 'deni gbï zö 'dɔ tugu mo miyija gɔmo zïyï, Tewopilo turu löbu,
42001004	'dɔ ki'di kikali wa naga nima kiyandi yi timo ne na rɔ ma laka.
42001005	Mï kada nima Erode këdï rɔ bɔ dɔliŋɔ 'ba Yudayi ne, bɔ mɔtɔ, möyï mo rɔ Zakariya, rɔ bɔ akumu 'ba Bɔko'ba ëdï yayi. Bo di mï löŋgö bɔ akumu ame ga rɔ dɔ tumu 'ba Abiya ne. Kina 'ja abo Alizebete gbï di mï kupö Arona.
42001006	Lïjë kpaki rïyö rɔ bɔ lende laka kɔmɔ Bɔko'ba. Kö'du ki'di 'ba Bɔko'ba pili lïjë o'dɔ 'deni ko'ba'ba dɔ 'bö mo.
42001007	Tine lïjë inza ti kole, römöyï Alizebete ɔrɔ 'deni rɔ kɔtɔ. Kina lïjë kpaki rïyö öndë ga 'deni ŋgï sowa.
42001008	Kina ɔdɔ kömö 'deni mï kada ame ndɔbɔ 'ba toŋma akumu kila'ba zi tumu ma 'ba Zakariya ni ne tine
42001009	bo na koza bo ŋgï gɔ dölëtï 'bënnï 'ba bɔ akumu tari mï rö löbu 'ba Bɔko'ba toŋma akato kele.
42001010	Tine ɔdɔ kada 'ba toŋma mo kömö 'deni bɔ mötu ma laki pili otɔŋi 'bënnï rönnï ŋgï yaga yayi bi mötu.
42001011	Kina malayika 'ba Bɔko'ba kɔdɔ ŋgï zi bo di rö yayi kɔrɔ ŋgila bi 'ba toŋma akato kele nima dɔ kapa mo ma dörï.
42001012	Kina ɔdɔ bo ko'ja malayika nima 'deni tara tine ënyï ko'de tikere ŋgï mï bo.
42001013	Tine malayika nima ënyï kiya zi bo, iya te, “Zakariya, kinza kere dë, akititi 'bï Bɔko'ba uwö 'deni. 'Ja 'bï Alizebete ti köyö kole zïyï, 'dɔ ki'di möyï mo rɔ Yowani.
42001014	Ti këddï ŋgï 'deni ti mï këyï ti lɔŋɔ ma mbëmbë. Kina ma konzi mɔtɔ ga ti këdï 'deni gbï rɔ lɔŋɔ gɔ töyö bo.
42001015	Bo ti këdï rɔ löbu ma dɔ kiteli di kɔmɔ Bɔko'ba. A mɔtɔ rɔ layi ala a ma kata naga inza kudö kpa bo. Bo ti këdï lɔ ti Nyï Kɔtɔ Laka mɔlo di bi töyö bo.
42001016	Bo ti ko'de bilaka 'ba Yisarele ma konzi 'deni ŋgï kileki kako zi ŋere Bɔko'ba 'bënnï.
42001017	Bo ti kari dɔgba kɔmɔ ŋere ti tigɔ 'ba Nyï Kɔtɔ Laka kɔzɔ 'ba Eliya, tileki dökï'dï 'bu ni todɔ'bɔ mo kɔtɔ ti kole, ma kinza kuwö dɔ Bɔko'ba naga tuyï dökï'dï mo këdï rɔ bɔ lende laka, tileŋo lïjë ame ga rɔ 'ba ŋere ne ndö koda dɔ bo.”
42001018	Tine Zakariya ënyï kileki zi malayika nima, iya te, “Ti mikali tondo? Ma na me 'deni rɔ ma köndë kina 'ja ma gbï öndë 'deni sowa.”
42001019	Malayika nima iya te, “Ma na rɔ Gabërëlë. Ma na rɔ bɔ tɔrɔ kɔmɔ Bɔko'ba, kina me koja ma zïyï ti laja laka nime.
42001020	Lende nime ti ko'dɔ rönï ŋgï ko tara mï kada mo yayi, ne kina me kilagi ti'di döyï gɔmo, kpëyï ti kudödu rönï teyi koloma tara kinza kilende dë ŋbö kömö mï kada mo ame këdï ko'dɔ rönï yïmo ne.”
42001021	Tine bɔ mötu ma laki ëdï 'bënnï kolɔ'bɔ yaga yayi toda Zakariya ti meri, iya te, “Wa'di ga na ko'dɔ rönï 'deni zi bo di rö yayi ki'di bo kigabi kulöwö te?”
42001022	Kina ɔdɔ bo kɔdɔ yaga tine bo ilende dë kpe gönnï. Kina lïjë kikali ŋgï bo o'ja bikoro tɔ ne 'deni di mï rö löbu 'ba Bɔko'ba yayi. Römöyï bo oloma ŋgï rɔ tilende zïnnï ti közï bo, kpa bo ilende dë kpe.
42001023	Kina ɔdɔ dɔ tö'dö 'ba ndɔbɔ abo kote rönï 'deni tine bo ileki ŋgï kari liŋɔ abo.
42001024	Di pötö mo yɔ na 'ja abo Alizebete kɔmɔ ŋgï. Tine lɔko ö'bö tusu dönï rö ŋbö nyepe muyï. Lɔko oloma tiya mo te,
42001025	“Bɔko'ba na ko'dɔ wa nime 'deni zö. Le'jete bo ileme mï koŋmi abo 'deni zö bo kombi rɔ kaya tönë 'deni yaga di dɔma gɔ dɔma këdï ti rɔ ma kïtëwu mï löŋgö lëpï ma ga.”
42001026	Mï modɔɔkɔtɔ 'ba nyepe ma di pötö tɔmɔ 'ba Alizebete na Bɔko'ba koja malayika Gabërëlë ŋgï kari Nazareta gawo mɔtɔ 'ba mï Galilaya.
42001027	Oja bo kari zi nyiti mɔtɔ yayi möyï mo rɔ Mariya. Nyiti nime bɔ mɔtɔ rɔ Yesepa di mï kupö Dawidi na kïlïbö 'deni 'dɔ togbe mo rɔ 'ja.
42001028	Malayika nima ari kömö kiya zïnï, iya te, “Mötö zïyï nï ame 'deni ti lende këyï ne. Bɔko'ba ëdï tïyï.”
42001029	Lende nime o'de tikere ŋgï zi Mariya, lɔko iya te, “Lende wa'di ga na te?”
42001030	Tine malayika ilende zïnï, iya te, “Mariya, kinza kere dë. Mï Bɔko'ba oŋmi 'deni röyï.
42001031	Ti kɔmɔ köyö kole bɔtɔni, kina ti ki'di möyï mo rɔ Yësu.
42001032	Bo ti këdï rɔ löbu kina ti kïdëkï bo rɔ kole 'ba Bɔko'ba tigɔ dɔ kiteli. Ŋere Bɔko'ba ti ki'di közï kakpa 'ba 'bu bo löbu Dawidi 'deni ŋgï zi bo.
42001033	Kina bo ti kö'bö rɔ bɔ dɔ kupö Yakoba rɔ ŋburuŋburu. Ŋere löbu abo ote rönï dë.”
42001034	Mariya ënyï kileki zi malayika nima, iya te, “A mo nime 'dɔ këdï tondo, ma ama ga mikali bɔtɔni dë ne?”
42001035	Malayika nima iya te, “Nyï Kɔtɔ Laka ti kako döyï kina tigɔ 'ba Bɔko'ba ame rɔ dɔ kiteli ne ti kutu'bö yi 'deni ŋgï. Kina kole kɔtɔ laka nime këdï köyö ne ti kïdëkï ŋgï rɔ kole 'ba Bɔko'ba.
42001036	Oŋgɔ Alizebete 'ja löbu köndë wado 'bï tönë bilaka kiya lɔko rɔ kɔtɔ ne te, ëdï 'deni ti nyepe modɔɔkɔtɔ rɔ ma kɔmɔ 'dɔ köyö kole.
42001037	Römöyï a mɔtɔ inza ame to'dɔ mo konya dɔ Bɔko'ba.”
42001038	Mariya ileki dɔmo, iya te, “Ma a 'ba közï Bɔko'ba na. Ko'dɔ rönï ŋgï zö kɔzɔ a nima kiya ne.” Kina malayika nima kënyï ŋgï kari di ŋgila nï yayi.
42001039	Welo di pötö mo na Mariya kënyï ŋgï kari mï gawo mɔtɔ mï dɔyayi kuruŋgu 'ba Yudayi.
42001040	Lɔko ari kömö liŋɔ 'ba Zakariya yayi kumötö Alizebete.
42001041	Kina ɔdɔ Alizebete kuwö akumötö 'ba Mariya tine kole okpe rönï ŋgï di mïnï. Alizebete ŋgï lɔ ti Nyï Kɔtɔ Laka,
42001042	kina lɔko kapi ŋgï rɔ ma kembe, iya te, “Nï na rɔ 'ja ame ti yëyï laka 'ba Bɔko'ba di mï löŋgö 'ja ma laki pili. Kina kole nima këdï köyö ne ti këdï ŋgï ti yëyï laka.
42001043	Ne oma'jo ma ka le gɔ wa'di ki'di ma 'ba ŋere ma kako toŋgɔ ma?
42001044	Römöyï tuwö ame muwö mötö ko'dɔ 'bï yɔ na kole kokpe rönï ŋgï di yïmö rɔ lɔŋɔ.
42001045	Nï ame ki'di döyï gɔ lende ma Bɔko'ba kiya zïyï ko'dɔ rönï ŋgï tara ne, nï na ti yëyï.”
42001046	Mariya iya te, “Dökï'dï ma ïlëlu ŋere Bɔko'ba,
42001047	kina dïdï ma iliya ŋgï römöyï Bɔko'ba ɔmɔ ma 'deni.
42001048	Bo o'ba ŋalo ma, ma bɔ laja wötï rɔ lisa abo nime 'deni. Di mï tɔne nduwë kari dɔgba bilaka pili ti kïdëkï ma rɔ lɔko ame ti yëyï ne.
42001049	Römöyï Bɔko'ba tigɔ dɔ kiteli o'dɔ lende löbu 'deni zö. Möyï bo na kɔtɔ laka.
42001050	Mï koŋmi abo ita'ba 'deni koloma ti dɔ kupö ame ga pili kere bo ne nduwë rɔ ma kolɔlɔ.
42001051	Ti tigɔ abo na me bo kileme ndɔbɔ dɔ kiteli abo nime 'deni. Bo ïyëyï mï bɔ dɔ kombi ni 'deni kita'ba rɔ kɔtɔkɔtɔ.
42001052	Bo ogba ŋere ni 'deni yaga di dɔ kïtï, tine bo ombi ya ma wötï rɔ lisa naga 'deni tɔrɔ.
42001053	Bo i'di tëkpë ma laka 'deni zi bɔ 'bö ni, tine bo oga bɔ wa ni 'deni kari rɔ közï sari.
42001054	,
42001055	Bo okɔnyi bilaka 'ba Yisarele bɔ laja abo ga 'deni. Mï koŋmi abo bo ileme 'deni zi Abarayama ti dɔ kupö mo ga rɔ ŋburuŋburu kɔzɔ ame bo kiya 'deni mɔlo zi 'bu ze löbu mo ga ne tara.”
42001056	Mariya oloma ko'dɔ kɔzɔ nyepe mota tara titi ti Alizebete yayi tine na lɔko kënyï kileki 'jaa ti kari liŋɔ 'bënnï.
42001057	Kina ɔdɔ kömö 'deni mï kada 'ba löyö 'ba Alizebete tine na lɔko köyö ŋgï rɔ kole bɔtɔni.
42001058	Ya ma mï tïrï ti ma wado 'bënï ga pili uwö lëbï 'ba mï koŋmi nima Bɔko'ba ko'dɔ zïnï ne, kina lïjë ŋgï gbï pili rɔ lɔŋɔ gɔmo.
42001059	Mï tö'dö dɔ modɔɔmota 'deni na lïjë kako ŋgï to'dɔ dölëtï 'ba akilele rɔ kole nima. Lïjë iteri 'bënnï 'dɔ möyï 'bu mo Zakariya na koyi dɔmo.
42001060	Tine ma bo ënyï kiya te, “Inza tara, i'di möyï bo rɔ Yowani.”
42001061	Lïjë ënyï kileki kiya zïnï, iya te, “Möyï ma tara inza mɔlo mï kupö ye.”
42001062	Kina lïjë kilende zi 'bu mo ti közïnnï kititi bo gɔ lende 'ba möyï kole nima, ɔdɔ bo ti ko'dɔkɔ 'ba bo 'dɔ kïdëkï rɔ yë.
42001063	Bo ileme 'dɔ ko'de akugu wa zi bo, kina bo kugu ŋgï kiya te, “Möyï bo rɔ Yowani.” Kina lende mo kigayi bilaka naga nima ŋgï pili.
42001064	Kina ŋgï yɔ na kpa bo kope rönï ŋgï dɔnde'de bo kebe tilende tïlëlu Bɔko'ba.
42001065	Kina tikere kinda'ba bilaka ame ga 'ba mï tïrï ne ŋgï pili lende mo kïyëlë rönï ŋgï kote mï dɔyayi kuruŋgu 'ba Yudayi nima toko.
42001066	Bɔtɔ ame kuwö lende löbu nime ko'dɔ rönï ne ŋgï ti meri mo iya te, “Kole nime ti këdï tondo ga kada mɔtɔ?” Römöyï ileme 'deni ŋgï rɔ ma laka tigɔ löbu 'ba Bɔko'ba ëdï dɔ kole nime.
42001067	'Bu bo Zakariya ŋgï lɔ ti Nyï Kɔtɔ Laka kina bo koloma ŋgï tumë lende 'ba Bɔko'ba kiya te,
42001068	“Akïlëlu këdï zi ŋere Bɔko'ba 'ba Yisarele römöyï bo ako 'deni kɔmɔ bilaka abo ga yaga.
42001069	Bo i'di bɔ kɔnyi ma dɔ kiteli 'deni zize di mï kupö bɔ laja abo Dawidi,
42001070	kɔzɔ ame bo kiya 'deni mɔlo tönë bine ti bɔ kumë lende abo ga ne.
42001071	Ame 'dɔ bo kɔmɔ ze di közï bɔ ya ze ga gbï di zi bɔ ndo'ji ze ga ne.
42001072	Bo iya te bo ti kileme mï koŋmi ŋgï zi 'bu ze löbu ga, dɔ bo inza kudölu di gɔ lömu koro abo nime
42001073	bo kulömu 'deni zi 'bu ze Abarayama ne.
42001074	Bo ulömu 'deni 'dɔ bo kɔmɔ ze di zi bɔ ya ze ga 'dɔ ki'di dojake laja zi bo rɔ dɔ ŋgölö kinza tikere,
42001075	rɔ bɔ lende laka rɔ ma kɔpɔ di kɔmɔ bo mï kada 'ba loma ze ga pili.
42001076	Tine nï 'bëyï kole ma, ti kïdëkï yi rɔ bɔ kumë lende 'ba Bɔko'ba tigɔ dɔ kiteli. Römöyï ti kari 'bëyï dɔgba kɔmɔ ŋere tileŋo kɔri teyi,
42001077	tiya mo zi ya ame ga rɔ 'ba bo ne ma këdï kɔmɔ lïjë di mï tölë kola lïjë gɔ lende kënyë 'bënnï ga.
42001078	Ŋere Bɔko'ba ze ti ko'dɔ ŋgï ti mï këyï abo. Bo ori ze 'deni ti bi kɔpɔ abo ame kiyɔpɔ bi 'deni zize kɔzɔ kada ame këdï kɔdɔ rɔ mï dɔŋbɔ ne tara,
42001079	'dɔ kiyɔpɔ bi zi lïjë ame ga mï bi kölu 'ba tölë ne, kina gbï 'dɔ kokɔkɔ ndïze mï kɔri 'ba lende këyï.”
42001080	Kina kole nima kïyöbu ŋgï kɔmɔ mo kandi 'deni. Tine na bo kari koloma ŋgï kö'bö yï mökö ŋbö bo kɔdɔ 'jaa yaga bi kɔpɔ zi bilaka 'ba Yisarele.
42002001	Mï kada mo naga nima yayi na Kayisara Agusïtö, bɔ dɔliŋɔ ma löbu 'ba Romo, ki'di lende ŋgï 'dɔ tugu möyï bilaka 'ba mï dɔyayi abo ga pili.
42002002	Ame na rɔ möyï kugu ma dɔgba ame ko'dɔ rönï mï kada nima Kurïnö këdï rɔ turu bɔ dɔliŋɔ 'ba Surïya ne.
42002003	Kina bilaka pili mɔtɔ ari ŋgï mï gawo 'be tugu möyï yï.
42002004	Kina Yesepa kënyï ŋgï gbï di Nazareta di mï Galilaya kari Beteleme gawo 'ba 'bu bo löbu Dawidi bɔ dɔliŋɔ mï dɔyayi 'ba Yudayi römöyï bo di mï kupö Dawidi.
42002005	Lïjë ari ti Mariya mo tönë kïlïbö 'deni zi bo rɔ 'ja ne. Tine lɔko 'deni rɔ ma kindasi.
42002006	Ko'ja lïjë këdï 'deni yayi yɔ na kada 'ba löyö 'bënï kömö ŋgï zïnï.
42002007	Kina lɔko köyö kole dɔndende 'bënï ŋgï rɔ bɔtɔni. Kina lɔko kolo ŋgï mï bɔŋgɔ lɔko ko'ba mï bi 'ba tonyo akonyo 'ba yërï römöyï gɔ bi inza kpe zïnnï mï rö 'ba ŋba.
42002008	Mï dɔyayi nima yayi bɔ koda kamölö mɔtɔ ga ëdï 'bënnï yï mökö toŋgɔ gɔ kamölö 'bënnï ga rɔ mï korɔndɔ.
42002009	Malayika 'ba Bɔko'ba ako kɔdɔ zïnnï na bi kɔpɔ 'ba Bɔko'ba kiyɔpɔ bi ŋgï lëwu yaga di rönnï. Kina lïjë ŋgï rɔ tikere rɔ ma kënyë.
42002010	Tine malayika nima ënyï kilende zïnnï, iya te, “Kinza kereke dë. Laja laka 'ba lɔŋɔ löbu nime këdï kako zi bilaka pili ne na mo'de ziye.
42002011	Mï kada nime tɔne öyö bɔ kɔnyi 'deni ziye mï gawo 'ba Dawidi. Bo na rɔ Kurïsïtö ŋere ze bɔ kɔnyi mo tönë këdï koja kako di mïtɔrɔ ne.
42002012	Ame na rɔ akileme mo 'dɔ kikalike ŋgï lende ma nime ëdï rɔ ma laka. Ti kari ko'jake kole kuru kolo 'deni mï bɔŋgɔ ko'ba 'deni mï bi 'ba akonyo 'ba yërï.”
42002013	Kina ŋgï yɔ na tïndï 'ba malayika ma konzi 'ba mïtɔrɔ kɔdɔ ŋgï ŋgila malayika ma tönë yayi tïlëlu Bɔko'ba, iya te,
42002014	“Rɔ löbu këdï ŋbö zi Bɔko'ba mïtɔrɔ. Mï dɔyayi bërï bine lende këyï ëdï 'deni zi lïjë ame ga mï bo koŋmi rɔmo ne.”
42002015	Kina ɔdɔ malayika naga nima kënyï 'deni di rönnï yayi kileki kari mïtɔrɔ tine bɔ koda kamölö naga nima ënyï kiya rɔ gɔ rönnï, iya te, “Darike te Beteleme toŋgɔ ɔtɔ nime ko'dɔ rönï ŋere Bɔko'ba kiya lende mo zize ne.”
42002016	Kina lïjë kënyï ŋgï dɔmo rɔ rikamba tari Beteleme. Tine lïjë ari ko'ja Mariya ni ti Yesepa ŋgï yayi ti kole kuru kö'dö 'deni mï bi 'ba tonyo akonyo 'ba yërï.
42002017	Kina ɔdɔ lïjë ko'ja bo 'deni tara tine na lïjë kebe ŋgï nati tïyëtï gɔ lende ame ga malayika kiya zïnnï gɔ kö'du 'ba kole nima ne.
42002018	Kina ya ame ga pili kuwö lende kiya 'ba bɔ koda kamölö naga nima ne kotɔ ŋgï rɔ gönnï.
42002019	Tine Mariya inda'ba 'bënï lende naga nima ŋgï kikeki kö'bö mïnï.
42002020	Bɔ koda kamölö tönë ga uyï dönnï ŋgï rɔ lɔŋɔ ti tïlëlu Bɔko'ba gɔ wa ame ga pili lïjë kuwö ko'ja gbï ŋgï te kɔzɔ ma kiya rönï zïnnï tara ne.
42002021	Kina ɔdɔ kömö 'deni mï tö'dö dɔ modɔɔmota 'ba kole nime 'dɔ to'dɔ dölëtï 'ba akilele rɔmo tine oyi möyï mo ŋgï rɔ Yësu, möyï mɔlo tönë malayika ki'di dɔ bo gba kinza kɔmɔ bo dë ne.
42002022	Kina ɔdɔ kada 'ba to'dɔ dölëtï 'bënnï mï rö löbu 'ba Bɔko'ba kɔzɔ gɔ kö'du ki'di mo ame Musa kugu ne kömö 'deni tine Yesepa ni ti Mariya oto kole nima ŋgï kari Yerosalema 'dɔ kulömu zi Bɔko'ba.
42002023	Lïjë o'dɔ kɔzɔ ame kugu 'deni mɔlo mï kö'du ki'di 'ba Bɔko'ba, iya te, “Kole bɔtɔni ame ga pili rɔ dɔndende ne kulömu zi Bɔko'ba.”
42002024	Kina gbï lïjë ari ti kole matukpuru rïyö 'dɔ toŋma mo rɔ akumu zi Bɔko'ba kɔzɔ ame kö'du ki'di mo kiya ne.
42002025	Tine bɔ mɔtɔ kïdëkï möyï mo rɔ Simona ëdï Yerosalema yayi rɔ bɔ lende laka bɔ koro kö'du ki'di 'ba Bɔko'ba pili. Nyï Kɔtɔ Laka ëdï dɔ bo, bo kö'bö ti kɔmɔ ki'di gɔ kɔnyi 'ba Bɔko'ba zi Yisarele.
42002026	Kina Nyï Kɔtɔ Laka ileme 'deni mɔlo zi bo, bo inza kinene a mɔtɔ rɔ tölë titi du tine 'jaa ŋbö ɔdɔ bo ko'ja Kurïsïtö mo nime Bɔko'ba këdï koja zïnnï ne 'deni ŋgï du titi.
42002027	Mï kada mo nima na Nyï Kɔtɔ Laka ki'di bo ŋgï kari mï reki 'ba rö löbu 'ba Bɔko'ba. Kina ɔdɔ 'bu 'ba Yësu ni ti ma bo Mariya ko'de bo 'deni kako mï rö löbu 'ba Bɔko'ba 'dɔ to'dɔ wa ame ga kö'du ki'di ko'dɔkɔ ne rɔ bo tine
42002028	Simona ombi bo ŋgï közï bo kïlëlu Bɔko'ba, iya te,
42002029	“Ŋere ma, i'di bɔ laja 'bï 'deni 'dɔ kari abo nati liya ti mï këyï kɔzɔ kö'du 'bï tara.
42002030	Römöyï kɔnyi 'bï mo'ja 'deni ti kɔmɔ ma
42002031	ame kileŋo 'deni 'dɔ kɔmɔ bilaka 'ba dɔliŋɔ pili ko'ja ne,
42002032	bi kɔpɔ ma 'dɔ kileme lende 'bï zi bɔ löwö gbï ti rɔ löbu 'ba bilaka 'bï ga Yisarele.”
42002033	Tine 'bu 'ba kole nima ti ma mo otɔ ŋgï rɔ gönnï gɔ lende nima kiya rönï tara rɔ kole nima ne.
42002034	Simona o'dɔ yëyï ŋgï dönnï. Tine bo ileki kiya zi Mariya, bo iya te, “Kole nime i'di 'deni 'dɔ ma konzi di mï Yisarele kolɔkpɔ yaga timo kina 'dɔ ma konzi mɔtɔ ga kaya yaga timo. Bo na ti këdï rɔ akileme ma kako di zi Bɔko'ba gɔ bilaka kiya kpënnï rɔmo.
42002035	Meri ame ga rɔ ma kusu mï dökï'dï ma konzi ne ti kileme 'deni yaga. Ne nï, dökï'dï yï ti kulörö 'deni ti meri.”
42002036	'Ja mɔtɔ möyï mo rɔ Ana nyiti 'ba Panuwëlë di mï kupö Asera rɔ bɔ kumë lende 'ba Bɔko'ba ëdï gbï yayi. Lɔko öndë 'deni. Pa mɔlo dɔ yïtö 'bënï ogbe lɔko ko'dɔ ŋge kɔmɔ kɔɔ modɔmorïyö ti më'dë nï yɔ na më'dë nï kölë ŋgï.
42002037	Kina me lɔko o'dɔ 'deni ŋbö kɔmɔ kɔɔ kuluku kɔtɔ kɔdɔ dɔmo 'butë mota dɔmosowɔ (84) rɔ makuru'bë. Tine na lɔko kö'bö 'bënï ŋgï ŋburu mï rö löbu 'ba Bɔko'ba. Lɔko ö'bö ŋgï yayi kote kada kote korɔndɔ toja laja zi Bɔko'ba toro kpënï gbï tumötu.
42002038	Lɔko ömö dɔ Yesepa ni mï saa nima na lɔko ko'dɔ yëë ma ŋgï zi Bɔko'ba. Kina lɔko koloma ŋgï tiya lende 'ba kole nima zi lïjë ame ga pili këdï ti kɔmɔ ki'di mo ma gɔ Bɔko'ba kɔmɔ bilaka 'ba Yisarele di mï tölë ne.
42002039	Kina ɔdɔ Mariya ni ti Yesepa kote to'dɔ dölëtï 'ba rɔ kole nima 'deni gɔ kö'du ki'di 'ba Bɔko'ba mo tine na lïjë kileki ŋgï kari Galilaya mï gawo 'bënnï Nazareta.
42002040	Kina kole tönë kïyöbu ŋgï di yayi kɔmɔ mo kandi yaga. Tine bo ŋgï lɔ ti akikali, yëyï 'ba Bɔko'ba ëdï dɔ bo.
42002041	Rɔ gɔ kɔmɔ kɔɔ pili 'bu bo ni ö'bö nduwë tari Yerosalema mï karama 'ba Pasaka.
42002042	Kina ɔdɔ kɔmɔ kɔɔ abo këdï 'deni 'butë dɔmorïyö tine na lïjë kënyï ŋgï gbï kari mï karama nima kɔzɔ ma mɔlo tara.
42002043	Tine ko'ja karama kote rönï 'deni 'bu bo ni ti ma bo këdï kileki kari liŋɔ na kole mo tönë rɔ Yësu ne kileke ŋgï mï Yerosalema yayi. Tine 'bu bo ni ti ma bo ikali ga gɔmo dë.
42002044	Lïjë omeri 'bënnï tëgë mɔtɔga bo ti këdï mï löŋgö bilaka konzi naga nima këdï kari kɔtɔ tïnnï ne. Lïjë iliŋgere 'deni ŋbö kada kösö, na lïjë ki'di ŋgï nati toma gɔ bo kebe zi ma wado 'bënnï ga ti bɔ pɔri nnï ga.
42002045	Kina ɔdɔ lïjë ko'ja bo dë tine lïjë uyï dönnï ŋgï kileki toma bo di Yerosalema.
42002046	Mï tö'dö dɔ mota 'deni tine na lïjë kari ko'ja bo mï reki 'ba rö löbu 'ba Bɔko'ba bo koloma 'deni mï löŋgö bɔ kɔmɔ kiyandi ni tuwö lende 'bënnï ga gbï tititi lïjë.
42002047	Akikali abo ti dɔ lende kileki abo igayi ya ame ga pili koloma rɔ tuwö mo ne ŋgï.
42002048	Kina ɔdɔ 'bu bo ni ti ma bo ko'ja bo 'deni tara tine lïjë otɔ ŋgï rɔ gönnï. Kina ma bo kënyï kilende zi bo, iya te, “Kole ma, o'dɔ ze te gɔ wa'di? Ze ŋgï rɔ meri sowa ti 'bu yï, dëdï toma göyï.”
42002049	Bo ileki dɔmo zïnnï, iya te, “Ëddï komake ma rɔ toma gɔ wa'di? Ikalike dë ma 'dɔ mëdï mï rö 'ba 'bu ma?”
42002050	Tine lende nima bo këdï kiya zïnnï ne lïjë ikali 'jɔ mo dë.
42002051	Kina bo kënyï ŋgï kari tïnnï Nazareta, bo koloma kuwö dönnï. Tine ma bo ikeki 'bënï wa tönë ga ŋgï kö'bö mïnï.
42002052	Kina Yësu kïyöbu ŋgï ti akikali kpaki ti mï këyï 'ba Bɔko'ba gbï ti 'ba bilaka lesi.
42003001	Mï kada ma Tiberiya ko'dɔ 'deni kɔmɔ kɔɔ 'butë döömu dɔ kïtï rɔ bɔ dɔliŋɔ ma löbu 'ba Romo, Pɔnitiyo Pilato na rɔ turu 'ba dɔ Yudayi. Erode na 'ba bo rɔ ŋere 'ba Galilaya kina bɔ löndö bo Pïlïpö na rɔ ŋere 'ba Ituriya ni ti Turakoniti, kina Lusaniya na rɔ ŋere 'ba Abilene,
42003002	tine Ana ni ti Kayapa na rɔ bɔ dɔ bɔ akumu. Mï kada mo naga nima na Bɔko'ba ki'di lende abo ŋgï zi Yowani kole 'ba Zakariya di yï mökö.
42003003	Na bo kilaki ŋgï pili kote mï dɔyayi ame ga kpa yöpö 'ba Yaradene yayi ne toko tuwöwö laja 'ba bapatisi 'ba dɔ kotɔ gɔ Bɔko'ba kola wa gɔ lende kënyë.
42003004	Ëdï 'deni kɔzɔ lende ma tönë kugu mï buku 'ba Yesaya bɔ kumë lende 'ba Bɔko'ba ne tara, ame kiya te, “Bɔ mɔtɔ ëdï kuwöwö dɔ bo di yï mökö kiya te, ‘Ileŋoke kɔri zi ŋere. Odɔrɔke gɔ kɔri zi bo.
42003005	Gbögbö pili kïdïrï teyi. Kuruŋgu ni ti döku ni koga dɔmo me koriya yaga. Kɔri ma kaŋgo naga kodɔrɔ gɔmo yaga. Kɔri ma kinyawo naga ko'dɔ gɔmo kopiyari yaga.
42003006	Kina bilaka lesi pili ti ko'ja kɔnyi 'deni ŋgï di zi Bɔko'ba.’ ”
42003007	Yowani oloma rɔ tilende zi tïndï naga nima këdï kako zi bo mï bapatisi ne, bo iya te, “Kpe kole 'ba murë naga nime, yë na ku'bölu ye tiriŋa di kpa ya löbu 'ba Bɔko'ba nime këdï kako dɔye ne?
42003008	O'dɔke wa ame rɔ 'ba dɔ kotɔ di mï lende kënyë ne. Kinza kebeke dë tiya mo te, ‘Abarayama na rɔ 'bu ze.’ O'dɔ ɔtɔ dë römöyï rɔ ma laka miya ziye, Bɔko'ba ti kikali to'dɔ kulugbï döku naga nime rɔ kole zi Abarayama.
42003009	Oŋgɔke, goroŋa ëdï 'deni ndö ndï ŋgërï. Ŋgërï ame ga kana a ma laka dë ne ti koga bërï ku'du mï pa'do.”
42003010	Bilaka naga nima ënyï kititi bo, iya te, “Ne wa'di na gɔ do'dɔ nati?”
42003011	Yowani ileki dɔmo zïnnï, iya te, “Bɔ ame këdï ti bɔŋgɔ kolɔ rɔ rïyö kogba mɔtɔ kɔtɔ kokɔnyi bɔ ame kinza du ti ɔtɔ ne timo. Kina 'dɔ bɔ ame këdï ti akonyo ne ko'dɔ gbï tara.”
42003012	Ya mɔtɔ ga ame rɔ bɔ kireke awada ni ako gbï zi bo mï bapatisi. Kina lïjë kititi bo gbï, iya te, “Bɔ kɔmɔ kiyandi, wa'di ga na gɔ do'dɔ?”
42003013	Bo iya te, “Kinza kogba dë kebe dɔ ame kose zïyï ne.”
42003014	Bɔ kanya mɔtɔ ga ako kititi bo, iya te, “Ne wa'di ga na gɔ do'dɔ 'beze?” Bo iya te, “Kinza kolɔ a 'ba bɔtɔ dë. Kina kinza kunzö bëtï dë kpa bɔtɔ gɔ kopi wa zïyï. Bi gomɔ 'ba röyï ma këdï kopi zïyï i'di lende mo kɔ'bɔ yi.”
42003015	Bilaka ŋgï mï kada naga nima yayi pili ti kɔmɔ ki'di gbï ti meri mo iya te mɔtɔga Yowani na ti këdï rɔ Kurïsïtö mo tönë Bɔko'ba këdï koja ne ɔtɔ.
42003016	Tine Yowani ënyï kileki dɔmo zïnnï pili rɔ gönnï, iya te, “Mëdï mo'dɔ 'bama bapatisi ŋge dɔye ti mini. Tine bɔ mɔtɔ ma ti tigɔ dɔ kiteli kebe ma ti kako 'deni. Ma pele mɔ'bɔ dë tope kpa kabi 'ba wari abo. Bo ti ko'dɔ bapatisi dɔye ti Nyï Kɔtɔ Laka gbï ti pa'do.
42003017	Kïzërï abo ëdï közï bo. Bo ti kona di mï dɔkandilere abo bo kubö nyönyu ma laka mo ki'di mï mata. Tine turu mo bo ti koŋma yaga ti pa'do ame kö'bö ŋgï kinza kölu dë ne.”
42003018	Yowani uwöwö laja laka zi bilaka naga nima ti kɔri 'ba lende ma konzi.
42003019	,
42003020	Tine 'deni kɔwɔ yayi ɔdɔ Yowani kebe tileki lende zi ŋere Erode gɔ lende 'ba Erodiya 'ja 'ba löndö bo, gbï gɔ lende kënyë ma konzi mɔtɔ ga ame bo këdï ko'dɔ ne tine, bo odɔ'bɔ ndïmo ŋgï ti lende kënyë abo nima na bo ku'du Yowani ŋgï mï maboso.
42003021	Mï kada 'ba bapatisi nima Yowani koloma rɔ to'dɔ mo dɔ bilaka konzi naga nima ne na kobapatisi Yësu ŋgï gbï. Kina ko'ja Yësu këdï kumötu yɔ na mïtɔrɔ kurögö rönï ŋgï yaga rɔ gböŋö.
42003022	Kina Nyï Kɔtɔ Laka kɔkɔ ŋgï kako dɔ bo kïnë mo kɔzɔ kïnë matukpuru tara. Kina birɔ kudu ŋgï di mïtɔrɔ, iya te, “Nï na rɔ kole ma. Mɔ'ɔ yi 'deni kulöwö. Ma ti mï këyï rɔ mbëmbë gɔ lende 'bï.”
42003023	Mï kada nima Yësu kisaki ndɔbɔ 'ba laja laka ne kɔmɔ kɔɔ abo ëdï 'deni 'butë mota. Kɔzɔ ma bilaka komeri bo rɔ kole 'ba Yesepa kole 'ba Eli
42003024	kole 'ba Matata kole 'ba Lëwë kole 'ba Maleki kole 'ba Yanayi kole 'ba Yesepa
42003025	kole 'ba Matatiyo kole 'ba Amosa kole 'ba Numa kole 'ba Esili kole 'ba Nagayi
42003026	kole 'ba Mata kole 'ba Matatiyo kole 'ba Semayini kole 'ba Yoseke kole 'ba Yoda
42003027	kole 'ba Yowanana kole 'ba Resa kole 'ba Zerobabele kole 'ba Salatele kole 'ba Neri
42003028	kole 'ba Maleki kole 'ba Adi kole 'ba Kosama kole 'ba Elimada kole 'ba Ere
42003029	kole 'ba Yësuwa kole 'ba Elizara kole 'ba Yorima kole 'ba Matata kole 'ba Lëwë
42003030	kole 'ba Simona kole 'ba Yuda kole 'ba Yesepa kole 'ba Yonama kole 'ba Elekima
42003031	kole 'ba Meliya kole 'ba Mena kole 'ba Matata kole 'ba Natana kole 'ba Dawidi
42003032	kole 'ba Yisayi kole 'ba Obede kole 'ba Bowaza kole 'ba Salamono kole 'ba Nasona
42003033	kole 'ba Aminadaba kole 'ba Rami kole 'ba Ezerona kole 'ba Pereze kole 'ba Yuda
42003034	kole 'ba Yakoba kole 'ba Yisika kole 'ba Abarayama kole 'ba Tera kole 'ba Nawura
42003035	kole 'ba Seruga kole 'ba Ru kole 'ba Pelege kole 'ba Ebere kole 'ba Sela
42003036	kole 'ba Kayinana kole 'ba Arupakasada kole 'ba Seme kole 'ba Nowa kole 'ba Lemeke
42003037	kole 'ba Metosela kole 'ba Enoka kole 'ba Yarada kole 'ba Makalele kole 'ba Kayinana
42003038	kole 'ba Enosa kole 'ba Sete kole 'ba Adama ma rɔ kole 'ba Bɔko'ba.
42004001	Mï kada nima Yësu kileki kako di kpa Yaradene ne bo ŋgï lɔ ti Nyï Kɔtɔ Laka. Kina Nyï Kɔtɔ Laka koto bo ŋgï kari yï mökö
42004002	na Satani koloma ŋgï rɔ tiyɔzɔ bo tö'dö mo ŋbö dɔ 'butë sowɔ. Bo koloma ŋgï tara kinza tonyo ɔtɔ. Kina rɔ ŋburuŋburu mo tine bo 'deni rɔ 'bö.
42004003	Kina Satani kako ŋgï kilende zi bo, iya te, “Ɔdɔ këddï ŋgï rɔ kole 'ba Bɔko'ba ilende zi kulugbï döku nime kuyï rönï rɔ maŋgolɔ'bɔ.”
42004004	Tine bo ileki dɔmo, iya te, “Ugu 'deni mï buku 'ba Bɔko'ba iya te, ‘Bilaka oloma dë ŋge kɔtɔ gɔ akonyo.’ ”
42004005	Satani oto bo kari kileme dɔliŋɔ nime pili toko zi bo
42004006	kilende zi bo, iya te, “Ti mi'di közï kakpa mo ti amo ga ŋgï zïyï römöyï ama ga na. I'di 'deni zö kina ti mi'di zi bɔtɔ ame mo'dɔkɔ ti'di mo teyi ne.
42004007	Kina me ɔdɔ kumötu ma wa naga nime pili ti këdï rɔ ë'bï.”
42004008	Bo ileki dɔmo iya te, “Ugu 'deni mï buku 'ba Bɔko'ba iya te, ‘Ŋere Bɔko'ba 'bï na ŋge kɔtɔ 'dɔ kumötu kulömu kpëyï teyi.’ ”
42004009	Kina Satani koto bo 'böwu kari Yerosalema ki'di bo kɔrɔ ŋbö tɔrɔ dɔ kumu rö löbu 'ba Bɔko'ba, kina kilende zi bo iya te, “Ɔdɔ këddï ŋgï rɔ kole 'ba Bɔko'ba ola röyï bërï di bine.
42004010	Römöyï ugu 'deni mï buku 'ba Bɔko'ba iya te, ‘Bo ti ki'di kö'du 'bï zi malayika abo ga 'dɔ koda bi laka di röyï.’
42004011	Kina ugu 'deni gbï iya te, ‘Lïjë ti kako kikapo yi ŋgï tɔrɔ dɔ közïnnï kinza koga ndïyï ra yɔki döku.’ ”
42004012	Bo ileki dɔmo iya te, “Iya 'deni te, ‘Kinza kiyɔzɔ ŋere Bɔko'ba 'bï dë.’ ”
42004013	Tine ɔdɔ Satani kote tiyɔzɔ Yësu 'deni kɔzɔ a nime te tine bo ola Yësu ŋgï tötï tara nati.
42004014	Kina Yësu kileki ŋgï kari Galilaya lɔ ti Nyï Kɔtɔ Laka na lëbï abo kïyëlë rönï ŋgï kote mï dɔyayi nima toko.
42004015	Bo oloma tiyandi wa di mï rö 'ba mötu 'bënnï ga kina ma konzi kïlëlu bo ŋgï.
42004016	Na bo kari ŋgï Nazareta gawo ma tönë kulu bo yïmo ne. Mï kada 'ba rɔ kindawo na bo kari ŋgï mï rö 'ba mötu kɔzɔ ndɔbɔ abo ga nduwë tara. Bo ënyï tɔrɔ tïdëkï wa
42004017	na kogba buku 'ba Yesaya bɔ kumë lende ŋgï ki'di zi bo. Na bo kitenye ŋgï ko'ja bi ma tönë kugu kiya te,
42004018	“Nyï Kɔtɔ Laka 'ba Bɔko'ba ëdï dɔma römöyï bo ondi 'deni zö tuwöwö laja kɔtɔ laka zi bɔ lisa ni. Bo oja ma 'deni ti'di dɔ ŋgölö zi bɔ mï maboso ni, kina gbï tiyɔpɔ kɔmɔ bɔ kɔmɔ kölu ni tope ya ma këdï kokɔ rönnï di zi kpɔŋi naga yaga rɔ dɔ ŋgölö
42004019	kina gbï tuwöwö kɔɔ 'ba mï koŋmi 'ba ŋere Bɔko'ba.”
42004020	Kina bo kuköku mï buku mo nima ŋgï teyi bo kileki ki'di zi lëwï mo na bo koloma ŋgï bërï tiyandi wa. Kina bilaka pili 'ba mï rö 'ba mötu yayi kodɔ kömönnï ŋgï dɔ bo.
42004021	Kina bo kileki kiya zïnnï, iya te, “Wa nime kugu bine ne na me ko'dɔ rönï 'deni tɔne kuwöke.”
42004022	Lïjë pili oloma ŋgï rɔ tiya lende abo rɔ ma laka, lende koŋmi ame ga këdï kɔdɔ di kpa bo ne i'di lïjë ŋgï kotɔ rɔ gönnï. Lïjë ebe tititi rönnï, iya te, “Tara ne, ɔdɔ bo na dë rɔ kole 'ba Yesepa mo tönë ya?”
42004023	Yësu ileki dɔmo zïnnï, iya te, “Rɔ ma laka ti ko'deke lende 'ba mumë nime rɔma, ame kiya te, ‘Bɔ wɔwɔ, ileŋo gbagba yï. Wa ame ga duwö koloma rɔ to'dɔ mo Kaparanoma ne o'dɔ gbï mï dɔyayi ma 'bëyï bine.’ ”
42004024	Bo ileki gbï kiya zïnnï te, “Rɔ ma laka miya ziye, bilaka ame rɔ bɔ kumë lende ne ya ë'bënnï ga oloma dë toro mo.
42004025	Rɔ ma laka miya ziye, mï kada 'ba Eliya makuru'bë ëdï ŋgï ŋbaŋi mï Yisarele. Ne mï kada ame kora kɔmɔ pɔli teyi ko'dɔ ŋbö kɔmɔ kɔɔ mota kɔdɔ dɔmo nyepe modɔɔkɔtɔ kinza tɔrɔ ka'di dë sëyï 'ba 'bö kila'ba mï dɔyayi nima pili ne,
42004026	pele tara oja Eliya dë kari zi makuru'bë 'ba Yisarele tine ŋge zi makuru'bë mɔtɔ ame rɔ bɔ löwö këdï koloma Zarepata mï dɔyayi 'ba Sidona ne.
42004027	Kina gbï tara mï kada 'ba Elisa bɔ kumë lende bɔ mönyu ëdï ŋgï ŋbaŋi mï dɔyayi 'bënnï 'ba Yisarele tine pele tara ileŋo ma kɔtɔ mɔtɔ te dë di mï löŋgö mo. Namana ŋbö rɔ bɔ löwö di Surïya na ŋge Elisa kileŋo.”
42004028	Kina ɔdɔ bilaka naga nima mï rö 'ba mötu yayi ne kuwö lende naga nime bo kiya ne 'deni tine, mïnnï ënyï ŋgï pili kata rɔ bo.
42004029	Kina lïjë kënyï ŋgï tïtïŋï bo yaga di mï gawo. Lïjë koto bo ŋgï kari bi kulïŋï 'ba döku nima ti gawo nima dɔmo ne 'dɔ tïtïŋï bo bërï di bi kulïŋï nima.
42004030	Tine bo olo abo rɔ bo ŋgï di mï löŋgö tïndï naga nima bo kari abo ŋgï nduwë yaga.
42004031	Na bo kari ŋgï Kaparanoma gawo mɔtɔ gbï mï Galilaya yayi. Mï kada 'ba rɔ kindawo na bo ki'di ŋgï tiyandi bilaka
42004032	tine lïjë otɔ ŋgï rɔ gönnï gɔ akiyandi abo römöyï bo iyandi wa ŋgï kɔzɔ bɔ közï kakpa tara.
42004033	Bɔ nökï mɔtɔ ëdï mï rö 'ba mötu yayi. Kina nökï nima kënyï ŋgï kulörï rɔ ma kembe, iya te,
42004034	“Wa'di 'bï tize, nï Yësu 'ba Nazareta nime? Ako 'deni tote dɔze nati? Mikali yi 'deni. Nï na rɔ bɔ laja ma kɔtɔ laka 'ba Bɔko'ba.”
42004035	Tine Yësu ënyï kamo dɔ nökï nima, iya te, “Udumö yaga. Kina ita'ba yaga di dɔ bɔ nima.” Nökï tönë ënyï ŋgï koŋma bɔ nima bërï kömönnï pili te kina kita'ba ŋgï yaga di dɔmo ko'dɔ ɔtɔ dë teyi.
42004036	Kina lende mo kigayi bilaka naga nima ŋgï pili lïjë kebe tiya mo rɔ gɔ rönnï, iya te, “Akiyandi ma tondo mo ga na te? Bo amo le dɔ nökï ni ti közï kakpa ti tigɔ te na lïjë kita'ba ŋgï yaga.”
42004037	Kina lëbï 'ba Yësu kïyëlë rönï ŋgï kote mï dɔyayi nima toko.
42004038	Yësu ënyï di mï rö 'ba mötu yayi kari liŋɔ 'ba Simona. Tine mese 'ba Simona ëdï yayi ti zëyï ŋgï timo rɔ ma kututu. Kina lïjë kiya lende mo zi Yësu 'dɔ kokɔnyi.
42004039	Kina bo kari ŋgï kɔrɔ kpa laŋgiri 'ba 'ja nima bo kilende zi zëyï nima 'dɔ kola lɔko yaga. Kina zëyï nima kola lɔko ŋgï, lɔko kënyï tɔrɔ koloma toja laja zïnnï.
42004040	Kina ɔdɔ kada këdï kösö 'deni tine na bilaka ko'de bɔ rɔkɔ'ɔ ma konzi mɔtɔ ga ame ti dɔkomali rɔkɔ'ɔ ma gege ne ŋgï kako zi Yësu. Kina bo koloma ŋgï ti'di közï bo rönnï tileŋo lïjë pili rɔ kɔtɔkɔtɔ.
42004041	Tine nökï ni ebe 'bënnï tita'ba yaga di dɔ bilaka ti tulörï, kiya te, “Nï na rɔ kole 'ba Bɔko'ba.” Tine bo amo dönnï kola lïjë dë kilende römöyï lïjë ikali bo rɔ Kurïsïtö ame kako di mïtɔrɔ ne.
42004042	Ko'ja bi këdï këzë 'deni na Yësu kënyï ŋgï kari abo kutu bo yï mökö. Bilaka ebe toma gɔ bo, tine ɔdɔ lïjë kari ko'ja bo 'deni lïjë oloma tota bo 'dɔ bo kari dë kpe bitɔ di zïnnï bina.
42004043	Ne tine bo iya te, “Mëdï mari tiya laja laka 'ba ŋere löbu 'ba Bɔko'ba nime gbï mï gawo mɔtɔ ga römöyï lende mo na me koja ma gɔmo.”
42004044	Kina bo kö'bö ŋgï nduwë rɔ tiyandi bilaka di mï rö 'ba mötu 'ba Yudayi ni.
42005001	Mï kada ma Yësu këdï kɔrɔ kpa pöpö 'ba Genesareta tïndï kuru bo 'deni toko bërï tuwö lende 'ba Bɔko'ba,
42005002	bo o'ba kɔmɔ bo ŋgï bo ko'ja sorope rïyö mɔtɔ ga këdï 'deni kpa götö yayi, atoyi mo ga ari 'deni turögö rɔ duru 'bënnï ga.
42005003	Kina bo kari këkï ŋgï mï ma kɔtɔ ame rɔ 'ba Simona ne, bo iya zi Simona 'dɔ koto sorope nima kari dɔgba mbowa yaga di dɔ kpa götö. Kina bo koloma ŋgï bërï mï sorope yayi tiyandi bilaka.
42005004	Kina ɔdɔ bo kote tilende 'deni tine bo ënyï kiya zi Simona, bo iya te, “Oto sorope kari mï zana mini ma kalo 'dɔ ku'duke duru 'be tugu kenze.”
42005005	Tine Simona ileki dɔmo, iya te, “Ŋere, dopi rɔze 'deni tu'du mo ti korɔndɔ ene ŋbö bi këzë dɔze rɔ yawa kinza ma do'ja ma kɔtɔ te. Ne gɔ lende kiya 'bï ti mu'du duru nima ŋgï.”
42005006	Kina ɔdɔ lïjë ku'du yɔ na kilaka kenze ŋgï ŋbaŋi, duru koma tirica.
42005007	Kina lïjë ko'dɔ közïnnï ŋgï zi lëpï nnï ama ga mï sorope mɔtɔ yayi ne gɔ kako tokɔnyi lïjë. Kina lïjë kope kenze ŋgï koza koso mï sorope naga nima kpaki rïyö ki'di sorope pili koma za 'böwu tönzu bërï.
42005008	Tine ɔdɔ Simona Pïtörö koŋgɔ 'deni te bo ako ŋgï kolɔdɔ bërï kɔmɔ Yësu. Bo iya te, “Ŋere, ese yaga di rɔma. Ma bɔ lende kënyë na.”
42005009	Römöyï kenze nima kilaka zïnnï ne na lende mo kigayi lïjë 'deni ŋgï pili.
42005010	Lende mo igayi lëpï bo ama ga Yakoba ni ti Yowani kole 'ba Zebedayo ga 'deni gbï. Kina Yësu kënyï kileki kiya zi Simona, iya te, “Kinza kere dë. Kisaki di mï kada nime tɔne ti këddï rɔ bɔ tinda'ba bilaka zi Bɔko'ba.”
42005011	Kina lïjë kilala sorope 'bënnï ga ŋgï yaga dɔ kpa götö, lïjë kola wa pili yayi lïjë kösö ŋgï nati gɔ Yësu.
42005012	Kina ɔdɔ Yësu këdï 'deni mï gawo mɔtɔ yayi tine na bɔ mɔtɔ mönyu konyo rɔmo ga 'deni ŋgï pili röwë ki'di dönï ŋgï. Bo ako kila'ba rɔ kpa kutu'bö kɔmɔ Yësu bërï bo koma'jo rɔ bo, iya te, “Ŋere, ɔdɔ ko'dɔkɔ ŋgï ti kileŋo ma ŋgï yaga rɔ ma kɔpɔ.”
42005013	Yësu oja közï bo kosa rɔ bɔ nima, kiya te, “Mo'dɔkɔ 'deni ŋgï, ileŋo yi 'deni.” Kina mönyu tönë kola bɔ nima ŋgï.
42005014	Tine Yësu ose gɔmo zi bo, iya te, “Kinza kari kiya lende mo dë titi zi bɔtɔ tine ari kileme röyï zi bɔ akumu 'dɔ bo kiŋeli röyï gɔ kileme ŋgï ileŋo yi 'deni rɔ ma kɔpɔ. Kina gɔ ko'de akumu kɔzɔ ame Musa ki'di kö'du mo 'deni ne tara.”
42005015	Ne pele lëbï 'ba Yësu ïyëlë rönï ŋgï nduwë rɔ mbëmbë. Kina bilaka koloma ŋgï rɔ tɔlɔ rɔ tïndï kako tuwö akiyandi abo gbï 'dɔ bo kileŋo lïjë di dɔ rɔkɔ'ɔ 'bënnï ga.
42005016	Tine Yësu ö'bö tusu rɔ bo kari titi mbowa yï mökö rɔ dɔ kutu bo to'dɔ mötu.
42005017	Mï kada ma dɔ kɔtɔ mɔtɔ ko'ja bo këdï rɔ tiyandi bilaka Parosi ni ti bɔ kɔmɔ kiyandi mɔtɔ ga ame kako di mï gawo 'ba mï dɔyayi 'ba Galilaya ni ti Yudayi gbï di Yerosalema ëdï yayi. Tigɔ 'ba Bɔko'ba ëdï ti Yësu tileŋo bɔ rɔkɔ'ɔ timo.
42005018	Kina ya mɔtɔ ga ko'de bɔ keŋme bërï mɔtɔ këdï kombi ti sora ŋgï. Lïjë o'dɔkɔ toto bɔ nima kari ko'ba bërï kɔmɔ Yësu rö yayi.
42005019	Tine ɔdɔ lïjë ko'ja kɔri 'ba 'dɔ to'dɔ mo tara dë kpe römöyï tïndï oso 'deni ŋgï kola kɔri dë kpe zïnnï, na lïjë kuyï rönnï ŋgï këkï tɔrɔ dɔ rö lïjë kumö bi koja bɔ nima di teyi kako bërï mï zana tïndï naga nima ko'ba kɔmɔ Yësu.
42005020	Kina ɔdɔ Yësu koŋgɔ ya naga nima ki'di dönnï 'deni gɔ tigɔ abo tara tine bo ilende ŋgï zi bɔ nima, bo iya te, “Bɔ pɔri ma, ola yi 'deni gɔ lende kënyë 'bï ga.”
42005021	Kina Parosi ni ti bɔ kɔmɔ kiyandi mo tönë ga koloma ŋgï rɔ tomeri mo ti mïnnï, iya te, “Bɔ nime bo yë na bo këdï ko'dɔ dölï kiyari rɔ bo ti Bɔko'ba te? Bɔko'ba na ŋge kɔtɔ rɔ bɔ tola bilaka gɔ lende kënyë.”
42005022	Meri 'bënnï ti akititi 'bënnï nima, Yësu ikali 'deni. Kina bo kileki kititi lïjë, bo iya te, “Ëddï komerike wa naga nima tara mï dökï'dï ye gɔ wa'di?
42005023	Ma yala na kïtëwu 'dɔ tiya mo? ‘Ola yi 'deni gɔ lende kënyë 'bï,’ ala 'dɔ kiya te, ‘Ënyï tɔrɔ kiliŋgere.’
42005024	Ne ziye tikali mo rɔ ma laka kole 'ba bilaka lesi ëdï ti tigɔ mï dɔliŋɔ nime bine tola bilaka gɔ lende kënyë.” Kina bo kënyï kiya zi bɔ keŋme bërï tönë, bo iya te, “Milende zïyï, ënyï tɔrɔ kombi sora 'bï kari liŋɔ.”
42005025	Kina bɔ tönë kënyï ŋgï kɔrɔ tɔrɔ di kömönnï pili te, bo kombi sora abo tönë bo koloma rɔ tö'dö dɔmo ne bo kari ŋgï nduwë liŋɔ ti tïlëlu Bɔko'ba.
42005026	Kina lende mo kigayi bilaka pili ŋgï ki'di yi nï bɔ mɔtɔ kebe ŋgï tïlëlu Bɔko'ba. Lïjë ŋgï pili rɔ tikere na lïjë kebe ŋgï tiya mo, iya te, “Do'ja a löbu 'deni tɔne.”
42005027	Di gɔmo na Yësu kari ko'ja bɔ kireke awada mɔtɔ kïdëkï möyï mo rɔ Lëwë koloma 'deni mï bi 'ba tireke awada. Kina Yësu kiya zi bo te, “Ösö gɔma.”
42005028	Kina Lëwë kënyï kola wa pili ŋgï bo kösö gɔ Yësu.
42005029	Lëwë o'dɔ ŋbele ma löbu liŋɔ abo zi Yësu. Na bɔ kireke awada ma konzi ti ya mɔtɔ ga koloma ŋgï rɔ tonyo kpënnï ti Yësu ni yayi.
42005030	Tine na Parosi ni ti bɔ kɔmɔ kiyandi 'bënnï ga koloma ŋgï rɔ tiya mo zi bɔ kösö gɔ bo ga, iya te, “Ëddï konyoke kpeye kuwëke wa bi kɔtɔ ti bɔ kireke awada ni ti bɔ lende kënyë naga nima gɔ wa'di?”
42005031	Tine Yësu ileki dɔmo zïnnï, iya te, “Bɔ rɔkɔ'ɔ na ŋge kari zi bɔ ki'di wɔwɔ. Ya ma kinza ti rɔkɔ'ɔ naga ari ë'bënnï dë.
42005032	Mako dë tïdëkï bɔ lende laka, mako gɔ bɔ lende kënyë 'dɔ kotɔ dönnï.”
42005033	Ya mɔtɔ ga ënyï kititi bo, iya te, “Bɔ kösö gɔ Yowani ga ti 'ba Parosi ni ö'bö rɔ toro kpënnï to'dɔ mötu, ne ma 'bëyï ga oro 'bënnï kpënnï dë gɔ wa'di?”
42005034	Yësu ileki dɔmo zïnnï iya te, “Ma komerike 'beye ŋba ame kako mï karama 'ba gbe ne ti koro kpënnï ko'ja më'dë 'ba nyiti këdï tïnnï? Inza tara,
42005035	tine kada mo ti kömö 'jaa ame 'dɔ kogba më'dë 'ba nyiti yaga di mï löŋgö lïjë kina lïjë ti koro kpënnï 'jaa mï kada mo nima.”
42005036	Kina bo koloma ŋgï rɔ tiya dɔŋgala nime zïnnï, iya te, “Bɔtɔ irica kapa bɔŋgɔ ma la'ja dë kuru ma köndë timo. Ɔdɔ bɔ mo ko'dɔ tara, ti kirasi ma la'ja nima, tine akuru ma di yɔki ma la'ja inza koriya ti ma mɔlo nima.
42005037	Kina gbï tara, bɔtɔ odɔ layi ma la'ja dë mï kilaka layi ma köndë. Ɔdɔ ko'dɔ tara layi la'ja ti kotopa kilaka layi köndë nima ŋgï yaga, kina layi ni kpaki ti kilaka mo nima këdï kirasi rönnï ŋgï.
42005038	Tine layi ma la'ja todɔ mo mï kilaka ma la'ja.
42005039	Kina gbï bɔtɔ inza ko'dɔkɔ layi ma la'ja kpe ɔdɔ bo kuwë ma mɔlo 'deni, römöyï bo ti kiya te, ‘Ma mɔlo nime na kele.’”
42006001	Mï kada 'ba rɔ kindawo ma dɔ kɔtɔ mɔtɔ Yësu ni ëdï kudö kebe mï nyaka 'ba nyönyu kina bɔ kösö gɔ bo ga kebe ŋgï tomborozi dɔ nyönyu kinyanyi közïnnï lïjë koloma rɔ tonyo mo.
42006002	Kina Parosi mɔtɔ ga kënyï kititi, iya te, “Ëddï kïyëyïke mï kö'du ki'di 'ba kada 'ba rɔ kindawo gɔ wa'di?”
42006003	Tine Yësu ileki dɔmo zïnnï, iya te, “Ïdëkïke wa tönë Dawidi ko'dɔ mï kada ma lïjë këdï rɔ 'bö ti bilaka abo ga ne dë?
42006004	Mï kada nima Dawidi ɔdɔ ŋgï mï rö löbu 'ba Bɔko'ba kogba maŋgolɔ'bɔ koro ame kö'du ki'di kota gɔmo di zi bilaka ma sari tine ŋge zi bɔ akumu ni na 'dɔ konyo ne. Dawidi onyo ki'di gbï zi bilaka abo ga.”
42006005	Kina Yësu kileki kiya 'böwu zïnnï, iya te, “Kole 'ba bilaka lesi na rɔ ŋere 'ba dɔ kada 'ba rɔ kindawo.”
42006006	Mï kada 'ba rɔ kindawo mɔtɔ na bo kari ŋgï kɔdɔ mï rö 'ba mötu koloma tiyandi wa. Tine bɔ mɔtɔ ëdï yayi közïmo ma dörï ölë 'deni rɔ kilawo.
42006007	Kina Parosi ni ti bɔ kɔmɔ kiyandi ni ëdï rɔ toma kɔri 'ba 'dɔ tususu Yësu. Gɔ lende mo na lïjë këdï koje kömönnï koŋgɔ ɔdɔ Yësu ti kileŋo bɔ nima mï kada 'ba rɔ kindawo nima ya.
42006008	Tine Yësu ikali meri 'bënnï nima 'deni na bo kiya zi bɔ közï kölë rɔ kilawo tönë, bo iya te, “Ënyï tɔrɔ kɔrɔ kɔmɔze pili bine.” Kina bɔ nima kënyï ŋgï kɔrɔ.
42006009	Kina Yësu kiya zïnnï, iya te, “Mititi ye, ma yala na kutï dönï ti kö'du ki'di 'ba kada 'ba rɔ kindawo, to'dɔ lende laka zi bilaka ala to'dɔ lende kënyë na teyi, tɔmɔ dïdï ala tupö mo yaga?”
42006010	Bo uyï kɔmɔ bo koŋgɔ dönnï pili na bo kilende zi bɔ nima, bo iya te, “Oja gɔ közïyï.” Bo oja yɔ na közï bo tönë kileŋo rönï ŋgï rɔ ma laka.
42006011	Tine lende mo ata ŋgï mïnnï sowa na lïjë koloma ŋgï rɔ tiya mo rɔ gɔ rönnï, wa'di na gɔ lïjë ko'dɔ ŋgï zi Yësu.
42006012	Mï kada ma dɔ kɔtɔ mɔtɔ na Yësu kënyï ŋgï kari dɔ döku tilende ti Bɔko'ba këzë dɔ bo.
42006013	Mï dɔŋbɔ mo 'deni tine na bo kïdëkï bɔ kösö gɔ bo ga ŋgï bo koza ya ma 'butë dɔmorïyö di mï löŋgö mo bo kïdëkï lïjë rɔ bɔ laja.
42006014	Lïjë na rɔ Simona ame bo kïdëkï rɔ Pïtörö ne ti löndö bo Andareya ti Yakoba ti Yowani ti Pïlïpö ti Batolimayo
42006015	ti Matayo ti Tɔma ti Yakoba kole 'ba Alapayo ti Simona ame kïdëkï rɔ Zelote (bɔ ko'dɔ ya gɔ dɔyayi 'bënnï)
42006016	ti Yuda kole 'ba Yakoba ti Yuda Isikarita ame kebe kususu Yësu ne.
42006017	Bo ëkï kari tïnnï bërï mï dɔyayi ma koriya na bo kɔrɔ ŋgï. Tïndï ame ga rɔ bɔ kösö gɔ bo ne ti bilaka ma konzi ame ga di mï dɔyayi 'ba Yudayi pili ti Yerosalema gbï di mï gawo 'ba Tura ni ti Sidona ame ga kpa mini löbu ne ëdï kpaki yayi.
42006018	Lïjë ako tuwö lende abo gbï ti rɔkɔ'ɔ 'dɔ tileŋo mo. Kina ŋgï ya ame ga nökï këdï kodɔ gomɔ rɔmo kulöwö naga ileŋo ŋgï gbï.
42006019	Bilaka naga nima pili o'dɔkɔ tosa rɔ bo römöyï tigɔ ëdï kɔdɔ di rɔ bo kileŋo lïjë.
42006020	Bo oŋgɔ dɔ bɔ kösö gɔ bo naga nima na bo kiya te, “Kpe ame ga rɔ lisa ne na laka römöyï ŋere löbu 'ba Bɔko'ba na rɔ 'beye.
42006021	Kpe ame ga gïrï nime rɔ 'bö ne na laka römöyï ti kɔ'bɔ ye 'deni. Kpe ame ga rɔ monɔ gïrï nime ne na laka römöyï ti kögöke 'deni.
42006022	Kpe ame ga ɔdɔ bilaka ko'ji ye kiti'ja ye kilagi ye kiya ye rɔ a ma kënyë gɔ lende 'ba kole 'ba bilaka lesi ne na laka.
42006023	Iliyake mï kada mo nima köpuke rɔ lɔŋɔ römöyï kpa közï ma löbu ëdï ziye mïtɔrɔ. Ya naga nima 'bu nnï löbu ga oloma gbï rɔ to'dɔ bɔ kumë lende 'ba Bɔko'ba tönë ga bine tara.
42006024	Tine bu'bu ziye kpe bɔ wa ni, römöyï oteke rɔ kindawo ti lɔŋɔ ma 'beye 'deni mɔlo gïrï nime.
42006025	Bu'bu ziye kpe ame ga rɔ tëkpë gïrï nime ne, ti këddïke 'deni 'basi rɔ 'bö. Bu'bu ziye kpe ame ga rɔ tögö gïrï nime ne, ti kuduke 'deni.
42006026	Bu'bu ziye kpe ame ga bilaka pili këdï kiya lende 'be rɔ ma laka ne römöyï kina 'bu nnï löbu ga ko'dɔ bɔ kumë lende dɔ kïndëndë ni gbï tara bine.
42006027	Kina me mëdï miya ziye kpe ame ga këddï kuwöke lende naga nime mëdï miya ne. Ɔ'ɔ bɔ ya 'bï ga kina o'dɔ lende laka zi lïjë ame ga ko'ji yi ne.
42006028	O'dɔ yëyï dɔ lïjë ame ga kulömu yi ne kina umötu gɔ lïjë ame ga këdï ko'dɔ yi rɔ ma kënyë ne.
42006029	Ɔdɔ bɔ mɔtɔ kokɔsɔ lɔ'bɔ yï, uyï kapa mɔtɔ gbï zi bo bo kokɔsɔ. Ɔdɔ bɔ mɔtɔ kogba gamïsï 'bï, i'di bo kogba pandila 'ba yïmo gbï.
42006030	I'di zïnnï lïjë ame ga kïdëkï wa di zïyï ne. Tine kinza ki'di dë kpe kopi zïyï.
42006031	O'dɔ zi ya mɔtɔ ga gbï kɔzɔ ame ko'dɔkɔ 'dɔ ko'dɔ zïyï ne tara.
42006032	Ne ɔdɔ kɔ'ɔ ŋge rɔ ya ame ga kɔ'ɔ yi ne 'dɔ mï Bɔko'ba këyï ka röyï gɔmo gɔ wa'di? Bɔ lende kënyë ni pele ɔ'ɔ ya ame ga kɔ'ɔ lïjë ne gbï.
42006033	Ne ɔdɔ ko'dɔ laka ŋge zi ya ame ga ko'dɔ laka zïyï ne, 'dɔ mï Bɔko'ba këyï ka röyï gɔmo gɔ wa'di? Bɔ lende kënyë ni pele o'dɔ gbï tara.
42006034	Ne ɔdɔ ki'di ŋge zi ya ame ga kiteri 'dɔ kileki bi mo teyi zïyï ne, 'dɔ mï Bɔko'ba këyï ka röyï gɔmo gɔ wa'di? Bɔ lende kënyë ni i'di gbï zi bɔ lende kënyë lëpï nnï ga tara 'dɔ kopi te kileki teyi.
42006035	Tine ma laka mo, ɔ'ɔ bɔ ya 'bï ga, o'dɔ laka zïnnï, kina i'di zïnnï kinza titeri topi ɔtɔ teyi. Kina ti kpa közï 'bï 'ba gɔmo këdï ŋgï rɔ mbëmbë, ti këddï rɔ kole 'ba Bɔko'ba tigɔ dɔ kiteli, römöyï bo na ti mï këyï rɔ bɔ mï kata ni ti bɔ dökï'dï kënyë ni.
42006036	Oloma ti mï koŋmi zi bilaka kɔzɔ 'ba 'bu yï Bɔko'ba tara.
42006037	Kinza ko'dɔ burë 'ba bɔtɔ dë, ɔdɔ ko'dɔ ti ko'dɔ 'bëyï gbï. Kinza kodɔ karama dë dɔ bɔtɔ, ɔdɔ ko'dɔ ti kodɔ gbï döyï. Ola bilaka gɔ lende kirasi, kina ti kola yi gbï.
42006038	I'di, kina ti ki'di gbï zïyï. Akiyari kele 'bï ame këdï ko'dɔ zi bilaka, kiyari kitaŋi gɔmo kiyaya koso kilayi bërï ne, ti komɔmi gbï tara dɔŋgo'do yï, römöyï wa ame kiyari ki'di ne na ti ki'di gbï zïyï.”
42006039	Kina Yësu kiya dɔŋgala nime gbï zïnnï, iya te, “Bɔ kɔmɔ kölu ti kokɔkɔ bɔ kɔmɔ kölu lëpï bo mɔtɔ yɔ? Lïjë ti kila'ba dë kpaki rïyö mï gö?
42006040	Kole 'ba sukulu inza mbiri di dɔ bɔ kɔmɔ kiyandi abo. Ne bɔ ame kote akiyandi abo pili laka ne ti këdï gbï kɔzɔ bɔ kɔmɔ kiyandi abo.
42006041	Gɔ wa'di na kebe toŋgɔ pörï di kɔmɔ lëpï yï mɔtɔ konyɔ lende 'ba kpa kulugbu ma löbu nima kömöyï ne dë?
42006042	Ti kiya rɔ ma tondo mo zi löndö nima kiya te, ‘Bɔ löndö, i'di miyagba pörï nima yaga di kömöyï,’ ko'ja to'ja kpa kulugbu ame kömöyï ne konya döyï? Nï bɔ kɔmɔ kandi nime, ogba kpa kulugbu nima titi dɔgba yaga di kömöyï 'dɔ ko'ja bi laka togba pörï yaga di kɔmɔ löndö yï.
42006043	Oŋgɔke te, ŋgërï ma laka ana döŋgërï ma kënyë dë, kina ŋgërï ma kënyë ana döŋgërï ma laka dë.
42006044	Ëdï kikali ŋgërï pili gɔ ma kana mo ga. Bɔtɔ ite'de këlu dë di dɔ ŋgɔpɔliŋga, kina bɔtɔ ite'de mɔwɔ dë gbï di dɔ rökö.
42006045	Bɔ lende laka ëdï koja 'ba bo rɔ wa ma laka ame kulu dönï 'deni mï dökï'dï bo ne. Kina bɔ lende kënyë oja 'ba bo gbï rɔ wa ma kënyë ame kulu dönï 'deni mï dökï'dï bo ne. Römöyï wa ame koso mï dökï'dï ne na kpa këdï koja yaga.
42006046	Ëddï kïdëkïke ma rɔ ŋere, rɔ ŋere, gɔ wa'di kinza ma ko'dɔke wa ma miya mo ga dë yɔ?
42006047	Ti mileme ziye, lïjë ame ga pili kako kuwö lende ma ko'dɔ ŋgï tara ne
42006048	ëdï kɔzɔ bɔ ko'ba rö ame kole gö 'ba gbɔndɔ rö abo kalo kugë gbɔndɔ rö abo di dɔ döku ne tara. Kina mini koso kako kïkëtï rönï rɔ rö nima, tine iyaya rönï dë, römöyï o'ba rönï 'deni laka.
42006049	Ne lïjë ame ga kuwö lende ma ko'dɔ dë ne, ëdï kɔzɔ bɔ ame ko'ba rö ma 'ba bo ŋgï tara kinza kole gbɔndɔ mo dë bërï ne. Kina ɔdɔ mini koso kïkëtï rönï rɔ rö nima yɔ na kulöru ŋgï. Tine la'ba mo ŋgï rɔ ma kënyë.”
42007001	Kina ɔdɔ Yësu kote tiya wa naga nime 'deni pili zi bilaka naga nima tine na bo kënyï ŋgï kari Kaparanoma.
42007002	Di yayi bɔ këlu 'ba jësï 'ba Romo mɔtɔ ëdï ti bɔ laja abo ame bo kɔ'ɔ kulöwö ne. Tine bɔ laja nima ëdï dɔ rɔkɔ'ɔ 'deni ŋgɔsi 'dɔ kölë.
42007003	Kina ɔdɔ bɔ këlu nima bo kuwö lende 'ba Yësu 'deni tine bo oja löbu 'ba Yudayi mɔtɔ ga ŋgï kari 'dɔ kititi Yësu gɔ kako kɔmɔ bɔ laja abo nima yaga.
42007004	Ya naga nima ari kolo'ba rönnï rɔ gögö zi Yësu, iya te, “Bɔ nime bo ɔ'bɔ ŋgï 'dɔ ko'dɔ kɔnyi teyi
42007005	römöyï bo ɔ'ɔ ze Yudayi kulöwö bo ko'ba rö 'ba mötu zize.”
42007006	Kina Yësu kënyï ŋgï kari tïnnï. Tine ɔdɔ Yësu kömö 'deni ŋgɔsi ŋgila liŋɔ nima kola dë kpe kɔwɔ yɔ, na bɔ këlu mo tönë koja bilaka 'dɔ kari kiya zi Yësu te, “Ŋere, kinza kupö röyï dë. Mɔ'bɔ dë 'dɔ ti'di yi kɔdɔ liŋɔ ma.
42007007	Ma gbagba ma moŋgɔ rɔma bine mɔ'bɔ dë 'dɔ tako zïyï. Tine iya ŋge ti kpëyï kina ti kileŋo bɔ laja ma nime ŋgï.
42007008	Römöyï mikali közï kakpa 'bï ëdï gbï kɔzɔ 'bama ame mëdï bïcï közï kakpa ti bɔ kanya ŋbaŋi kpa bïcö ne. Ɔdɔ milende zi ame, miya te, ‘Ari,’ kina kari ŋgï. Kina ɔdɔ milende zi ame 'dë, miya te, ‘Ako,’ kina kako ŋgï. Ɔdɔ milende zi bɔ laja ma, miya te, ‘O'dɔ wa nime,’ kina ko'dɔ ŋgï.”
42007009	Kina ɔdɔ Yësu kuwö lende kiya 'ba bɔ nime 'deni te tine lende mo igayi bo ŋgï. Kina bo kuyï kɔmɔ bo dɔ tïndï ama ga këdï kozi gɔ bo ne, bo iya te, “Rɔ ma laka miya ziye, mo'ja bɔtɔ mɔtɔ ame ki'di dönï ŋgï gɔ lende ma kɔzɔ a nime te dë kɔtɔ te pele di mïye kpe Yisarele.”
42007010	Kina ya tönë ga koja ne kileki ŋgï kari ko'ja bɔ laja tönë kileŋo 'deni.
42007011	Kina di pötö mo na Yësu kënyï ŋgï kari gawo mɔtɔ kïdëkï möyï mo rɔ Nayini. Bɔ kösö gɔ bo ga ti tïndï ma konzi mɔtɔ ga ari gbï kɔtɔ ti bo.
42007012	Tine ko'ja lïjë kömö 'deni ŋgɔsi kpa reki 'ba gawo nima tine na dönnï kondɔsɔ ŋgï ti töku këdï kombi kako timo. Kole kɔtɔ kpökï 'ba 'ja makuru'bë mɔtɔ na ma kölë 'deni. Kina bilaka 'ba mï gawo kotɔtɔ rönnï 'deni ŋgï rɔ tïndï ti 'ja nima.
42007013	Tine ɔdɔ Yësu ko'ja 'ja nima 'deni tara tine lende mo ɔ'ɔ ŋgï ŋbö kɔdɔ mï dökï'dï bo. Kina bo kiya zïnï te, “Kinza kudu dë.”
42007014	Kina bo kari ŋgï kinda'ba kpa laŋba nima di dɔ bɔ kombi töku naga nima na lïjë kɔrɔ ŋgï. Kina bo kilende, iya te, “Nï kole, milende zïyï ënyï tɔrɔ.”
42007015	Kina töku tönë kënyï ŋgï koloma tɔrɔ kebe tilende. Kina Yësu kileki bo ŋgï zi ma mo.
42007016	Kina lïjë ŋgï pili rɔ tikere rɔ mbëmbë lïjë ki'di tïlëlu Bɔko'ba, kiya te, “Bɔ kumë lende ma löbu ɔdɔ 'deni mï löŋgö ze.” Lïjë iya gbï te, “Bɔko'ba na kako 'deni tokɔnyi bilaka abo ga.”
42007017	Kina lëbï 'ba wa nime Yësu ko'dɔ ne kogba mï dɔyayi 'ba Yudayi ŋgï pili ti rönï kala mï dɔliŋɔ ame ga dɔŋgila Yudayi yayi ne toko.
42007018	Bɔ kösö gɔ Yowani ga ari kïyëtï lende naga nime pili te zi Yowani.
42007019	Kina bo kïdëkï ma rïyö ŋgï bo koja kari zi Yësu ti akititi nime, kiya te, “Nï mo na rɔ bɔ mo tönë këdï kako ne, ala 'dɔ doge kɔmɔze gba gɔ bɔ mɔtɔ 'beri?”
42007020	Kina ya rïyö tönë ga kako ŋgï zi Yësu kiya te, “Yowani bɔ bapatisi na koja ze zïyï tiya mo te, ‘Nï mo na rɔ bɔ mo tönë këdï kako ne, ala 'dɔ doge kɔmɔze gba gɔ bɔ mɔtɔ 'beri?’ ”
42007021	Mï kada mo nima Yësu ileŋo ma konzi ame ga ti dɔkomali rɔkɔ'ɔ ma gege ti nökï ni kiyɔpɔ kɔmɔ bɔ kɔmɔ kölu ni 'deni gbï.
42007022	Kina bo kileki kiya zi bɔ laja naga nime, bo iya te, “Ilekike kari kïyëtïke wa naga nime ko'jake kuwöke gbï ne zi Yowani. Iyɔpɔ kɔmɔ bɔ kɔmɔ kölu ni 'deni. Bɔ ka'bo ni iliŋgere 'deni. Ileŋo bɔ mönyu ni 'deni yaga rɔ ma kɔpɔ. Bɔ mbili ku'bë ni uwö bi 'deni. Töku ni indiŋi 'deni kina laja laka uwöwö rönï 'deni zi bɔ lisa ni.
42007023	Lïjë ame ga lende ma kïlïkö dë dönnï ne na ti yëyï.”
42007024	Di pötö bɔ laja 'ba Yowani naga nima kari 'deni na Yësu koloma rɔ tiya lende 'ba Yowani zi tïndï naga nima. Bo iya te, “Me karike yï mökö zi Yowani ne wa'di na karike toŋgɔ mo? Mbili mɔli ma këdï kudë dönï di zi lili?
42007025	Ne ma kinza tara arike toŋgɔ wa'di? Bɔ kusu bɔŋgɔ kele? Inza tara, lïjë ame ga këdï kusu bɔŋgɔ ma ndögö kitigɔ kulöwö naga nima dönnï kola ŋge 'joyi di mï mɔri ne, bi 'bënnï liŋɔ 'ba ŋere.
42007026	Ne arike toŋgɔ wa'di? Bɔ kumë lende 'ba Bɔko'ba? Yëë, rɔ ma laka ojake bɔ ame kebe bɔ kumë lende 'ba Bɔko'ba pili ne 'deni.
42007027	Bo na me kugu lende abo mï buku 'ba Bɔko'ba kiya te, ‘Mëdï moja bɔ laja ma kari dɔgba kömöyï tileŋo kɔri zïyï.’
42007028	Rɔ ma laka miya ziye, kole köyö 'ba 'ja mɔtɔ inza mbiri di dɔ Yowani, tine bɔ ame titiyi mï ŋere löbu 'ba Bɔko'ba ne na mbiri di dɔ Yowani.”
42007029	Bilaka ma laki naga nima ti bɔ kireke awada ni kpaki ɔdɔ lïjë kuwö lende nime Yësu kiya ne 'deni tine ileme ŋgï zïnnï burë ko'dɔ 'ba Bɔko'ba rɔ ma kodɔrɔ römöyï Yowani na ko'dɔ bapatisi 'deni dönnï.
42007030	Tine Parosi ni ti bɔ kɔmɔ kiyandi 'ba kö'du ki'di ni ilagi ako'dɔkɔ 'ba Bɔko'ba ŋgï gɔ dönnï, lïjë kilagi di zi Yowani di bi to'dɔ bapatisi dönnï.
42007031	Yësu ileki kiya te, “Ti miyari ye kpe bɔ titi ma le'jete nime ti wa'di? Kpe ŋgï kɔzɔ wa'di ga?
42007032	Kpe ŋgï kɔzɔ kole titi ame kotɔŋi dönnï mï bi 'ba ndögö tara, ame dɔ tumu mɔtɔ kulörï kiya zi ama ga, iya te, ‘Domba dɔkole mbili pele ziye, odoweke gɔye dë yɔ. Kina me ducï lërï 'ba tölë pele ziye, uduke dë yɔ.’
42007033	Yowani ako bine koro kpa bo kuwë a ma kata naga dë, iyake te, ‘Bo bɔ nökï na.’
42007034	Kina me kole 'ba bilaka lesi kako konyo kpa bo kuwë wa, iyake te, ‘Oŋgɔke yayi, bo ŋgï rɔ bɔ kpa ŋböŋbö bɔ layi bɔ pɔri 'ba bɔ kireke awada ni ti bɔ lende kënyë mɔtɔ ga.’
42007035	Ne tine akikali 'ba Bɔko'ba ti kinda 'deni yaga di mï ndɔbɔ 'ba kole mo ga.”
42007036	Parosi mɔtɔ ose Yësu 'dɔ kari rɔ ŋba liŋɔ abo. Kina Yësu kari ŋgï lïjë koloma tonyo akonyo bi kɔtɔ ti Parosi nima.
42007037	Tine 'ja bɔ lende kënyë mɔtɔ di mï gawo nima uwö 'deni Yësu ëdï liŋɔ 'ba Parosi nima. Kina lɔko kako ŋgï ti kizaza 'ba 'bu ma kato kele.
42007038	Lɔko ɔrɔ ŋgï kebe gɔ Yësu di kpa akonyo yayi tudu, tɔlɔ kömönï kiya'ji ndï Yësu. Kina lɔko kebe ŋgï tididi ndï Yësu ti sunë dönï lɔko kunzulu kinzanza 'bu kato kele tönë teyi.
42007039	Kina ɔdɔ Parosi mo nima ko'ja 'deni tara tine, bo ebe tiya mo ti mï bo te, “Bɔ nime ma bo këdï ra ŋgï rɔ bɔ kumë lende 'ba Bɔko'ba dëne bo ëdï kikali ŋgï 'ja nime këdï kosa ndï bo ne bɔ lende kënyë ma dɔ kiteli na.”
42007040	Yësu ënyï kilende zi Parosi nima, möyï mo rɔ Simona ne, iya te, “Simona, mëdï ti lende mɔtɔ tiya mo zïyï.” Simona ileki dɔmo iya te, “Laka, bɔ kɔmɔ kiyandi, iya zö.”
42007041	Yësu isaki kiya te, “Ya mɔtɔ ga rïyö ogba yamo tötï di zi bɔ mɔtɔ 'dɔ lïjë kopi 'jaa. Bɔ mɔtɔ ogba 'ba bo kuluku 'butë, bɔ ama ogba 'ba bo kuluku kɔtɔ.
42007042	Ya naga nime kpaki rïyö inza ga ti a mɔtɔ 'dɔ topi wali nima timo. Na bɔ mo tönë kola yamo naga nima ŋgï gbɔ pili zïnnï. Di mï ya rïyö naga nime bɔ ma yala na ti kɔ'ɔ bo kulöwö?”
42007043	Simona iya te, “Momeri 'bama bɔ ama wali mo mbiri ne na ti kɔ'ɔ bo kulöwö.” Yësu iya te, “Iya 'deni ko dɔmo.”
42007044	Kina bo kuyï kɔmɔ bo kileme 'ja nima zi Simona, iya te, “O'ja 'ja nime ra? Ma mako liŋɔ 'bï i'di mini dë yɔ zö turögö ndö timo. Ne 'ja nime lɔko urögö ndö ti tɔlɔ 'ba kömönï lɔko kididi ti sunë dönï.
42007045	Me mɔdɔ bine ne iramo ma dë yɔ. Ne 'ja nime mɔlo gɔ tɔdɔ ma bine ɔrɔ dë di bi tunzulu ndö.
42007046	Inzanza 'bu dë yɔ dɔma. Ne lɔko inzanza 'bu kato kele ndö.
42007047	Kina me miya zïyï lende kënyë konzi 'bënï naga nima ola lɔko 'deni gbï gɔmo kɔzɔ akɔ'ɔ mbëmbë 'bënï nime. Bɔ ame kola ŋge mbowa ne ɔ'ɔ gbï ŋge mbowa.”
42007048	Kina Yësu kileki kiya zi 'ja nima, iya te, “Ola yi 'deni gɔ lende kënyë 'bï ga.”
42007049	Kina ŋba mɔtɔ ga ama ti bo yayi ne kebe ŋgï tiya mo rɔ gɔ rönnï, iya te, “Bɔ nime bo yë na gɔ bo kola wa gɔ lende kënyë?”
42007050	Yësu ileki kiya zi 'ja nima, iya te, “Ti'di döyï gɔ lende ma na kɔmɔ yi 'deni, ari ti, ti mï këyï.”
42008001	Di pötö mo 'deni yayi tine na Yësu koloma ŋgï rɔ tiliŋgere kebe mï gawo ni ti dɔliŋɔ ma titi naga ti tuwöwö laja laka 'ba ŋere löbu 'ba Bɔko'ba. Bɔ kösö gɔ bo ga ma 'butë dɔmorïyö mo tönë ga ari ti bo mï liŋgere nima
42008002	gbï ti 'ja mɔtɔ ga ame kileŋo 'deni di dɔ rɔkɔ'ɔ ni ti nökï ni ne. 'Ja mɔtɔ mo naga nima lïjë na rɔ Mariya ma kïdëkï möyï mo gbï rɔ Magadala ma tönë nökï modɔmorïyö kita'ba yaga di dɔmo ne
42008003	kina gbï ti Zowana 'ja 'ba Kuza makuŋgu 'ba ŋere Erode kina Sosana ni ti 'ja ma konzi mɔtɔ ga. 'Ja naga nime na koloma rɔ tokɔnyi Yësu ni ti bɔ laja abo ga ti yamo 'ba gbagba lïjë ga.
42008004	Kina tïndï ma kinza kiya ki'di totɔtɔ rönnï ŋgï zi Yësu. Bilaka oloma ŋgï rɔ tako di mï dɔliŋɔ ma konzi mɔtɔ ga. Kina bo koloma ŋgï rɔ tiya dɔŋgala nime zïnnï, iya te,
42008005	“Bɔ mɔtɔ ɔdɔ 'deni kari tulï kupö. Kina ɔdɔ bo këdï kulï 'deni tine mɔtɔ ga ila'ba ŋgï dɔ kpa kɔri. Ututu dɔmo ŋgï ti ndï na yali kako kogɔ ŋgï.
42008006	Mɔtɔ ga ila'ba 'bënnï dɔ kirigɔyɔ. Kina ɔdɔ kötu 'deni tine ututu ŋgï römöyï yayi mo ëyï dë.
42008007	Kupö mɔtɔ ga ila'ba 'bënnï bïcï kono. Kina ɔdɔ kono kïyöbu 'deni kɔtɔ timo tine uböwu ŋgï yaga.
42008008	Tine kupö mɔtɔ ga ila'ba 'bënnï mï yayi ma laka. Kina kötu ŋgï kïyöbu kana konzi kebe ma tönë kulï ne.” Ɔdɔ bo kiya 'deni kɔzɔ a nime te tine, bo ënyï kuwöwö, kiya te, “Bɔ ame këdï ti mbili tuwö lende ne i'dike bo kuwö lende nime.”
42008009	Bɔ kösö gɔ bo ga ebe tititi bo gɔ 'jɔ 'ba dɔŋgala nima.
42008010	Tine bo ileki zïnnï, bo iya te, “'Beye Bɔko'ba i'di akikali 'ba ŋere löbu abo ame rɔ ma kusu ne 'deni ziye. Ne 'bënnï lïjë ya ma laki naga nima ti milende zïnnï rɔ dɔŋgala römöyï 'dɔ ɔdɔ lïjë koŋgɔ pele lïjë ko'ja dë, lïjë kuwö pele lïjë kikali mï 'jɔ 'ba lende mo dë.
42008011	'Jɔ 'ba dɔŋgala nima na te, kupö na rɔ lende 'ba Bɔko'ba.
42008012	Ma kila'ba dɔ kpa kɔri naga nima na rɔ ya ame ga kuwö laka tine Satani ako ŋgï kolɔ yaga di mï dökï'dï mo ne kinza lïjë ki'di dönnï ra gɔmo kɔmɔ lïjë di mï tölë.
42008013	Ma kila'ba dɔ kirigɔyɔ na rɔ ya ma kinda'ba lende 'ba Bɔko'ba ŋgï ti mï këyï di bi tuwö mo. Tine ŋgira'da mo alo dë mïnnï. Lïjë i'di dönnï ŋge mbowa gɔmo tine ɔdɔ akiyari kömö yɔ na lïjë kila'ba ŋgï.
42008014	Kupö ma kila'ba bïcï kono na rɔ ya ame ga kuwö ŋgï tine 'deni yayi kɔmɔ kïlë'dï 'ba gɔ wa 'ba dɔliŋɔ nime, mɔri ni ti lɔŋɔ mo uböwu ŋgï yaga di mïnnï. Kina ŋgï lïjë ïyöbu dë kpe.
42008015	Tine kupö ma kila'ba mï yayi ma laka na rɔ ya ame ga kuwö lende nime kinda'ba ŋgï mï dökï'dï nnï ti lende koro mo. Kina lïjë kogbɔ ŋgï ŋbö lïjë kana.
42008016	Kɔzɔ ma koŋgɔke bɔtɔ i'di pa'do dë dɔ lamba kogba kutu'bö dɔmo ti kete ala kusu bïcï sora. Tine ëdï ki'di lamba dɔ a 'ba tïdëyï mo 'dɔ kiyɔpɔ bi zïnnï lïjë ame ga pili këdï kɔdɔ rö yayi ne.
42008017	Kina me wa ame ga rɔ ma kusu ne ti koja yaga bi kɔpɔ. Kina lende ame ga kutu'bö kpamo bërï ne ti kugbë'du gɔmo yaga.
42008018	Ojeke mbili ye laka gɔ lende nime tuwö mo. Bɔ ame këdï timo ti ki'di gbï doro'do dɔmo. Tine bɔ ame kinza timo ne ma mbowa mo ame bo komeri bo këdï timo ne ti kogba yaga di zi bo.”
42008019	Ma 'ba Yësu ni ti löndö bo ga ako toŋgɔ bo. Tine lïjë ɔ'bɔ dë 'dɔ tömö ŋgɔsi ŋgila bo römöyï tïndï uru bo 'deni.
42008020	Kina bɔ mɔtɔ kari kiya zi bo, iya te, “Möyï ni ti löndö yï ga na me 'dë këdï kɔrɔ yaga, lïjë o'dɔkɔ tilende tïyï.”
42008021	Tine bo ënyï kileki dɔmo, iya te, “Iya ni ti löndö ma ga na rɔ ya naga nime lïjë ame ga kuwö lende 'ba Bɔko'ba kinda'ba ndɔbɔ mo ne.”
42008022	Mï kada ma dɔ kɔtɔ mɔtɔ na Yësu kënyï kiya zi bɔ kösö gɔ bo ga, bo iya te, “Ënyïke dumuke gönyï pöpö ma 'dë.” Kina lïjë këkï ŋgï mï sorope tari.
42008023	Di mï sorope 'deni yayi na tö'dö kinda'ba bo ŋgï. Tine na lili pïwu ki'di dönï ŋgï mini ki'di toso gönnï mï sorope kinda ŋgï rɔ tölë zïnnï.
42008024	Kina bɔ kösö gɔ bo ga kari kindiŋi bo, iya te, “Ŋere, ŋere, dëdï 'deni dölë.” Kina bo kënyï ŋgï tɔrɔ bo kamo dɔ lili ni ti mini kikagba nima. Kina pïwu tönë kölu ŋgï me'de, bi ko'dɔ ŋgï liwo.
42008025	Kina bo kënyï kititi bɔ kösö gɔ bo ga, bo iya te, “Kpe nime gɔ wa'di na ki'dike dɔye dë gɔ tigɔ ma?” Tine lïjë ŋgï pili rɔ tikere wa nima igayi lïjë 'deni, na lïjë kebe tititi rönnï, iya te, “Bɔ nime wa'di ga na? Bo embe pele ŋge dɔ lili ni ti mini, uwö dɔ bo ŋgï.”
42008026	Lïjë umu ŋgï kömö mï dɔyayi 'ba bɔ löwö mï Gerasa ame kebe gönyï pöpö nima rɔ ma koriya ti Galilaya ne.
42008027	Kina ɔdɔ Yësu këkï ŋgï di mï sorope yɔ na dɔ bo kondɔsɔ ŋgï ti bɔ nökï mɔtɔ 'ba mï gawo nima. Bɔ nima oloma 'deni kɔmɔ kɔɔ konzi kinza kusu a mɔtɔ rɔ bɔŋgɔ dë kö'dö dë gbï rö. Bi loma mo ŋburu mï löŋgö dögö.
42008028	Kina ɔdɔ bo ko'ja Yësu 'deni tine bo ako ŋgï kila'ba bërï ndï Yësu bo kulörï rɔ ma kembe, kiya te, “Wa'di 'bï tö nï Yësu kole 'ba Bɔko'ba tigɔ dɔ kiteli nime? Moma'jo rɔma zïyï, kinza kodɔ gomɔ dë rɔma.”
42008029	Bo iya tara römöyï Yësu ilende 'deni zi nökï nima 'dɔ kita'ba yaga di dɔ bo. Pa mɔlo nökï nima ëdï nduwë rɔ toŋbeŋbe bo. Omba ziŋgiri pele ndï bo ga ti közï bo 'dɔ kogbɔ bo bërï bo ö'bö ŋgï tïyëyï wa naga nime yaga di rɔ bo. Kina nökï nima koto bo ŋgï toloma yï mökö.
42008030	Yësu ititi bo, iya te, “Möyï yï rɔ yë?” Bo iya te, “Möyï ma rɔ tïndï.” Bo iya tara römöyï nökï nima kila'ba dɔ bo ne rɔ laki.
42008031	Kina nökï naga nima kënyï koma'jo rönnï ŋgï zi Yësu kinza bo koga lïjë dë koto mï gö kalo kinza kota bïcï mo dë tönë.
42008032	Tïndï 'ba ba'do 'ba liŋɔ ma konzi ëdï tonyo kpënnï ndï döku yayi. Kina nökï koma'jo rönnï ŋgï zi Yësu 'dɔ koja lïjë kari kila'ba dɔ ba'do naga nima. Kina bo kodɔ kpamo ŋgï zïnnï.
42008033	Kina ɔdɔ nökï tönë ga lïjë kita'ba 'deni di dɔ bɔ nima tine lïjë ari kila'ba ŋgï dɔ ba'do tönë ga. Na dɔ tumu tönë kembe ŋgï pili dɔ riŋa kulöru di bi kulïŋï 'ba döku nima kila'ba kote dönnï mï pöpö.
42008034	Kina ɔdɔ bɔ koda ba'do naga nima koŋgɔ 'deni tara tine lïjë iriŋa ŋgï ti lende mo kari kïyëlë mï gawo kpaki kebe gɔ nyaka.
42008035	Kina bilaka kɔlɔ ŋgï kari toŋgɔ ɔtɔ nima ko'dɔ rönï ne. Kina ɔdɔ lïjë kari kömö 'deni zi Yësu yayi tine lïjë ari ko'ja bɔ tönë nökï kita'ba 'deni yaga di dɔmo koloma 'deni bi ndï Yësu yayi kusu bɔŋgɔ 'deni rönï dɔmo kele 'deni. Kina lïjë ŋgï rɔ tikere.
42008036	Lïjë ame ga ko'ja tileŋo bɔ nökï nima ne na kebe bi tïyëtï gɔmo zïnnï.
42008037	Kina lïjë bilaka 'ba Gerasa mo naga nima kilende ŋgï zi Yësu 'dɔ kënyï kari yaga di mï dɔyayi 'bënnï römöyï tikere abo a'da lïjë 'deni. Kina Yësu kënyï ŋgï këkï mï sorope kari abo.
42008038	Bɔ tönë nökï kita'ba di dɔmo ne oma'jo rönï zi Yësu tëgë 'dɔ Yësu ki'di bo kari tïnnï. Tine Yësu ileki bo, iya te,
42008039	“Ileki kari liŋɔ 'be 'dɔ kïyëtï wa ame Bɔko'ba ko'dɔ kulöwö zïyï ne.” Kina bɔ tönë kari ŋgï koloma rɔ tïyëlë wa ame Yësu ko'dɔ kulöwö zi bo ne kote mï gawo nima.
42008040	Kina ɔdɔ Yësu kileki 'deni kömö kapa pöpö ma tönë tine tïndï ama ga yayi ne ŋgï pili ti mï këyï turë dɔ bo römöyï lïjë ëdï mɔlo rɔ toda bo.
42008041	Kina bɔ mɔtɔ rɔ Yayiro rɔ bɔ dɔ rö 'ba mötu kako ŋgï kila'ba bërï bi ndï Yësu, koma'jo rɔ bo zi Yësu 'dɔ kari ti bo liŋɔ abo.
42008042	Römöyï nyiti kɔtɔ kpökï abo 'deni mbiri rɔ dötï kɔmɔ kɔɔ mo 'deni kɔzɔ 'butë dɔmorïyö tara dökï'dï mo ëdï ko'dɔ 'deni ŋgï togba rönï. Di gɔ kɔri 'deni yayi na tïndï komɔmi rönï ŋgï aa za 'dɔ tïdïrï Yësu.
42008043	Tine 'ja mɔtɔ yayi roma ö'bö ŋgï ŋburu tɔlɔ di rɔmo kɔmɔ kɔɔ mo 'deni 'butë dɔmorïyö. Lɔko ote dɔ yamo 'bënï ga 'deni zi bɔ wɔwɔ ni tine ma kɔtɔ mɔtɔ mo ileŋo nï dë du te.
42008044	Kina lɔko kako ŋgï kebe gɔ Yësu lɔko kosa kpa bɔŋgɔ 'ba rɔ bo. Kina roma 'bënï tönë kö'bö ŋgï ŋburu tɔlɔ di rönï ne koke kpënï ŋgï.
42008045	Yësu ititi, iya te, “Yë na kosa rɔma?” Lïjë pili andi gɔmo. Kina Pïtörö kënyï kileki kiya zi Yësu, iya te, “Ŋere, bilaka na me komɔmi rönnï këdï kïtïrï pili kari röyï yayi, tine ti kititi 'böwu tara rɔ ma totondo mo ga?”
42008046	Tine Yësu ileki dɔmo iya te, “Bɔtɔ tɔ ne osa rɔma 'deni römöyï mikali gɔ tigɔ ma kɔdɔ di mï yida rɔma.”
42008047	Kina ɔdɔ 'ja tönë koŋgɔ 'deni lɔko inza kari ŋgï liwo tine na lɔko kako ŋgï ti rɔ kïlë'dï lɔko kila'ba bërï bi ndï Yësu. Kina lɔko kïyëtï gɔ ame lɔko kosa rɔ bɔŋgɔ 'ba Yësu na kileŋo nï ne ŋgï pili zi bilaka konzi naga nima.
42008048	Kina Yësu kileki kiya zïnï, iya te, “Nyiti ma, ti'di döyï gɔ tigɔ ma na kileŋo yi 'deni. Ari ti, ti mï këyï.”
42008049	Kota Yësu këdï gba tilende te tine na bɔ mɔtɔ kömö ŋgï di liŋɔ 'ba Yayiro bɔ dɔ rö 'ba mötu tönë, iya te, “A 'ba nyiti 'bï tönë ënyë 'deni. Kinza koma'jo bɔ kɔmɔ kiyandi nime dë kpe.”
42008050	Kina ɔdɔ Yësu kuwö tara tine bo iya zi Yayiro, bo iya te, “Kinza kere dë, i'di döyï gɔ tigɔ ma kina ti kindiŋi nï ŋgï.”
42008051	Kina ɔdɔ bo kari kömö 'deni liŋɔ 'ba Yayiro yayi tine bo ola bɔtɔ dë kɔdɔ ti bo gɔ töku nima, tine ŋge rɔ Pïtörö ni ti Yowani ti Yakoba ti 'bu 'ba nyiti mo nima ti ma mo.
42008052	Bilaka ama ga pili yayi ne ëdï bi monɔ dɔ töku tome kuwu ti kökö. Yësu ilende zïnnï iya te, “Udumöke, lɔko ölë dë rɔ tölë, tö'dö na.”
42008053	Kina lïjë kögö bo ŋgï rɔ laŋa römöyï lïjë ikali lɔko ölë 'deni rɔ tölë.
42008054	Kina Yësu kinda'ba közï töku tönë ŋgï kïdëkï, kiya te, “Nyiti ma, ënyï tɔrɔ.”
42008055	Kina dïdï nï kileki ŋgï lɔko kënyï tɔrɔ. Yësu iya zïnnï 'dɔ ki'di akonyo zi nyiti nima.
42008056	Tine 'bu mo ni ti ma mo otɔ ŋgï rɔ gönnï. Kina Yësu kose gɔmo ŋgï zïnnï kinza lïjë kiya lende 'ba wa nime ko'dɔ rönï ne dë zi bɔtɔ mɔtɔ.
42009001	Yësu ïdëkï bɔ kösö gɔ bo ga ma 'butë dɔmorïyö pili bi kɔtɔ kina bo ki'di közï kakpa 'ba toga nökï ti tileŋo rɔkɔ'ɔ ŋgï zïnnï.
42009002	Kina bo koja lïjë ŋgï kari tuwöwö laja laka 'ba Bɔko'ba gbï tileŋo rɔkɔ'ɔ.
42009003	Bo ose zïnnï te, “Kinza kogbake ɔtɔ dë tiye mï liŋgere nime. Ala bo rɔ përï ala mbo'da 'ba kpasi ala akonyo, ala gïrïsï ala bɔŋgɔ kolɔ mɔtɔ kinza kogbake dë tiye.
42009004	Liŋɔ mɔtɔ ame kɔdɔke 'deni teyi olomake ŋge bina ŋbö kënyïke di mï gawo mo tɔ nima.
42009005	Gawo ame ga bilaka mo ga kilagi ye ne ɔdɔke yaga kpa reki mo kombake lupu 'ba bi 'bënnï nima yaga di ndïye rɔ lömu rönnï.”
42009006	Kina bɔ kösö gɔ bo naga nima kënyï ŋgï dɔmo tiliŋgere rɔ gɔ liŋɔ tuwöwö laja laka gbï tileŋo rɔkɔ'ɔ.
42009007	Kina ɔdɔ ŋere Erode kuwö lende nima këdï ko'dɔ rönï ne 'deni tara tine lende mo ïlïkö ŋgï dɔ bo römöyï ya mɔtɔ ga iya te Yowani na koja 'deni di mï tölë.
42009008	Ya mɔtɔ ga iya 'bënnï te Eliya na kɔdɔ 'deni. Kina gbï ma konzi mɔtɔ ga iya te bɔ kumë lende 'ba Bɔko'ba ma mɔlo tönë ga ma kɔtɔ mɔtɔ na ma kɔdɔ 'deni 'böwu di mï tölë.
42009009	Tine Erode iya te, “Ma na mi'di koce dɔ Yowani, ne bɔ ma yala mo na me 'böwu mëdï muwö lende mo ne?” Tine bo ö'bö nduwë titeri 'dɔ to'ja kïnë Yësu.
42009010	Kina ɔdɔ bɔ kösö gɔ Yësu ga kuyï dönnï 'deni di mï liŋgere 'bënnï nima tine lïjë oloma ŋgï rɔ tora gɔ wa ame ga lïjë ko'dɔ ne zi bo. Kina bo kotɔtɔ lïjë ŋge rɔ dönnï kari ti bo mï dɔyayi mɔtɔ kïdëkï rɔ Betesayida.
42009011	Tine tïndï naga nima ikali gɔmo ŋgï na lïjë kënyï kozi ŋgï kari gönnï yayi. Bo urë dönnï ti mï këyï kina bo koloma ŋgï rɔ tiya lende 'ba ŋere löbu 'ba Bɔko'ba zïnnï. Kina bo kileŋo ya ame ga 'dɔ kileŋo ne ŋgï.
42009012	Mï dɔkɔpiyari 'deni na ya ma 'butë dɔmorïyö ma 'ba bo mo tönë ga kako zi bo kiya te, “Oja bilaka naga nime kari 'dɔ lïjë kari koma akonyo gbï ti bi tö'dö zïnnï di mï liŋɔ mɔtɔ ga ma ŋgɔsiŋgɔsi bine römöyï ze dëdïke yï mökö.”
42009013	Bo ileki dɔmo zïnnï, bo iya te, “Kpe na 'dɔ ki'dike ɔtɔ ga zïnnï.” Lïjë ileki dɔmo zi bo, iya te, “Dëdï ŋge ti maŋgolɔ'bɔ muyï bine ti kenze rïyö. O'dɔkɔ gɔ dari dugö akonyo zi tïndï konzi naga nime?”
42009014	Bilaka naga nima yayi bɔtɔni 'beri rɔ dönnï ëdï ŋbö kɔzɔ kuluku 'butë bi 'butë (5,000) tara. Tine bo ënyï kileki zi bɔ kösö gɔ bo naga nima, bo iya te, “I'dike lïjë pili rɔ gönnï koloma bërï rɔ dɔ tumu, rɔ kuluku rɔ kuluku.”
42009015	Bɔ kösö gɔ bo ga o'dɔ ŋgï tara na bilaka tönë ga koloma ŋgï pili bërï.
42009016	Kina bo kogba maŋgolɔ'bɔ muyï ti kenze rïyö mo tönë ga ŋgï bo kombi kɔmɔ bo mïtɔrɔ, bo ko'dɔ yëë'dï mo bo konye yïmo ŋgï ki'di zïnnï 'dɔ lïjë kari koza zi bilaka naga nima.
42009017	Kina bilaka naga nima pili konyo ŋgï kïtëkpë lïjë. Kina bɔ kösö gɔ bo ga kari kutö'du kɔsɔ ma kileke bërï mo ga ŋgï koso mï kee 'butë dɔmorïyö.
42009018	Mï kada ma dɔ kɔtɔ mɔtɔ ko'ja Yësu ni këdï to'dɔ mötu rɔ dönnï ti bɔ kösö gɔ bo ga na bo kënyï kititi lïjë, iya te, “Bilaka iya ma rɔ yë?”
42009019	Lïjë iya te, “Ya mɔtɔ ga iya yi rɔ Yowani bɔ bapatisi, mɔtɔ ga iya yi rɔ Eliya, tine ma konzi mɔtɔ ga iya te bɔ kumë lende 'ba Bɔko'ba ma mɔlo tönë ma kɔtɔ mɔtɔ na kënyï kɔdɔ 'deni di mï tölë.”
42009020	Bo iya te, “Ne kpe ma 'beye iyake ma rɔ yë?” Pïtörö ileki dɔmo iya te, “Nï na rɔ Kurïsïtö mo tönë Bɔko'ba këdï koja ne.”
42009021	Tine bo ënyï kose gɔmo kitigɔ zïnnï kinza lïjë kiya dë zi bɔtɔ ma kɔtɔ mɔtɔ.
42009022	Bo iya te, “Kole 'ba bilaka lesi ti kombi gomɔ rɔ mbëmbë, löbu ni ti bɔ akumu ni ti bɔ kɔmɔ kiyandi 'ba kö'du ki'di ni ti kilagi di rɔ bo kupö bo. Tine mï tö'dö dɔ mota bo ti kënyï 'deni kɔdɔ yaga di mï tölë.”
42009023	Kina bo kënyï kiya zi bilaka naga nima pili rɔ gɔmo, bo iya te, “Bɔtɔ ame ko'dɔkɔ tösö gɔma ne, i'dike bo komba gɔ bo zi gbagba bo, bo kombi gomɔ abo, bo kösö gɔma pele ŋbö mï tölë.
42009024	Römöyï ame kiteri tɔmɔ dïdï bo ne ti kupö ŋgï. Tine ame kupö dïdï bo gɔ lende ma ne ti kɔmɔ ŋgï.
42009025	Wa'di na ti nï mɔtɔ ko'ja di gɔmo ɔdɔ komɔmi dɔliŋɔ löbu nime pele pili zïyï tine kupö dïdï yï?
42009026	Bɔ ame koga kpënï gɔma gbï ti lende ma nime ne kole 'ba bilaka lesi ti koga kpa bo gbï tara gɔmo mï kada 'ba tako abo ame bo këdï kako 'deni ti tigɔ dɔ kiteli 'ba 'bu bo gbï ti 'ba malayika 'ba Bɔko'ba ne.
42009027	Rɔ ma laka miya ziye, mɔtɔ ga di mï löŋgö ma këdï kɔrɔ naga nime inza kinene tölë titi gba kota kinza ma lïjë ko'ja ŋere löbu 'ba Bɔko'ba nime dë ŋgï titi du ti kömönnï.”
42009028	Kɔzɔ tö'dö dɔ modɔɔmota 'deni tara di pötö lende nime bo kiya ne tine na bo kogba Pïtörö ni ti Yowani ti Yakoba kari ti bo dɔ döku tɔrɔ tilende ti Bɔko'ba.
42009029	Ko'ja bo këdï 'deni yayi na kɔmɔ bo kuyï rönï ŋgï bɔŋgɔ 'ba rɔ bo kaŋmi köbö yaga kɔzɔ tɔrɔ kunyï.
42009030	,
42009031	Kina bilaka rïyö mɔtɔ ga Musa ni ti Eliya kɔdɔ ŋgï ti bi kɔpɔ 'ba mïtɔrɔ koloma rɔ tilende ti bo gɔ ako'dɔkɔ 'ba Bɔko'ba ame bo këdï kote 'deni ŋgï ko dɔ 'bö mo ti tölë abo mï Yerosalema.
42009032	Pïtörö ni ti lëpï bo ama ga ëdï 'deni bi tö'dö. Kina ɔdɔ lïjë koŋgɔ bi tine lïjë o'ja bo ŋgï këdï 'deni mï bi kɔpɔ abo ti bilaka rïyö këdï kɔrɔ ŋgila bo.
42009033	Kina ɔdɔ ya naga nime këdï ko'dɔ 'deni tari kola ŋge rɔ Yësu na Pïtörö kënyï kiya zi Yësu, iya te, “Ŋere, ele sowa ame dëdï 'deni bine ne. I'di dubö ŋgöŋgöbö mota, kɔtɔ zïyï kɔtɔ zi Musa kɔtɔ zi Eliya.” Tine wa nime bo këdï kiya ne bo ikali dë.
42009034	Kota bo këdï gba kilende yɔ na pɔli kutu'bö lïjë ŋgï tine Pïtörö ni ŋgï rɔ tikere.
42009035	Birɔ udu di mï pɔli nima, iya te, “Ame na rɔ kole ma ame migeli 'deni, uwöke dɔ bo.”
42009036	Di pötö lende nime lïjë o'ja Yësu na 'deni ŋge kola kutu bo yayi. Lïjë ya mota naga nima usu dɔ lende nime kö'bö ŋge rɔ gɔ rönnï. Lïjë ïyëtï gɔ wa nime lïjë ko'ja ne dë zi bɔtɔ ma kɔtɔ mɔtɔ mï kada naga nima yayi.
42009037	Mï bi këzë ma di gɔmo lïjë këkï 'deni bërï di dɔ döku nima na tïndï ma konzi kako ŋgï zi bo.
42009038	Kina bɔ mɔtɔ di mï löŋgö tïndï naga nima kuwöwö dɔ bo, kiya te, “Ŋere, moma'jo rɔma zïyï, oŋgɔ kole ma nime römöyï bo na ŋge kɔtɔ kpökï rɔ kole zö.
42009039	Nökï ö'bö toŋma bo ki'di bo kulörï ku'du bo bërï kotɔ bo, surupu kö'bu di kpa bo. Kina kö'bö 'deni ŋgï ŋburu ti bo kola bo dë yɔ këdï ko'dɔ 'deni ŋgï 'dɔ tïyölu bo.
42009040	Kina me pa bine mititi bɔ kösö göyï ga 'dɔ koga yaga di dɔmo tine lïjë ɔ'bɔ dë.”
42009041	Yësu iya te, “Kpe bɔ titi ma le'jete nime, kpe wa kinza ki'di dönnï dë laka gɔ lende ma, bɔ lende kënyë naga nime, 'dɔ mö'bö ŋbö tiye nyanya ga togbɔ dökï'dï ma di zi gomɔ 'be? O'de kole 'bï nima dayi te.”
42009042	Tine ko'ja kole mo nima këdï kako na nökï mo ku'du ŋgï bërï kotɔ. Kina Yësu kamo ŋgï dɔ nökï nima kileŋo kole tönë ŋgï ki'di zi 'bu mo.
42009043	Kina lïjë pili kotɔ ŋgï rɔ gönnï di zi tigɔ löbu 'ba Bɔko'ba. Ko'ja wa ame ga Yësu ko'dɔ ne lende mo kigayi bilaka naga nima 'deni gba tara tine, na bo kileki kiya zi bɔ kösö gɔ bo ga, bo iya te,
42009044	“Lende nime mëdï mo'dɔ tiya mo ziye ne uwöke laka. Ti ki'di kole 'ba bilaka lesi közï bilaka.”
42009045	Tine bɔ kösö gɔ bo ga ikali mï 'jɔ 'ba lende nime dë. Usu dɔmo 'deni di zïnnï kinza lïjë kikali ra. Kina lïjë kere ŋgï tititi bo gɔ lende mo.
42009046	Kowasa u'du rönï ŋgï mï löŋgö bɔ kösö gɔ Yësu ga gɔ lende 'ba yë na rɔ löbu di mï löŋgö lïjë.
42009047	Yësu ikali meri 'bënnï nima na bo kogba kole titi mɔtɔ ŋgï ki'di kɔrɔ ŋgila bo,
42009048	na bo kiya zïnnï, bo iya te, “Bɔ ame kota kole ma titiyi kɔzɔ a nime te rɔ ŋba dömöyï ma, ma na bo kota 'deni. Kina bɔ ame kota ma rɔ ŋba bɔ ma koja ma nime na ma 'deni gbï bo kota. Bɔ ame wötï titiyi di mï löŋgö ye ne bo na rɔ löbu ma dɔ kiteli.”
42009049	Yowani iya te, “Ŋere, do'ja bɔ mɔtɔ koloma toga nökï ti möyï yï kina diya zi bo kinza bo ko'dɔ dë kpe römöyï bo inza rɔ ma kɔtɔ mɔtɔ di mï tumu ze nime.”
42009050	Yësu ileki dɔmo, iya te, “Kinza kotake gɔ to'dɔ mo dë di zi bo römöyï bɔ ame ko'ji ye dë ne bo na rɔ 'beye.”
42009051	Kina ɔdɔ kada 'ba togba Yësu kari mïtɔrɔ këdï 'deni ŋgɔsi tine na bo kinda'ba kɔri Yerosalema ŋgï.
42009052	Bo oja bɔ laja kari dɔgba kɔmɔ bo mï dɔliŋɔ mɔtɔ 'ba Somorona tileŋo bi ndö koda bo.
42009053	Tine bilaka mo ga o'dɔkɔ lende abo dë römöyï bo ëdï kari Yerosalema.
42009054	Kina ɔdɔ bɔ kösö gɔ bo ga Yakoba ni ti Yowani ko'ja lende nime te na lïjë kititi bo, iya te, “Ŋere, o'dɔkɔ zize gɔ dïdëkï pa'do di mïtɔrɔ kote dönnï yaga?”
42009055	Tine Yësu uyï kɔmɔ bo kamo dönnï,
42009056	kina Yësu ni kari ŋgï nduwë mï dɔliŋɔ mɔtɔ.
42009057	Ko'ja lïjë këdï kiliŋgere rɔ gɔ kɔri na bɔ mɔtɔ kako kiya zi Yësu, iya te, “Ti mösö ŋgï nduwë göyï ŋbö bi tɔ ame këddï kari pele teyi.”
42009058	Yësu ileki dɔmo iya te, “Kiraba ni pele ëdï ti gö 'bënnï ga, kina yali ni gbï ëdï ti rö 'bënnï ga. Tine kole 'ba bilaka lesi inza 'ba bo ti bi mɔtɔ ame gɔ bo ko'ba dɔ bo teyi tindawo rɔ bo.”
42009059	Bo iya zi bɔ mɔtɔ, bo iya te, “Ösö gɔma.” Tine bɔ nima ileki dɔmo, iya te, “I'di mari musu 'bu ma titi.”
42009060	Yësu iya te, “Ola töku ni kusu töku lëpï nnï ga, tine nï 'bëyï ari tuwöwö laja 'ba ŋere löbu 'ba Bɔko'ba.”
42009061	Kina gbï bɔ mɔtɔ ako kiya te, “Ti mösö göyï ŋere. Ne dɔgba mo i'di ma titi mileki tumötö ya e'be ze ga.”
42009062	Yësu ileki dɔmo zi bo, iya te, “Bɔ ame ki'di közï bo 'deni kumu kara kënyï kebe 'böwu kuyï kɔmɔ bo yï'böwu ne ɔ'bɔ laja 'ba mï ŋere löbu 'ba Bɔko'ba nime dë.”
42010001	Di pötö mo na ŋere Yësu kigeli ya mɔtɔ ga kuluku kɔtɔ kɔdɔ dɔmo 'butë rïyö. Kina bo koza lïjë ŋgï koja kari rɔ rïyö rïyö dɔgba kɔmɔ bo mï gawo ti gɔ bi ame ga pili bo këdï ko'dɔ tari teyi ne.
42010002	Bo iya te, “Wa 'ba kpa dɔlili nime ŋgï kpaya tine bɔ ndɔbɔ 'ba rɔmo ga onzi dë. Ititike bo ŋere bɔ dɔmo 'dɔ bo koja bɔ ndɔbɔ mï nyaka abo nime.
42010003	Arike, mëdï moja ye 'deni ŋgï tara kɔzɔ kamölö mï löŋgö wölïwölï.
42010004	Kinza kogbake makpɔtɔ ala mbo'da 'ba kpasi ala wari dë teyi. Kina kinza kɔrɔke dë dɔye kïlëyï tumötö bɔtɔ di gɔ kɔri.
42010005	Liŋɔ ame këddï kɔdɔke teyi, dɔgba mo iyake te, ‘Lende këyï këdï mï liŋɔ nime.’
42010006	Kina ɔdɔ bɔ lende këyï këdï yayi lende këyï 'be nima ti koloma dɔmo. Ne ɔdɔ kinza e'be ti kileki ziye.
42010007	Liŋɔ ma kɔtɔ tɔ mo nima kɔdɔke 'deni teyi ne na ŋge kolomake teyi, konyoke kuwëke ɔtɔ ame ga lïjë ki'di ziye. Römöyï bɔ ndɔbɔ ɔ'bɔ ŋgï to'ja bi gomɔ 'ba rɔ bo. Ne kinza kebeke dë bi tolɔlɔ rɔ gɔ liŋɔ.
42010008	Gawo ame ga kɔdɔke yïmo ko'dɔ ye laka ne, onyoke a ma lïjë ko'de kɔmɔye.
42010009	Kina ileŋoke bɔ rɔkɔ'ɔ ame ga këdï yayi ne. Iyake te zïnnï, ‘Ŋere löbu 'ba Bɔko'ba ëdï 'deni ŋgɔsi tiye.’
42010010	Ne gawo ame ga kɔdɔke yïmo kilagi lende 'be, ɔrɔke mï zana mo yayi kiyake te,
42010011	‘Lupu 'ba mï gawo 'be nime ame pele kunzö rönï ndïze ne ti domba yaga rɔ lömu rɔye. Tine omerike, ŋere löbu 'ba Bɔko'ba ëdï 'deni ŋgɔsi.’
42010012	Rɔ ma laka miya ziye, mï kada 'ba burë mï Bɔko'ba ti këyï rɔ mbëmbë rɔ Sodomo di dɔ 'ba gawo mo tɔ nima.
42010013	Bu'bu zïyï Korazina, kina bu'bu gbï zïyï Betesayida. Ma kiya te gɔ kotɔ naga nime ko'dɔ mïye ne na këdï ko'dɔ ra mï Tura ni ti Sidona dëne bilaka mo ga otɔ dönnï 'deni di mï lende kënyë kolɔ bɔŋgɔ 'ba monɔ kosa buruku rönnï rɔ akileme 'ba dɔ kotɔ.
42010014	Mï kada 'ba burë kada mɔtɔ Tura ni ti Sidona na ti mï Bɔko'ba këyï rɔmo rɔ mbëmbë di dɔye.
42010015	Ne nï 'bëyï Kaparanoma, o'dɔkɔ 'deni tombi röyï ŋbö mïtɔrɔ? Inza du tara ti ku'du yi kileki bërï mï Gehena.”
42010016	Yësu ënyï 'böwu gbï kiya zi bɔ kösö gɔ bo ga, iya te, “Bɔ ame kuwö dɔye, uwö dɔma 'deni gbï. Bɔ ame kilagi lende 'be ilagi ma 'deni gbï. Kina bɔ ame kilagi ma ne ilagi bɔ ma koja ma nime 'deni gbï.”
42010017	Ya kuluku kɔtɔ kɔdɔ dɔmo 'butë rïyö tönë ga ileki ŋgï ti tiliya, iya te, “Ŋere, ti möyï yï nökï ni kpaki uwö dɔze ŋgï.”
42010018	Yësu ileki dɔmo zïnnï iya te, “Mo'ja Satani 'deni këdï kila'ba kako bërï di mïtɔrɔ kɔzɔ tɔrɔ kunyï.
42010019	Mi'di közï kakpa 'deni ziye tututu dɔ murë ni ti nyï, ta'da Satani bɔ ya kembe tönë. A mɔtɔ inza ko'dɔ ye.
42010020	Ne kinza kolomake dë rɔ lɔŋɔ gɔ ame nökï kuwö dɔye 'deni ne. Tine olomake rɔ lɔŋɔ gɔ ame kugu möyï ye 'deni mï dɔyayi 'ba mïtɔrɔ ne.”
42010021	Mï kada mo nima Yësu ŋgï lɔ rɔ lɔŋɔ ti Nyï Kɔtɔ Laka kina bo kënyï kiya te, “Mïlëlu yi 'bu ma, ŋere 'ba dɔ mïtɔrɔ ni ti dɔyayi römöyï wa ame kusu dɔmo di zi bɔ akikali ni ne ileme 'deni zi ma kinza kikali ɔtɔ dë naga. Yëë, ŋere, o'dɔ ë'bï 'deni tara gɔ mï këyï 'bï.”
42010022	Bo ileki zïnnï iya te, “'Bu ma i'di a pili 'deni zö, tine bɔtɔ ikali ma kole dë, 'bu na ŋge kɔtɔ kikali abo. Kina bɔtɔ ikali 'bu dë gbï tine kole na ŋge kikali abo ti ya ame ga bo kigeli 'deni tileme 'bu bo teyi ne.”
42010023	Kina Yësu kuyï kɔmɔ bo kiya ŋge zi bɔ kösö gɔ bo ga, bo iya te, “Kpe ame ga ko'jake wa naga nime këddï koŋgɔke ne kpe na ti yëyï.
42010024	Rɔ ma laka miya ziye, bɔ kumë lende ma mɔlo tönë ga ti bɔ dɔliŋɔ ma konzi iteri 'dɔ to'ja wa naga nime këddï koŋgɔke ne tine lïjë o'ja dë. Lïjë iteri 'dɔ tuwö wa naga nime këddï kuwöke ne, tine lïjë uwö dë.”
42010025	Bɔ kɔmɔ kiyandi 'ba kö'du ki'di ako ti akititi tokɔ kpa Yësu timo, iya te, “Bɔ kɔmɔ kiyandi, wa'di na ga mo'dɔ 'dɔ mëdï ti dïdï ma ŋburuŋburu?”
42010026	Yësu ileki dɔmo iya te, “Wa'di na kugu mï kö'du ki'di 'ba Bɔko'ba, kina ïdëkï tondo?”
42010027	Bo iya te, “Ɔ'ɔ ŋere Bɔko'ba 'bï ti dökï'dï yï pili ti dïdï yï pili ti tigɔ 'bï pili ti meri 'ba döyï pili. Kina ɔ'ɔ lëpï yï mɔtɔ gbï kɔzɔ ame kɔ'ɔ yida röyï ne tara.”
42010028	Yësu iya te, “Ileki dɔmo 'deni laka rɔ ma kodɔrɔ. O'dɔ kɔzɔ a nime te kina ti kïdïdï ŋgï rɔ ŋburuŋburu.”
42010029	Tine bɔ nima o'dɔkɔ tileme rɔ bo rɔ bɔ lende laka, kina bo kënyï kititi Yësu 'böwu iya te, “Yë na rɔ lëpï ma?”
42010030	Kina Yësu kënyï kileki dɔmo ti dɔŋgala nime, iya te, “Bɔ mɔtɔ ënyï di Yerosalema këdï kari Yereko. Kina bɔ akolɔ mɔtɔ ga kota kpa bo ŋgï komba bo kolɔ bɔŋgɔ abo ga kola bo rɔ korɔ'bɔ bërï bina.
42010031	Tine bɔ akumu mɔtɔ ëdï kari gbï kebe gɔ kɔri mo nima. Bo o'ja bɔ tönë yayi na bo koga abo ŋgï di rɔmo kebe mökö.
42010032	Kina lëwï mɔtɔ kako gbï kömö bi nima ko'ja bɔ tönë, kina bo koga abo ŋgï gbï kebe mökö.
42010033	Tine bɔ Somorona mɔtɔ ame këdï kudö kebe gɔ kɔri nima na kako kömö dɔ bɔ tönë. Kina ɔdɔ bo ko'ja bɔ nima 'deni tara tine o'de lisa ŋgï kɔmɔ bo.
42010034	Kina bo kari ŋgï kodɔ 'bu ti wɔwɔ kɔmɔ 'böŋö bɔ nima bo kolo kɔmɔ mo teyi. Bo ogba bɔ nima ki'di dɔ akaca abo bo koto kari ki'di mï rö 'ba ŋba mɔtɔ ma kpa kɔri nima yayi bo koŋgɔ gɔmo.
42010035	Mï dɔŋbɔ mo 'deni bo ënyï kogba gïrïsï kopi zi bɔ dɔ rö 'ba ŋba nima. Bo iya te, ‘Oŋgɔ gɔ bɔ nime laka, ɔdɔ mëdï mileki kebe bine ti mopi wa mɔtɔ ame ga ko'dɔ zi bo ne ŋgï pili zïyï.’ ”
42010036	Kina Yësu kileki kiya zi bɔ kɔmɔ kiyandi nima, iya te, “Ma komeri 'bëyï di mï löŋgö ya mota naga nime, bɔ ma yala na rɔ lëpï zi bɔ nima bɔ akolɔ komba ne?”
42010037	Bo iya te, “Bɔ ama yïmo këyï rɔ bo ne.” Yësu ileki zi bo, iya te, “Ari ko'dɔ gbï tara.”
42010038	Kina ɔdɔ Yësu ni këdï kari 'deni mï liŋgere 'bënnï ti bɔ kösö gɔ bo ga tine lïjë ari kömö ŋgï liŋɔ mɔtɔ na 'ja mɔtɔ yayi möyï mo rɔ Marata kota lïjë ŋgï rɔ ŋba.
42010039	'Ja mo nima ëdï ti lëmï nï möyï mo rɔ Mariya. Kina Mariya koloma 'bënï ŋgï kö'bö bi ndï Yësu tuwö wa ame ga bo këdï kiya ne.
42010040	Tine Marata gɔ dɔ kulö 'bënï ame ndɔbɔ ŋbaŋi dönï ne na lɔko kari ŋgï kiya zi Yësu, iya te, “Ŋere, lende ko'dɔ 'ba lëmï ma nime lɔko kola ma kutu ma bi ndɔbɔ ne o'dɔ ɔtɔ dë zïyï? Oja lɔko dë kako tokɔnyi ma?”
42010041	Ŋere Yësu ileki zïnï iya te, “Marata, Marata, nï 'bëyï ŋgï ti dökï'dï kombi rɔ meri gɔ wa ma konzi,
42010042	ne oŋgɔ wa kɔtɔ na ŋge ko'dɔkɔ di zïyï. Mariya na kigeli 'bënï 'deni rɔ ma laka mo kina inza kogba kpe yaga di zïnï.”
42011001	Mï kada ma dɔ kɔtɔ mɔtɔ Yësu këdï rɔ to'dɔ mötu di bi mɔtɔ yayi. Kina ɔdɔ bo kote 'deni tine bɔ kösö gɔ bo ma kɔtɔ mɔtɔ ako kiya zi bo, iya te, “Ŋere, iyandi ze ti to'dɔ mötu kɔzɔ 'ba Yowani ame kiyandi bɔ kösö gɔ bo ga ti mötu ne.”
42011002	Bo ënyï kileki kiya zïnnï, bo iya te, “Ɔdɔ këddï kumötuke iyake te, ‘'Bu ze möyï yï kö'bö rɔ ma koro. I'di ŋere löbu 'bï kako.
42011003	Oja gɔ akonyo ze 'ba mï kada ma dɔ kɔtɔ nduwë zize.
42011004	Ola ze gɔ lende kënyë ze ga römöyï dola ya ma pili kirasi lende zize naga. Tine kinza koto ze dë mï bi 'ba akiyɔzɔ.’ ”
42011005	Kina bo kënyï kiya dɔŋgala nime zïnnï, bo iya te, “Ɔdɔ bɔ mɔtɔ këdï ti bɔ pɔri bo kina bo kënyï kari teyi mï zana korɔndɔ kïdëkï kiya te, ‘Bɔ pɔri ma, i'di maŋgolɔ'bɔ mota zö,
42011006	ŋba ma mɔtɔ ömö 'deni rɔma 'dë yayi. Kina me minza ti ɔtɔ ti'di mo zi bo tonyo mo.’
42011007	Kina bɔ ma tönë 'deni rö ne kënyï kileki dɔmo, iya te, ‘Kinza kogba dɔma dë, ulölï kpadörï 'deni teyi dö'dö 'deni bërï ti bɔyi ma ga. Mënyï dë kpe tɔrɔ 'dɔ ti'di ɔtɔ zïyï.’
42011008	Rɔ ma laka miya ziye, ɔdɔ bo kënyï dë pele tɔrɔ ti'di maŋgolɔ'bɔ gɔ lende 'ba pɔri 'bënnï ma mï löŋgö lïjë, ne gɔ ame bɔ nima këdï kïdëkï ŋgï nduwë rɔ atiri ne bo ti kënyï ŋgï tɔrɔ kogba ki'di zi bo rɔ mbëmbë kɔzɔ ma bo ko'dɔkɔ tara.
42011009	Kina me mëdï miya ziye, ititi kina ti ki'di ŋgï zïyï. Oma kina ti ko'ja ŋgï. Ukökö kina ti kurögö kpadörï ŋgï zïyï.
42011010	Römöyï lïjë ame ga pili kititi ne i'di ŋgï teyi. Lïjë ame ga pili koma ne o'ja ŋgï. Kina zi ame ga kukökö ne urögö ŋgï.
42011011	Nï 'bu ma yala na ɔdɔ kole 'bï kïdëkï kenze kënyï kogba za rɔ murë na ki'di teyi?
42011012	Ala ɔdɔ kole kïdëkï 'bö töru kënyï kogba za rɔ nyï na ki'di teyi?
42011013	Ne ɔdɔ kpe ame rɔ bɔ kënyë ne kikalike ti'di a ma laka zi kole 'be ga kɔzɔ a nime te tine rɔ ma laka 'bu ye ame mïtɔrɔ ne ti ki'di 'ba bo Nyï Kɔtɔ Laka ŋgï zïnnï lïjë ame ga kititi di zi bo ne.”
42011014	Yësu ëdï toga nökï mɔtɔ ame kudödu kpa bɔ mo 'deni teyi ne. Kina ɔdɔ kita'ba 'deni yaga di dɔmo tine na bɔ mo tönë kpamo kudödu pa teyi ne kënyï ŋgï tilende. Kina lende mo kigayi tïndï naga nima ŋgï.
42011015	Tine ya mɔtɔ ga di mï löŋgö tïndï nima iya te, “Bo ëdï koga nökï naga nima ti közï kakpa 'ba Belezebola ŋere 'ba nökï ni.”
42011016	Tine ya mɔtɔ ga iyɔzɔ bo kititi bo to'dɔ gɔ kotɔ ame 'dɔ kileme Bɔko'ba na koja bo ne.
42011017	Yësu ikali meri 'bënnï nima 'deni mɔlo na bo kiya te, “Dɔliŋɔ ame koza mïnï 'deni to'dɔ ya rɔ gɔ rönï ne ti kïyëyï rönï ŋgï. Kina kpa gɔli ame koza mïnï to'dɔ ya rɔ gɔ rönï ne ëdï kita'ba ŋgï.
42011018	Kina me ɔdɔ Satani koza mïnï 'deni to'dɔ ya ti gbagba nï dɔliŋɔ 'bënnï ti kɔrɔ tondo? Mëdï miya te römöyï iyake te moga nökï ti közï kakpa 'ba Belezebola.
42011019	Ne ɔdɔ mëdï moga 'bama ti közï kakpa 'ba Belezebola tine, lëpï ye naga nima ëdï koga 'bënnï ti wa'di? Ndɔbɔ 'bënnï nima na ti kodɔrɔ bïcï lende rɔye.
42011020	Kina me ɔdɔ mëdï moga nökï ti közï kakpa 'ba Bɔko'ba rɔ ma laka ŋere löbu abo ako 'deni mï dɔyayi.
42011021	Kɔzɔ ma kikalike bɔ tigɔ ame ti jama 'ba ya abo ga ndö toda bi timo di rɔ liŋɔ abo ne, abo ga oloma kö'bö te gɔ bi mo.
42011022	Ne ɔdɔ bɔ mɔtɔ ame kembe kebe bo ne na kalo dɔ bo ka'da bo kina ti kolɔ jama 'ba ya abo tönë ga bo këdï koloma rɔ kɔmɔ ne ŋgï koza abo tönë ga pili.
42011023	Bɔ ame ko'dɔkɔ ma dë ëdï rɔ ndo'ji tö. Kina bɔ ame kotɔtɔ kpamo dë tö ëdï 'ba bo tïyëyï yïmo.
42011024	Ɔdɔ nökï kita'ba 'deni di dɔ bilaka ënyï kari mï gɔki toma bi 'ba rɔ kindawo zi bo. Kina ɔdɔ bo ko'ja dë tine na bo kënyï kiya zi gbagba bo, bo iya te, ‘Ti mileki mari mï rö ma nime mënyï di yïmo ne.’
42011025	Kina ɔdɔ bo kako ko'ja kona yïmo 'deni kiyija a mo ga laka
42011026	tine na bo kileki ŋgï kari ko'de nökï ma modɔmorïyö mɔtɔ ga ame kënyë ŋgï rɔ dɔ kiteli kebe bo ne. Kina lïjë kako koloma ŋgï yayi. Tine na kɔsɔ loma 'ba bɔ nima këdï kënyë ŋgï kulöwö kiteli ma dɔgba.”
42011027	Kina ɔdɔ Yësu kiya lende nime 'deni te tine na 'ja mɔtɔ kënyï kilende di mï löŋgö tïndï naga nima, iya te, “Ma tɔ nime köyö yi ki'di mba kpëyï ne na ti yëyï.”
42011028	Bo ileki dɔmo iya te, “Ma rɔ dɔ kiteli mo lïjë ame ga kuwö lende 'ba Bɔko'ba lïjë ko'dɔ ŋgï tara ne na ti yëyï.”
42011029	Kina ɔdɔ tïndï naga nima këdï kozoli rönnï 'deni nduwë teyi tine na Yësu kënyï kiya zïnnï, iya te “Kpe bɔ titi ma le'jete naga nime ŋgï rɔ akënyë. Ebeke tititi akileme tine inza kileme du te ziye, ne ŋge kɔtɔ rɔ ma tönë 'ba Yona.
42011030	Kɔzɔ ame Yona rɔ akileme ma löbu zi bilaka 'ba Nïnëwë ne, kole 'ba bilaka lesi ti këdï gbï tara ziye kpe bɔ titi ma le'jete naga nime.
42011031	Mï kada 'ba burë 'ja bɔ dɔliŋɔ 'ba Seba tönë ti kɔrɔ kɔmɔ kïtï 'ba burë todɔrɔ bïcï lende rɔye kpe bɔ titi ma le'jete nime. Römöyï lɔko ako tönë ŋbö rɔ ma kɔwɔ di mï dɔliŋɔ 'bënï tuwö akikali mbëmbë 'ba Solomo. Kina me rɔ ma laka mëdï miya ziye bɔ mɔtɔ ëdï bine ame kebe Solomo.
42011032	Kina bilaka 'ba Nïnëwë ti kënyï gbï kɔrɔ todɔrɔ bïcï lende rɔye bɔ titi ma le'jete naga nime römöyï lïjë uwö dɔ Yona lïjë kotɔ dönnï. Kina me bɔ mɔtɔ ame kebe Yona ne ëdï 'deni bine.
42011033	Bɔtɔ mɔtɔ i'di pa'do dë dɔ lamba kënyï kogba ki'di mï gɔ bi ame rɔ ma kusu ne ala kutu'bö dɔmo teyi ti kete. Tine ëdï kïdëyï lamba ŋgï dɔ a 'ba tïdëyï mo 'dɔ kiyɔpɔ bi zi bilaka ame ga këdï kako yayi ne.
42011034	Kömöyï na rɔ lamba 'ba röyï. Ɔdɔ kömöyï këdï laka yida röyï pili ti këdï mï bi kɔpɔ. Ne ɔdɔ kömöyï kele dë yida röyï pili ti këdï mï mandölu.
42011035	Kina oŋgɔ laka kinza dökï'dï yï ame rɔ bi kɔpɔ 'ba dïdï yï ne këdï ra rɔ bi kölu.
42011036	Ɔdɔ yida röyï këdï 'deni pili mï bi kɔpɔ kapa mɔtɔ kinza kpe mï mandölu ti këdï 'deni ŋgï rɔ ma laka kɔzɔ bi ame lamba kiyɔpɔ ne tara.”
42011037	Di pötö mo Yësu kote tiya lende nime 'deni na Parosi mɔtɔ kose Yësu tari rɔ ŋba liŋɔ abo. Kina bo kari ŋgï lïjë koloma kpa tarabiza.
42011038	Kina ɔdɔ Parosi nima bo koŋgɔ Yësu ŋgï ko'dɔ dölëtï 'ba közï kurögö dë titi dɔgba 'dɔ konyo akonyo 'jaa tine lende mo igayi bo ŋgï.
42011039	Kina ŋere Yësu kileki kiya zi Parosi nima, iya te, “Kpe Parosi ni ti dölëtï 'be nima urögöke gɔ kösu ti gɔ sani na kɔpɔkɔpɔ tine mïye lɔ ti mï kututu ni ti lende kënyë.
42011040	Kpe a rumö naga nime, bo bɔ kɔtɔ ko'ba gɔ ma yaga nima na dë gbï ko'ba yïmo ma mïyö?
42011041	I'dike di yïmo ti mï këyï zi bɔ lisa. Kina ti wa pili këdï ŋgï rɔ ma kɔpɔ ziye.
42011042	Bu'bu ziye kpe Parosi ni, dɔdoro 'ba wa 'ba mï nyaka 'be ga ame pele wötï ne kapa ma 'butë mo ö'böke dë di bi ti'di mo zi Bɔko'ba. Tine burë ma kodɔrɔ ti akɔ'ɔ 'ba Bɔko'ba mo ebe kolake za yaga. Wa naga nime dëne na 'dɔ ko'dɔke ra kpaki rɔ gɔmo kinza tola mɔtɔ mo.
42011043	Bu'bu ziye kpe Parosi ni, akiteri 'be rɔ kïtï ma löbu dɔgba naga di mï rö 'ba mötu. Kina gbï 'dɔ kumötö ye kɔzɔ bɔ rɔ koro tara di mï bi 'ba ndögö.
42011044	Bu'bu ziye, kpe ŋgï kɔzɔ dögö ame kinza kitaka dë bilaka këdï kiliŋgere ŋgï kebe dɔmo kinza kikali dë tine kebe tirasi bilaka ne.”
42011045	Bɔ kɔmɔ kiyandi mɔtɔ 'ba kö'du ki'di iya zi bo te, “Bɔ kɔmɔ kiyandi, wa naga nima kiya ne ëddï 'deni gbï tiya ze.”
42011046	Yësu ileki dɔmo, iya te, “Bu'bu ziye kpe bɔ kɔmɔ kiyandi 'ba kö'du ki'di ni. I'dike akïrïndï ame bɔtɔ kɔ'bɔ tombi mo dë ne dɔ bilaka tine 'dɔ kojake dɔkole közïye tɔ ŋge tokɔnyi lïjë ne inza yɔ.
42011047	Bu'bu ziye, kpe ebeke to'ba dögö bɔ kumë lende tönë ga 'bu ye löbu ga kupö ne.
42011048	Ilemeke rɔye 'deni ma kikalike gɔ kɔkɔ 'ba 'bu ye löbu ga kutïke 'deni gɔmo. Lïjë upö bɔ kumë lende ni 'deni kina me kebeke 'deni to'ba dögö mo ga.
42011049	Gɔ kö'du mo na 'dɔ Bɔko'ba kiya ti akikali abo, kiya te, ‘Ti moja bɔ kumë lende ni ti bɔ laja ma ga kari zïnnï. Mɔtɔ mo ga lïjë ti kupö yaga tine mɔtɔ ga lïjë ti kodɔ rɔ gomɔ rɔmo.’
42011050	,
42011051	Kina ti roma bɔ kumë lende naga nime kupö mɔlo bine kisaki di bi to'ba dɔliŋɔ nime, di zi roma Abele ŋbö kömö zi roma Zakariya ame kupö mï löŋgö bi 'ba akumu ni ti rö löbu 'ba Bɔko'ba ne ti kileki dɔye kpe bɔ titi ma le'jete naga nime. Rɔ ma laka miya ziye, roma naga nime ti kileki dɔye bɔ titi ma le'jete naga nime.
42011052	Bu'bu ziye kpe bɔ kɔmɔ kiyandi 'ba kö'du ki'di ni, ulölïke kpadörï 'ba akikali teyi kinza ma kpe mo kɔdɔke dë teyi yɔ kirakpake kpa ya ame ga këdï kɔdɔ ne.”
42011053	Kina ɔdɔ Yësu kënyï 'deni di yayi tine bɔ kɔmɔ kiyandi ni ti Parosi ni ebe ŋgï tiya kpa kënyë rɔ bo, gbï tititi kpa bo gɔ lende ma konzi.
42011054	Römöyï lïjë ëdï to'ba bo gɔ lïjë kinda'ba bo ɔdɔ bo kiya a mɔtɔ rɔ ma kënyë.
42012001	Kina ɔdɔ tïndï 'ba bilaka ame ŋgï rɔ kuluku ma kinza kiya ne komɔmi rönnï 'deni yayi këdï kïdïrï rɔ ŋgï rɔ ma kënyë tine, na Yësu kënyï titi dɔgba kiya zi bɔ kösö gɔ bo ga, iya te, “I'dike kɔmɔye kandi laka di zi kɔmɔ kandi 'ba Parosi ni laŋga 'ba 'bölu 'bënnï nima.
42012002	Wa pili ma kusu dɔmo naga ti koja yaga. Kina gbï ame ga pili rɔ kusu ne ti kumö yïmo yaga.
42012003	Wa ame kiya mï bi kölu ti kïyëtï gɔmo yaga mï bi kɔpɔ. Wa ame kiya rɔ kore di rö ti kuwöwö 'deni yaga mï zana lala.
42012004	Kina me mëdï miya ziye bɔ pɔri ma ga kinza kereke dë di zïnnï lïjë ame ga këdï kupö ŋge rɔ yida rɔ kɔ'bɔ to'dɔ a mɔtɔ dë kpe di pötö mo ne.
42012005	Ti mileme bɔ ame 'dɔ kereke ne ziye. Bɔko'ba ame di pötö tupö yida rɔ këdï gbï ti közï kakpa tu'du yi mï pa'do 'ba Gehena ne na rɔ ma laka miya ziye bo na 'dɔ kereke.
42012006	Oŋgɔke te tara ne ndögö 'ba silɔ muyï dë ŋge ti taripa rïyö? Tine rɔ ma laka dɔ Bɔko'ba udölu dë di gɔ ma kɔtɔ mɔtɔ mo.
42012007	Ne kpe sunë 'ba dɔye bo ïtëtë gɔmo kikali gɔmo me rɔ kɔtɔkɔtɔ. Kinza kereke dë. Kpe na rɔ dɔ kiteli zi bo kebe silɔ ma konzi.
42012008	Rɔ ma laka miya ziye, bɔ ame kiya yaga bi kɔpɔ, kiya te bo 'ba ma na ne kole 'ba bilaka lesi ti ko'dɔ gbï tara zi bo di kɔmɔ malayika 'ba Bɔko'ba.
42012009	Ne bɔ ame kilagi ma yaga kɔmɔ bilaka ne ti milagi gbï di rɔ bo tara di kɔmɔ malayika 'ba Bɔko'ba.
42012010	Bɔtɔ ame kiya kpa bo gɔ kole 'ba bilaka lesi ne ti kola gɔ lende kënyë nima. Ne bɔtɔ ame kiti'ja Nyï Kɔtɔ Laka inza kola du te gɔ lende kënyë nima.
42012011	Ɔdɔ koto ye kɔmɔ bɔ dɔ rö 'ba mötu ni ti turu kinza ki'dike kɔmɔye kïlë'dï dë gɔ wa ame 'dɔ kiyake ne
42012012	römöyï Nyï Kɔtɔ Laka na ti kiyandi ye mï kada mo nima ti wa ma 'dɔ kiyake.”
42012013	Bɔ mɔtɔ di mï löŋgö tïndï naga nima ënyï kilende zi Yësu, iya te, “Bɔ kɔmɔ kiyandi, ilende zi bɔ löndö ma 'dɔ doza mï wa pötö 'bu ze rɔ ma koriya ti bo.”
42012014	Yësu ileki dɔmo zi bo, iya te, “Bɔne, yë na ko'dɔ ma rɔ ŋere tote burë 'ba mï löŋgö ye?”
42012015	Kina bo kebe ŋgï nati nduwë tiya mo zïnnï, bo iya te, “I'dike kɔmɔye kandi laka, olomake ti bi koda di zi kupö 'ba mï löbu gɔ wa. Dïdï 'ba bilaka lesi inza gɔ lende 'ba akonya ma nï mɔtɔ këddï timo.”
42012016	Kina bo koloma ŋgï rɔ tiya dɔŋgala nime zïnnï, iya te, “Yayi 'ba bɔ wa ma kɔtɔ mɔtɔ oja wa 'deni konzi.
42012017	Kina bo komeri rɔ bo, bo iya te, ‘Ti mo'dɔ tondo? Minza kpe ti bi mɔtɔ ti'di a ma naga nime teyi.’
42012018	Tine bo iya te, ‘Ne ti mo'dɔ te, ti mïyëyï mata ma nime yaga 'dɔ mubö löbu. Kina gɔ mikeki nyönyu ma ti jama ma ga pili yïmo.
42012019	Kina 'dɔ miya zi yida rɔma, miya te, ‘Yida rɔ, nï 'deni ti wa ma laka rɔ mbëmbë ulu 'deni 'dɔ ko'dɔ kɔmɔ kɔɔ konzi. Kinza kupö röyï dë kpe. Onyo, kuwë kina oloma ti lɔ ti lɔŋɔ.’
42012020	Tine Bɔko'ba ilende zi bɔ nima, iya te, ‘Nï rumö nime, mï korɔndɔ nime tɔne ëdï ko'dɔkɔ dïdï nima yaga di zïyï. Ne ë'bï naga nima kulu zïyï ne ti kola zi yë?’ ”
42012021	Kina Yësu kileki kiya zïnnï, iya te, “Kina ti këdï te zi lïjë ame ga kulu kpa wa zïnnï lïjë rɔ bɔ mɔri tine kinza ti ɔtɔ zi Bɔko'ba ne.”
42012022	Kina Yësu kënyï kiya zi bɔ kösö gɔ bo ga, bo iya te, “Rɔ ma laka miya ziye, kinza kolomake dë ti kɔmɔ kïlë'dï gɔ akonyo 'ba 'dɔ tulu yida rɔye timo, ala gbï gɔ bɔŋgɔ ma 'dɔ kɔlɔke rɔye.
42012023	Dïdï na rɔ dɔ kiteli di dɔ akonyo. Kina yida rɔ na rɔ dɔ kiteli di dɔ bɔŋgɔ.
42012024	Oŋgɔke gora ni te, lïjë orɔ'dɔ ɔtɔ dë gbï yɔ ala kumu ɔtɔ. Mata 'ba tikeki wa inza gbï yɔ zïnnï. Tine pele tara Bɔko'ba na këdï kulu lïjë. Tara ne kpe na dë kulöwö mbiri rɔ dɔ kiteli di dɔ yali?
42012025	Yë na ti kɔ'bɔ tiyese gɔ loma abo kɔwɔ mbowa mï dɔyayi nime ti kɔmɔ kïlë'dï 'ba gɔ wa?
42012026	A ma mbowa ma kɔzɔ a nime te ɔ'bɔke dë yɔ to'dɔ mo, ne ëddï kupöke rɔye ti kɔmɔ kïlë'dï gɔ a mɔtɔ ga gɔ wa'di?
42012027	Oŋgɔke döwöru ni te, lïjë o'dɔ ndɔbɔ dë gbï toma bɔŋgɔ rönnï. Ne rɔ ma laka miya ziye, bɔ dɔliŋɔ Solomo pele ti wa mbëmbë abo naga nima usu bɔŋgɔ ma kele kebe döwöru ni dë.
42012028	Ne ɔdɔ Bɔko'ba na këdï kiyada mɔli ni ame këdï ko'ja tɔne bine tine tïlëndö dayi kusu pa'do 'deni yïmo kilaŋma yaga ne, bo ti kola ye kinza tusu bɔŋgɔ rɔye? Kpe wa kinza ki'di dönnï laka gɔ lende 'ba Bɔko'ba naga nime.
42012029	Kinza kombike dökï'dï ye dë gɔ wa ma 'dɔ konyoke ala kuwëke. Kinza kolomake dë ti kɔmɔ kïlë'dï gɔmo.
42012030	Wa naga nime na ya ma kinza kikali Bɔko'ba dë naga këdï kulö 'bënnï dönnï gɔmo di mï dɔliŋɔ bine. Ne 'bu ye Bɔko'ba ikali 'deni ma ko'dɔkɔke wa naga nima.
42012031	Tine kpe kɔri 'ba ŋere löbu abo na 'dɔ kulöke dɔye gɔmo toma mo kina ti ki'di wa naga nime 'deni gbï ziye.
42012032	Kinza kereke dë, kpe kamölö mbowa naga nime, römöyï mï 'bu ye Bɔko'ba oŋmi 'deni rɔye ti'di ŋere löbu abo ziye.
42012033	Ugöke wa 'ba gbagba ye ga mökö kozake gïrïsï mo zi bɔ lisa ni. Kina 'dɔ makpɔtɔ ame rɔ ŋburuŋburu kinza kikali tirica dë ne na ko'deke ziye. Uluke kpa mɔri ziye mïtɔrɔ ame gɔ a mo ga koloma ŋgï kinza kïndïrïmu dë bɔ 'bögö kömö dë gbï teyi madɔböndï ni konyo dë gbï kirasi yaga ne.
42012034	Römöyï bi ame kulu kpa ë'bï ga teyi ne na dökï'dï yï kö'bö ŋburu gɔmo.
42012035	Obilike kpa bɔŋgɔ 'be ga ndö bi kabi ye toda dɔ ndɔbɔ. I'dike lamba 'be ga kö'bö rɔ ma köbö
42012036	kɔzɔ bɔ laja ame këdï koda ŋere 'bënnï ma këdï kileki kako di mï ŋbele 'ba gbe. Ɔdɔ bo kömö kukökö yɔ na ti lïjë kiriŋa ŋgï welo kurögö kpadörï zi bo.
42012037	Bɔ laja ame ga ŋere 'bënnï kömö ko'ja lïjë këdï ndö toda bi ne na ti ko'ja yëyï. Rɔ ma laka miya ziye, bo ti kolɔ bɔŋgɔ abo yaga bo kïdëkï lïjë kako rɔ akonyo bo ŋere 'bënnï kënyï koja laja koza zïnnï.
42012038	Ɔdɔ bo kömö pele mï zana korɔndɔ ala mï kano bi yëyï nima ti këdï ŋgï tïnnï ɔdɔ bo kako ko'ja lïjë këdï rɔ ma koŋgɔ bi ti bi koda.
42012039	Kina uwöke lende nime laka. Ma kiya te bɔ dɔliŋɔ këdï kikali kada ame bɔ 'bögö këdï kako yïmo ne ra dëne bo inza kënyï kola liŋɔ abo ku'bögö.
42012040	Kina kpe gbï olomake ti bi koda römöyï kole 'ba bilaka lesi ëdï kömö mï kada ame komerike dë 'dɔ bo kömö yïmo ne.”
42012041	Pïtörö ënyï kititi bo, iya te, “Ŋere, dɔŋgala nime ëddï kiya ŋge zize ala zi bilaka pili rɔ buru?”
42012042	Ŋere Yësu ileki dɔmo, iya te, “Bɔ laja ame kiliya rönï ti mï këddï rɔ bɔ akikali ne bo na rɔ bɔ ame ŋere 'bënnï ki'di bo rɔ bɔ dɔ lëpï bo ga toŋgɔ gönnï toza akonyo 'bënnï zïnnï mï saa mo kina bo ko'dɔ ŋgï ko tara ne.
42012043	Ti këdï rɔ ma laka zi bɔ laja nime ɔdɔ kiya te ŋere 'bënnï kako ko'ja bo ŋgï këdï rɔ to'dɔ mo kɔzɔ a nime te.
42012044	Rɔ ma laka miya ziye, ŋere nima ti ki'di bɔ laja mo nima ŋgï rɔ bɔ dɔ abo ga pili.
42012045	Ne ɔdɔ bɔ laja nima kiya zi gbagba bo te, ‘Ŋere ze ëdï kigabi yayi, inza kako ca,’ kina bo kodowe ŋgï tomba bɔ laja ama ga, bo konyo kpa bo, bo kuwë ŋbö layi kupö bo,
42012046	kina bɔ dönnï nima ti kömö ŋgï tugu'du mï kada mo ame bo komeri dë 'dɔ kömö yïmo ne. Kina ti ŋere komba bo ŋgï ku'du bo yaga mï löŋgö bɔ lende kënyë ni.
42012047	Bɔ laja ame kikali ako'dɔkɔ 'ba ŋere abo tine bo kileŋo rɔ bo dë ndö to'dɔ mo ne ti kodɔ karama ma kïrïndï dɔmo ti nyɔ'bɔ.
42012048	Ne bɔ ame kikali dë mɔlo ɔdɔ ko'dɔ pele kɔcɔ ti komba ŋge mbowa. Bɔ ame ki'di mbiri teyi ti ko'dɔkɔ gbï mbiri di teyi. Bɔ ame ki'di teyi kulöwö ti ko'dɔkɔ gbï kulöwö di teyi.
42012049	Pa'do na mako 'deni tusu mo dɔliŋɔ. Kina ame mo'dɔkɔ ne öbö 'deni mɔlo.
42012050	Mako 'deni tombi gomɔ 'dɔ tölë. Dökï'dï ma rɔ ma kombi gɔ lende mo ŋbö ɔdɔ kote rönï 'deni tine na 'jaa.
42012051	Ma komerike 'beye tëgë lende këyï na mako to'de mo mï dɔliŋɔ? Rɔ ma laka miya ziye, inza tara, rɔ koza na mo'de.
42012052	Kisaki di mï kada nime tɔne kpa gɔli ame ti bilaka mo ga muyï ne ti koza mïnnï, ma mota kënyï to'ji ya ma rïyö kina ma rïyö mo naga nima ti kënyï to'ji lïjë ma mota naga nima.
42012053	'Bu ti ko'ji kole kina kole ti ko'ji 'bu. Ma ti ko'ji nyiti kina nyiti ti ko'ji ma. Mese ti ko'ji 'ja 'ba kole kina 'ja 'ba kole ti ko'ji mese.”
42012054	Kina Yësu kileki 'böwu kiya zi bilaka naga nima, iya te, “Ɔdɔ ko'jake pɔli kombi 'deni di dɔ tɔrɔ iyake te tɔrɔ ëdï kagba. Kina ka'di ŋgï ko rɔ ma laka.
42012055	Ɔdɔ lili këdï kome kako di dɔ ro'ɔ, iyake te bi ëdï kututu. Kina bi kututu ŋgï ko rɔ ma laka.
42012056	Kpe bɔ kɔmɔ kandi naga nime, ɔdɔ koŋgɔke mï dɔyayi ni ti kɔmɔ pɔli ïyënïke ma këdï kuyï rönï mo ga ŋgï te dɔmo. Ne gɔ wa'di na kikalike dë tïyënï wa ma le'jete naga nime?
42012057	Gɔ wa'di na kikalike dë toza wa ma laka?
42012058	Ɔdɔ bɔ mɔtɔ kinda'ba yi toto yi kɔmɔ bɔ burë ote lende nima yaga ti bo gba kota kinza kömö kɔmɔ burë. Ɔdɔ kote dë ti bo, bo ti kotɔ yi ŋgï kɔmɔ bɔ burë ki'di yi zi bɔ kanya mo ga koto yi ŋgï mï maboso.
42012059	Rɔ ma laka miya zïyï, ti koloma yayi ŋbö kopi taripa 'ba karama nima kodɔ döyï ne pili.”
42013001	Mï kada mo nima bilaka mɔtɔ ga ëdï yayi lïjë këdï rɔ tiya lende 'ba ya mɔtɔ ga di Galilaya ame Pilato turu bɔ dönnï ki'di kupö di bi 'ba to'dɔ akumu 'bënnï ga zi Bɔko'ba ne.
42013002	Kina Yësu kileki dɔmo zïnnï iya te, “Bilaka 'ba Galilaya naga nima kupö tara ne, ma komerike 'beye lende kënyë ma 'bënnï na kebe 'ba bilaka 'ba Galilaya ma laki 'deni pili?
42013003	Rɔ ma laka miya ziye, inza tara. Kpe gbï ɔdɔ kotɔke dɔye dë ëddï koteke dɔye pili tara.
42013004	Kɔzɔ bilaka 'butë döömu dɔɔmota tönë ga rö tɔrɔ kulöru dɔmo kupö di Siloma ne, ma komerike 'beye iyake te lïjë na lende kënyë 'bënnï kidari 'deni di dɔ 'ba bilaka 'ba Yerosalema ma laki?
42013005	Rɔ ma laka miya ziye, inza tara. Kpe gbï ɔdɔ kotɔke dɔye dë ëddï koteke dɔye pili tara.”
42013006	Kina Yësu kiya dɔŋgala nime zïnnï, iya te, “Bɔ mɔtɔ ëdï ti ŋgërï këlu abo, bo ïdïyë 'deni mï nyaka. Kina ɔdɔ bo kari toma ma kana mo tine bo o'ja ɔtɔ dë.
42013007	Kina bo kiya ŋgï zi bɔ koŋgɔ gɔ nyaka nima, bo iya te, ‘Kɔmɔ kɔɔ mo 'deni mota ame mö'bö nduwë tako toŋgɔ këlu nime toma ma kana mo, tine mo'ja ɔtɔ dë du te. Oga bo bërï, ëddï kola bo kirasi yayi nime ka le rɔ ma sari gɔ wa'di?’
42013008	Bɔ koŋgɔ gɔ nyaka nima iya te, ‘Ŋere, ola bo ko'dɔ kɔmɔ kɔɔ titi 'böwu kɔtɔ 'dɔ mole ndï bo nima toko mulu yörï teyi 'dɔ kolɔ'bɔ.
42013009	Kina tine ti kɔɔ ɔdɔ bo kana ele, ne ɔdɔ bo kana dë oga bo ŋgï nati bërï.’”
42013010	Mï kada 'ba rɔ kindawo mɔtɔ ko'ja Yësu këdï tiyandi wa mï rö 'ba mötu tine
42013011	'ja mɔtɔ ame nökï mo koŋgo gɔmo kɔzɔ geli naga tara ne ëdï yayi. Wa nima ëdï 'deni tïnï kɔmɔ kɔɔ 'butë döömu dɔɔmota.
42013012	Kina ɔdɔ Yësu ko'ja nï tara yɔ na kïdëkï nï ŋgï kako, kiya zïnï te, “'Ja, ope yi 'deni di dɔ rɔkɔ'ɔ 'bï nime.”
42013013	Bo i'di közï bo rönï kina gönï tönë kodɔrɔ ŋgï lɔko kïlëlu Bɔko'ba.
42013014	Kina bɔ dɔ rö 'ba mötu nima ŋgï rɔ 'dïrï gɔ lende nima Yësu kileŋo 'ja nima mï kada 'ba rɔ kindawo ne. Bo ilende zi bilaka naga nima yayi ne, bo iya te, “Tö'dö ëdï 'do ziye dɔ modɔɔkɔtɔ to'dɔ ndɔbɔ yïmo. Akoke mï kada naga nima 'dɔ kileŋo ye tine inza dë mï kada 'ba rɔ kindawo.”
42013015	Yësu ileki dɔmo zi bo, iya te, “Kpe bɔ kɔmɔ kandi naga nime, nï mɔtɔ ebe tope ŋgulö ala akaca 'bï di dɔ lösï mo koto kari tuwë mini mï kada 'ba rɔ kindawo.
42013016	Ne 'ja nime rɔ kupö Abarayama Satani kudödu 'deni bërï ŋbö kɔmɔ kɔɔ 'butë döömu dɔɔmota ne, gɔ wa'di na 'dɔ kope nï dë yaga gɔmo di dɔ gomɔ nime mï kada 'ba rɔ kindawo?”
42013017	Lende 'ba Yësu nime odɔ rɔ kaya ŋgï rɔ bɔ këdï kilende rɔ bo naga nima. Tine ya ame ga yayi ne ŋgï pili rɔ lɔŋɔ gɔ wa löbu naga nima bo këdï ko'dɔ ne.
42013018	Yësu ënyï kiya te, “Ŋere löbu 'ba Bɔko'ba ti miyari ŋgï ti wa'di?
42013019	Ëdï kɔzɔ 'jɔ 'ba a mɔtɔ titiyi 'deki ame ɔdɔ bilaka kogba kïdïyë kina kötu ŋgï kïyöbu rɔ ŋgërï ma löbu yali ni kako kubö rö 'bënnï ga dɔŋgila mo.”
42013020	Bo ileki gbï kiya te, “Ti miyari ŋere löbu 'ba Bɔko'ba nime ŋgï gbï ti wa'di?
42013021	Ëdï kɔzɔ laŋga ame 'ja kogba pele mbowa kuturö ti ruzu koso mï a ma mbiri ki'di ŋgï pili kö'bu ne.”
42013022	Yësu ënyï kudö nduwë kebe mï gawo ni ti dɔliŋɔ ma titi naga ti akiyandi di kɔri 'ba tari abo Yerosalema.
42013023	Kina bɔ mɔtɔ kënyï kititi bo iya te, “Ŋere, tara ne bilaka ma ndö te na ŋge ti kɔmɔ di mï tölë ya?” Yësu iya te,
42013024	“Ogbɔ röyï tɔdɔ kebe kpadörï titiyi nime. Rɔ ma laka miya zïyï, ma konzi ti kiteri ŋgï tɔdɔ kebe teyi, tine inza kɔ'bɔ tɔdɔ.
42013025	Ɔdɔ bɔ dɔ rö na kënyï 'deni tɔrɔ kulölï kpadörï teyi, ti kɔrɔke yaga kukököke koma'joke rɔye kiyake te, ‘Ŋere, urögö kpadörï zize.’ Tine bo ti kileki dɔmo kiya te, ‘Mikali ye dë kɔtɔ te, ala akoke di yala?’
42013026	Kina ti kiyake te, ‘Ze na tönë donyoke akonyo duwëke mini kɔtɔ tiye koloma rɔ tiyandi wa di mï gawo ze.’
42013027	Tine bo ti kileki 'böwu kiya te, ‘Mikali ye dë kɔtɔ te, ala akoke di yala? Ɔlɔke yaga di rɔma, kpe bɔ lende kënyë naga nime.’
42013028	Kina ti monɔ ni ti kpa kunyï këdï ŋgï ziye yayi ɔdɔ ko'jake Abarayama ni ti Yisika ti Yakoba ti bɔ kumë lende ni pili 'deni këdï mï ŋere löbu 'ba Bɔko'ba, tine kpe 'beye ku'du ye 'deni yaga.
42013029	Bilaka ti kɔlɔ kako di mï dɔ kumu sowɔ 'ba dɔliŋɔ nime tonyo ŋbele mï ŋere löbu 'ba Bɔko'ba.
42013030	Rɔ ma laka lïjë mɔtɔ ga ame le'jete yï'böwu ne ti këdï 'deni dɔgba, kina ma dɔgba ti kileki 'deni nyati yï'böwu.”
42013031	Mï kada mo nima na Parosi mɔtɔ ga kako zi Yësu kiya te, “Ënyï ë'bï yaga di bine kari bi mɔtɔ römöyï ŋere Erode ëdï ko'dɔkɔ tupö yi.”
42013032	Yësu ileki dɔmo iya te, “Ari kiyake zi kiraba nima, mëdï moga nökï mileŋo bilaka ŋge tɔne tïlëndö, tïlëndö mɔtɔ dayi te mote ndɔbɔ ma 'deni.
42013033	Tine ako'dɔkɔ 'ba Bɔko'ba na 'dɔ moto tari nduwë timo ŋbö mömö Yerosalema, römöyï tara ne Yerosalema na dë rɔ bi 'ba tupö bɔ kumë lende ni teyi?
42013034	Bu'bu zïyï nï Yerosalema, Yerosalema, ote dɔ bɔ kumë lende ni 'deni ku'du bɔ laja 'ba Bɔko'ba ma koja zïyï naga ti döku. Ti mopi rɔma ŋgï ŋbö nyanya mo ga göyï na 'jaa 'dɔ mokoko kole 'bï naga nima yï soromo ma kɔzɔ 'ba töru ame kokoko kole 'bënï ga ne? Tine ö'bö tu'döŋï döyï mökö.
42013035	Ti kola rö 'bï zïyï rɔ roba. Rɔ ma laka miya zïyï, inza ko'ja ma kpe ŋbö kiya te, ‘Yëyï këdï dɔ bɔ ame kako ti möyï ŋere Bɔko'ba ne.’”
42014001	Mï kada 'ba rɔ kindawo ma dɔ kɔtɔ mɔtɔ na ɔdɔ Yësu kari 'deni tonyo akonyo liŋɔ 'ba Parosi ma löbu mɔtɔ tine, kömönnï ŋgï pili dɔ Yësu toŋgɔ bo ɔdɔ wa'di na ti bo ko'dɔ.
42014002	Bɔ mɔtɔ ti rɔkɔ'ɔ ma kiriŋa rɔ kpɔrɔkpɔrɔ naga ëdï yayi.
42014003	Kina Yësu kënyï kititi Parosi naga nima ti bɔ kɔmɔ kiyandi 'ba kö'du ki'di mo ga, iya te, “Tara ne ëdï ŋgï rɔ ma laka mï kö'du ki'di 'dɔ tileŋo bilaka mï kada 'ba rɔ kindawo ya? Ala tondo?”
42014004	Tine lïjë udumö ŋgï pili timo. Kina Yësu kinda'ba bɔ tönë ŋgï kileŋo koja kari.
42014005	Kina bo kënyï kititi lïjë, bo iya te, “Ɔdɔ nï mɔtɔ kole 'bï ala ŋgulö sa 'bï kila'ba mï gö mï kada 'ba rɔ kindawo ti kënyï dë ŋgï kotɔ yaga?”
42014006	Tine lïjë ileki ɔtɔ dë gbï gɔmo.
42014007	Kina ɔdɔ Yësu bo koŋgɔ 'deni ŋba mɔtɔ naga nima kiteri 'bënnï ŋburu rɔ kïtï ma löbu naga tine, na bo kënyï ŋgï tiya dɔŋgala nime zïnnï.
42014008	Bo iya te, “Ɔdɔ nï mɔtɔ kose yi mï karama 'ba gbe kinza kari dë ŋgï koloma dɔ kïtï ma löbu. Römöyï mɔtɔga bɔ mɔtɔ ame mbiri kebe yi ne ti kose 'deni gbï 'dɔ kako mï karama nima.
42014009	Ne ɔdɔ këdï tara yɔ na ti bɔ dɔ karama nima kako ŋgï zïyï, kiya te, ‘Ënyï di dɔ kïtï nime kola zi bɔ nime 'dë.’ Na ti kari koloma ŋgï za 'böwu dɔ gba'da ma titiyi röyï kaya nime.
42014010	Tine ɔdɔ kose yi tara ari koloma ë'bï dɔ a loma ma mbowa 'dɔ bo bɔ kose yi mo nima na 'jaa kako kiya zïyï te, ‘Bɔ pɔri ma, ënyï kako koloma dɔ aloma ma laka nime bine.’ Kina ti koyo röyï ŋgï gɔmo di kɔmɔ ŋba ma laki.
42014011	Römöyï ame kombi rɔ bo löbu ti kileki 'deni ŋgï bërï. Tine ma kileki rönï bërï Bɔko'ba ti kombi tɔrɔ.”
42014012	Kina Yësu kiya zi Parosi nima, iya te, “Ɔdɔ nï mɔtɔ ko'dɔ karama kinza kose dë rɔ löndö yï ni ala bɔ pɔri yï ala ma wado 'bï ga ala bɔ mɔri lëpï yï ga, römöyï lïjë ti kose yi gbï kada mɔtɔ yayi mï karama ma 'bënnï ga. Dëmba wa tönë ga ko'dɔ zïnnï ne na ma kopi 'deni pili zïyï.
42014013	Tine ɔdɔ koja ŋbele 'bï bɔ lisa ni ti bɔ korɔ'bɔ ni ti bɔ kɔmɔ kölu ni na kose kako yïmo,
42014014	kina ti Bɔko'ba ko'dɔ yëyï ŋgï döyï. Römöyï kɔzɔ ame lïjë kɔ'bɔ topi ɔtɔ dë pele zïyï ne tine ti Bɔko'ba kopi ŋgï 'deni zïyï mï kada 'ba tɔdɔ 'ba bɔ lende laka ni yaga di mï tölë.”
42014015	Kina ɔdɔ bɔ mɔtɔ di mï löŋgö ya ama ga ti bo kpa akonyo yayi ne kuwö 'deni te tine, bo iya te zi Yësu, “Bɔ ame këdï kari tonyo ŋbele mï ŋere löbu 'ba Bɔko'ba ne na ti yëyï.”
42014016	Yësu ileki dɔmo iya te, “Bɔ mɔtɔ ileŋo rɔ bo to'dɔ ŋbele ma löbu kose bilaka ŋbaŋi yïmo.
42014017	Mï kada mo 'deni na bo koja bɔ laja abo kari gɔ bilaka ma tönë ga kose 'deni ne 'dɔ kiya teyi te, ‘Ako, wa pili ëdï 'deni ndö.’
42014018	Tine lïjë pili rɔ kɔtɔkɔtɔ ebe tupë rönnï. Bɔ ma dɔgba mo iya te, ‘Mugö nyaka 'deni zö gïrï naga nime mo'dɔkɔ tari toŋgɔ mo. Moma'jo rɔma zïyï, ola ma gbɔ.’
42014019	Mɔtɔ mo iya 'ba bo te, ‘Mugö sa 'ba rɔ'dɔ 'deni 'butë, mëdï mo'dɔkɔ tari tiyɔzɔ mo. Moma'jo rɔma zïyï, ola ma gbɔ.’
42014020	Bɔ mɔtɔ iya 'ba bo te, ‘Mogbe 'ja la'ja ma 'deni gïrï nime, mɔ'bɔ dë kpe tömö ziye yayi.’
42014021	Kina bɔ laja nima kileki ŋgï kïyëtï gɔ wa tönë ga pili zi ŋere abo. Lende mo oŋma mï ŋere ŋgï sowa na bo kënyï kiya zi bɔ laja abo, bo iya te, ‘Ari welo kpa dɔkoka kɔri 'ba mï gawo 'dɔ ko'de bɔ lisa ni ti bɔ korɔ'bɔ ni ti bɔ kɔmɔ kölu ni.’
42014022	Bɔ laja nima ileki kako kiya te, ‘Ŋere, wa tönë kiya ne o'dɔ 'deni tine bi ëdï gba.’
42014023	Ŋere iya te, ‘Arike kpa kɔri döŋböŋbö ko'deke bilaka di yayi 'dɔ rö ma koso.
42014024	Rɔ ma laka miya ziye, bɔtɔ ma kɔtɔ mɔtɔ di mï löŋgö ya ma dɔgba tönë ga mose lïjë ne inza kinene akonyo 'ba ŋbele ma nime.’”
42014025	Mï kada mo nima yayi tïndï ma kinza kiya na këdï kozi gɔ Yësu. Kina bo kuyï kɔmɔ bo dönnï bo kiya zïnnï, iya te,
42014026	“Bɔtɔ ame kako zö ne ɔdɔ ma na dë ŋgï bo kɔ'ɔ rɔ dɔ kiteli di dɔ 'bu bo ni ti ma bo ti 'ja abo ti kole abo ga ti löndö bo ga ti lëmï bo ga gbï rɔ dɔ kiteli di dɔ gbagba bo, inza du te rɔ bɔ kösö gɔma.
42014027	Bɔtɔ ame ko'dɔkɔ dë ŋgï tilaŋa rɔ bo tölë gɔ tösö gɔma ne ɔ'bɔ dë tëdï rɔ 'bama.
42014028	Me ɔdɔ nï mɔtɔ ko'dɔkɔ to'ba rö ma löbu, ti koloma dë titi bërï koŋgɔ yamo ma këddï timo, 'dɔ kikali tara ne ti kɔ'bɔ to'ba rö nima zïyï ya?
42014029	Ɔdɔ ko'dɔ dë te inza kikali tote rö 'bï nima rɔ kpa koriya. Mɔtɔga ti kisaki gbɔndɔ mo yɔ na yamo ti kote rönï ŋgï tötï kola rö gba rɔ cologaki. Kina bilaka ame ga pili ko'ja ne ti kebe ŋgï tögö yi,
42014030	kiya te, ‘Nani nime isaki to'ba rö abo, tine 'böwu bo ɔ'bɔ dë tote mo.’
42014031	Me ɔdɔ kiya te ŋere mɔtɔ këdï kari kpa ya bɔ kanya ma 'ba bo ga këdï ŋge kuluku 'butë rïyö bi 'butë (10,000) tara ne bo ti koloma dë titi bërï bo komeri dɔ bo gɔ ya nime bo këdï kari to'dɔ mo ti ŋere mɔtɔ ame bɔ kanya mo ga këdï ŋbö kuluku 'butë sowɔ bi 'butë (20,000) ne ya?
42014032	Ɔdɔ bo kɔ'bɔ dë bo ëdï koja bɔ kpërï ŋgï kari tïyëyï kpa lende nima kola ya ma laki këdï gba ŋbö rɔ ma kɔwɔ.
42014033	Kina gbï tara bɔtɔ ame komba gɔ bo dë zi abo ga ne ɔ'bɔ dë tëdï rɔ bɔ kösö gɔma.
42014034	Tikɔ'dɔ ele ma. Ne ɔdɔ tikɔ'dɔ kote tulöwu ma kiyɔkɔ 'bënï 'deni ikali dë kpe tileki mo rɔ ma kiyɔkɔ.
42014035	Ele dë kpe lipo nati zi a mɔtɔ ala mï nyaka ala mï dötu'du rɔ bi kolɔ'bɔ. Tine ŋgï tu'du mo mökö. Bɔ ame këdï ti mbili ne i'dike bo kuwö lende nime.”
42015001	Mï kada ma dɔ kɔtɔ mɔtɔ bɔ kireke awada ni ti bɔ lende kënyë ma konzi mɔtɔ ga otɔtɔ rönnï ŋgila Yësu bi tuwö lende.
42015002	Tine na Parosi ni ti bɔ kɔmɔ kiyandi ni kebe ŋgï tiya mo te, “Bɔ nime ëdï konyo kpa bo bi kɔtɔ ti bɔ lende kënyë ni gɔ wa'di?”
42015003	Kina Yësu koloma ŋgï rɔ tiya dɔŋgala nime zïnnï, iya te,
42015004	“Ɔdɔ nï mɔtɔ këddï ti kamölö 'bï kuluku rïyö kina ma kɔtɔ kölu ŋgï, tara ne ti kola ma konzi naga nima dë ŋgï yayi kari toma ma kɔtɔ nima kölu ne ya?
42015005	,
42015006	Kina ɔdɔ bo ko'ja 'deni tine bo ti kombi ŋgï dɔ mugu bo, bo kiliya kari liŋɔ rɔ lɔŋɔ. Kina ti bo kïdëkï lëpï bo ga ti bilaka ma mï tïrï kako bo kiya teyi te, ‘Iliyake ti kɔtɔ tö römöyï kamölö ma tönë kölu ne mo'ja 'deni.’
42015007	Kina me rɔ ma laka miya ziye, lɔŋɔ ma löbu rɔ dɔ kiteli ti këdï tara mïtɔrɔ gɔ bɔ lende kënyë ma kɔtɔ ame kotɔ dönï ne kebe lɔŋɔ 'ba gɔ bɔ lende laka ma konzi ame ga lïjë kinza kpe ti lende kënyë mɔtɔ 'dɔ totɔ dönnï di yïmo ne.
42015008	Ɔdɔ 'ja mɔtɔ këdï ti gïrïsï siliŋbi 'butë kina ma kɔtɔ kölu lɔko ti ko'dɔ tondo? Tara ne lɔko ti ki'di pa'do dë ŋgï dɔ lamba lɔko koma mï rö nima rokpe lɔko kona ŋbö lɔko ko'ja?
42015009	Kina ɔdɔ ko'ja 'deni tine lɔko ti kïdëkï lëpï nï ga ŋgï ti bilaka ma mï tïrï kiya teyi te, ‘Iliyake ti kɔtɔ tö römöyï mo'ja gïrïsï ma tönë kölu ne 'deni.’
42015010	Kina me rɔ ma laka miya ziye, lɔŋɔ ma löbu ti këdï gbï tara zi malayika 'ba Bɔko'ba gɔ bɔ lende kënyë ma kɔtɔ ame kotɔ dönï ne.”
42015011	Kina Yësu kënyï kileki gbï kiya te, “Bɔ mɔtɔ ëdï ti kole rïyö 'deni rɔ yɔbi.
42015012	Kina kole ma titi mo kënyï kiya zi 'bu nnï, iya te, ‘Baba, apötö yï ame ga 'dɔ këdï rɔ 'bama ne i'di zö.’ Kina bɔ nima koza mï abo ga ŋgï zi kole rïyö abo naga nima.
42015013	Mbowa di pötö mo yɔ na kole ma titi mo tönë kotɔtɔ wa ma 'ba bo ga ŋgï bo kënyï kari koloma timo ŋbö mï dɔyayi ma kɔwɔ bo kote dɔ wa tönë ga ŋgï yayi mï lende yawa.
42015014	Tine di pötö abo naga nima kote rönnï 'deni na sëyï ma kinza kiya kila'ba ŋgï mï dɔyayi nima. Tine ola bo 'deni ŋgï rɔ lisa.
42015015	Kina bo kënyï ŋgï kari toma ndɔbɔ di zi bɔ dɔyayi mo naga nima. Kina bɔ mɔtɔ ki'di bo ŋgï toda ba'do 'ba liŋɔ.
42015016	Bo omeri 'dɔ bo kokɔnyi rɔ bo ti kano monzo ame ga këdï ki'di zi ba'do ne, tine bɔtɔ i'di ɔtɔ dë du te zi bo.
42015017	Kina ɔdɔ bo kënyï komeri dɔ bo 'deni tine, bo iya te, ‘Bɔ ndɔbɔ 'ba 'bu ma ga 'dë ŋgï ti akonyo rɔ mbëmbë, ne ma na me ŋgï mëdï mölë 'deni bine ti 'bö?
42015018	Ti mënyï mari zi 'bu ma, miya te, “Baba, mirasi lende 'deni zi Bɔko'ba gbï zïyï
42015019	mɔ'bɔ dë kpe 'dɔ kïdëkï ma rɔ kole 'bï. I'di ma gbɔ mëdï kɔzɔ bɔ ndɔbɔ 'bï ma kɔtɔ mɔtɔ tara.”’
42015020	Kina bo kënyï ŋgï kileki kari zi 'bu bo. Kota bo këdï gba mbowa rɔ ma kɔwɔ di ŋgila liŋɔ na 'bu bo ko'ja bo ŋgï. Kina 'bu ŋgï lɔ ti mï këyï na kiriŋa ŋgï kiramo kole abo kome mbili mo.
42015021	Tine kole iya te, ‘Baba, mirasi lende 'deni zi Bɔko'ba gbï zïyï, mɔ'bɔ dë kpe 'dɔ kïdëkï ma rɔ kole 'bï.’
42015022	Tine 'bu ënyï ŋgï kïdëkï bɔ laja abo ga kiya teyi, iya te, ‘Iriŋake welo ti bɔŋgɔ ma kele kolɔke rɔmo usuke wa dɔkole közïmo kusuke wari ndïmo.
42015023	Ari kujëke kole sa ma kɔnɔ bërï gɔ do'dɔke karama.
42015024	Römöyï kole ma nime ölë pa kina me kïdïdï 'deni, ölu pa kina me ko'ja 'deni.’ Kina lïjë ko'dɔ karama mo ŋgï.
42015025	Tine kole ma löbu mo tönë ëdï gba mökö mï nyaka. Kina ɔdɔ bo kako 'deni kömö ŋgɔsi ŋgila liŋɔ tine na bo kuwö lërï ŋgï ti ŋgala.
42015026	Kina bo kïdëkï bɔ laja ma kɔtɔ bo kititi tara ne wa'di na kömö zïnnï.
42015027	Tine bɔ laja nima iya zi bo te, ‘Löndö yï tönë na kömö 'deni kina me 'bu yï kujë kole sa ma kɔnɔ 'deni bërï rɔ karama 'ba rɔmo. Römöyï bo ileki 'deni kömö laka kinza a ma kënyë mɔtɔ.’
42015028	Kina kole ma löbu nima ŋgï rɔ 'dïrï ko'dɔkɔ dë kpe tɔdɔ liŋɔ. Kina 'bu bo kari ŋgï tilende zi bo tïyëyï dökï'dï bo.
42015029	Tine bo ënyï kileki dɔmo zi 'bu bo, bo iya te, ‘Oŋgɔ te, mï kɔmɔ kɔɔ konzi naga nime pili mö'bö kɔzɔ atɔli toja laja zïyï muwö döyï. Tine pele 'dɔ kogba tɔ ŋge rɔ kole banya ɔtɔ ga ki'di zö 'dɔ momba bërï mo'dɔ karama mbowa timo ti lëpï ma ga ne inza yɔ.
42015030	Tine kole ayuru 'bï nime kömö kirasi ë'bï ga 'deni me zi bɔ rɔnyɔ ne na kënyï kujë kole sa ma kɔnɔ teyi.’
42015031	'Bu bo iya te, ‘Kole ma, nï 'bëyï ëddï nduwë tö bine. A ma naga nima pili ë'bï ga na.
42015032	Ne ele do'dɔ karama rɔ ma laka ti lɔŋɔ ma löbu römöyï löndö yï nime ölë pa kina me kïdïdï 'deni, ölu pa kina me ko'ja 'deni.’ ”
42016001	Yësu ënyï kiya zi bɔ kösö gɔ bo ga, iya te, “Bɔ wa mɔtɔ ëdï ti makuŋgu abo. Tine ari kiya rönï zi bɔ wa nima tëgë bɔ makuŋgu abo nima ëdï mɔlo rɔ tirasi gïrïsï abo.
42016002	Kina bo kïdëkï bɔ nima ŋgï kititi, iya te, ‘Wa'di na me muwö kiya rönï ti möyï yï ne ya? Wa ame ga pili tïyï ne ïtëtë gɔmo yaga römöyï inza kpe zö rɔ makuŋgu ma.’
42016003	Bɔ nima omeri iya te, ‘Ti mo'dɔ tondo? Kina me këdï koga ma 'deni yaga di mï ndɔbɔ. Mitigɔ dë gbï bi tɔ'bɔ torɔ'dɔ nyaka, rɔma rɔ ma kaya di bi tokpasi wa.
42016004	Ne wa ma 'dɔ mo'dɔ mikali 'deni römöyï ɔdɔ koga ma pele yaga di mï ndɔbɔ ma nime gɔ mëdï ti bilaka ma 'dɔ kinda'ba ma laka.’
42016005	Kina bo kïdëkï bilaka ame ga wali 'ba ŋere abo këdï gɔmo ne ŋgï pili kako zi bo. Kina bo kënyï kititi ma dɔgba mo, bo iya te, ‘Wali 'ba ŋere ma ëdï ndö göyï?’ Bɔ nima iya te,
42016006	‘Wali abo ëdï gɔma 'bulu 'ba 'bu 'butë sowɔ.’ Bo iya te, ‘Ele, wali 'bï ma kugu na te. Oloma welo bërï kugu ŋge 'butë rïyö.’
42016007	Kina bo kënyï kititi bɔ mɔtɔ gbï iya te, ‘Wali 'ba ŋere ma ëdï ndö göyï?’ Bɔ nima iya te, ‘Ëdï gɔma luyu 'ba nyönyu kuluku rïyö.’ Bo iya te, ‘Ele, wali 'bï ma kugu na te. Oloma welo bërï kugu ŋge kuluku kɔtɔ kɔdɔ dɔmo 'butë mota.’
42016008	Gɔ kö'du mo na ŋere nima kubï gɔ makuŋgu kënyë abo nima ŋgï gɔ akikali laka abo nima bo ko'dɔ ne. Römöyï bilaka 'ba dɔliŋɔ nime akikali 'bënnï rɔ mbëmbë mï to'dɔ ë'bënnï ga kebe 'ba bɔ lende laka.
42016009	Rɔ ma laka miya ziye, o'dɔke pɔri ziye ti a 'ba dɔliŋɔ nime mï kɔri ma laka mo. Römöyï ɔdɔ kote rönï 'deni 'dɔ bo Bɔko'ba kinda'ba ye ti mï dïdï ma ŋburuŋburu.
42016010	Bɔ ame koloma laka toŋgɔ gɔ a ma titi laka ne ti koŋgɔ gɔ ma mbiri gbï tara. Kina bɔ ame koloma dë laka mï a ma titi ti ko'dɔ gbï tara mï a ma löbu.
42016011	Ne ɔdɔ kikali yi dë rɔ bɔ toŋgɔ gɔ a 'ba dɔliŋɔ nime laka yë na ti ki'di mɔri ma laka nime zïyï toŋgɔ gɔmo?
42016012	Ɔdɔ koŋgɔ gɔ a 'ba lëpï yï mɔtɔ dë laka yë na ti ki'di ma 'bëyï mo zïyï?
42016013	Bilaka kɔtɔ ikali dë 'dɔ këdï rɔ bɔ laja zi ŋere rïyö. Bo ti kɔ'ɔ ŋge rɔ ma kɔtɔ tine bo ti ko'ji mɔtɔ. Bo ti kodɔ mï bo zi mɔtɔ tine rɔ yögö zi ma kɔtɔ. Kina gbï tara inza kɔ'bɔ toja laja zi Bɔko'ba gbï zi a 'ba dɔliŋɔ nime.”
42016014	Kina ɔdɔ Parosi ni kuwö lende nime 'deni te tine lïjë ebe ŋgï bi tögö Yësu rɔ laŋa römöyï lïjë Parosi ni rɔ bɔ tɔ'ɔ gïrïsï.
42016015	Kina Yësu kënyï kiya zïnnï, iya te, “Kpe, o'dɔke rɔye kindake laka di kɔmɔ bilaka ma laki, tine mï dökï'dï ye Bɔko'ba na kikali. Römöyï wa ame ga bilaka këdï kubï gɔmo kulöwö tëgë rɔ a laka ne ma di kɔmɔ Bɔko'ba ënyë ŋgï kɔzɔ ɔtɔ.
42016016	Kö'du ki'di ni ti bɔ kumë lende ni na koloma 'deni rɔ to'dɔ ndɔbɔ bine ŋbö kömö mï kada 'ba Yowani. Tine mï kada mo nima na laja laka 'ba ŋere löbu 'ba Bɔko'ba kisaki tuwöwö rönï, na me ma konzi këdï ko'dɔ 'deni ŋgï rɔ ya tɔdɔ yïmo.
42016017	Ne mïtɔrɔ ni ti dɔyayi ti kiteli, tine bi titi mɔtɔ di mï kö'du ki'di nime inza kölu du te.
42016018	Kina bɔtɔ ame koga 'ja abo kënyï 'böwu kogbe 'ja mɔtɔ ne o'dɔ yërï 'deni. Kina më'dë tɔ mo nima kogbe 'ja këyï nima ne o'dɔ yërï 'deni gbï.
42016019	Uwöke, bɔ mɔtɔ rɔ bɔ mɔri bɔŋgɔ kusu abo ŋburu rɔ bɔŋgɔ ma ndögö kitigɔ kulöwö naga dɔ bo kola 'joyi di mï mɔri.
42016020	Tine bɔ lisa mɔtɔ ëdï gbï yayi möyï mo rɔ Lazara rɔmo ga me rɔ 'böŋö. Ëdï ko'de nduwë tolɔ'bɔ kpadörï 'ba bɔ mɔri nima
42016021	'dɔ bo kutö'du kpa bo ti wa ma këdï kilayi bërï bïcï tarabiza 'ba bɔ mɔri nima. Tine bï ni ako 'böwu kebe titene kɔmɔ 'böŋö mo.
42016022	Kina ɔdɔ kada mo kari kömö tine bɔ lisa tönë ölë ŋgï kina malayika kombi ŋgï mïtɔrɔ koto ŋgila Abarayama. Di pötö mo na bɔ mɔri tönë kölë ŋgï gbï kusu bo,
42016023	na bo kari ŋgï mï Gehena mï gomɔ ma löbu. Kina ɔdɔ bo koŋgɔ bi tine bo o'ja Abarayama ŋgï ŋbö rɔ ma kɔwɔ ti Lazara dɔŋgila bo yayi.
42016024	Kina bo kulörï, iya te, ‘Baba Abarayama, i'di mïyï këyï rɔma. Oja Lazara kusu dɔkole közï bo mï mini 'dɔ kako kïyëyï dɔnde'de ma tɔ kpe timo. Mëdï 'deni mï gomɔ ma kinza kiya mï pa'do nime bine.’
42016025	Tine Abarayama ileki dɔmo iya te, ‘Kole, omeri tɔ ma, tönë bine mï kada 'ba loma 'bï o'ja a ma laka 'bëyï ga 'deni pili, tine Lazara këdï 'ba bo mï gomɔ. Kina me bo na 'deni 'bato mï lɔŋɔ bine nï 'bëyï mï gomɔ.
42016026	Kina gbï gö löbu ëdï mï löŋgö nime bɔtɔ mɔtɔ umu dë di yayi kako zize bine ala di zize bine kari ziye yayi.’
42016027	,
42016028	Bɔ nima iya te, ‘Baba Abarayama, moma'jo rɔma zïyï oja Lazara kari dɔliŋɔ zi kɔsɔ löndö ma ga ma muyï ame ga gba liŋɔ ze 'dë yayi ne 'dɔ bo kari kiyandi lïjë kinza lïjë kako ra gbï mï gomɔ mbëmbë nime.’
42016029	Abarayama ileki dɔmo iya te, ‘Lende 'ba kpa Musa ni ti bɔ kumë lende ni ëdï yayi, löndö yï mo naga nima kuwö dɔmo.’
42016030	Bɔ nima iya te, ‘Inza tara, baba Abarayama. O'dɔkɔ ŋgï rɔ bilaka ame kɔdɔ di mï tölë ne na 'dɔ kari zïnnï gɔ lïjë kotɔ dönnï.’
42016031	Abarayama iya te, ‘Ɔdɔ lïjë kuwö dɔ Musa ni ti bɔ kumë lende ni dë bɔtɔ ame kɔdɔ pele di mï tölë ne lïjë inza kuwö dɔmo gbï.’ ”
42017001	Yësu ënyï kiya zi bɔ kösö gɔ bo ga iya te, “Akiyɔzɔ 'ba ti'di bilaka kila'ba mï lende kënyë ëdï 'deni ŋgï ŋburu mï dɔyayi. Ne bu'bu zi bo bɔ ame ki'di 'dɔ wa naga nima ko'dɔ rönnï ne.
42017002	Ma laka mo dëne ɔ'bɔ 'dɔ kudödu toto ndöwu ma löbu ra mugu bo gɔ kïtïŋï bo timo mï mini löbu di dɔ ame 'dɔ bo ki'di wa titi naga nime kila'ba mï lende kënyë ne.
42017003	Ne i'dike kɔmɔye kandi laka. Ɔdɔ löndö yï mɔtɔ kirasi lende amo dɔmo. Kina ɔdɔ bo kuwö döyï ola bo gɔ lende kënyë nima.
42017004	Ɔdɔ bo koto pele tirasi lende zïyï ŋbö mï modɔmorïyö mï kada kɔtɔ tine bo kö'bö nduwë tako tiya mo zïyï te, ‘Motɔ dɔma 'deni,’ ola bo gɔmo.”
42017005	Bɔ laja abo ga iya te, “Ŋere, ulu ze mï ti'di dɔze gɔ tigɔ 'bï.”
42017006	Bo ileki dɔmo zïnnï, bo iya te, “Ɔdɔ këddïke pele ŋge ti ti'di dɔye gɔma titiyi 'deki mïye na kiyake pele ŋge rɔ tiya zi ŋgërï kpërï nime te, ‘Nï, unyë röyï kari kïdëyï röyï mï mini löbu,’ kina ti kuwö dɔye ŋgï.
42017007	Me ɔdɔ nï mɔtɔ këddï ti bɔ laja 'bï bo këdï ko'dɔ ndɔbɔ mï nyaka ala toda kamölö, ɔdɔ bo kömö liŋɔ ti kiya zi bo te, ‘Ako titi welo konyo kpëyï’?
42017008	Inza tara, ëddï kiya za te, ‘Ileŋo akonyo zö ndö koja laja zö monyo kpama muwë titi tine 'dɔ kari konyo 'bëyï 'jaa.’
42017009	Gɔ ame bɔ laja nima kuwö dɔ ŋere abo pele ne tine inza rɔ lende kembe zi ŋere abo 'dɔ kileki yëë'dï gɔmo zi bo.
42017010	Kina kpe na gbï tara, ɔdɔ ko'dɔke wa ame Bɔko'ba kiya 'deni ziye to'dɔ mo ne, iyake e'be te, ‘Ze eze ŋge rɔ bɔ laja ame wötï ne, do'dɔ eze ŋge rɔ ndɔbɔ.’ ”
42017011	Di gɔ kɔri kari Yerosalema na Yësu kënyï kudö kebe dɔmaga 'ba Somorona ni ti Galilaya.
42017012	Ko'ja bo këdï ko'dɔ 'deni tɔdɔ tari mï liŋɔ tine na dɔ bo kondɔsɔ ŋgï ti ya ma 'butë mɔtɔ ga roma kila'ba 'deni rɔmo. Kina lïjë kɔrɔ ŋgï ŋbö rɔ ma kɔwɔ
42017013	kulörï rɔ ma kembe, kiya te, “Ŋere Yësu, oŋgɔ lisa 'ba rɔze.”
42017014	Kina ɔdɔ bo ko'ja lïjë 'deni tara tine, bo iya te, “Arike kilemeke rɔye ma kɔpɔ 'deni zi bɔ akumu ni.” Di bi tari 'bënnï tine rönnï 'deni ŋgï rɔ ma kɔpɔ.
42017015	,
42017016	Kina ɔdɔ bɔ ma kɔtɔ mɔtɔ ame bo rɔ Somorona ne bo koŋgɔ kileŋo bo 'deni tara tine bo ileki ŋgï ti tïlëlu Bɔko'ba rɔ ma kembe bo kako kila'ba bërï bi ndï Yësu tileki yëë'dï zi bo.
42017017	Yësu ënyï kititi iya te, “Ma modɔmosowɔ mɔtɔ ga ame kileŋo gbï ne ëdï yala? Tara ne ileŋo dë su 'butë ya?
42017018	Bɔ löwö nime na ŋge kɔtɔ kpökï kileki kako to'dɔ yëë'dï zi Bɔko'ba?”
42017019	Kina Yësu kileki kiya zi bɔ nima, iya te, “Ënyï tɔrɔ kari ë'bï ti, ti'di döyï gɔ tigɔ ma na kileŋo yi 'deni.”
42017020	Parosi mɔtɔ ga ënyï kititi Yësu gɔ tako 'ba ŋere löbu 'ba Bɔko'ba. Kina bo kileki dɔmo zïnnï iya te, “Ŋere löbu 'ba Bɔko'ba inza kako ŋgï te ko'ja kïnë mo ti kɔmɔ.
42017021	Inza gbï rɔ wa ame 'dɔ bɔtɔ kiya te kina me bine, ala kina me 'dë. Tine ŋere löbu 'ba Bɔko'ba ëdï 'deni mïye.”
42017022	Kina bo kënyï kiya zi bɔ kösö gɔ bo ga, bo iya te, “Kada mo ti kömö 'deni ame 'dɔ kiterike to'ja kada 'ba tileki 'ba kole 'ba bilaka lesi. Tine inza ko'jake.
42017023	Kina bilaka ti kiya ziye te, ‘Bo na me 'dë,’ ala ‘Bo na me.’ Tine kinza kiriŋake dë gönnï.
42017024	Kada ame mo rɔ 'ba tileki 'ba kole 'ba bilaka lesi ne ti këdï kɔzɔ kpa tɔrɔ kunyï ame kunyï di yïbï kiyɔpɔ bi ŋbö dɔ tɔrɔ ne.
42017025	Tine ma dɔgba mo bo ti kombi gomɔ titi rɔ mbëmbë bilaka naga nime pili kilagi bo.
42017026	Kada 'ba tako 'ba kole 'ba bilaka lesi ti këdï gbï kɔzɔ kada 'ba Nowa
42017027	ame bilaka koloma ŋgï rɔ tonyo kpënnï tuwë mo togbe rönnï ŋbö kömö mï kada ma Nowa këdï këkï mï sorope. Tine yɔ na mini koso kako ŋgï kote dönnï pili yaga.
42017028	Kina ti këdï gbï kɔzɔ ma tönë mï kada 'ba Lɔtɔ ne tara. Bilaka oto nduwë tonyo kpënnï tuwë mo tugö ndögö tïdïyë wa to'ba rö.
42017029	Tine mï kada ma Lɔtɔ kɔdɔ di Sodomo na kodɔ pa'do ti kulugbï döku ma këdï kilaŋma ŋgï kako di mïtɔrɔ kote dönnï pili yaga.
42017030	Kina ti kada 'ba tileki 'ba kole 'ba bilaka lesi këdï gbï tara.
42017031	Mï kada mo nima nï bɔ ame këddï tilere yaga kpadörï 'bï ne kinza döyï kïlëyï dë kpe tɔdɔ rö gɔ jama 'bï ga. Kina gbï tara nï bɔ ame 'deni mï nyaka kinza kileki dë kpe kari liŋɔ.
42017032	Omerike 'ja 'ba Lɔtɔ te.
42017033	Bɔ ame kiteri tɔmɔ dïdï bo ti kupö ŋgï. Tine bɔ ame kupö dïdï bo ne ti kɔmɔ ŋgï.
42017034	Rɔ ma laka miya ziye, mï korɔndɔ mo nima bilaka rïyö ti këdï 'deni dɔ sora kɔtɔ, tine ti kogba mɔtɔ kola ma kɔtɔ.
42017035	'Ja rïyö ti këdï 'deni dɔ toto bi kɔtɔ, tine ti kogba mɔtɔ kola ma kɔtɔ.”
42017036	,
42017037	Bɔ kösö gɔ bo ga ënyï kititi bo iya te, “Yala ga ya, ŋere?” Yësu ileki dɔmo iya te, “Bi ame ti töku teyi raŋga ti kotɔtɔ kpënnï teyi.”
42018001	Yësu ënyï kiya dɔŋgala mɔtɔ zi bɔ kösö gɔ bo ga 'dɔ kileme zïnnï kinza lïjë kola gɔ tititi kɔnyi dë di zi Bɔko'ba lïjë kö'bö nduwë to'dɔ mo.
42018002	Bo iya te, “Ŋere bɔ toŋgɔ burë mɔtɔ oloma pa dɔ gawo mɔtɔ yayi kere Bɔko'ba dë gbï ala komeri lende 'ba bɔtɔ.
42018003	Tine makuru'bë mɔtɔ ëdï gbï mï gawo nima yayi. Kina lɔko kö'bö ŋgï nduwë rɔ tari zi bɔ nima toma'jo rönï teyi, iya te, ‘Oŋgɔ ndï lende ma laka zö rɔ bɔ ndo'ji ma.’
42018004	Ŋere nima oloma titi pa rɔ tilagi lende 'ba 'ja nima. Tine rɔ ŋburuŋburu mo bo ënyï komeri, kiya te, ‘Ne kɔzɔ ame ma mere Bɔko'ba dë momeri lende 'ba bɔtɔ dë pele
42018005	ne kina me 'ja nime kö'bö 'deni ŋgï ŋburu togba dɔma, ti moŋgɔ lende 'bënï nime mileŋo ndïmo kinza tako lulu 'bënï nime kɔdɔ rɔma.’ ”
42018006	Yësu iya te, “Uwöke a ma ŋere dökï'dï kënyë nima kiya tɔ ma.
42018007	Ne tara bo Bɔko'ba ti ko'de lende këyï dë zïnnï lïjë ame ga rɔ 'ba bo ne ya? Lïjë ame ga këdï kudu zi bo kote kada kote korɔndɔ ne, bo ti kö'bö toga lïjë yaga ya?
42018008	Rɔ ma laka miya ziye, bo ti ko'de lende këyï ŋgï welo zïnnï. Tara ne ti kole 'ba bilaka lesi kako ko'ja lïjë ŋgï këdï rɔ ti'di dönnï gɔmo mï kada 'ba tako abo na ya?”
42018009	Kina Yësu kënyï gbï tiya dɔŋgala nime zïnnï lïjë ame ga kïlëbë rönnï rɔ bɔ lende laka, lïjë kindiri ya ma laki ne. Bo iya te,
42018010	“Bilaka rïyö mɔtɔ ga ënyï kari mï rö löbu 'ba Bɔko'ba bi to'dɔ mötu. Bɔ ma kɔtɔ rɔ Parosi tine mɔtɔ rɔ bɔ kireke awada.
42018011	Bɔ ma rɔ Parosi mo nima ɔrɔ ŋbö caki kumötu, iya te, ‘Bɔko'ba, mileki yëë'dï zïyï 'bama minza kɔzɔ 'ba laki rɔ bɔ akolɔ rɔ bɔ lende kënyë rɔ bɔ yërï ala gbï kɔzɔ 'ba bɔ kireke awada nime.
42018012	Moro kpama mï rïyö 'do mï tö'dö dɔ modɔmorïyö, a ma ga pili rɔ gɔmo kapa ma 'butë mo mi'di zïyï.’
42018013	Tine bɔ ma rɔ bɔ kireke awada mo nima ɔrɔ 'ba bo rɔ ma kɔwɔ yï'böwu kusu kɔmɔ bo bërï komba dɔŋgo'do bo iya te, ‘Bɔko'ba, i'di mïyï këyï rɔma ma bɔ lende kënyë nime.’
42018014	Rɔ ma laka miya ziye, bɔ kireke awada nime na ti kileki rɔ ma laka kɔmɔ Bɔko'ba inza rɔ Parosi nima. Römöyï bɔ ame ko'dɔ rɔ bo rɔ löbu ne ti kileki 'deni bërï. Tine bɔ ma kileki rɔ bo bërï na ti Bɔko'ba kombi tɔrɔ.”
42018015	Bilaka mɔtɔ ga oloma to'de kole titi kako zi Yësu 'dɔ bo ki'di közï bo dɔmo rɔ yëyï. Kina ɔdɔ bɔ kösö gɔ bo ga ko'ja tara tine lïjë ebe ŋgï tota kole titi naga nima kinza kari dë zi Yësu.
42018016	Tine Yësu ënyï kïdëkï kole titi naga nima kako zi bo, iya te, “Olake kole titi kako zö kinza kotake lïjë dë römöyï lïjë ame ga te ne ŋere löbu 'ba Bɔko'ba na rɔ 'bënnï.
42018017	Rɔ ma laka miya ziye, bɔtɔ ame kinda'ba ŋere löbu 'ba Bɔko'ba dë kɔzɔ 'ba kole titi ne inza kɔdɔ du te yïmo.”
42018018	Turu 'ba Yudayi mɔtɔ ako kititi Yësu, iya te, “Bɔ kɔmɔ kiyandi ma laka, wa'di na gɔ mo'dɔ gɔ mo'ja dïdï ma ŋburuŋburu?”
42018019	Yësu iya te, “Ïdëkï ma rɔ ma laka gɔ wa'di? Omeri 'deni ŋgï tara? Bɔtɔ mɔtɔ inza laka tine ŋge kɔtɔ kpökï rɔ Bɔko'ba.
42018020	Ikali 'deni kö'du ki'di iya te, ‘Kinza ko'dɔ yërï dë, ko'dɔ röyï dë rɔ bɔ közï roma, ko'dɔ 'bögö dë, kususu bɔtɔ dë gbï rɔ bëtï. Oro 'bu yï ni ti möyï.’ ”
42018021	Bɔ nima iya te, “Wa naga nime mo'dɔ 'deni mɔlo dɔ yɔbi ma bine.”
42018022	Kina ɔdɔ Yësu kuwö bɔ nima 'deni kiya tara tine, bo ileki dɔmo iya te, “A mɔtɔ ola gba kɔtɔ zïyï to'dɔ mo. Ari kugö ë'bï ga me mökö koza gïrïsï mo zi bɔ lisa. Kina ti këddï ŋgï ti wa rɔ mbëmbë mï dɔyayi 'ba mïtɔrɔ. Kina 'dɔ kako ti kösö gɔma.”
42018023	Kina ɔdɔ bɔ nima kuwö lende nime 'deni te tine bo ŋgï rɔ meri römöyï bo bɔ mɔri na.
42018024	,
42018025	Yësu oŋgɔ dɔ bo na kiya te, “Tɔdɔ mï ŋere löbu 'ba Bɔko'ba zi bɔ mɔri ni ti këdï rɔ ma kitigɔ kebe tɔdɔ zi gamele di bi gböŋö 'ba bïcï libira.”
42018026	Ya ame ga pili kuwö ne ënyï kititi, iya te, “Ne ɔdɔ këdï 'deni te tine yë na 'jaa ti kɔmɔ di mï tölë ti?”
42018027	Yësu ileki dɔmo, iya te, “Wa ame to'dɔ mo konya dɔ bilaka lesi ne ma di zi Bɔko'ba embe dë.”
42018028	Pïtörö iya te, “Ŋere, dola wa pili 'deni gɔ tösö göyï.”
42018029	Yësu iya te, “Rɔ ma laka miya ziye, bɔtɔ ame kola 'ja ala liŋɔ ala löndö ala 'bu ni ti ma ala kole dömöyï ŋere löbu 'ba Bɔko'ba ne
42018030	ti ko'ja ŋgï rɔ mbëmbë rɔ dɔ kiteli gïrï nime kina gbï mï kada ma këdï kako 'deni rɔ dïdï ma ŋburuŋburu.”
42018031	Yësu ogba bɔ kösö gɔ bo ga rɔ dönnï kilende teyi iya te, “Dëdï darike nime ŋbö Yerosalema. Kina wa tönë ga bɔ kumë lende ni kiya gɔ kö'du 'ba kole 'ba bilaka lesi ne ti ko'dɔ rönnï ŋgï 'deni ko tara.
42018032	Ti kogba bo ki'di zi bɔ löwö. Kina ti lïjë kögö bo ŋgï rɔ laŋa kiti'ja bo koto'bi woro rɔ bo.
42018033	Kina ti lïjë komba bo kupö bo. Tine mï tö'dö dɔ mota bo ti kënyï 'deni kɔdɔ yaga di mï tölë.”
42018034	Tine bɔ kösö gɔ bo ga ikali mï 'jɔ 'ba lende nime dë du te. Römöyï usu dɔ 'jɔ 'ba lende pili 'deni di zïnnï. Kina ŋgï ki'di lïjë kikali wa nima Yësu këdï rɔ tiya mo ne dë.
42018035	Ko'ja Yësu ni kömö 'deni ŋgɔsi ŋgila Yereko tine bɔ kɔmɔ kölu mɔtɔ ëdï dɔ kpa kɔri yayi bi kpasi.
42018036	Kina ɔdɔ bo kuwö 'deni bilaka këdï kɔlɔ 'deni ŋgï kebe yayi rɔ tïndï tine na bo kënyï kititi, iya te, “Wa'di ga na?”
42018037	Lïjë iya te, “Yësu 'ba Nazareta na këdï rɔ tari.”
42018038	Kina bɔ kɔmɔ kölu tönë kënyï kulörï kiya te, “Yësu kole 'ba Dawidi, oŋgɔ lisa 'ba rɔma.”
42018039	Tine bilaka ma dɔgba naga nima amo dɔ bo 'dɔ bo kudumö yaga. Ne pele na bo kulörï ŋgï kulöwö rɔ ma kembe, kiya te, “Kole 'ba Dawidi, i'di mïyï këyï rɔma.”
42018040	Kina Yësu kɔrɔ ŋgï kïdëkï bɔ kɔmɔ kölu nima 'dɔ ko'de kako zi bo. Kina ɔdɔ bo kömö 'deni ŋgɔsi tine Yësu ënyï kititi bo, iya te,
42018041	“Wa'di na ko'dɔkɔ gɔ mo'dɔ zïyï?” Bo iya te, “Mo'dɔkɔ to'ja gɔ bi.”
42018042	Yësu iya te, “Kömöyï kɔpɔ yaga, ti'di döyï gɔ tigɔ ma ileŋo yi 'deni.”
42018043	Kina kɔmɔ bɔ tönë kɔpɔ ŋgï bo kënyï kösö gɔ Yësu ti tïlëlu Bɔko'ba. Kina ɔdɔ bilaka ma laki naga nima ko'ja 'deni tara tine, na lïjë pili kebe ŋgï rɔ tïlëlu Bɔko'ba.
42019001	Kina ɔdɔ Yësu kari 'deni kömö Yereko këdï ko'dɔ titeli tine,
42019002	bɔ dɔ bɔ kireke awada mɔtɔ ëdï yayi rɔ bɔ mɔri möyï mo rɔ Zakayo.
42019003	Bo o'dɔkɔ gɔ bo ko'ja kïnë Yësu tine bo ŋgï rɔ nyigbara, bo ɔ'bɔ dë 'dɔ to'ja Yësu di mï löŋgö tïndï konzi naga nima.
42019004	Kina bo kiriŋa ŋgï dɔgba kari këkï dɔ ŋgërï këlu 'dɔ bo ko'ja kïnë Yësu römöyï bo ëdï rɔ tako kebe gɔ kɔri mo nima.
42019005	Kina ɔdɔ Yësu kako 'deni kömö yayi tine na bo kombi kɔmɔ bo ŋgï tɔrɔ kïdëkï kiya te, “Zakayo, ëkï welo bërï, laka tɔne mëdï mari moloma liŋɔ 'bï.”
42019006	Kina bo këkï ŋgï bërï kari ti Yësu rɔ ŋba liŋɔ abo ti mï këyï.
42019007	Kina bilaka ama ga pili ko'ja ne kebe ŋgï rɔ tokore mo iya te, “Bo ari ŋgï rɔ ŋba liŋɔ 'ba bɔ lende kënyë nima?”
42019008	Tine di yayi na Zakayo kënyï tɔrɔ kilende zi ŋere Yësu, iya te, “Oŋgɔ ŋere, tɔne ti mi'di kapa 'ba a ma ga zi bɔ lisa ni. Kina ɔdɔ mu'bölu bɔtɔ mɔtɔ ra ti mopi kileki teyi mï sowɔ.”
42019009	Yësu iya te, “Ma tɔne kɔnyi ömö 'deni mï liŋɔ nime römöyï bɔ nime gbï rɔ kupö Abarayama
42019010	kina kole 'ba bilaka lesi ako toma ma kölu 'deni yaga naga nime tɔmɔ mo.”
42019011	Ko'ja bilaka naga nima këdï gba rɔ tuwö lende nima na Yësu kënyï ŋgï tiya dɔŋgala nime zïnnï römöyï bo 'deni ŋgɔsi ŋgila Yerosalema tine lïjë omeri 'bënnï tëgë ŋere löbu 'ba Bɔko'ba ömö 'deni nati.
42019012	Bo iya te, “Turu löbu mɔtɔ ënyï kari ŋbö rɔ ma kɔwɔ mï dɔliŋɔ mɔtɔ 'dɔ kari ko'dɔ bo rɔ ŋere bɔ dɔliŋɔ di yayi gɔ bo kileki 'jaa kako.
42019013	Kina bo kïdëkï bɔ laja abo ga ma 'butë ŋgï pili kako zi bo gɔ koza yamo zïnnï kɔzɔ a nime bo kose gɔmo zïnnï, iya te, ‘Gïrïsï naga nime mëdï mola ziye ne i'dike dɔmo köyö teyi ŋbö mako.’
42019014	Tine bilaka 'ba dɔliŋɔ 'bënnï rɔ ma ko'ji bo kina koja bilaka ŋgï ti lende 'ba kpënnï kari kiya te, ‘Do'dɔkɔ dë gɔ bɔ nima këdï rɔ bɔ dɔliŋɔ zize.’
42019015	Tine ari ko'dɔ bɔ tönë ŋgï rɔ bɔ dɔliŋɔ na bo kuyï dɔ bo ŋgï kako. Kina ɔdɔ bo kömö 'deni tine na bo koja laja ŋgï gɔ bɔ laja abo tönë ga bo koza gïrïsï teyi ne, toŋgɔ mo ɔdɔ lïjë i'di dɔmo ga 'deni köyö ndö.
42019016	Kina bɔ ma dɔgba mo kako kiya te, ‘Ŋere, kïsï kɔtɔ 'bï tönë, dɔmo öyö 'deni teyi 'butë.’
42019017	Ŋere iya te, ‘Laka bɔ laja ma, o'dɔ 'deni laka koloma toŋgɔ gɔ a ma titi nime liya ti mï këddï kina ti mo'dɔ yi ti rɔ bɔ dɔ gawo 'butë 'do.’
42019018	Bɔ laja ma mï rïyö mo ako kiya te, ‘Ŋere, kïsï kɔtɔ 'bï tönë kola zö bine dɔmo öyö 'deni teyi muyï.’
42019019	Ŋere ileki dɔmo iya te, ‘Ti mi'di yi koloma rɔ bɔ dɔ gawo muyï.’
42019020	Tine bɔ laja mɔtɔ ako ma 'ba bo kiya te, ‘Ŋere, gïrïsï 'bï tönë na me. Mudödu ë'bï te kpa bɔŋgɔ musu mikeki tɔrɔ
42019021	römöyï mere lende 'bï ga nï rɔ bɔ mï kata. Iteri 'bëyï togba mo kebe dɔ ma ki'di ŋgï rɔ mbëmbë kina ame ga pele nï na dë kulï kupö mo ne omɔmi ŋgï zïyï rɔ ë'bï.’
42019022	Kina ŋere kënyï ŋgï kileki zi bo, iya te, ‘Lende 'bï naga nime na ti mo'dɔ burë 'bï timo. Nï bɔ laja kuruku nime, ikali ma rɔ bɔ mï kata mogba wa ma kinza rɔ ama naga ti ma kinza ma na mulï kupö mo naga momɔmi rɔ ama?
42019023	Ne ma kikali mɔlo tara oto yamo ma nime dë mɔlo zi bɔ ndögö gɔ wa'di 'dɔ mako mo'ja dɔmo köyö 'deni teyi?’
42019024	Kina bo kënyï ŋgï kiya zi ya ama ga këdï kɔrɔ yayi ne, iya te, ‘Ogbake yaga di zi bo ki'dike zi bɔ ma ti kïsï 'butë nime.’
42019025	Lïjë iya te, ‘Ŋere, bo ëdï 'deni timo mɔlo kïsï 'butë.’
42019026	Tine bo ënyï kileki dɔmo zïnnï, iya te, ‘Rɔ ma laka miya ziye, bɔ ame këdï timo ti ki'di gbï doro'do dɔmo. Ne bɔ ame kinza timo, ame mo pele mbowa yayi ti kopepe yaga di teyi.
42019027	Ne 'bënnï lïjë bɔ ko'dɔkɔ dë tëgë gɔ mëdï rɔ bɔ dönnï naga nima, o'deke lïjë kako dayi kupö lïjë pili yaga di kɔmɔ ma bine.’”
42019028	Di pötö lende nime na Yësu kiteli ŋgï nduwë dɔmo 'dɔ tari Yerosalema.
42019029	Kina ko'ja bo kömö 'deni ŋgɔsi ŋgila Betaniya ni ti Betepage dɔ döku 'ba Bilaya tine na bo koja bɔ laja abo ga ma rïyö ŋgï kari
42019030	ti ndose nime kiya te, “Arike mï liŋɔ nima kɔmɔye. Kina ɔdɔ këddï kɔdɔke 'deni yïmo ti ko'jake kole akaca kosi dɔmo 'deni bërï yayi ame bɔtɔ këkï dë gba mï kɔtɔ dɔmo. Kina gɔ kopeke ko'deke bine.
42019031	Tine ɔdɔ bɔtɔ kititi ye kiya te, ‘Ëddï kopeke gɔ wa'di?’ iyake te, ‘Ŋere na ko'dɔkɔ.’ ”
42019032	Kina ya tönë ga koja ne kari ko'ja wa pili ŋgï kɔzɔ ame Yësu kiya zïnnï ne tara.
42019033	Kina ɔdɔ lïjë këdï ko'dɔ 'deni tope kole akaca nima tine na bɔ dɔmo ga kititi lïjë iya te, “Ëddï kopeke akaca nima gɔ wa'di?”
42019034	Lïjë ileki dɔmo iya te, “Ŋere na ko'dɔkɔ.”
42019035	Kina lïjë ko'de ŋgï kako zi Yësu lïjë ko'ba bɔŋgɔ 'bënnï ga gɔmo lïjë ki'di Yësu këkï koloma dɔmo tari timo.
42019036	Kina ɔdɔ bo këdï kari 'deni tine bilaka ebe ŋgï to'ba bɔŋgɔ 'bënnï ga zi bo bërï mï gɔ kɔri.
42019037	Ko'ja bo kömö 'deni gɔ kɔri ame këdï kuluŋï 'deni kari bërï di dɔ döku 'ba Bilaya ne tine na tïndï ma kösö gɔ bo kënyï ŋgï pili tïlëlu Bɔko'ba rɔ ma kembe gɔ gɔ kotɔ ame ga pili lïjë ko'ja 'deni ne, iya te,
42019038	“Yëyï këdï dɔ ŋere ame kako ti möyï bo ŋere Bɔko'ba ne. Lende këyï ti rɔ löbu këdï ŋbö mïtɔrɔ.”
42019039	Tine ya mɔtɔ ga di mï löŋgö tïndï naga nima ame mo ga rɔ Parosi ni ne ënyï kiya te, “Bɔ kɔmɔ kiyandi, amo dɔ bɔ kösö göyï naga nime.”
42019040	Tine Yësu ënyï kileki dɔmo zïnnï, iya te, “Ɔdɔ lïjë kudumö pele, döku ni pili ti kebe tulörï.”
42019041	Kina ɔdɔ bo kömö 'deni ŋgɔsi ŋgila Yerosalema dɔ gawo mo kinda 'deni tine na bo kudu ŋgï.
42019042	Bo iya te, “Nï, ma këddï kikali a ma ko'dɔkɔ gɔ lende këyï ra kina me ŋgï tɔne. Ne usu dɔmo 'deni yaga di kömöyï.
42019043	Kada mo ti kömö 'deni ame 'dɔ bɔ ya 'bï ga kalo kïdïrï yayi kuru döyï kosoŋi yi di dɔ kumu pili.
42019044	Kina lïjë ti kupupu yi ti bɔ bɔyi ma mï reki 'bï ga pili ro'boro'bo mï lupu. Lïjë inza kola döku 'bï ma kɔtɔ te kileke mï gɔ bi mo ma ko'ba teyi. Ti ko'dɔ rönï tara zïyï römöyï nï ikali kada 'ba tako 'ba Bɔko'ba döyï dë.”
42019045	Kina ɔdɔ Yësu kari kɔdɔ 'deni mï reki 'ba rö löbu 'ba Bɔko'ba tine, na bo koloma ŋgï rɔ toga ya ame ga këdï rɔ tugö ndögö yayi ne.
42019046	Bo iya zïnnï te, “Ugu 'deni mï buku 'ba Bɔko'ba iya te, ‘Rö löbu ma nime rɔ rö 'ba mötu,’ ne kpe ebe kuyïke 'deni za yaga rɔ bi 'ba bɔ 'bögö.”
42019047	Mï kada pili ma bo këdï tiyandi wa mï reki 'ba rö löbu 'ba Bɔko'ba, löbu 'ba bɔ akumu ni ti bɔ kɔmɔ kiyandi ni ti löbu 'ba bilaka ni ëdï koma kɔri 'ba 'dɔ tupö bo,
42019048	tine pele tara lïjë o'ja kɔri mo dë römöyï bilaka ëdï komoti rönnï nduwë tari tuwö lende 'ba Yësu.
42020001	Mï kada ma dɔ kɔtɔ mɔtɔ ko'ja Yësu këdï mï reki 'ba rö löbu 'ba Bɔko'ba tiyandi bilaka gbï tuwöwö laja laka abo tine na bɔ dɔ bɔ akumu ni ti bɔ kɔmɔ kiyandi 'ba kö'du ki'di ni ti löbu 'ba bilaka ni kako zi bo,
42020002	kiya te, “Nï, iya zize, közï kakpa 'ba yë na me këddï ko'dɔ wa naga nime timo ne? Yë na ki'di közï kakpa tɔ nime zïyï?”
42020003	Yësu ënyï kileki dɔmo zïnnï, iya te, “Akititi 'bama ëdï gbï kɔtɔ bine tititi ye timo. Kpe, iyake te zö,
42020004	közï kakpa 'ba bapatisi tönë Yowani koloma rɔ to'dɔ mo ne ako di zi yë? Di zi bilaka lesi ala di zi Bɔko'ba?”
42020005	Kina lïjë koloma ŋgï rɔ towasa mo rɔ gɔ rönnï. Lïjë iya te, “Gɔ diyake tondo? Ɔdɔ diyake te ako di zi Bɔko'ba bo ti kiya te, ‘Ne i'dike dɔye dë gɔ lende abo gɔ wa'di?’
42020006	Ne ɔdɔ diyake te ako di zi bilaka lesi bilaka naga nime pili ti kënyï ŋgï tu'du ze ti döku römöyï lïjë pili omeri 'deni Yowani rɔ bɔ kumë lende 'ba Bɔko'ba.”
42020007	Kina lïjë kileki dɔmo iya te, “Dikali bi ma kako di teyi dë.”
42020008	Kina Yësu kileki gbï zïnnï iya te, “Ma gbï minza miya gɔ közï kakpa tɔ nime mëdï mo'dɔ wa naga nime timo ne ziye.”
42020009	Kina bo kebe ŋgï nduwë nati tiya dɔŋgala nime zi tïndï naga nima, iya te, “Bɔ mɔtɔ ïdïyë mɔwɔ këdï ko'dɔ rɔ layi naga ŋgï rɔ nyaka kina bo kogba bɔ ndɔbɔ ŋgï ki'di yïmo bo kënyï abo kari koloma tara mï dɔyayi ma kɔwɔ.
42020010	Kina ɔdɔ kada 'ba tite'de mo kömö 'deni tine na bo kënyï koja bɔ laja abo ŋgï kari 'dɔ ko'de döŋgërï ma 'ba bo di zi bɔ ndɔbɔ tönë ga. Tine bɔ ndɔbɔ naga nima inda'ba bɔ laja nima ŋgï komba koga kileki rɔ közï sari.
42020011	Kina bo kënyï koja mɔtɔ gbï 'böwu kari. Ama mo tine lïjë omba ŋgï ko'dɔ rɔ ma kënyë koga kileki rɔ ma sari.
42020012	Kina bo kënyï gbï koja ma rɔ mï mota mo kari. Kina lïjë komba ŋgï ko'dɔ wëtö rɔmo ku'du ŋbö yaga.
42020013	Kina bɔ dɔ nyaka tönë kënyï komeri, iya te, ‘Ti mo'dɔ tondo? Kole kɔtɔ ma nime mɔ'ɔ kulöwö ne ti moja kari zïnnï mɔtɔga lïjë ti koro bo.’
42020014	Ne ɔdɔ bɔ ndɔbɔ tönë ga ko'ja 'deni ŋgï rɔ kole 'ba bɔ tönë tara tine, lïjë iya te, ‘Bɔ nime bo na ti këdï rɔ bɔ dɔ nyaka nime kada mɔtɔ di pötö 'bu bo. Dupöke bo yaga 'dɔ nyaka nime kö'bö ŋgï ŋburu rɔ eze.’
42020015	Kina lïjë kinda'ba bo ŋgï ku'du yaga di mï nyaka nima kupö bo ŋgï. Ma komerike 'beye wa'di na ti bɔ dɔ nyaka nima kako ko'dɔ zi bɔ ndɔbɔ naga nima?
42020016	Bo ti kako kote dönnï pili yaga 'dɔ bo ko'de bɔ ndɔbɔ ma la'ja 'jaa 'dɔ kako to'dɔ ndɔbɔ mï nyaka abo nima.” Kina ɔdɔ bilaka naga nima kuwö 'deni tara tine, lïjë iya te, “Ee, ɔ'bɔ ko'dɔ rönï dë tɔ kpe tara.”
42020017	Yësu oŋgɔ dönnï kina bo kënyï kititi lïjë, iya te, “Ne 'jɔ 'ba lende nime kugu mï buku 'ba Bɔko'ba ne tëgë tondo? Ame kugu yayi kiya te, ‘Döku tönë bɔ ko'ba rö ni kilagi pa di rɔmo ne na kileki 'deni rɔ döku ma laka rɔ dɔ kiteli mï gbɔndɔ 'ba rö.’
42020018	Lïjë ame ga pili kila'ba dɔ döku nime ne ti kodowe ŋgï ro'boro'bo yaga. Kina lïjë ame ga döku nime kila'ba dönnï ne ti kiyaŋmi lïjë yaga rɔ lupu.”
42020019	Kina bɔ kɔmɔ kiyandi ni ti löbu 'ba bɔ akumu ni ki'di ŋgï toma kɔri 'ba 'dɔ tinda'ba Yësu. Römöyï lïjë ikali 'deni bo ëdï rɔ tiya dɔŋgala nima rönnï. Tine lïjë rɔ tikere di zi bilaka konzi naga nima yayi
42020020	na lïjë ki'di kömönnï ŋgï kilegbe gɔ Yësu. Lïjë oja bɔ kore 'bënnï mɔtɔ ga kari ko'dɔ ga rönnï kɔzɔ bɔ lende laka 'ba Bɔko'ba naga tara. Lïjë omeri 'dɔ tinda'ba Yësu gɔ wa ame ga bo këdï kiya ne, 'dɔ lïjë ki'di bo zi turu bɔ dönnï.
42020021	Kina lïjë bɔ kore mo naga nima kënyï kititi Yësu, iya te, “Bɔ kɔmɔ kiyandi, dikali ŋgï rɔ ma laka akiyandi 'bï ti lende kiya 'bï ga na rɔ ma kodɔrɔ. Dikali yi ugö kpëyï dë zi bɔtɔ, kö'du 'ba Bɔko'ba na këddï kiyandi bilaka timo rɔ ma kodɔrɔ.
42020022	Ne iya zize te 'di, tara ne ëdï ŋgï zize rɔ ma laka mï kö'du ki'di 'ba Bɔko'ba 'dɔ topi awada zi bɔ dɔliŋɔ ma löbu 'ba Romo?”
42020023	Tine Yësu ikali dɔŋgala 'bënnï nima 'deni mɔlo na bo kileki kiya zïnnï, bo iya te,
42020024	“Ilemeke kïnë gïrïsï mo te zö. Kïnë yë ti möyï yë na me rɔmo ne?” Lïjë iya te, “Kïnë ti möyï bɔ dɔliŋɔ 'ba Romo na.”
42020025	Yësu iya te, “Laka. Wa ame ga rɔ 'ba bɔ dɔliŋɔ ne opike abo zi bo. Kina wa ame ga rɔ 'ba Bɔko'ba ne opike zi Bɔko'ba.”
42020026	Kina ŋgï lïjë ɔ'bɔ dë kpe 'dɔ tokɔ kpa bo di kɔmɔ bilaka konzi naga nima. Dɔ lende kileki abo na kigayi lïjë 'deni kina lïjë kudumö ŋgï.
42020027	Sadoke mɔtɔ ga lïjë bɔ komeri 'bënnï kiya te a mɔtɔ rɔ tɔdɔ 'ba töku di mï tölë inza naga ako zi Yësu
42020028	ti akititi, iya te, “Bɔ kɔmɔ kiyandi, tönë bine Musa ugu zize iya te ɔdɔ nï mɔtɔ kölë kola 'ja 'bï kinza ti kole 'dɔ löndö yï mɔtɔ kinda'ba közï makuru'bë pötö yï nima 'dɔ köyö timo rɔ bi döyï nï ma kölë nima.
42020029	Ne oŋgɔ ya mɔtɔ ga lïjë rɔ löndö kɔtɔ modɔmorïyö. Bɔ ma dɔgba mo ogbe 'ja kina bo kölë ŋgï kola 'ja abo nima kinza ti kole.
42020030	Bɔ ma mï rïyö mo inda'ba közï makuru'bë nima kina ko'dɔ rönï gbï tara zi bo.
42020031	Bɔ ma mï mota mo inda'ba gbï kina kari ŋgï zïnnï pili tara rɔ gönnï.
42020032	Rɔ ŋburuŋburu mo tine na 'ja mo tönë kölë ŋgï.
42020033	Tine ɔdɔ kömö mï kada 'ba tɔdɔ 'ba töku ni di mï tölë kada mɔtɔ dayi nati lɔko ti këdï rɔ 'ja 'ba yë? Ya naga nima pili modɔmorïyö ogbe lɔko 'deni tönë bine.”
42020034	Tine Yësu ileki dɔmo zïnnï iya te, “Bilaka ame ga mï dɔliŋɔ bine ne lïjë na këdï kogbe rönnï.
42020035	Ne lïjë ame ga Bɔko'ba këdï ki'di kɔdɔ di mï tölë 'dɔ toloma 'jaa mï dɔliŋɔ ma këdï kako nime 'dë ne ogbe rönnï dë
42020036	römöyï lïjë ölë dë gbï kpe, lïjë 'deni kɔzɔ malayika. Lïjë 'deni rɔ kole 'ba Bɔko'ba römöyï lïjë ɔdɔ 'deni di mï tölë.
42020037	Tine Musa odɔrɔ gɔmo 'deni mɔlo bine ma a nima rɔ tɔdɔ 'ba töku di mï tölë ne këdï. Mï akugu abo gɔ pa'do köbö di dɔ morogo ne, bo ïdëkï Bɔko'ba 'deni rɔ Bɔko'ba 'ba Abarayama, Bɔko'ba 'ba Yisika, Bɔko'ba 'ba Yakoba.
42020038	Gɔ kö'du mo na dikali ŋgï lïjë inza kpe rɔ töku, Bɔko'ba ïdïdï lïjë 'deni römöyï bo na rɔ bɔ ki'di dïdï zi wa pili.”
42020039	Kina bɔ kɔmɔ kiyandi 'ba kö'du ki'di mɔtɔ ga kënyï kiya te, “Ele sowa ŋere.”
42020040	Kina ŋgï lïjë ilaŋa rönnï dë kpe tititi kpa bo.
42020041	Yësu ileki 'böwu kititi lïjë iya te, “Rɔ ma tondo mo na kiya te Kurïsïtö ame Bɔko'ba këdï koja ne di mï kupö Dawidi?
42020042	Ko'ja Dawidi kiya bine mï buku 'ba Akïlëlu, iya te, ‘Ŋere Bɔko'ba iya zi ŋere ma, iya te, “Oloma dɔ dörï ma bine
42020043	ŋbö mi'di yi ka'da bɔ ya 'bï ga.” ’
42020044	Dawidi ïdëkï bo 'deni tönë bine rɔ ŋere abo, ne rɔ ma tondo mo na 'dɔ bo kileki 'böwu rɔ kole zi Dawidi?”
42020045	Ko'ja bilaka naga nima pili këdï rɔ tuwö lende abo 'deni na bo kënyï kiya zi bɔ kösö gɔ bo ga, bo iya te,
42020046	“I'dike kɔmɔye kandi laka di zi bɔ kɔmɔ kiyandi 'ba kö'du ki'di ni. Ako'dɔkɔ 'bënnï rɔ tiliŋgere ti bɔŋgɔ kidakpa 'bënnï naga nima rönnï. Tumötö lïjë kɔzɔ bɔ rɔ koro naga tara di mï bi 'ba ndögö na lende mo kɔ'ɔ rönnï. Akiteri 'bënnï rɔ kïtï ma löbu naga di mï rö 'ba mötu ti bi ma laka naga di mï ŋbele.
42020047	Lïjë bɔ këdï kodɔ gomɔ rɔ makuru'bë tote dɔ a mo naga nima. Mötu ko'dɔ 'bënnï rɔ gögö tileme rönnï timo. Lïjë nime, kada mɔtɔ karama ma këdï kodɔ dönnï na rɔ dɔ kiteli.”
42021001	Yësu oŋgɔ bilaka naga nima këdï kɔlɔ tu'du kpa közï ki'di 'bënnï ga mï sanduwu 'ba rö löbu 'ba Bɔko'ba yayi ne. Bɔ mɔri ni ako ku'du yïmo yayi.
42021002	Tine na makuru'bë bɔ lisa mɔtɔ kako 'bënï ku'du ŋge rɔ taripa rïyö yïmo yayi.
42021003	Kina Yësu kiya te, “Rɔ ma laka miya ziye, 'ja makuru'bë bɔ lisa nime lɔko na ku'du kpa közï 'deni kebe bilaka naga nime pili.
42021004	Ya ma laki naga nima i'di 'bënnï ŋge mbowa di mï wa mbëmbë 'bënnï ga ma lïjë këdï timo. Ne 'bënï 'ba 'ja nime gɔmo na ma 'deni pili lɔko ku'du mɔtɔ inza kpe.”
42021005	Bɔ kösö gɔ bo mɔtɔ ga ebe tiya tele 'ba dɔŋgala 'ba rö ko'ba nima kiyija döku mo ga kïyöru rö löbu 'ba Bɔko'ba timo ne gbï ti kpa közï ki'di mo ga ma rɔmo yayi dömöyï Bɔko'ba.
42021006	Tine Yësu iya zïnnï iya te, “Wa naga nime pili këddï koŋgɔke ne kada mo ti kömö 'deni ame 'dɔ döku naga nima pili ma kɔtɔ mɔtɔ mo te kileke dë kpe mï gɔ bi mo. Bɔ ya ti kïtïŋï 'doyi bërï.”
42021007	Kina lïjë kënyï kititi bo, iya te, “Bɔ kɔmɔ kiyandi, kada mo ti kömö nyanya ga? Kina akileme mo ti këdï rɔ wa'di ame gɔ dikali timo kada mo ëdï 'deni ŋgɔsi?”
42021008	Bo iya te, “I'dike kɔmɔye kandi laka kinza bɔtɔ mɔtɔ ku'bölu ye ra. Römöyï ma konzi ti kako ti möyï ma kiya te, ‘Ma na rɔ Kurïsïtö,’ kina, ‘Kada mo ɔwɔ dë kpe.’ Tine kinza kösöke dë gönnï.
42021009	Ɔdɔ kuwöke birɔ ya, gɔ bi këdï ko'dɔ pele kinzikinzi, kinza kereke dë. Wa naga nima pili ëdï ko'dɔ ga rönnï tötï dɔgba tine ŋburuŋburu mo inza kömö ŋgï nati titi.
42021010	Bilaka ti kënyï to'dɔ ya ti bilaka mɔtɔ kina dɔliŋɔ gbï ti dɔliŋɔ mɔtɔ,
42021011	kïzïkïzï ti këdï, sëyï gbï ti toŋɔŋi mï gɔ bi pili, sëgë ma kinza kiya ti kɔdɔ mïtɔrɔ.
42021012	Tine dɔgba mo gba kinza wa naga nime ko'dɔ rönnï dë, ti kodɔ gomɔ rɔye ko'dɔ közï kasi ziye koto ye mï rö 'ba mötu 'dɔ kodɔrɔ bïcï lende rɔye ku'du ye mï maboso ti ko'de ye kɔmɔ ŋere ni ti turu pili gɔ lende ma.
42021013	Ama tine laja laka ma na 'dɔ kiyake zïnnï.
42021014	Ne kinza ki'dike kɔmɔye kïlë'dï dë gɔ wa ame ga 'dɔ kiyake zïnnï ne
42021015	römöyï ti mi'di lende kpeye ti akikali ma 'dɔ lïjë bɔtɔ bɔ ya 'be naga nima kɔ'bɔ dë tomba yïmo mökö.
42021016	'Bu ye ga ti mɔye ga ti löndö ye ga ti ma wado 'be ga ti lëpï ye ga na ti kebe ti'di közïye zi turu. Kina ti ki'di ya mɔtɔ ga di mï löŋgö ye nima kupö yaga.
42021017	Laki pili ti ko'ji ye gɔ lende ma.
42021018	Ne kpe ɔtɔ inza kosa rɔye sunë dɔye ma kɔtɔ pele te ɔtɔ inza kosa.
42021019	Ɔrɔke kitigɔ kina ti ko'jake dïdï ma laka ŋgï.
42021020	Ɔdɔ koŋgɔke bɔ ya kuru dɔ Yerosalema 'deni toko nima kina gɔ kikalike ŋgï ëdï kote dönï gïrï naga nime.
42021021	Kina 'dɔ lïjë ame ga Yudayi ne kiriŋa ti mökö kari mï döku, lïjë ame ga mï gawo ne kɔdɔ yaga kina kinza lïjë ame ga 'deni yaga ne kileki dë kpe kari mï gawo.
42021022	Römöyï kada 'ba Bɔko'ba 'dɔ todɔ karama dönnï yïmo na 'deni 'dɔ a tönë ga kugu mï buku abo ne ko'dɔ rönnï ŋgï ko tara.
42021023	Ti këdï rɔ gomɔ ma löbu zïnnï lïjë 'ja ame ga rɔ ma kɔmɔ ne ti ma ti kole këdï gba kulu mba naga. Gomɔ ma löbu ti këdï mï dɔyayi nime ya 'ba Bɔko'ba ti kako dönnï lïjë bilaka naga nima.
42021024	Ti kupö mɔtɔ ga ti mbele tine mɔtɔ ga ti kinda'ba kari timo rɔ 'bɔki mï dɔyayi pili ame ga rɔ 'ba bɔ löwö. Kina ma kinza koro Bɔko'ba dë naga nima ti kokpe mörökï ŋgï mï Yerosalema ŋbö kada 'bënnï kɔ'bɔ.
42021025	Sëgë ti ko'dɔ rönï kɔmɔ kada ni ti nyepe ni ti këlu ni. Tine mï dɔliŋɔ bine bilaka ti këdï rɔ tikere ti kɔmɔ kïlë'dï di zi birɔ 'ba mini löbu ni.
42021026	Dɔ bilaka ti kebe bi tulë di zi tikere 'ba wa ame ga lïjë këdï rɔ toda dɔmo 'dɔ kako mï dɔliŋɔ nime pili ne römöyï këlu 'ba mïtɔrɔ ni ti kiyaya 'deni.
42021027	Mï kada mo nima na ti lïjë ko'ja kole 'ba bilaka lesi ŋgï këdï kako ti pɔli ti tigɔ 'ba löbu dɔ kiteli abo.
42021028	Kina ɔdɔ koŋgɔke wa naga nime 'deni këdï ko'dɔ rönnï te tine ɔrɔke ti kombike kɔmɔye tɔrɔ römöyï bɔ kɔnyi 'be 'deni ŋgɔsi.”
42021029	Kina Yësu koloma rɔ tiya dɔŋgala nime zïnnï, iya te, “Oŋgɔke ŋgërï këlu ni ti ŋgërï mɔtɔ ga te,
42021030	ɔdɔ koŋgɔ mbili mo 'deni këdï komo nima, ikali ŋgï kpa dökïkërï ɔwɔ dë kpe.
42021031	Kina gbï tara ɔdɔ koŋgɔke wa naga nime 'deni këdï ko'dɔ rönnï nima 'dɔ kikalike ŋgï ŋere löbu 'ba Bɔko'ba ɔwɔ dë kpe.
42021032	Ziye tikali mo laka wa naga nime ëdï ko'dɔ rönnï gba kota bilaka ma le'jete naga nime mɔtɔ ga këdï gba ti kömönnï.
42021033	Mïtɔrɔ ni ti dɔyayi ti kiteli tine lende ma inza kote rönï du kɔtɔ te.
42021034	Kina i'dike kɔmɔye ti kandi laka kinza kodɔke mïye dë ŋgï kulöwö gɔ ŋbele mbëmbë ti layi kuwë ti kɔmɔ kïlë'dï 'ba gɔ wa 'ba dɔliŋɔ nime kinza kada mo nima kinda'ba ye ra ŋgï tugu'du kɔzɔ ŋgɔwo ma kilaka.
42021035	Römöyï kada nima ti kömö dɔ bilaka pili 'ba dɔyayi nime.
42021036	Kina olomake ti bi koda ti tititi bo Bɔko'ba gɔ tigɔ ziye tɔdɔ lowe di mï löŋgö wa naga nime pili këdï ko'dɔ rönnï ne 'dɔ kɔrɔke kɔmɔ kole 'ba bilaka lesi.”
42021037	Rɔ kɔmɔ lëndö pili na Yësu koloma ŋgï rɔ tiyandi bilaka di mï reki 'ba rö löbu 'ba Bɔko'ba, tine rɔ mï dɔkɔpiyari pili bo ö'bö abo nduwë tari tö'dö dɔ döku 'ba Bilaya.
42021038	Kina rɔ mï dɔŋbɔ mo ga nduwë bilaka ö'bö tɔlɔ kako zi bo mï reki 'ba rö löbu 'ba Bɔko'ba tuwö lende abo.
42022001	Kina ɔdɔ kada 'ba karama ma këdï konyo maŋgolɔ'bɔ mo kinza laŋga gɔmo tönë kola 'deni ŋgɔsi tine ame kïdëkï möyï mo rɔ karama 'ba Pasaka ne,
42022002	bɔ dɔ bɔ akumu ni ti bɔ kɔmɔ kiyandi 'ba kö'du ki'di ni ëdï 'deni mɔlo rɔ toma kɔri mɔtɔ 'ba 'dɔ tupö Yësu timo römöyï lïjë rɔ tikere di zi bilaka ma ti bo naga nima.
42022003	Kina Satani kɔdɔ ŋgï mï Yuda ma tönë kïdëkï rɔ Isikarita ma kɔtɔ mɔtɔ di mï löŋgö ya ma 'butë dɔmorïyö naga nima.
42022004	Kina Yuda kënyï ŋgï kari zi löbu 'ba bɔ akumu ni ti löbu 'ba bɔ kanya 'ba rö löbu 'ba Bɔko'ba tiyoro kpa lende 'bënnï gɔ wa ame 'dɔ bo kususu Yësu timo zïnnï ne.
42022005	Kina lïjë ŋgï ti mï këyï gɔmo lïjë kose 'dɔ topi yamo 'jaa zi bo.
42022006	Kina bo kutï ŋgï gɔmo na bo koloma ŋgï nati rɔ toma kada ame gɔ bo ki'di Yësu timo lowo zi ya naga nima kinza ma tïndï naga nima këdï teyi.
42022007	Kina ɔdɔ kömö 'deni mï kada 'ba karama nima ame mo 'deni rɔ kada 'ba tumu kamölö mo ga ne
42022008	tine na Yësu koja Pïtörö ni ti Yowani ŋgï kari ti ndose nime, iya te, “Ari kileŋoke akonyo 'ba karama ndö zize.”
42022009	Tine lïjë ënyï kititi bo, iya te, “O'dɔkɔ gɔ dari dileŋo yala?”
42022010	Bo iya te, “Ɔdɔ kari kömöke 'deni këddï kɔdɔke mï gawo dɔye ti kondɔsɔ ti bɔ mɔtɔ ti kete mini dɔ bo. Kina 'dɔ kösöke ŋgï nduwë gɔ bo ŋbö kari kömöke ti bo liŋɔ tɔ nima bo këdï kɔdɔ teyi ne.
42022011	Kina 'dɔ kiyake te zi bɔ dɔ liŋɔ mo nima, ‘Bɔ kɔmɔ kiyandi ze iya te, “Rö ma yala na gɔ dako donyo karama 'beze yïmo ti bɔ kösö gɔma ga?” ’
42022012	Kina ti bo kileme rö tɔrɔ löbu mɔtɔ ŋgï ziye ti jama mo ga ndö yïmo. Kina gɔ kileŋoke gɔ bi ŋgï zize yayi.”
42022013	Kina lïjë kari ko'ja wa pili ŋgï te kɔzɔ ame Yësu kiya zïnnï ne tara. Kina lïjë kileŋo wa 'ba karama ŋgï zïnnï yayi.
42022014	Kina ɔdɔ kada mo kömö 'deni tine Yësu ni ti bɔ laja abo ga oloma ŋgï kiyija ga rönnï kpa akonyo.
42022015	Kina bo kënyï kiya zïnnï, bo iya te, “Ma ti mï kombi gɔ 'dɔ tonyo karama nime titi tiye gba kinza mombi gomɔ ma dë.
42022016	Rɔ ma laka miya ziye, minza monyo karama nime kpe titi di gɔ ame tine 'jaa ŋbö ɔdɔ 'jɔ mo kileme rönï 'deni pili yaga di mï ŋere löbu 'ba Bɔko'ba.”
42022017	Kina bo kogba kösu ŋgï bo kileki yëë'dï mo na bo kiya te, “Me ogbake kuwëke pili rɔ gɔ rɔye.
42022018	Rɔ ma laka miya ziye, minza muwë akuwë nime kpe titi di gɔ ame, tine 'jaa ŋbö ɔdɔ ŋere löbu 'ba Bɔko'ba kömö 'deni.”
42022019	Kina bo kogba maŋgolɔ'bɔ bo kileki yëë'dï mo na bo konye yïmo ki'di zïnnï, bo iya te, “Ame na rɔ yida rɔma ame ki'di 'deni gɔye. Kina ti o'dɔke nduwë te tomeri ma timo.”
42022020	Kina gbï 'böwu di pötö akonyo 'deni na bo kogba kösu ŋgï, bo iya te, “Akuwë nime na rɔ lömu ma la'ja 'ba Bɔko'ba ma kɔrɔ dɔ roma ma ame kulöwu 'deni gɔye.
42022021	Ne bɔ ame këdï kari kususu ma ne közï bo ëdï aa mï lebe kɔtɔ tö.
42022022	Kole 'ba bilaka lesi ëdï kölë ŋgï kɔzɔ ame bo Bɔko'ba ki'di abo 'deni mɔlo 'dɔ këdï tara ne. Ne bu'bu zi bɔ ma kususu bo mo nima.”
42022023	Kina lïjë pili koloma ga ŋgï rɔ tititi rönnï rɔ gɔ rönnï tara ne yë na ti ko'dɔ wa nima.
42022024	Kina kowasa kënyï ŋgï gbï mï löŋgö lïjë gɔ lende 'ba ɔdɔ yë na ti këdï rɔ löbu mbiri dönnï di mï löŋgö lïjë nima.
42022025	Kina Yësu kileki kilende zïnnï, iya te, “'Ba bɔ löwö ni ŋere 'bënnï mo ga o'dɔ ga rönnï rɔ a löbu dönnï. Tine lïjë ma rɔ löbu mo ga ebe ga tubï rönnï ti möyï mɔtɔ kïdëkï tëgë, ‘Bɔ ko'dɔ lende laka zi bilaka.’
42022026	Ne ma 'beye inza tara. Ma 'beye bɔ ma mbiri rɔ dɔ kiteli di mï löŋgö ye nima bo mo na ko gɔ kileki yaga rɔ ma titiyi mo. Bɔ ame bo rɔ löbu 'ba dɔye rɔ bɔ közï kakpa ne, bo na gɔ këdï kɔzɔ bɔ laja tara.
42022027	Yë na mbiri, bɔ ma koloma dɔ kïtï tonyo kpa bo ala bɔ kombi lebe? Bɔ ma koloma dɔ kïtï na mbiri. Ne ma mëdï 'bama mï löŋgö ye bine kɔzɔ bɔ kombi lebe tara.
42022028	Kpe na rɔ ame ga kö'böke tö mï kada 'ba gomɔ ma kömö zö.
42022029	Kina kɔzɔ ame 'bu ma ki'di közï kakpa 'ba ŋere löbu abo zö ne tara ti mi'di gbï ziye
42022030	'dɔ konyoke kuwëke wa di dɔ tarabiza ma di mï ŋere löbu ma kolomake dɔ kïtï to'dɔ burë 'ba dɔ kupö Yisarele kpa gɔli 'butë dɔmorïyö tönë ga.
42022031	Simona, Simona, Satani ititi Bɔko'ba 'deni gɔye 'dɔ bo kubö ye kɔzɔ nyönyu ame këdï kubö ne tara.
42022032	Ne mititi Bɔko'ba 'deni göyï nï Simona 'dɔ kö'bö ti'di döyï gɔ lende ma. Kina ɔdɔ nï kileki kako zö, ïyëddï mï löndö yï ga.”
42022033	Tine Simona ënyï kileki dɔmo, iya te, “Ŋere, ma 'deni ndö tari kɔtɔ tïyï ɔdɔ këdï pele rɔ maboso ala tölë.”
42022034	Yësu iya te, “Pïtörö, miya zïyï mï korɔndɔ nime tɔne gba kinza gɔŋgɔ kidapa dë ti koga kpëyï gɔma mï mota kiya te ikali ma dë.”
42022035	Kina bo kënyï kititi bɔ kösö gɔ bo ga, bo iya te, “Me tönë moja ye karike tiliŋgere kinza makpɔtɔ kinza mbo'da ala wari ne, a mɔtɔ ileri ye ya?” Lïjë iya te, “Dileri ɔtɔ dë.”
42022036	Bo iya te, “Ne ma gïrï nime ɔdɔ nï mɔtɔ këddï ti makpɔtɔ 'bï ala mbo'da ogba tïyï. Bɔ ame kinza ti mbele ugö bɔŋgɔ 'ba röyï mökö 'dɔ kugö mbele timo zïyï.
42022037	Rɔ ma laka miya ziye, a nime na tönë kugu mï buku 'ba Bɔko'ba kiya te, ‘O'dɔ bo 'deni ŋgï kɔzɔ bɔ lende kirasi tönë ga.’ Rɔ ma laka mëdï miya ziye kina ti ko'dɔ rönï ŋgï ko tara zö. Wa tönë ga kugu gɔ lende ma ne ti kömö ŋgï ko dɔma.”
42022038	Bɔ kösö gɔ bo ga iya zi bo te, “Ŋere, oŋgɔ tɔ ma, mbele na me rïyö 'do.” Bo iya te, “Ɔ'bɔ 'deni tara.”
42022039	Yësu ënyï kari kɔzɔ ma mɔlo naga tara dɔ döku 'ba Bilaya kina bɔ kösö gɔ bo ga kozi ŋgï kari gɔ bo yayi.
42022040	Kina ɔdɔ lïjë kari kömö 'deni gɔ bi mo nima tine, bo iya te, “Umötuke kinza akiyɔzɔ kömö ziye.”
42022041	Kina bo kënyï kese mbowa yaga di rönnï kɔzɔ bi ame ɔdɔ kogba döku ku'du gɔ kileke ŋge teyi ne. Kina bo kolɔdɔ ŋgï bërï to'dɔ mötu, iya te,
42022042	“'Bu ma, ɔdɔ ko'dɔkɔ ŋgï ogba kösu 'ba gomɔ nime yaga di kɔmɔ ma. Ne dë gɔ ako'dɔkɔ ma tine ako'dɔkɔ 'bï na gɔ ko'dɔ rönï.”
42022043	Malayika 'ba mïtɔrɔ ɔdɔ ŋgï zi bo di yayi ki'di tigɔ zi bo.
42022044	Gɔ ame tɔ'ɔ mo kumö dökï'dï bo 'deni ne na bo kumötu ŋgï rɔ mbëmbë tende 'ba rɔ bo kulöwu bërï kɔzɔ roma tara.
42022045	Kina ɔdɔ bo kënyï di bi mötu bo kari toŋgɔ bɔ kösö gɔ bo ga tine bo ari ko'ja lïjë pili kö'dö ga ë'bënnï 'deni, meri iyeŋme lïjë 'deni.
42022046	Bo iya te, “Ëddï kö'döke gɔ wa'di? Ënyïke tɔrɔ kumötuke kinza akiyɔzɔ kömö ziye.”
42022047	Kota Yësu këdï gba rɔ tilende yɔ na Yuda ma tönë mo rɔ ma kɔtɔ di mï löŋgö ya ma 'butë dɔmorïyö tönë ga kömö ŋgï ti tïndï gɔ bo. Bo ako kese ŋgɔsi rɔ Yësu 'dɔ tome mbili mo.
42022048	Tine Yësu ënyï kilende zi bo, iya te, “Yuda, ususu kole 'ba bilaka lesi ti mbili kome?”
42022049	Kina ɔdɔ bɔ kösö gɔ Yësu ga koŋgɔ wa nima 'deni këdï ko'dɔ rönï tara tine, lïjë iya te, “Ŋere, 'dɔ mbele ze ga ko'dɔ ndɔbɔ ya?”
42022050	Kina bɔ ma kɔtɔ kënyï ŋgï koga dɔ bɔ laja mɔtɔ 'ba bɔ dɔ bɔ akumu koke mbili mo ma dörï ŋgï ŋgi'bɔ yaga.
42022051	Tine Yësu iya te, “Inza kpe tara.” Bo osa mbili bɔ nima yɔ na kileŋo rönï ŋgï kileki teyi.
42022052	Kina Yësu kënyï kiya zi bɔ dɔ bɔ akumu ni ti bɔ dɔ bɔ kanya 'ba rö löbu 'ba Bɔko'ba ni ti löbu 'ba bilaka ame ga kako gɔ bo ne, bo iya te, “Ma bɔ 'bögö na 'dɔ kakoke gɔma ti mbele ni ti mɔbɔ?
42022053	Mö'bö ŋburu tönë tiye rɔ kɔmɔ lëndö mï reki 'ba rö löbu 'ba Bɔko'ba, ne tondo kosake közïye dë rɔma di yayi? Ne ame na 'deni rɔ kada 'be to'dɔ ndɔbɔ mï ŋere abo 'ba bɔ dɔ bi kölu.”
42022054	Kina kinda'ba bo ŋgï koto kari liŋɔ 'ba bɔ dɔ bɔ akumu. Tine Pïtörö ozi nduwë kari kebe yï'böwu rɔ ma kɔwɔ.
42022055	Kina ɔdɔ ya mo naga nima kari kulö'jö pa'do 'deni mï zana liŋɔ yayi këdï tubï rönnï kɔmɔ mo tine, na Pïtörö kako ŋgï koloma ŋgila lïjë.
42022056	Nyiti bɔ laja mɔtɔ o'ja Pïtörö di gɔ pa'do nima lɔko kiŋeli laka na lɔko kënyï kiya te, “Bɔ nime bo gbï ti Yësu.”
42022057	Tine Pïtörö ënyï ŋgï kandi gɔmo, iya te, “'Ja a bɔtɔ, mikali bo dë.”
42022058	Mbowa 'böwu bɔ mɔtɔ ari ko'ja bo gbï na kiya te, “Nï nime, nï gbï rɔ ma kɔtɔ mɔtɔ di mï ya naga nime.” Pïtörö iya te, “Bɔne, minza tïnnï.”
42022059	Kɔzɔ saa kɔtɔ 'deni tara di pötö mo na bɔ mɔtɔ kako koloma rɔ tutörï lende nima rɔ ma kitigɔ kpa Pïtörö, iya te, “Rɔ ma laka bɔ nime bo gbï ti Yësu römöyï bo di mï Galilaya.”
42022060	Tine Pïtörö ileki dɔmo, iya te, “Bɔne, ɔtɔ 'bï nima këddï kiya ne mikali dë.” Kina ko'ja bo këdï kilende gba te yɔ na gɔŋgɔ kidapa ŋgï.
42022061	Ŋere Yësu uyï kɔmɔ bo koŋgɔ dɔ Pïtörö. Kina bo komeri gɔ lende tönë Yësu koloma rɔ tiya mo zi bo ne ŋgï, ame kiya te, “Tɔne gba kinza gɔŋgɔ kidapa dë ti koga kpëyï gɔma mï mota kiya te ikali ma dë.”
42022062	Kina bo kënyï ŋgï kɔdɔ yaga kari kudu rɔ ma kënyë.
42022063	Ya ma këdï koda bi rɔ Yësu mo naga nime ebe tose dɔ bo komba bo
42022064	lïjë kutu'bö kɔmɔ bo teyi, iya te, “Umë te zize, yë na kokɔsɔ yi?”
42022065	Kina lïjë koloma ŋgï nduwë rɔ titi'ja bo ti lende ma konya mɔtɔ ga.
42022066	Mï bi këzë 'deni tine na löbu 'ba bilaka ni ti bɔ dɔ bɔ akumu ni ti bɔ kɔmɔ kiyandi ni kotɔtɔ kpënnï ŋgï, na koto Yësu ŋgï kari ki'di kɔrɔ kömönnï.
42022067	Kina lïjë kititi Yësu, iya te, “Iya zize te, nï na rɔ Kurïsïtö mo tönë Bɔko'ba këdï koja ne?” Yësu iya te, “Ɔdɔ miya pele ziye inza ki'dike dɔye gɔ lende ma.
42022068	Kina ɔdɔ mititi ye 'böwu gɔmo inza kilekike dɔmo gbï.
42022069	Ne kisaki di mï kada nime tɔne kole 'ba bilaka lesi ti koloma dɔ dörï Bɔko'ba tigɔ dɔ kiteli.”
42022070	Kina lïjë pili kënyï ŋgï tititi bo, iya te, “Dëmba nï rɔ kole 'ba Bɔko'ba?” Bo iya te, “Kpe na kiyake e'be tara.”
42022071	Lïjë iya te, “Ne dëdï domake bɔ kodɔrɔ bïcï lende rɔ bo mɔtɔ ka le gɔ wa'di ko'ja duwöke 'deni di kpa bo?”
42023001	Kina lïjë pili kënyï ŋgï koto Yësu kari zi Pilato.
42023002	Na lïjë pili kebe ŋgï tususu bo, iya te, “Do'ja bo këdï rɔ tirasi dɔ bilaka ze ga. Bo iya te kopi awada dë zi bɔ dɔliŋɔ ma löbu 'ba Romo, bo kiya rɔ bo rɔ Kurïsïtö bɔ dɔliŋɔ.”
42023003	Kina Pilato kënyï kititi bo, iya te, “Nï na rɔ ŋere bɔ dɔliŋɔ 'ba Yudayi?” Yësu ileki dɔmo, iya te, “Nï na kiya ë'bï tara.”
42023004	Kina Pilato kilende zi bɔ dɔ bɔ akumu ni ti tïndï naga nima iya te, “Mo'ja ɔtɔ ma 'dɔ kodɔ karama dɔ bɔ nime gɔmo dë.”
42023005	Tine lïjë ocɔ ŋgï nduwë iya te, “Bɔ nime i'di bilaka pili 'deni këdï ko'dɔ ayayi kote mï dɔyayi nime ti akiyandi abo tɔ nima. Bo isaki mɔlo di Galilaya bo kömö 'deni timo me ŋbö bine.”
42023006	Kina ɔdɔ Pilato kuwö 'deni tara tine bo ititi, iya te, “Bo di Galilaya?”
42023007	Kina ɔdɔ bo kari kikali 'deni Yësu di mï dɔyayi ma 'ba ŋere Erode tine, na bo koja Yësu ŋgï kari zi Erode römöyï mï kada mo nima gbï Erode ëdï Yerosalema yayi.
42023008	Kina ɔdɔ Erode ko'ja 'deni rɔ Yësu tara tine bo ŋgï ti mï këyï römöyï bo ëdï mɔlo ti kɔmɔ ki'di 'dɔ to'ja Yësu. Gɔ lëbï 'ba wa ame ga bo këdï kuwö ne bo o'dɔkɔ 'dɔ bo koŋgɔ gɔ kotɔ ma Yësu këdï ko'dɔ.
42023009	Bo oloma rɔ tititi Yësu gɔ lende konzi tine Yësu ileki dɔmo dë zi bo.
42023010	Bɔ dɔ bɔ akumu ni ti bɔ kɔmɔ kiyandi ni ö'bö ŋgï tususu Yësu rɔ ma kitigɔ zi Erode.
42023011	Kina Erode ni ti bɔ kanya abo ga kebe ŋgï rɔ topɔtɔ Yësu kose dɔmo. Lïjë ogba bɔŋgɔ ma kele kolɔ rɔ bo na lïjë koja bo ŋgï kileki kari zi Pilato.
42023012	Mï kada nima na Pilato ni ti Erode kinda'ba pɔri ŋgï ko'ja mɔlo pa lïjë koloma rɔ bɔ ya.
42023013	Kina Pilato kïdëkï bɔ dɔ bɔ akumu ni ti löbu 'ba bilaka ni pili ti bilaka ma laki 'dɔ kotɔtɔ rönnï.
42023014	Kina bo kënyï ŋgï kilende zïnnï, bo iya te, “Bɔ nime o'deke ŋgï zö kɔzɔ bɔ dɔ kirasi ame këdï kirasi dɔ bilaka ne tara, ne kina me moŋgɔ ndï lende abo 'deni di kɔmɔye pili bine, tine lende kirasi ɔtɔ ma kɔzɔ ame ga kususuke bo timo ne mo'ja dë kɔtɔ te di rɔ bo.
42023015	Kina Erode gbï tara o'ja lende kënyë ɔtɔ dë di rɔ bo na me koja bo kileki kako zö bine. Bo o'dɔ a mɔtɔ dë du te ame kɔ'bɔ tölë.
42023016	,
42023017	Ne ti modɔ ŋge rɔ karama dɔ bo ti nyɔ'bɔ 'dɔ mope bo.”
42023018	Tine bilaka naga nime ënyï kulörï ŋgï pili kozɔ timo rɔ ma kembe iya te, “Upö bo yaga, Baraba na kope zize.”
42023019	Bɔ mo nima rɔ Baraba ne i'di bo 'deni mï maboso yayi gɔ ayayi ame kömö pa mï gawo yayi gbï ti akupö ne.
42023020	Gɔ ame Pilato bo ko'dɔkɔ 'deni 'dɔ kope Yësu ne na bo kënyï ŋgï 'böwu kileki kititi bilaka naga nima,
42023021	tine lïjë pili ö'bö ŋgï rɔ tulörï timo, iya te, “Utötï bo, utötï bo.”
42023022	Pilato ënyï 'böwu kilende zïnnï 'deni rɔ mï mota mo, iya te, “Gɔ wa'di? Lende kënyë wa'di na bo ko'dɔ? A mɔtɔ ame ŋgï 'dɔ kupö bo gɔmo ne mo'ja dë di rɔ bo. Ti mi'di ŋge kodɔ karama dɔ bo ti nyɔ'bɔ gɔ kope bo yaga.”
42023023	Tine lïjë ulörï ŋgï kulöwö nati rɔ ma kembe iya te, “Utötï bo yaga.” Na tulörï 'bënnï ka'da Pilato ŋgï
42023024	kina bo kodɔ kpa Yësu ŋgï 'dɔ ko'dɔ kɔzɔ akititi 'bënnï nima tara.
42023025	Bɔ ma tönë koboso gɔ lende 'ba ayayi ti löpö ne na za Pilato kope ŋgï zïnnï kɔzɔ ma lïjë kititi tine Yësu na bo ki'di ko'dɔ zïnnï kɔzɔ ma lïjë ko'dɔkɔ.
42023026	Kina ɔdɔ bɔ kanya naga nima këdï 'deni rɔ tari ti Yësu tine bɔ mɔtɔ rɔ Simona di Kurënë ëdï abo rɔ tako di mökö 'dɔ tari mï gawo yayi na lïjë kinda'ba bo ŋgï ki'di bo tombi ŋgërï tönë kari kutötï Yësu dɔmo ne kozi timo.
42023027	Tïndï ma kinza kiya ösö 'deni gönnï ti 'ja mɔtɔ ga gbï këdï kome kuwu.
42023028	Kina Yësu kuyï kɔmɔ bo kiya zïnnï, iya te, “Yïtötï 'ba Yerosalema, uduke ma dë. Gbagba ye na 'dɔ kuduke ti kole 'be ga
42023029	römöyï kada mo ti kömö 'deni ame 'dɔ kiyake te, ‘'Ja ame ga rɔ kɔtɔ ne, kömbö ma kinza köyö ti mba ma kinza kole kulu dë naga na laka.’
42023030	Kina ti bilaka kiya zi döku ni te, ‘Ila'ba dɔze,’ kina gbï zi kuruŋgu ni tëgë, ‘Utu'bö ze.’
42023031	Ne kina me ɔdɔ këdï ko'dɔ rönï 'deni tötï kɔzɔ a nime te kota mbili ŋgërï ni këdï gba rɔ ma ka'ji, ne ɔdɔ mbili ŋgërï ni kututu 'deni dayi ti këdï 'jaa tondo?”
42023032	Ya mɔtɔ ga rïyö rɔ bɔ akolɔ oto 'deni gbï kɔtɔ ti Yësu yayi tutötï mo.
42023033	Kina ɔdɔ lïjë kari 'deni kömö gɔ bi mo ame kïdëkï rɔ “Kulöŋbö dɔ” ne tine, na lïjë kutötï bo ŋgï yayi bi kɔtɔ ti bɔ akolɔ mo tönë ga, ma kɔtɔ dɔ dörï bo tine mɔtɔ dɔ gali bo.
42023034	Yësu iya te, “'Bu ma, ola lïjë gɔ wa nime lïjë ko'dɔ zö ne römöyï lïjë ikali dë.” Kina lïjë koza bɔŋgɔ abo ŋgï gbï ti bödö ku'du.
42023035	Tïndï 'ba bilaka ɔrɔ yayi toŋgɔ bo, tine löbu 'ba Yudayi ni ebe tose dɔ bo, iya te, “Bo oloma tönë bine tɔmɔ ya mɔtɔ ga di mï tölë ne i'dike bo kɔmɔ rɔ bo di bina te ɔdɔ bo këdï ŋgï rɔ Kurïsïtö mo tönë Bɔko'ba kigeli 'deni koja kako mï dɔliŋɔ ne.”
42023036	,
42023037	Bɔ kanya mo ga ako gbï kose dɔ bo, iya te, “Ɔdɔ këddï ŋgï rɔ bɔ dɔliŋɔ 'ba Yudayi ɔmɔ röyï te di bina.” Kina lïjë kogba layi ko'ba'ba ŋgï ti'di mo kpa bo.
42023038	Akugu ëdï bi dɔ bo tɔrɔ yayi iya te, “Ŋere Bɔ Dɔliŋɔ 'Ba Yudayi.”
42023039	Bɔ akolɔ mɔtɔ ame kutötï 'deni gbï yayi ne ënyï gbï kiti'ja Yësu kɔzɔ 'bënnï, kiya te, “Nï Kurïsïtö na dë? Ɔmɔ röyï 'dɔ kɔmɔ ze gbï.”
42023040	Tine bɔ mɔtɔ mo ënyï kembe dɔ bo, iya te, “Nï, ere Bɔko'ba dë? Gomɔ kɔtɔ nime këddï yïmo ne na me gbï bo këdï yïmo.
42023041	'Beze dëdï dombi gomɔ nime gɔ kpa közïze ma do'dɔ, ne 'ba bo bo o'dɔ ɔtɔ dë gbï yɔ rɔ ma kënyë.”
42023042	Kina bo kileki kiya zi Yësu, iya te, “Yësu, kinza ki'di lende ma dë kudölu di döyï ɔdɔ këddï 'deni rɔ bɔ dɔliŋɔ kada mɔtɔ.”
42023043	Yësu ileki dɔmo zi bo, iya te, “Rɔ ma laka miya zïyï, mï kada nime tɔne ti këddï kɔtɔ tö mïtɔrɔ.”
42023044	Ame tine 'deni mï zana kada ma kodɔrɔ na mandölu kutu'bö bi ŋgï ŋbö kada kilege,
42023045	kïnë kada kinda dë. Kina bɔŋgɔ ma koke mï rö löbu 'ba Bɔko'ba timo tönë kotopa ŋgï koza mïnï rïyö.
42023046	Kina Yësu kapi ŋgï rɔ ma kembe, iya te, “'Bu ma, dïdï ma mi'di 'deni kɔmɔ közïyï.” Kina ɔdɔ bo kilende 'deni te yɔ na bo kulöku ŋgï.
42023047	Bɔ dɔ bɔ kanya ame yayi ne o'ja lende nima na bo kïlëlu Bɔko'ba ŋgï, iya te, “Rɔ ma laka bɔ nime bɔ lende laka na.”
42023048	Kina ɔdɔ lïjë bilaka ame ga pili kotɔtɔ rönnï yayi toŋgɔ mo ne ko'ja wa nima 'deni ko'dɔ rönï tara tine na lïjë pili kita'ba ga ŋgï di yayi ti tomba dɔŋgo'do nnï.
42023049	Tine ya mɔtɔ ga ame kikali bo ne ti 'ja mɔtɔ ga ma tönë ga kösö gɔ bo di Galilaya ne ɔrɔ ga 'bënnï sege yaga toŋgɔ wa nima.
42023050	Tine mï kada nima yayi bɔ mɔtɔ möyï mo rɔ Yesepa na kari zi Pilato kititi töku Yësu 'dɔ kodɔ kpamo zi bo tusu mo. Bo rɔ ma kɔtɔ mɔtɔ di mï löŋgö löbu 'ba Yudayi ni.
42023051	,
42023052	Tine bo 'ba bo utï dë gɔ ako'dɔkɔ ma 'bënnï ti kpa lende kiyari mo ga. Bo rɔ bilaka ma laka ti lende koro ti bi koda gɔ tako 'ba ŋere löbu 'ba Bɔko'ba. Bo di mï gawo 'ba Yudayi ame kïdëkï möyï mo rɔ Arimataya ne.
42023053	Kina bo kombi töku Yësu ŋgï bërï kolo mï bɔŋgɔ kaŋmi kari kusu mï tï'börö la'ja ame koga 'deni yɔki döku kusu bɔtɔ dë gba yïmo ne.
42023054	Mï kada mo nima tine tö'dö dɔ muyï na 'deni 'dɔ këzë ŋgï di gɔmo rɔ kada 'ba rɔ kindawo.
42023055	'Ja mo tönë ga kako mɔlo ti bo di Galilaya ne ozi nduwë gɔ Yesepa ŋbö lïjë kari ko'ja dögö nima ti ma këdï ko'ba töku bo bërï yïmo yayi.
42023056	Kina lïjë kileki ŋgï liŋɔ kileŋo ga rönnï ŋgï tari ti 'bu ni ti a ma kato kele naga. Tine lïjë oloma titi kindawo rönnï dɔ kɔtɔ mï kada 'ba rɔ kindawo gɔ dölëtï 'ba lende koro mo.
42024001	Mï kada ma dɔndende di pötö kada 'ba rɔ kindawo nima na 'ja tönë ga kënyï ŋgï mɔlo mï kano bi ti akato kele mo tönë ga kari timo ndï dögö.
42024002	Tine lïjë ari ko'ja döku 'ba kpamo kululu 'deni yaga.
42024003	Kina ɔdɔ lïjë kɔdɔ yayi tine lïjë ari ko'ja töku ŋere Yësu inza kpe yayi.
42024004	Tine ko'ja lïjë këdï gba tɔrɔ jörï yayi yɔ na bilaka rïyö mɔtɔ ga bɔŋgɔ 'ba rɔmo köbö kilaka kɔzɔ tɔrɔ kunyï tara kɔdɔ ŋgï kɔrɔ ŋgila lïjë yayi.
42024005	Kina 'ja tönë ga ŋgï rɔ tikere kusu ga kömönnï bërï. Ya naga nima ënyï kilende zïnnï, iya te, “Gɔ wa'di na këddï komake bɔ ame rɔ ma kïdïdï ne di mï löŋgö töku gɔmo?
42024006	Bo inza kpe bine bo ënyï 'deni kɔdɔ di mï tölë. Omerike gɔ lende tönë bo kiya ko'ja bo këdï gba tiye di Galilaya ne, ame bo kiya te,
42024007	‘Ti ki'di kole 'ba bilaka lesi 'deni ŋgï közï bɔ lende kënyë ni kutötï. Tine mï tö'dö dɔ mota bo ti kënyï kɔdɔ 'deni 'böwu.’ ”
42024008	Kina lïjë komeri gɔ lende abo nima ŋgï.
42024009	Kina ɔdɔ lïjë kileki 'deni kako di ndï dögö yayi tine, na lïjë kebe ŋgï tïyëtï gɔ wa naga nime pili zi ya ma 'butë dɔɔkɔtɔ mo tönë ga gbï ti ya mɔtɔ ga.
42024010	Mariya Magadala ni ti Zowana ti Mariya ma 'ba Yakoba ni gbï ti 'ja mɔtɔ ga lïjë na kiya lende nime zi bɔ laja.
42024011	Tine lïjë i'di dönnï dë gɔ lende 'ba 'ja naga nima römöyï inda ŋgï di zïnnï kɔzɔ lende sari.
42024012	Kina Pïtörö kënyï ŋgï kiriŋa kari dɔ dögö këdë kïŋgëŋgë yïmo. Tine bo o'ja bɔŋgɔ mo tönë kusu töku timo ne na 'deni ŋge yayi. Kina bo kënyï ŋgï kileki ti meri ɔdɔ wa'di na kömö 'deni.
42024013	Tine mï kada kɔtɔ mo nima bɔ kösö gɔ Yësu ma rïyö mɔtɔ ga ënyï 'deni këdï kari mï dɔliŋɔ ma mbowa mɔtɔ kïdëkï möyï mo rɔ Emawo di ŋgila Yerosalema kɔzɔ mayile modɔmorïyö tara.
42024014	Lïjë ëdï rɔ tiya lende 'ba wa ame ga ko'dɔ rönï ne.
42024015	Kina ko'ja lïjë këdï rɔ tiya mo na Yësu kɔdɔ ŋgï ki'di tari kɔtɔ tïnnï.
42024016	Tine amo i'di dë lïjë kikali bo.
42024017	Kina bo kënyï kititi lïjë, iya te, “Wa'di ma 'beye na këddïke rɔ tiya mo di gɔ kɔri?” Kina lïjë kɔrɔ ŋgï kusu kömönnï bërï rɔ meri.
42024018	Kina bɔ mɔtɔ mo ame möyï mo rɔ Kilepa ne kileki kiya te, “Nï na 'bëyï ŋge kɔtɔ di mï Yerosalema bine kuwö wa nime ko'dɔ rönï yayi mï tö'dö dɔ ndö nime ne dë?”
42024019	Bo iya te, “Wa'di mo ga?” Lïjë iya te, “Wa nime ko'dɔ rönï zi Yësu 'ba Nazareta bɔ kumë lende ame Bɔko'ba gbï ti bilaka pili kikali bo rɔ bɔ tigɔ dɔ kiteli mï wa pili ma bo këdï kiya gbï ti ma bo këdï ko'dɔ ne.
42024020	Kina me bɔ dɔ bɔ akumu ze ga ti löbu ni ki'di kodɔ karama dɔ bo kupö bo yaga, kutötï bo ŋgï.
42024021	Ze pili domeri 'deni bo na rɔ bɔ kɔnyi 'ba Yisarele mo tönë. Ne ma rɔ dɔ kiteli mo tö'dö dɔ mota mo na me 'deni tɔne.
42024022	Kina gbï 'ja ze mɔtɔ ga ako kiya lende mo zize ki'di dotɔ ŋgï rɔ gɔze. Lïjë ënyï mɔlo ti dɔŋbɔ ene kari ndï dögö
42024023	tine lïjë ari ko'ja töku bo kinza kpe. Kina lïjë kileki kako kiya zize tëgë lïjë o'ja malayika kina malayika kiya zïnnï tëgë bo ïdïdï 'deni.
42024024	Kina lëpï ze mɔtɔ ga kënyï kari dɔ dögö yayi kari ko'ja lende nima gbï kɔzɔ ma 'ja naga nime kiya. Tine bo mo na lïjë ko'ja kïnë bo dë.”
42024025	Bo iya te, “Kpe ŋgï rɔ rumö bɔ dɔ kïrïndï kinza kikali wa ame ga bɔ kumë lende kiya ne.
42024026	Ikalike dë ma Bɔko'ba këdï ki'di Kurïsïtö kombi gomɔ gɔ bo kɔdɔ mï löbu dɔ kiteli abo?”
42024027	Kina bo kisaki ŋgï tïyëtï gɔ wa ma kugu mï buku 'ba Bɔko'ba gɔ lende abo mɔlo kisaki di zi Musa ŋbö kömö zi bɔ kumë lende mɔtɔ ga.
42024028	Kina ɔdɔ lïjë kari kömö 'deni ŋgɔsi ŋgila gawo mo nima lïjë këdï kari teyi ne tine Yësu o'dɔ rɔ bo kɔzɔ bo ëdï kiteli nduwë kari dɔgba.
42024029	Tine na lïjë koloma ŋgï rɔ tota bo, iya te, “Kada inza kpe, ö'dö zize bine.” Kina bo koloma ŋgï tïnnï yayi.
42024030	Di kpa akonyo 'deni na bo kogba maŋgolɔ'bɔ ŋgï ko'dɔ yëë'dï dɔmo bo konye ki'di zïnnï.
42024031	Kina kömönnï kɔpɔ ŋgï lïjë ki'di tikali bo tine na bo kölu ŋgï liwo di kömönnï.
42024032	Kina lïjë kebe nati tititi rönnï iya te, “Dëmba kina me di gɔ kɔri yayi bo këdï kïyëtï lende mï buku 'ba Bɔko'ba zize dökï'dï ze kënyï kilaka ŋgï ne.”
42024033	Kina lïjë kënyï ŋgï dɔmo kileki kari Yerosalema. Lïjë ari ko'ja ya ma 'butë dɔɔkɔtɔ tönë ga kotɔtɔ dönnï 'deni bi kɔtɔ ti ya mɔtɔ ga,
42024034	këdï kiya teyi, iya te, “Ŋere Yësu ɔdɔ 'deni ŋgï rɔ ma laka di mï tölë. Bo ileme rɔ bo 'deni zi Simona.”
42024035	Kina lïjë ya ma rïyö mo tönë ga kebe ŋgï tïyëtï gɔ wa ame ga ko'dɔ rönï zïnnï di gɔ kɔri ti ma lïjë kari kikali Yësu 'jaa ko'ja bo këdï konye mï maŋgolɔ'bɔ ne.
42024036	Ko'ja lïjë këdï gba rɔ tiya lende mo yɔ na Yësu kɔdɔ ŋgï kɔrɔ mï löŋgö lïjë yayi, kiya te, “Lende këyï koloma tiye.”
42024037	Tine o'de tikere ŋgï zïnnï, lïjë iya te mɔtɔga sëgë na ti lïjë ko'ja 'deni.
42024038	Bo iya te, “Ëddï kupöke rɔye gɔ wa'di? Lende mo ïlïkö dɔye tondo?
42024039	Oŋgɔke közö ti ndö. Ma na. Osake rɔma koŋgɔke. Rɔ sëgë ëdï te ti yida rɔ gbï ti kiliŋba kɔzɔ ame këddï koŋgɔke ma ne?”
42024040	Kina ɔdɔ bo kiya wa naga nime 'deni te tine na bo kileme közï bo ti ndï bo ga ŋgï zïnnï.
42024041	Kina ko'ja dönnï këdï gba rɔ ma kïlïkö ti tiliya ti lɔŋɔ tara tine na bo kënyï kititi lïjë, iya te, “Ëddïke ŋgï ti ɔtɔ ga bine tonyo mo na?”
42024042	Na lïjë ki'di kenze kilaŋma ŋgï zi bo,
42024043	na bo kogba konyo ŋgï di kömönnï pili te.
42024044	Bo iya te, “Wa tönë ga moloma pa rɔ tiya mo ziye ko'ja mëdï gba tiye ne na 'deni me. Wa ame ga pili akugu 'ba Musa ni ti bɔ kumë lende ni ti Akïlëlu kiya dömöyï ma ne ti ko'dɔ rönnï ŋgï ko tara.”
42024045	Kina bo kidiŋga dönnï ŋgï tikali lende 'ba mï buku 'ba Bɔko'ba.
42024046	Bo iya zïnnï te, “Ugu 'deni iya te, Kurïsïtö ti kombi gomɔ tine bo ti kɔdɔ yaga di mï tölë mï tö'dö dɔ mota.
42024047	Kina ti laja 'ba dɔ kotɔ ni ti akola gɔ lende kënyë kuwöwö rönï ŋgï ti möyï bo zi dɔ kupö pili 'ba dɔliŋɔ nime kisaki di Yerosalema.
42024048	Kpe na rɔ bɔ ko'ja wa naga nime 'dɔ kïyëtïke gɔmo.
42024049	Mëdï moja a tönë 'bu ma ki'di kö'du mo 'deni ti'di mo ziye ne. Ne olomake titi Yerosalema bine ŋbö tigɔ kako ziye di mïtɔrɔ.”
42024050	Kina bo kënyï ŋgï kari tïnnï yaga di mï gawo ŋbö Betaniya. Di yayi na bo kombi közï bo tɔrɔ bo ko'dɔ yëyï dönnï.
42024051	Tine ko'ja bo këdï 'deni rɔ to'dɔ yëyï dönnï yɔ na bo kënyï ŋgï di ŋgila lïjë yayi na kogba bo ŋgï kari mïtɔrɔ.
42024052	Kina lïjë kileki ŋgï kari Yerosalema ti tumötu bo ti tiliya rɔ mbëmbë.
42024053	Kina lïjë kö'bö ŋgï ŋburu mï reki 'ba rö löbu 'ba Bɔko'ba tïlëlu Bɔko'ba.
43001001	Mɔlo gba kinza ko'ba dɔliŋɔ nime dë lende 'ba Bɔko'ba ëdï 'deni mɔlo. Bo ëdï bi kɔtɔ ti Bɔko'ba kina bo gbï rɔ Bɔko'ba.
43001002	Bo ëdï mɔlo ti Bɔko'ba di bi 'ba tisaki bïcï dɔliŋɔ nime.
43001003	Bo na me Bɔko'ba ko'ba wa pili 'ba dɔliŋɔ naga nime ti bo. O'ba wa ma kɔtɔ mɔtɔ te dë du kinza bo teyi.
43001004	,
43001005	Bo na rɔ ŋgira'da 'ba dïdï ma laka. Dïdï nima na 'deni rɔ bi kɔpɔ zi bilaka lesi ame këdï koyi bi 'deni mï gɔ bi kölu. Kina bi kölu ikali dë kpe tïyölu mo yaga.
43001006	,
43001007	Bɔko'ba oja bɔ mɔtɔ kïdëkï möyï mo rɔ Yowani kako tiya lende 'ba bi kɔpɔ nima zi bilaka 'dɔ lïjë pili ki'di dönnï gɔmo.
43001008	Yowani na dë rɔ bi kɔpɔ mo nima. Tine ndɔbɔ abo ŋge rɔ tiya lende mo zi bilaka.
43001009	Omba bi kɔpɔ nima na rɔ bi kɔpɔ ma laka. Bi kɔpɔ nima ëdï kako mï dɔliŋɔ nime 'dɔ kiyɔpɔ bi zi bilaka pili.
43001010	Tine lende 'ba Bɔko'ba ëdï 'ba bo 'deni mɔlo mï dɔliŋɔ nime, ame Bɔko'ba ko'ba dɔliŋɔ 'deni pele ti bo tine bilaka mo ga oro bo dë.
43001011	Bo ari mï dɔyayi abo tine bilaka abo ga o'dɔkɔ bo dë.
43001012	Kina me bilaka ame ga ko'dɔkɔ bo ki'di dönnï gɔ lende abo ne, bo i'di lïjë 'deni rɔ kole 'ba Bɔko'ba.
43001013	Bilaka na dë köyö lïjë mɔlo tara rɔ kole 'ba Bɔko'ba. Tine bo Bɔko'ba na ki'di lïjë rɔ kole abo ga.
43001014	Lende mo tönë bo na ma kako 'deni rɔ bilaka lesi koloma mï löŋgö ze. Kina me do'jake bo 'deni ti löbu abo 'ba kole kɔtɔ 'ba Bɔko'ba ame kako di zi 'bu bo tileme mï këyï ti lende ma kodɔrɔ mo.
43001015	Bo na Yowani kiya lende abo te, “Bɔ tönë moloma tiya lende abo miya te bo ëdï kozi kako di gɔma ne, bo na me ame miya te bo mbiri löbu di dɔma ne. Römöyï mɔlo gba kinza köyö ma dë bo ëdï 'ba bo 'deni mɔlo.”
43001016	Bo na me kö'bö 'deni nduwë ti'di yëyï 'ba Bɔko'ba zize ti mï këyï abo.
43001017	Bɔko'ba i'di kö'du ki'di abo ti Musa. Tine mï këyï abo ti lende laka abo bo ileme ti Yësu Kurïsïtö.
43001018	Bɔtɔ mɔtɔ inza ame ko'ja Bɔko'ba. Yësu bo na ŋge rɔ kole kɔtɔ 'ba Bɔko'ba ame bo kö'bö ŋburu bi kɔtɔ ti Bɔko'ba. Kina me bo ki'di ze 'deni dikalike Bɔko'ba.
43001019	Lende ame ga Yowani kiya gɔ lende 'ba Yësu ne kina me. Mï kada ma dɔ kɔtɔ mɔtɔ na turu 'ba Yerosalema koja bɔ akumu ni ti lëwï mɔtɔ ga kari kititi Yowani ɔdɔ tara ne bo yë mo na.
43001020	Kina ɔdɔ lïjë kari 'deni kititi bo, tine bo andi dë gɔ rɔ bo di zïnnï, bo iya te, “Ma Kurïsïtö ame Bɔko'ba këdï koja kako dɔliŋɔ nime bine ne na dë.”
43001021	Kina lïjë kënyï kititi bo, iya te, “Nï Eliya na?” Bo iya te, “Ma Eliya na dë.” Lïjë iya te, “Nï na rɔ bɔ kumë lende 'ba Bɔko'ba mo tönë?” Bo iya te, “Ee.”
43001022	Kina lïjë kënyï kititi bo, iya te, “Ne tine nï yë mo na? Iya röyï zize 'dɔ dari diya zi ya ame ga koja ze ne.”
43001023	Yowani ënyï kileki dɔmo zïnnï, iya te, “Ëdï kɔzɔ akugu 'ba Yesaya ma tönë kiya te, ‘Bɔ mɔtɔ ëdï kuwöwö dɔ bo di yï mökö kiya te, “Ileŋoke kɔri zi ŋere,” ’ ne.”
43001024	Kina ya mɔtɔ ga ame Parosi ni koja ne kititi Yowani,
43001025	iya te, “Ne me kiya te nï Kurïsïtö ame Bɔko'ba këdï koja kako dɔliŋɔ nime ne na dë, nï Eliya na dë gbï kina nï bɔ kumë lende 'ba Bɔko'ba tönë na dë gbï, ne ëddï kodɔ mini 'ba bapatisi dɔ bilaka gɔ wa'di?”
43001026	Bo iya te, “Ndɔbɔ ma na rɔ to'dɔ bapatisi dɔ bilaka ti mini. Ne bɔ mɔtɔ ëdï le'jete tiye bine. Kpe ikalike bo dë.
43001027	Bo ëdï kako to'dɔ ndɔbɔ di pötö ma bine. Bo mbiri kebe ma. Ma 'bama mëdï titiyi. Wari abo pele mɔ'bɔ dë tope mo.”
43001028	Wa nime o'dɔ rönï di Betaniya kapa yöpö 'ba Yaradene ma kari yïbï. Kina Yowani koloma rɔ todɔ mini 'ba bapatisi dɔ bilaka di yayi.
43001029	Mï bi këzë mɔtɔ na bo ko'ja Yësu këdï kako zi bo. Kina bo kënyï kiya zi bilaka naga nima, bo iya te, “Oŋgɔke ti, kamölö 'ba Bɔko'ba tönë këdï kumu 'dɔ kombi laŋba 'ba lende kënyë 'ba bilaka pili ne bo na me 'dë.
43001030	Bo na tönë moloma tiya lende abo, miya te bo ëdï kozi kako di gɔma ne, bo na mbiri löbu rɔ dɔ kiteli di dɔma. Römöyï mɔlo gba kinza köyö ma dë bo ëdï 'deni mɔlo.
43001031	Ma gbï mikali bo dë mɔlo ɔdɔ bo yë ga na. Kina me mako 'deni mo'dɔ bapatisi dɔ bilaka ti mini 'dɔ mileme bo zi bilaka ze ga 'ba Yisarele.”
43001032	,
43001033	Kina Yowani kënyï ŋgï tïyëtï gɔ wa ame ga ko'dɔ rönnï ne kɔzɔ a nime te. Bo iya te, “Mɔlo mikali bo dë ɔdɔ bo yë na. Tine Bɔko'ba bɔ koja ma tako to'dɔ bapatisi dɔ bilaka ti mini nime na kiya zö tëgë, ‘Ti ko'ja Nyï Kɔtɔ Laka 'deni ŋgï këdï kako bërï di mïtɔrɔ koloma dɔ bo. Bɔ nima bo na rɔ bɔ ame këdï kako 'dɔ ko'dɔ bapatisi dɔ bilaka ti Nyï Kɔtɔ Laka ne.’ Kina me mo'ja Nyï Kɔtɔ Laka 'deni këdï kako bërï di mïtɔrɔ kɔzɔ matukpuru tara kako kö'bö ŋgï dɔ bɔ nime bine.
43001034	Mo'ja 'deni ti kɔmɔma. Kina me mëdï miya ziye bɔ nime bo na rɔ kole 'ba Bɔko'ba.”
43001035	Mï bi këzë mɔtɔ 'böwu gbï ko'ja bo këdï ti bɔ kösö gɔ bo ga ma rïyö mɔtɔ ga,
43001036	na bo ko'ja Yësu ŋgï këdï kiliŋgere kebe yayi. Kina bo kiya zi bɔ kösö gɔ bo naga nima, bo iya te, “Oŋgɔke tɔ ma. Kamölö tönë Bɔko'ba këdï kumu 'dɔ kombi laŋba 'ba lende kënyë 'ba bilaka pili ne, bo na me 'dë.”
43001037	Kina ɔdɔ ya rïyö tönë ga kuwö lende nime te yɔ, na lïjë kënyï ŋgï kösö gɔ Yësu.
43001038	Kina ɔdɔ Yësu kuyï kɔmɔ bo yï'böwu tine, bo o'ja ya rïyö naga nima ŋgï këdï kozi gɔ bo. Kina bo kititi lïjë, bo iya te, “Tondo?” Lïjë ënyï kileki kiya zi bo tëgë, “Rabi,” ame 'jɔ 'ba lende mo tëgë bɔ kɔmɔ kiyandi, “Ëddï koloma yala?”
43001039	Bo iya te, “Ako koŋgɔke.” Bo iya tara römöyï gɔ bi ëdï 'deni rɔ mï dɔkɔpiyari. Kina lïjë kari ŋgï ko'ja bi ame bo këdï koloma teyi ne. Kina lïjë kö'dö ŋgï yayi mï korɔndɔ mo nima.
43001040	Bɔ ma kɔtɔ di mï löŋgö ya rïyö naga nima, möyï mo rɔ Andareya löndö 'ba Simona Pïtörö ni.
43001041	Kina bo kënyï ŋgï kari zi bɔ löndö bo Simona, bo iya te, “Bɔ tönë Bɔko'ba koja 'dɔ kako tokɔnyi ze bilaka abo ga ne, do'ja bo 'deni. Bɔ tönë 'bu ze löbu ga kïdëkï möyï bo rɔ Masiya ne.” (Möyï kɔtɔ nime kina ma gbï kïdëkï rɔ Kurïsïtö ne.)
43001042	Kina Andareya ko'de Simona ŋgï kako zi Yësu. Bo oŋgɔ dɔ Simona. Kina bo kiya te, “Möyï yï rɔ Simona 'ba Yowani, ne ti mi'di möyï yï rɔ Kepa.” (Möyï kɔtɔ nime kina ma gbï kïdëkï rɔ Pïtörö ne ame 'jɔ 'ba lende mo tëgë döku.)
43001043	Mï bi këzë mɔtɔ na Yësu kënyï ŋgï kari Galilaya. Kina bo kari ko'ja Pïlïpö ŋgï di yayi. Bo iya te, “Ako kösö gɔma.”
43001044	Pïlïpö di mï bilaka 'ba Betesayida dɔyayi 'ba Andareya ni ti Pïtörö.
43001045	Kina Pïlïpö kari ko'ja Natïnëlë ŋgï, bo iya te, “Bɔ tönë Musa ni ti bɔ kumë lende 'ba Bɔko'ba mɔtɔ ga ma dɔgba naga kiya lende abo ne, do'ja bo 'deni. Ugu lende 'deni mɔlo mï buku 'ba Bɔko'ba gɔ kö'du abo, kina me le'jete bo ëdï 'deni mï löŋgö ze. Bo na rɔ Yësu kole 'ba Yesepa di mï gawo 'ba Nazareta.”
43001046	Natïnëlë iya te, “Nazareta ni naga nima, lende laka wa'di ga na ti kɔdɔ di teyi?” Pïlïpö ileki gɔmo, iya te, “Ee, ako koŋgɔ titi ti kömöyï.”
43001047	Kina ɔdɔ Yësu bo koŋgɔ Natïnëlë 'deni këdï kako zi bo, bo iya te, “Oŋgɔke, bɔ nime bo na rɔ kupö ma laka 'ba Yisarele. A mɔtɔ rɔ bëtï inza rɔ bo.”
43001048	Natïnëlë ititi bo, iya te, “Ikali ma tondo ga?” Bo iya te, “Mɔlo gba kinza Pïlïpö kïdëkï yi dë, mo'ja yi 'deni mɔlo këddï koloma bïcï ŋgërï këlu nima yayi.”
43001049	Bo iya te, “Bɔ kɔmɔ kiyandi, nï na ŋgï rɔ kole 'ba Bɔko'ba. Nï na rɔ ŋere ze 'ba Yisarele.”
43001050	Bo iya te, “Wa'di mo ga na te? Lende nime miya zïyï bine, miya te, mo'ja yi 'deni mɔlo këddï koloma bïcï ŋgërï këlu ne, kina me kikali ma 'deni gɔmo rɔ kole 'ba Bɔko'ba? Lende 'bï ele sowa. Ne lende nime ko'ja tɔne ne, ma titi mo na gba. Ma löbu mo ga ëdï gba ame ɔdɔ ko'ja, lende mo ëdï kigayi yi.
43001051	Kina me mëdï miya ziye, kada mɔtɔ ti ko'jake mïtɔrɔ kurögö rönï 'deni yaga rɔ gböŋö. Kina ti koŋgɔke malayika 'ba Bɔko'ba 'deni këdï kïlëlë rönnï kari tɔrɔ kako bërï zi kole 'ba bilaka lesi. Lende ma naga nime mëdï miya ne me rɔ lende ma laka.”
43002001	Di pötö tö'dö dɔ rïyö tine karama 'ba gbe ëdï Kana mï dɔyayi 'ba Galilaya. Ma 'ba Yësu ni ëdï bi 'ba gbe nima yayi.
43002002	Kina Yësu ni ëdï gbï yayi ti bɔ kösö gɔ bo ga.
43002003	Kina layi kote rönï ŋgï, tine na ma 'ba Yësu ni kënyï kari kiya zi bo, iya te, “Oŋgɔ te, layi inza kpe.”
43002004	Bo iya te, “Iya, nï na dë 'dɔ kiya ndɔbɔ zö. Kada 'ba tileme ma ömö dë gba.”
43002005	Ma bo iya zi ya ame ga këdï koja laja mï gɔ bi 'ba karama yayi ne, iya te, “O'dɔke wa pili ame ga bo këdï kiya ziye ne.”
43002006	Dömïrï 'ba kete mini ma löbulöbu ëdï modɔɔkɔtɔ yayi ame kose 'deni di mï döku ne. Dömïrï naga nima ma kɔtɔ ëdï koto sapiya ŋbö muyï. Kete naga nima na gɔ dölëtï 'ba Yudayi ni rɔ a 'ba turögö rɔ wa.
43002007	Kina Yësu kiya zi bɔ koja laja naga nima, iya te, “O'deke mini koso mï wa naga nime.” Kina lïjë ko'de mini ŋgï mï kete tönë ga koso koriya ti kpamo.
43002008	Kina bo kiya zïnnï, bo iya te, “Unöke di mï kete naga nima kotoke kari zi bɔ dɔ gbe nime 'dë.” Kina lïjë kunö ŋgï koto kari.
43002009	Bɔ dɔ gbe nima inene mini tönë Yësu kuyï 'deni rɔ layi ne ŋgï, tine bo ikali dë unö di yala. Bɔ koja laja naga nima na ŋge kikali. Kina bɔ dɔ gbe nima kënyï kiya zi më'dë 'ba nyiti,
43002010	iya te, “Bilaka pili ëdï koja layi ma kata na titi dɔgba zi ŋba 'bënnï ga. Kina ɔdɔ layi ka'da ŋba 'deni tine na 'jaa këdï koja siŋga ma këpï mo. Ne 'beye tɔ nime layi ma laka na za kusuke dɔmo ŋbö ko'ja kabate.”
43002011	Yësu o'dɔ gɔ kotɔ ma dɔgba abo nime 'deni di Kana. Kina bɔ kösö gɔ bo ga kikali bo ŋgï gɔmo rɔ kole 'ba Bɔko'ba.
43002012	Di pötö lende nima na Yësu ni kënyï ŋgï ti ma bo ni ti löndö bo ga ti bɔ kösö gɔ bo ga kari Kaparanoma. Lïjë kari koloma mbowa yayi.
43002013	Kina ɔdɔ kada 'ba karama ma löbu 'ba Yudayi ni ame kïdëkï möyï mo rɔ Pasaka ne kola 'deni ŋgɔsi tine, Yësu ni ënyï ŋgï kari Yerosalema.
43002014	Tine ɔdɔ bo kömö 'deni yayi, bo iteli ŋgï kari mï reki 'ba rö löbu 'ba Bɔko'ba. Bo ari ko'ja bɔ ndögö ni kotɔtɔ rönnï 'deni yayi këdï ga rɔ tugö sa ni ti kamölö ni ti matukpuru ni. Ya mɔtɔ ga këdï 'bënnï tutë gïrïsï.
43002015	Kina bo kogba kabi ŋgï koli rɔ nyɔ'bɔ bo kari koga lïjë timo yaga di yayi ti kamölö ni ti sa 'bënnï naga nima. Kina bo kïtïŋï dɔ tarabiza 'ba bɔ kutë gïrïsï ni ŋgï bërï. Gïrïsï mo ga kolɔdɔ kïyëyï rönï mï yayi.
43002016	Bo iya zi ya ma këdï 'bënnï rɔ tugö matukpuru naga nima, bo iya te, “Ënyïke yaga ti e'be naga nima di bine. Rö 'ba 'bu ma nime kinza ko'dɔke dë kpe rɔ bi 'ba ndögö.”
43002017	Lende nime i'di bɔ kösö gɔ bo ga ŋgï komeri lende ma tönë kugu 'deni mɔlo mï buku 'ba Bɔko'ba ne, ame kiya te, “Lende 'ba gɔ rö 'bï nime Bɔko'ba oŋma dökï'dï ma ŋgï kɔzɔ pa'do tara.”
43002018	Kina turu 'ba Yudayi ni kënyï kititi bo, lïjë iya te, “Nï, lende 'bï naga nime ko'dɔ ne, wa'di ga na ti ko'dɔ tɔne ame 'dɔ dikali yi timo rɔ ma laka omba Bɔko'ba na ŋgï koja yi tako toga bilaka naga nime yaga?”
43002019	Bo ënyï kileki kiya zïnnï, bo iya te, “Rö 'ba Bɔko'ba nime, ɔdɔ kitikɔke yaga, ti mo'dɔ kileki teyi rɔ ma la'ja mï tö'dö dɔ mota.”
43002020	Lïjë iya te, “Rö nime to'ba mo oto bilaka ŋbö kɔmɔ kɔɔ 'butë sowɔ döömu dɔɔkɔtɔ. Ti kɔ'bɔ to'ba mo kileki teyi rɔ ma la'ja ŋge mï tö'dö dɔ mota?”
43002021	Dëmba lïjë ikali 'jɔ 'ba lende abo nima dë. Bo ëdï za kiya yida rɔ bo.
43002022	Kina ɔdɔ bo kënyï kɔdɔ 'deni yaga di mï tölë tine, kina 'jaa bɔ kösö gɔ bo ga kënyï tomeri gɔ lende tönë ga. Kina lïjë kikali 'jaa omba lende nime ëdï 'deni ŋgï rɔ ma laka kɔzɔ lende ma tönë kugu mï buku 'ba Bɔko'ba ne.
43002023	Ko'ja bo këdï Yerosalema yayi mï kada 'ba karama 'ba Pasaka nima, bo oloma 'deni to'dɔ lende mɔtɔ ga ame lende mo kigayi bilaka ne, kina lïjë kikali ŋgï bo ako di zi Bɔko'ba.
43002024	Tine bo ikali lende 'bënnï ga me rɔ kɔtɔkɔtɔ. Kina bo o'dɔkɔ dë tiya lende abo ga pili zïnnï.
43002025	Bo ikali lende 'ba dökï'dï bilaka me rɔ kɔtɔkɔtɔ kinza ma bɔtɔ kiya zi bo.
43003001	Bɔ Parosi mɔtɔ kïdëkï möyï mo rɔ Nïkuduma rɔ ma kɔtɔ mɔtɔ di mï löŋgö turu 'ba Yudayi ënyï kako zi Yësu rɔ mï korɔndɔ.
43003002	Bo ilende zi Yësu, iya te, “Bɔ kɔmɔ kiyandi, dikali ŋgï rɔ ma laka Bɔko'ba na me koja yi kako tiyandi kɔmɔze. Römöyï ma kiya te Bɔko'ba kinza tïyï dëne inza kikali to'dɔ lende naga nime.”
43003003	Yësu iya te, “Rɔ ma laka miya zïyï, ɔdɔ kiya te kileki köyö bilaka mo dë 'böwu rɔ ma la'ja to'ja ŋere löbu 'ba Bɔko'ba nime zi bɔ mo inza du te.”
43003004	Nïkuduma iya te, “Bilaka ame 'deni mbiri rɔ bulöbu te ne ti kileki köyö 'böwu rɔ ma la'ja totondo mo ga? Bo ti kileki 'böwu tondo kɔdɔ mï ma bo 'dɔ kënyï köyö bo 'böwu rɔ ma lölöwö? A mɔtɔ inza kikali to'dɔ rönï tara.”
43003005	Bo iya te, “Rɔ ma laka miya zïyï, bɔtɔ mɔtɔ inza kikali tɔdɔ mï ŋere löbu 'ba Bɔko'ba ɔdɔ kiya te köyö bɔ mo dë 'böwu titi ti mini 'ba bapatisi gbï ti Nyï Kɔtɔ Laka.
43003006	Löyö 'ba bilaka lesi rɔ 'ba dɔliŋɔ nime, ne löyö ame rɔ 'ba Nyï Kɔtɔ Laka 'ba Bɔko'ba i'di bilaka rɔ 'ba Bɔko'ba.
43003007	Kina me mëdï miya 'deni ziye, kpe pili o'dɔkɔ 'dɔ ki'dike köyö ye rɔ ma la'ja. Lende nime igayi yi totondo?
43003008	Lende 'ba töyö wa rɔ ma la'ja ti Nyï Kɔtɔ Laka nime ëdï kɔzɔ lende 'ba lili ame këdï kome ne tara. Uwö birɔ mo ŋgï laka, ne gɔ bi ame kisaki tome di teyi ne, ikali dë. Ikali dë gbï ɔdɔ ako di yala kina ëdï kari yala.”
43003009	Nïkuduma iya te, “Töyö bilaka rɔ ma la'ja nime, 'dɔ ko'dɔ lende mo tondo?”
43003010	Yësu ileki kiya zi bo, iya te, “Lende nime dëne 'dɔ kikali 'deni mɔlo. Ne o'ja nï ŋgï rɔ bɔ kɔmɔ kiyandi ma löbu 'ba bilaka 'ba Yisarele 'di?
43003011	Rɔ ma laka miya zïyï, wa ame ga do'ja ti kɔmɔze dikali 'deni gbï laka ne, na me dëdï diya ziye. Ne kpe ebeke kilagike 'böwu yaga di rɔmo.
43003012	Wa ame ga rɔ 'ba dɔliŋɔ nime, ɔdɔ miya lende mo pele ziye, ilagike aa yaga di rɔmo. Ne ɔdɔ mënyï miya lende 'ba wa 'ba dɔyayi 'ba mïtɔrɔ ziye inza kilagike gbï di rɔmo?
43003013	Bɔtɔ ma kɔtɔ mɔtɔ ari dë mïtɔrɔ ame 'dɔ ko'de lende mo kako bine. Kole 'ba bilaka lesi na ŋge kɔtɔ kako di mïtɔrɔ.
43003014	Oŋgɔke, kɔzɔ mï kada ma mɔlo tönë ga ame 'bu ze löbu ga këdï mï mökö ne, Musa o'bɔ'bi 'bïlëŋï rɔ murë kowe dɔ ŋgërï tɔrɔ 'dɔ ɔdɔ bilaka ame këdï kölë ne koŋgɔ kïnë mo 'deni, 'dɔ kɔmɔ ŋgï yaga. Kole 'ba bilaka lesi ëdï gbï tara. Ti kutötï bo 'deni dɔ ŋgërï tɔrɔ
43003015	'dɔ ya ame ga pili ki'di dönnï 'deni gɔ lende abo ne këdï ti dïdï ma ŋburuŋburu.
43003016	Oŋgɔke akɔ'ɔ 'ba Bɔko'ba te, römöyï Bɔko'ba ɔ'ɔ bilaka rɔ mbëmbë. Kina me bo koja kole kɔtɔ abo 'deni kako kölë bine, 'dɔ lïjë ame ga pili ki'di dönnï 'deni gɔ lende abo ne kölë dë kpe tine gɔ këdï ti dïdï ma ŋburuŋburu.
43003017	Bɔko'ba oja kole abo nime dë kako dɔliŋɔ bine todɔ karama dɔ bilaka 'ba dɔliŋɔ. Tine bo oja kako tɔmɔ bilaka di mï tölë.
43003018	Bilaka ame ga ki'di dönnï 'deni ŋgï rɔ ma laka gɔ lende abo, odɔ karama dë kpe dɔmo. Ne ya ame ga ko'dɔkɔ dë ti'di dönnï gɔ lende abo ne, odɔ karama 'deni mɔlo dɔmo gɔ ame lïjë kilagi lende 'ba kole kɔtɔ abo nime ne.
43003019	Bɔko'ba odɔ karama 'deni dɔ bilaka kɔzɔ a nime te. Bo i'di bi kɔpɔ abo 'deni 'dɔ koyi bi dɔliŋɔ nime. Ne bilaka ebe ë'bënnï za to'dɔ lende kënyë, ko'dɔkɔ bi kɔpɔ nime dë. Bi kölu na za lïjë ko'dɔkɔ.
43003020	Bilaka ame ga rɔ bɔ ko'dɔ lende kënyë ne o'dɔkɔ dë 'dɔ kileme lende kënyë 'bënnï ga yaga gɔ bi kɔpɔ. Kina ki'di lïjë ko'ji bi kɔpɔ ŋgï sowa. Lïjë o'dɔkɔ dë tako gɔ bi ame bi kɔpɔ këdï koyi rönï teyi ne.
43003021	Bilaka ame ga rɔ bɔ ko'dɔ lende laka 'ba Bɔko'ba ne, lïjë na kako 'bënnï 'deni gɔ bi kɔpɔ 'dɔ kileme omba ama lïjë këdï ko'dɔ naga nima lende laka 'ba Bɔko'ba na.”
43003022	Yësu ni ënyï ti bɔ kösö gɔ bo ga kari mï kapa dɔyayi 'ba Yudayi. Na bo kari koloma mbowa tïnnï yayi to'dɔ bapatisi.
43003023	,
43003024	Mï kada mo nima Yowani ëdï gbï rɔ to'dɔ bapatisi dɔ bilaka di Ayinona ame ŋgɔsi dɔŋgila Salima ne, römöyï bi mo nima na ti mini teyi rɔ mbëmbë. (Ko'ja turu ki'di Yowani dë gba mï maboso.) Na bilaka koloma ŋgï rɔ tɔlɔ kari zi bo yayi mï bapatisi.
43003025	Turu mɔtɔ 'ba Yudayi ënyï to'dɔ kowasa ti bɔ kösö gɔ Yowani ga gɔ lende 'ba dölëtï 'ba akurögö ame 'dɔ ki'di bilaka këdï rɔ ma kɔpɔ kɔmɔ Bɔko'ba ne.
43003026	Kina lïjë kënyï ŋgï kari zi Yowani, lïjë iya te, “Bɔ kɔmɔ kiyandi ze, ne rɔ ma tondo na bɔ nime 'dë gönyï pöpö ma kapa ma 'dë yayi ne tönë koloma rɔ tiya lende abo zize ne, bo kënyï 'deni to'dɔ bapatisi? Kina me bilaka kënyï 'deni pili këdï kɔlɔ kari zi bo.”
43003027	Yowani ileki zïnnï, iya te, “Bɔtɔ ma kɔtɔ mɔtɔ ikali dë to'dɔ ndɔbɔ mɔtɔ ɔdɔ kiya te Bɔko'ba na dë ŋgï ki'di zi bo.
43003028	Uwöke lende ma tönë moloma tiya mo ziye ne, miya te ma Kurïsïtö ame Bɔko'ba këdï koja ne na dë. Kina miya 'deni tönë gbï ziye bine, miya te Bɔko'ba oja ma tötï dɔgba 'dɔ bɔ nima kozi 'jaa kebe gɔma.
43003029	Ndɔbɔ ma ëdï kɔzɔ gbe tara. Më'dë 'ba nyiti na ŋge këdï kogbe nyiti tine 'jɔkɔ ëdï gbï ti mï këyï di bi toŋgɔ lɔŋɔ 'ba bɔ löndö bo. Mï këyï ma ëdï gbï tara gɔ wa nime Kurïsïtö këdï ko'dɔ ne.
43003030	Kurïsïtö bo na ti këdï mbiri di dɔma tine ti mëdï 'bama ŋge mbowa.
43003031	Römöyï bɔ ame kako di mïtɔrɔ ne, bo na mbiri di dɔ bilaka pili. Ne bɔ ame rɔ kole köyö 'ba dɔliŋɔ nime kako dë di mïtɔrɔ ne, ikali 'ba bo ŋge tiya lende 'ba wa 'ba dɔliŋɔ nime. Bɔ ame kako di mïtɔrɔ rɔ löbu 'ba dɔ bilaka ne,
43003032	bo iya 'ba bo rɔ lende ame ga bo ko'ja kina bo kuwö gbï di mïtɔrɔ ne. Tine bilaka ënyï ŋgï kilagi lende abo.
43003033	Lende kodɔrɔ 'ba Bɔko'ba ileme rönï 'deni ti ya ame ga kutï dɔmo ne.
43003034	Bɔ nime Bɔko'ba koja kako dɔliŋɔ bine ne, Bɔko'ba i'di Nyï Kɔtɔ Laka abo 'deni pili zi bo. Lende 'ba Bɔko'ba na me ŋgï bo këdï kiya.
43003035	Bɔko'ba ɔ'ɔ kole abo nima rɔ mbëmbë. Kina me bo ki'di közï kakpa 'ba dɔ wa pili 'deni teyi.
43003036	Bilaka ame ga ki'di dönnï gɔ lende abo ne, lïjë ti këdï ŋgï ti dïdï ma ŋburuŋburu. Ne ya ame ga koro lende abo dë ne, lïjë inza ko'ja dïdï ma ŋburuŋburu. Ya löbu 'ba Bɔko'ba nime ëdï kako dönnï.”
43004001	,
43004002	Parosi ni uwö lende mo tëgë bilaka ma këdï kari mï bapatisi zi Yësu na konzi 'deni ŋgï rɔ mbëmbë kebe ma këdï kari zi Yowani. Dëmba tine Yësu o'dɔ bapatisi ɔtɔ dë du te dɔ bɔtɔ ma kɔtɔ mɔtɔ. Tine bɔ kösö gɔ bo ga na ŋge këdï ko'dɔ. Kina ɔdɔ Yësu bo kikali 'deni Parosi ni uwö lende nime 'deni te tine,
43004003	bo ënyï ŋgï di Yudayi yayi tileki tari Galilaya.
43004004	Bo ari kebe gɔ kɔri ma kudö kebe mï dɔyayi 'ba Somorona.
43004005	Bo ari kömö mï dɔliŋɔ mɔtɔ 'ba Somorona kïdëkï möyï mo rɔ Sukara ŋɔli ŋgila nyaka ma tönë Yakoba ki'di mɔlo zi kole abo Yesepa ne.
43004006	Daa 'ba Yakoba ëdï yayi. Kina ɔdɔ lïjë kömö 'deni kpa daa nima yayi Yësu 'deni rɔ gomɔ di zi liŋgere. Kina bo koloma ŋgï bërï kpa daa yayi.
43004007	,
43004008	Mï zana kada ko'ja bɔ kösö gɔ bo ga kari 'deni mï gawo tugö akonyo zïnnï, na 'ja mɔtɔ rɔ Somorona kömö ŋgï yayi tunö mini. Kina bo kiya zi 'ja nima tëgë, “I'di mini zö.”
43004009	'Ja nima ënyï kiya zi bo, iya te, “Owa, ma rɔ Somorona. Nï Yudayi nime ebe kïdëkï mini di zö rɔ ma totondo?” Lɔko iya tara römöyï Yudayi odɔ'bɔ rönnï dë gɔ kpa kilali kɔtɔ ti Somorona.
43004010	Kina bo kileki kiya zi 'ja nima, bo iya te, “Ikali wa ame Bɔko'ba ko'dɔkɔ ti'di mo zïyï ne dë. Kina ma gbï ikali ma dë, ma bɔ mïdëkï mini di zïyï nime. Dëne 'dɔ këddï kititi ma ra gɔ mi'di mini 'ba dïdï ma laka zïyï.”
43004011	Lɔko iya te, “Daa kalo nime, kina inza gbï ti a 'ba tunö mini yɔ. Ti kunö mini mo totondo?
43004012	O'dɔkɔ to'dɔ röyï, iya te nï na kebe 'bu ze löbu Yakoba ame kole daa nime zize ne? Lïjë oloma tuwë mini di teyi bine ti kole abo ga kpaki ti kamölö abo ga.”
43004013	Bo iya te, “Bɔ ame kuwë mini daa nime koda mini ëdï gba ko'dɔ kada mɔtɔ.
43004014	Ne bɔ ame këdï kuwë mini mɔtɔ ame mëdï mi'di ne, koda mini inza kikali kpe to'dɔ mo. Mini nima ti koloma kö'bö mïnnï kɔzɔ daa ame këdï kulöwu ne tara, 'dɔ ki'di dïdï ma ŋburuŋburu zïnnï.”
43004015	Lɔko iya te, “Baba, i'di mini 'bï tɔ nima tɔ kpe zö 'di kinza koda mini ko'dɔ ma ra 'dɔ mindawo rɔma di bi 'ba tako gɔ mini nime bine?”
43004016	Bo iya te, “Ari gɔ më'dë yï 'dɔ kakoke kpe ti bo zö bine.”
43004017	Lɔko iya te, “Minza ti më'dë.” Bo iya te, “Lende 'bï rɔ ma laka,
43004018	römöyï ogbe më'dë 'deni ŋbö muyï. Kina bɔ ame këddï koloma timo le'jete nime inza gbï rɔ më'dë yï. Lende 'bï nima kiya ne bëtï na dë.”
43004019	Lɔko iya te, “Ee baba, mikali yi 'deni rɔ ma laka nï bɔ kumë lende 'ba Bɔko'ba na.
43004020	Oŋgɔ, 'bu ze löbu ga 'ba Somorona oloma tumötu Bɔko'ba di dɔ döku nime bine. Ne kpe Yudayi iyake 'beye te Yerosalema na ŋge kɔtɔ rɔ bi 'ba to'dɔ mötu di teyi zi Bɔko'ba. Ɔdɔ gɔ lende wa'di ga ya?”
43004021	Bo iya te, “Lende nime na ki'di döyï gɔmo, kada mo ɔwɔ dë kpe ame 'dɔ döku nima ti Yerosalema kinza kpe rɔ bi 'ba to'dɔ mötu di teyi zi Bɔko'ba 'bu ze.
43004022	Kpe Somorona, ëddï ko'dɔke 'beye mötu ŋgï zi Bɔko'ba kinza ma kikalike bo dë yɔ. Ne 'beze 'ba Yudayi dëdï do'dɔ mötu zi bo dikali bo gbï laka, römöyï lende 'ba tɔmɔ wa di mï tölë nime, Bɔko'ba iya zize.
43004023	Kada mo ɔwɔ dë kpe kina me 'deni tɔne, ame 'dɔ Nyï Kɔtɔ Laka ki'di bilaka kumötu Bɔko'ba rɔ ma laka. Ame na rɔ mötu ame Bɔko'ba ko'dɔkɔ ne.
43004024	Bɔko'ba bo ëdï rɔ akɔtɔ ti Nyï Kɔtɔ Laka abo. Kina bɔtɔ inza kikali to'dɔ mötu zi bo rɔ ma kodɔrɔ ɔdɔ kiya te Nyï Kɔtɔ Laka na dë ŋgï kokɔnyi lïjë.”
43004025	'Ja nima iya te, “Mikali tëgë bilaka mɔtɔ ëdï kako 'dɔ kiya lende 'ba Bɔko'ba zize pili. Möyï mo rɔ Masiya ame kïdëkï bo gbï rɔ Kurïsïtö ne.”
43004026	Yësu iya te, “Ma mo na ŋgï me mëdï milende tïyï ne.”
43004027	Kina mbowa te yɔ na bɔ kösö gɔ bo ga kömö ŋgï di mï gawo. Kina ɔdɔ lïjë kömö ko'ja bo 'deni këdï kilende za ti 'ja tine, lende mo igayi lïjë ŋgï. Tine lïjë ititi 'ja nima dë kpe ɔdɔ wa'di na lɔko ko'dɔkɔ di zi Yësu. Kina lïjë ititi bo dë kpe gbï ɔdɔ bo ëdï kilende zi 'ja nima gɔ wa'di.
43004028	Kina 'ja tönë kënyï ŋgï kola kete mini 'bënï yayi. Lɔko kileki kari mï gawo kari kiya zi bilaka tëgë,
43004029	“Akoke yöyï. Bilaka mɔtɔ ëdï 'dë yayi. Wa ame ga mo'dɔ mɔlo ne, bo ïyëtï gɔmo ŋgï pili zö. Mikali dë ɔdɔ bo na rɔ Kurïsïtö mo tönë Bɔko'ba këdï koja ne ya?”
43004030	Kina bilaka kënyï ŋgï di mï gawo kɔlɔ kari zi Yësu.
43004031	Kina ɔdɔ bilaka këdï 'deni kɔlɔ kari zi bo tara tine, bɔ kösö gɔ bo ga iya zi bo tëgë, “Bɔ kɔmɔ kiyandi, ako tonyo akonyo.”
43004032	Tine bo iya te, “Mëdï ti akonyo ma, ne kpe ikalike kɔri mo dë.”
43004033	Lïjë ënyï tiya mo rɔ gɔ rönnï, lïjë iya te, “Yë na ko'de akonyo kako zi bo di pötö ze bine?”
43004034	Yësu iya te, “Akonyo ma na rɔ ndɔbɔ ame Bɔko'ba koja ma rɔ dɔ möyï mo ne, 'dɔ mo'dɔ kɔzɔ ako'dɔkɔ abo tara ŋbö mote.
43004035	Ne oŋgɔ, bilaka iya te, ‘Nyepe 'ba tumu nyönyu di mï nyaka ola 'deni sowɔ.’ Kina me mëdï miya ziye, oŋgɔke nyaka mo naga nima laka, römöyï le'jete nyönyu andi 'deni, ëdï 'deni ndö koda dɔ tumu mo 'dɔ kotɔtɔ tɔne ko'de pili kako liŋɔ.
43004036	Bɔ ame kotɔtɔ kpamo ko'de kako mï dïdï ma ŋburuŋburu ne ti këdï ŋgï ti bi gomɔ 'ba rönï. Kina bɔ ma kulï mo ti bɔ ma kotɔtɔ kpamo ti këdï 'deni ŋgï kpaki ti mï këyï.
43004037	Oŋgɔke lende kiya 'ba bilaka ëdï ŋgï rɔ ma laka, ame kiya te, ‘Bɔ mɔtɔ ulï 'bënï ŋge rɔ tulï kina bɔ mɔtɔ kari 'ba bo 'jaa kumu, kotɔtɔ nyönyu mo ga ko'de kako liŋɔ.’
43004038	Kina me moja ye 'deni 'dɔ karike totɔtɔ wa 'ba mï nyaka nima. Mɔlo o'dɔke ndɔbɔ dë yayi, ya mɔtɔ ga na koloma 'deni to'dɔ mo. Kina 'dɔ kari ko'jake kpa közïmo kɔtɔ tïnnï.” Yësu iya lende 'deni zi bɔ kösö gɔ bo ga kɔzɔ a nime te.
43004039	Tine gɔ lende 'ba 'ja tönë, kiya te, “Bɔ nime 'dë ïyëtï gɔ lende 'ba wa ame ga mo'dɔ mɔlo ne ŋgï me zö,” ne na Somorona ma konzi ki'di dönnï ŋgï gɔ lende 'ba Yësu.
43004040	Lïjë ako kiya zi bo 'dɔ bo koloma titi mbowa tïnnï yayi. Kina bo ko'dɔ tö'dö ŋgï dɔ rïyö tïnnï yayi.
43004041	Kina bilaka ma konzi ame ga kuwö lende kiya abo ne ki'di dönnï ŋgï gɔ lende abo.
43004042	Bilaka naga nima iya zi 'ja nima, iya te, “Di'di dɔze 'deni gɔ bo. Ne tine inza ŋge gɔ lende kiya 'bï römöyï duwö lende kiya abo 'deni ti mbili ze. Kina me dikali 'deni ŋgï omba bo na rɔ bɔ ame këdï kako tɔmɔ bilaka pili di mï tölë ne.”
43004043	Kina ɔdɔ bo ko'dɔ tö'dö 'deni dɔ rïyö yayi tine, na bo kiteli ŋgï kari Galilaya.
43004044	Römöyï bo iya 'deni mɔlo, bo iya te, “Bilaka ame rɔ bɔ kumë lende 'ba Bɔko'ba ne, bilaka 'ba dɔliŋɔ 'bënnï ga oro bo dë.”
43004045	Kina ɔdɔ bo kömö 'deni Galilaya yayi tine, bilaka mo ga ari ra pa mï karama Yerosalema. Kina lïjë o'ja wa ame ga pili bo ko'dɔ ne 'deni di yayi. Kina di bi tömö abo bilaka pili ënyï ŋgï kurë dɔ bo ti mï këyï.
43004046	Yësu ari Kana, bi tönë bo kuyï mini pa rɔ layi di teyi ne. Tine bɔ mɔtɔ rɔ bilaka 'ba kpa bïcï ŋere ëdï yayi. Bo ëdï ti kole abo mï Kaparanoma rɔ rɔkɔ'ɔ 'deni ŋgɔsi 'dɔ kölë.
43004047	Kina ɔdɔ bɔ nima kuwö 'deni tëgë Yësu ako 'deni di Yudayi kömö Galilaya yayi tine, bo ënyï ŋgï kari kititi Yësu 'dɔ kako kileŋo kole abo di dɔ rɔkɔ'ɔ nima.
43004048	Yësu iya te, “Kpe bilaka, ɔdɔ mo'dɔ gɔ kotɔ dë inza ki'dike dɔye gɔ lende ma.”
43004049	Bɔ nima iya te, “Baba, ako titi koŋgɔ kole ma nime gba kinza kölë dë.”
43004050	Yësu iya te, “Ari ë'bï. Kole 'bï, rɔkɔ'ɔ mo ola 'deni.” Bɔ nima i'di dɔ bo ŋgï gɔ lende nima Yësu kiya ne. Kina bo kënyï ŋgï kari.
43004051	Tine dɔ bo ondɔsɔ ŋgï ti bɔ laja abo ga gɔ kɔri. Lïjë iya te, “Rɔkɔ'ɔ 'ba kole 'bï ola 'deni.”
43004052	Bo iya te, “Ola nyanya ga?” Lïjë iya te, “Zëyï nima ola bo tipiyara ne mï zana kada ma kata.”
43004053	Kina bɔ nima komeri ŋgï di gɔ lende tönë Yësu kiya zi bo ne, ame kiya te, “Rɔkɔ'ɔ 'ba kole 'bï ola 'deni,” ne. Lende nima Yësu iya zi bo mï zana kada ma kata. Kina bɔ nima ti bilaka 'ba liŋɔ abo ga pili ki'di dönnï ŋgï gɔ lende 'ba Yësu.
43004054	Ame na rɔ gɔ kotɔ ma mï rïyö ma Yësu ko'dɔ mï Galilaya gbï kɔzɔ ma tönë bo ko'dɔ di pötö tileki abo di Yudayi ne.
43005001	Di pötö mo 'deni yayi tine na Yësu kënyï ŋgï kari Yerosalema mï karama 'ba Yudayi.
43005002	Daa ma löbu mɔtɔ ëdï yayi kïdëkï möyï mo rɔ kpa Yudayi ni rɔ Betezata ŋgɔsi kpa reki 'ba Yerosalema ame kïdëkï möyï mo rɔ Kpa Kamölö ne. Dëdë ëdï muyï yayi
43005003	,
43005004	ame bɔ rɔkɔ'ɔ këdï kö'dö yïmo. Bɔ kɔmɔ kölu ni ti bɔ ka'bo ni ti ya ame ga keŋme bërï ne otɔtɔ rönnï 'deni yayi.
43005005	Tine bɔ mɔtɔ ëdï yayi rɔkɔ'ɔ mo oto 'deni ŋbö kɔmɔ kɔɔ 'butë mota döömu dɔɔmota.
43005006	Yësu ömö yayi ko'ja bɔ nima këdï kö'dö bërï. Na bo kikali ŋgï bɔ nima rɔkɔ'ɔ mo igabi 'deni sowa. Bo ititi bɔ nima, bo iya te, “O'dɔkɔ 'dɔ kileŋo yi?”
43005007	Bɔ rɔkɔ'ɔ tönë iya te, “Baba, bɔtɔ mɔtɔ ame 'dɔ kokɔnyi ma kululu ma mï mini nime ne inza. Ɔdɔ kiya te mini kënyï kikagba rönï bɔ mɔtɔ na kënyï ku'du rönï ŋgï dɔgba yïmo di zö.”
43005008	Yësu iya te, “Ënyï tɔrɔ kombi sora 'bï kari ë'bï.”
43005009	Kina rɔkɔ'ɔ kola bɔ nima ŋgï, kina bo kombi sora abo ŋgï kënyï kari. Kada nima ëdï rɔ kada 'ba rɔ kindawo 'ba Yudayi.
43005010	Kina löbu 'ba Yudayi ni kënyï kititi bɔ nima, iya te, “Ëddï kombi sora 'bëyï mï kada 'ba rɔ kindawo nime tɔne gɔ wa'di? I'di kö'du mo 'deni mɔlo, iya te kinza bilaka kombi wa dë mï kada 'ba rɔ kindawo.”
43005011	Bɔ nima iya te, “Bɔ nime kileŋo ma ne, bo na kiya te 'dɔ mombi sora ma mari ama.”
43005012	Lïjë iya te, “Yë mo tɔ ne na kiya lende nima zïyï tara?”
43005013	Bɔ nima ikali möyï Yësu dë. Yësu ölu 'deni di kɔmɔ bo mï löŋgö tïndï 'ba bilaka ame ga këdï yayi ne.
43005014	Kina ɔdɔ Yësu kari 'deni mï reki 'ba rö löbu 'ba Bɔko'ba tine, bo ari ko'ja bɔ tönë ŋgï di yayi. Kina bo kiya te, “Uwö lende ma nime laka, kina ma kileŋo yi 'deni kinza kari ko'dɔ lende kënyë mɔtɔ dë kpe. Ɔdɔ kö'bö nduwë rɔ bɔ ko'dɔ lende kënyë, ëddï kari ko'ja gomɔ ame rɔ dɔ kiteli di dɔ ame ne.”
43005015	Bɔ tönë ari kileki dɔmo zi turu naga nima, iya te, “Yësu na kileŋo ma.”
43005016	Kina löbu 'ba Yudayi naga nima koloma ŋgï rɔ todɔ gomɔ rɔ Yësu gɔ lende 'ba wa nima bo ko'dɔ mï kada 'ba rɔ kindawo ne.
43005017	Bo ënyï kiya zi löbu naga nima, bo iya te, “'Bu ma ëdï nduwë to'dɔ ndɔbɔ abo kina me ma gbï mëdï mo'dɔ ndɔbɔ nduwë mï kada nime tɔne.”
43005018	Kina löbu 'ba Yudayi naga nima kututu ŋgï tususu kpënnï rɔ Yësu 'dɔ tupö mo yaga gɔ lende 'ba wa nima bo ko'dɔ mï kada 'ba rɔ kindawo ne, kina gbï gɔ ame bo kiya te Bɔko'ba na rɔ 'bu bo ne. Römöyï di mï lende kiya abo nima, bo iyari rɔ bo 'deni ti Bɔko'ba.
43005019	Tine bo ënyï kiya zïnnï, bo iya te, “Lende ame ma kole 'ba Bɔko'ba mëdï miya ziye ne kina me. Mo'dɔ a mɔtɔ dë gɔ dɔma. Wa ame ga mo'ja 'bu ma këdï ko'dɔ ne kina ŋge mëdï mo'dɔ. Wa ame ga pili 'bu ma këdï ko'dɔ ne kina me mëdï mo'dɔ gbï kɔzɔ 'ba 'bu ma tara.
43005020	Römöyï 'bu ma ɔ'ɔ ma rɔ mbëmbë kina me bo kileme wa ame ga bo këdï ko'dɔ ne 'deni pili zö to'dɔ mo. Bo ti kileme wa mɔtɔ ga ame rɔ dɔ kiteli di dɔ ame ga këddï koŋgɔke ne 'deni zö, ame ɔdɔ ko'jake kïnë mo ga lende mo ëdï kigayi ye.
43005021	Gbï kɔzɔ ame 'bu ma këdï kïdïdï töku ni kindiŋi yaga ne tara ma kole abo ti mïdïdï ya ame ga mo'dɔkɔ ne gbï.
43005022	'Bu ma o'dɔ burë 'ba bilaka dë. Ma na bo ki'di ma 'deni rɔ bɔ to'dɔ burë 'ba bilaka pili.
43005023	Kina 'dɔ lïjë koro ma gbï kɔzɔ ame lïjë koro 'bu ma ne tara. Bilaka ame koro ma dë oro 'bu ma ame koja ma ne dë gbï.
43005024	Rɔ ma laka miya ziye, bilaka ame ga kuwö lende ma nime ki'di dönnï ŋgï rɔ ma laka gɔ lende 'ba Bɔko'ba ame koja ma kako ti lende nime ne, lïjë ti këdï ŋgï ti dïdï ma ŋburuŋburu. Minza mo'dɔ burë 'bënnï kpe, römöyï lïjë ɔdɔ 'deni yaga di mï tölë. Kina lïjë ïdïdï 'deni gbï rɔ ma lölöwö.
43005025	Rɔ ma laka miya ziye, kada mo ɔwɔ dë kpe kina me 'deni tɔne, ame ɔdɔ ya ma kinza ti dïdï ma ŋburuŋburu mïnnï naga kuwö birɔ kole 'ba Bɔko'ba 'deni, 'dɔ kënyï ŋgï kïdïdï rɔ ma lölöwö.
43005026	'Bu ma na ki'di dïdï mï bilaka. Kina me bo ki'di ma 'deni gbï 'dɔ mïdïdï bilaka.
43005027	Bo i'di közï kakpa 'deni gbï zö, ma kole abo, 'dɔ mo'dɔ burë 'ba bilaka, römöyï ma kole 'ba bilaka lesi na.
43005028	,
43005029	Kada mo ti kömö 'deni ame 'dɔ töku ni ame ga kölë 'deni mɔlo ne kuwö birɔ ma, kina gɔ lïjë kënyï kɔdɔ yaga di mï gö. Lende nime igayi ye totondo? Omerike gɔmo laka. Töku bɔ lende laka ti kënyï kɔdɔ 'deni kari koloma rɔ ŋburuŋburu. Tine töku ame ga rɔ 'ba bɔ lende kënyë ni ne ti kodɔ karama 'deni dɔmo.
43005030	Lende naga nime mëdï mo'dɔ ne, minza mo'dɔ gɔ dɔma. Burë 'ba bilaka naga nime mëdï mo'dɔ ne, 'bu ma na kiya zö 'dɔ mo'dɔ. Minza mo'dɔ wa naga nima gɔ ako'dɔkɔ ma, ne mëdï mo'dɔ gɔ ako'dɔkɔ 'ba 'bu ma ame koja ma kako bine ne. Kina burë 'ba bilaka naga nima mëdï mo'dɔ ne pili rɔ ma kodɔrɔ.
43005031	Ma kiya te ma na ŋge mëdï miya lende ma nime dëne ti këdï ka ŋgï rɔ lende sari.
43005032	Ne bɔ mɔtɔ ëdï gbï ame bo kiya lende 'deni mɔlo gɔ lende ma, bo mo na rɔ Bɔko'ba. Kina mikali 'deni ŋgï lende kiya abo ëdï rɔ ma laka.
43005033	Kɔzɔ ma tönë kojake bilaka 'be mɔtɔ ga kari zi Yowani ne, bo iya lende 'deni gbï kodɔrɔ ziye gɔ kö'du ma.
43005034	Ne ma di zö bine, lende 'ba Yowani nima inda dë rɔ a ma kembe. Lende 'ba bilaka lesi na. Kina me mïyëtï gɔmo 'deni ziye 'dɔ ki'di kikalike tɔmɔ rɔye di mï tölë.
43005035	Yowani ëdï kɔzɔ pa'do ame këdï köbö kiyɔpɔ gɔ bi ne tara. Tine kpe na ŋge ti mï këyï mbowa gɔ lende 'ba bi kɔpɔ nima.
43005036	Ne oŋgɔ mëdï ti lende mɔtɔ bine ame rɔ dɔ kiteli di dɔ lende kiya 'ba Yowani. Ndose ame ga 'bu ma kose zö ne na me ga pili mëdï mo'dɔ, kina me le'jete ileme ma 'deni rɔ ma laka, omba 'bu ma na ŋgï koja ma.
43005037	Kina 'bu ma ame koja ma ne iya lende 'deni gbï gɔ lende ma. Uwöke mugu bo dë. Kina o'jake kïnë bo dë gbï.
43005038	Kina lende abo inza gbï mïye römöyï i'dike dɔye dë gɔ lende ma ame bo koja ma ne.
43005039	Ö'böke nduwë tïdëkï buku ma mɔlo 'ba Bɔko'ba. Omerike, iyake te ti ko'jake dïdï ma ŋburuŋburu gɔ akïdëkï 'be naga nima? Lende ma na ma ga 'do kugu pili mï buku naga nima.
43005040	Ne wa'di na ko'dɔkɔke dë tako tösö gɔma 'dɔ mi'di dïdï nima ziye gɔmo?
43005041	'Bama ɔdɔ kiya te bilaka lesi na kiya te ma na mbiri, o'dɔ ɔtɔ dë zö.
43005042	Ne kpe 'beye mikali ye ɔ'ɔke Bɔko'ba dë du te.
43005043	Bɔko'ba bo na rɔ 'bu ma. Bo na me koja ma kako dɔliŋɔ nime ti közï kakpa abo. Kina me 'böwu ilagike lende ma za yaga. Kina me le'jete, ɔdɔ kiya te ko'jake e'be bilaka mɔtɔ kako abo za ti lende 'ba közï kakpa 'ba bilaka lesi kina kebe kutïke gɔ lende mo.
43005044	Kpe 'beye o'dɔkɔke 'dɔ lëpï ye ga kö'bö tiya mo, kiya te nani nime bo na mbiri. Kina kele ziye. Ne o'dɔkɔke dë yɔ to'dɔ wa ame ga 'dɔ Bɔko'ba ame ŋge kɔtɔ mïtɔrɔ ne kubï gɔye timo. Tine ti ki'dike dɔye gɔ lende ma totondo?
43005045	Omerike, iyake te ti mari mususu ye zi 'bu ma Bɔko'ba? Inza du tara. 'Bu ye löbu Musa nima komerike kiyake te bo na ti kokɔnyi ye ne, bo na këdï kari kususu ye zi Bɔko'ba.
43005046	Ma kiya te këddï ki'dike dɔye ra gɔ lende kiya 'ba Musa ga, dëne ëddï ki'dike dɔye gbï gɔ lende ma. Lende ma ga na ma pili bo kugu mï buku abo naga nima.
43005047	Ne kina me ki'dike dɔye dë gɔ akugu abo ga ne, ti ki'dike dɔye gɔ lende ma totondo?”
43006001	Di pötö mo 'deni yayi di Galilaya na Yësu ni kënyï ŋgï kumu kari gönyï pöpö 'ba Galilaya ame kïdëkï möyï mo gbï rɔ pöpö 'ba Tiberiya ne.
43006002	Bilaka ma konzi ɔlɔ kari gɔ bo yayi toŋgɔ gɔ kotɔ ma bo këdï ko'dɔ ti tileŋo bɔ rɔkɔ'ɔ ame 'dɔ kileme bo rɔ kole 'ba Bɔko'ba ne.
43006003	,
43006004	Tine mï kada mo nima yayi, kada 'ba karama 'ba Yudayi ni ame kïdëkï rɔ Pasaka ne, ɔwɔ dë kpe. Yësu ni ari 'deni toloma dɔ kuruŋgu ti bɔ kösö gɔ bo ga.
43006005	Tine bo oŋgɔ bilaka ɔlɔ 'deni ŋgï kako zi bo rɔ tïndï. Na bo kënyï kititi Pïlïpö, bo iya te, “Ti do'jake akonyo tɔne di yala 'dɔ kɔ'bɔ bilaka konzi naga nime?”
43006006	Dëmba Yësu bo ikali wa ame bo këdï ko'dɔ ne 'deni. Kina ma bo këdï kiyɔzɔ meri 'ba Pïlïpö ɔdɔ bo ikali tigɔ abo 'ba kole 'ba Bɔko'ba ra ŋgï na ya.
43006007	Pïlïpö iya te, “Ugö maŋgolɔ'bɔ pele ti kïsï rïyö 'dɔ koza zïnnï mbowambowa, inza gbï kɔ'bɔ.”
43006008	Kina bɔ kösö gɔ bo mɔtɔ ame möyï mo rɔ Andareya löndö 'ba Simona Pïtörö ni ne kako ŋgï kiya zi bo tëgë,
43006009	“Kole mɔtɔ ëdï bine ti maŋgolɔ'bɔ kënyë tɔ ne ga muyï ti kole kenze kututu titititi tɔ ne ga rïyö ŋgila mo. Tine ɔdɔ di'dike pele zi bilaka konzi naga nima, inza ko'dɔ ɔtɔ gbï zïnnï.”
43006010	Bo iya te, “I'dike lïjë koloma bërï.” Gɔ bi mo nima rɔ löwu. Kina bilaka konzi tönë ga koloma ŋgï bërï. Bɔtɔni mo ga 'beri rɔ dönnï ëdï ŋbö kɔzɔ kuluku 'butë bi 'butë (5,000) tara.
43006011	Kina bo kogba maŋgolɔ'bɔ tönë ŋgï, bo ki'di yëë'dï mo ŋgï zi Bɔko'ba. Kina bo ki'di ŋgï kari koza zïnnï. Kina bo kogba kenze mo tönë ga, bo ko'dɔ gbï tara. Kina bilaka konzi naga nima me rɔ gɔmo konyo ŋgï kïtëkpë.
43006012	Kina ɔdɔ bilaka naga nima konyo kpënnï 'deni pili kïtëkpë tine, na bo kiya zi bɔ kösö gɔ bo ga, bo iya te, “Ari kutö'duke kɔsɔ mo ga ma kileke yaga kinza kirasi rönï.”
43006013	Kina lïjë kari kutö'du kɔsɔ maŋgolɔ'bɔ muyï tönë ga kola ŋgï koso ŋbö mï kee 'butë dɔmorïyö.
43006014	Ɔdɔ bilaka naga nima ko'ja lende nime Yësu ko'dɔ ne 'deni tine, lïjë iya te, “Rɔ ma laka bɔ kumë lende tönë Bɔko'ba kiya te bo ëdï koja kako dɔliŋɔ nime ne tine, bo na me.”
43006015	Yësu ikali ya naga nima ëdï ko'dɔkɔ 'dɔ tinda'ba bo ki'di rɔ ŋere rɔ gbörökötö. Kina bo kënyï abo ŋgï kutu bo kari dɔ kuruŋgu.
43006016	Kina ɔdɔ kömö 'deni rɔ mï dɔkɔpiyari tine, na bɔ kösö gɔ Yësu ga kënyï ŋgï kari kpa pöpö.
43006017	Kina lïjë këkï ŋgï mï sorope tumu dɔ pöpö tari Kaparanoma. Kina ɔdɔ gɔ bi kölu 'deni, gba kinza Yësu kömö dë zïnnï,
43006018	na lili ki'di ŋgï tome rɔ ma kembe kebe dɔ mini. Kina ki'di mini kënyï ŋgï tikagba rɔ ma kënyë.
43006019	Kina ɔdɔ lïjë kujë sorope 'deni kari ŋbö kɔzɔ mayile mota ala sowɔ tara tine, lïjë o'ja Yësu 'deni këdï kiliŋgere kebe dɔ mini këdï kako zïnnï. Kina lïjë kënyï ŋgï rɔ tikere.
43006020	Tine bo iya te, “Ma na. Kinza kereke dë.”
43006021	Na dökï'dï lïjë kolɔdɔ ŋgï bërï. Lïjë ki'di bo ŋgï këkï mï sorope. Kina lïjë kömö ŋgï welo dɔ kpa götö gɔ bi mo tönë lïjë këdï ko'dɔkɔ tari teyi ne.
43006022	Kina ɔdɔ bi këzë 'deni tine bilaka ma konzi ma tönë ga kileke gönyï pöpö ma kapa mɔtɔ ne, ënyï tititi rönnï rɔ gɔ rönnï, iya te, “Yësu ëdï yala?” Römöyï lïjë ikali sorope oloma ŋge kɔtɔ yayi, kina me bɔ kösö gɔ Yësu ga këkï 'deni yïmo kumu kari timo gönyï pöpö ma kapa mɔtɔ, tine Yësu ëkï dë su kari tïnnï.
43006023	Sorope mɔtɔ ga ako di Tiberiya kömö ŋɔli ŋgila bi tönë pa Yësu ko'dɔ yëë'dï zi Bɔko'ba dɔ maŋgolɔ'bɔ tönë ga bo ki'di zi bilaka konyo ne.
43006024	Bilaka naga nima lïjë ikali Yësu ni inza kpe yayi. Kina lïjë këkï ŋgï mï sorope naga nima. Lïjë kari Kaparanoma tari toma bo di yayi.
43006025	Kina ɔdɔ lïjë kumu dɔ pöpö 'deni kömö yayi tine, lïjë ari ko'ja Yësu 'deni këdï mɔlo yayi. Lïjë kititi bo, iya te, “Bɔ kɔmɔ kiyandi, ömö nyanya bine?”
43006026	Bo iya te, “Ëddï komake ma gɔ wa'di? Rɔ ma laka miya ziye, ëddï komake gɔma ka gɔ lende 'ba maŋgolɔ'bɔ nime konyoke kïtëkpë ye ne. Inza du gɔ lende 'ba tikali 'jɔ 'ba lende 'ba gɔ kotɔ naga nime mo'dɔ ne.
43006027	Kinza kö'böke dë to'dɔ ndɔbɔ ŋge gɔ akonyo ame këdï keŋme ë'bënnï yaga ne. Akonyo ma laka ame 'dɔ ko'dɔke ndɔbɔ gɔmo ne na rɔ ame këdï ki'di dïdï ma ŋburuŋburu ne. Kina kole 'ba bilaka lesi ti ki'di akonyo nima ŋgï ziye. Kole 'ba bilaka lesi na tönë Bɔko'ba ki'di közï kakpa 'deni teyi ne.”
43006028	Bilaka naga nima ënyï kititi bo, iya te, “Bɔko'ba o'dɔkɔ ze tëgë gɔ do'dɔ wa'di?”
43006029	Bo iya te, “Bɔko'ba o'dɔkɔ ziye gɔ kikalike bɔ ame bo koja 'deni kako dɔliŋɔ nime bine ne.”
43006030	Lïjë iya te, “Kina tine, wa'di na ti ko'dɔ ame gɔ kileme zize omba lende 'bï naga nima ëdï ŋgï rɔ ma laka? Ndɔbɔ wa'di na koloma to'dɔ mo?
43006031	Mɔlo tönë mï kada 'ba Musa, ko'ja 'bu ze löbu ga këdï mï mökö, lïjë oloma tonyo akonyo ame kako di mïtɔrɔ ne kɔzɔ ame kugu lende mo mï buku ne tara, ame kiya te, ‘Bo i'di maŋgolɔ'bɔ kako zïnnï di mïtɔrɔ gɔ lïjë konyo.’ ”
43006032	Yësu iya te, “Rɔ ma laka miya ziye, maŋgolɔ'bɔ nima koloma tako di mïtɔrɔ ne, Musa na dë ki'di. Maŋgolɔ'bɔ ame rɔ ma laka ne, 'bu ma na këdï ki'di kako ziye di mïtɔrɔ.
43006033	Maŋgolɔ'bɔ ame Bɔko'ba ki'di ne kina rɔ bɔ ame kako bërï di mïtɔrɔ ne, gɔ bo kïdïdï bilaka 'ba dɔliŋɔ nime yaga rɔ ma lölöwö.”
43006034	Bilaka tönë ga iya te, “Ŋere, i'di kïnë maŋgolɔ'bɔ nima nduwë zize.”
43006035	Yësu iya te, “Ma na rɔ maŋgolɔ'bɔ 'ba dïdï. Lïjë ame ga pili ki'di dönnï gɔ lende ma ne, 'bö ni ti koda mini inza kupö lïjë kpe.
43006036	Ne oŋgɔ kina kɔzɔ ma tönë miya ziye ne, o'jake ma pele kina ikalike ma dë gbï yɔ.
43006037	Bilaka ame ga 'bu ma ki'di 'deni zö ne ti këdï ŋgï pili rɔ 'ba ma ga. Kina minza milagi gbï di bi tutï dɔ mɔtɔ ga ame ko'dɔkɔ tako zö gɔ lïjë këdï rɔ 'bama ne.
43006038	Römöyï ndɔbɔ nime mako bërï bine di mïtɔrɔ to'dɔ mo ne inza rɔ to'dɔ ako'dɔkɔ 'ba gbagba ma. Ne rɔ to'dɔ ako'dɔkɔ 'ba bɔ ame koja ma kako bërï bine ne.
43006039	Ako'dɔkɔ 'ba 'bu ma ame koja ma ne kina me, tëgë kinza mola ma kɔtɔ mɔtɔ kölu dë di mï löŋgö bilaka naga nime bo ki'di 'deni zö ne. Tine 'dɔ mi'di lïjë pili kënyï kɔdɔ yaga di mï tölë mï kada ame 'deni rɔ ŋburuŋburu 'ba dɔliŋɔ nime ne.
43006040	Römöyï bo o'dɔkɔ bilaka ame ga pili ko'ja ma kole 'deni kina ki'di dönnï 'deni gbï gɔ lende ma ne, gɔ këdï ti dïdï ma ŋburuŋburu. Kina ti mi'di lïjë 'deni ŋgï kënyï kɔdɔ yaga di mï tölë mï kada ame 'deni rɔ ŋburuŋburu 'ba dɔliŋɔ nime ne.”
43006041	Kina bilaka naga nima kënyï ŋgï tilende rɔ bo ŋguruŋguru gɔ a nime bo kiya te, “Ma na rɔ maŋgolɔ'bɔ ame kako di mïtɔrɔ ne.”
43006042	Lïjë iya te, “Bɔ nime, bo rɔ Yësu kole 'ba Yesepa. Ame dikali 'bu bo ni pili ti ma bo ni. Rɔ ma totondo mo ga na bo kebe kiya tëgë bo ako di mïtɔrɔ?”
43006043	Kina bo kënyï kilende zïnnï, bo iya te, “Ɔrɔke titi mbowa te di mï lende 'be nima.
43006044	Bɔtɔ mɔtɔ inza kikali tako zö, ɔdɔ kiya te 'bu ma mo nime koja ma kako di mïtɔrɔ ne na dë ŋgï ko'de bɔ mo zö. Kina ti mi'di bɔ mo ŋgï kɔdɔ yaga di mï tölë mï kada ame rɔ ŋburuŋburu 'ba dɔliŋɔ nime ne.
43006045	Lende nime ëdï 'deni rɔ ma koriya ti ma tönë ga bɔ kumë lende 'ba Bɔko'ba ma mɔlo naga kugu mï buku 'bënnï ga ne tara, ame kiya te, ‘Bɔko'ba ti kiyandi lïjë 'deni pili.’ Kina me 'deni tɔne, ya ame ga lïjë kuwö lende 'ba 'bu ma 'deni lïjë kikali 'deni gbï laka ne, lïjë ti këdï ŋgï rɔ 'ba ma ga.
43006046	Bɔtɔ mɔtɔ o'ja 'bu ma Bɔko'ba dë. Ma ame mako di zi bo ne, ma na ŋge kɔtɔ mo'ja bo.
43006047	Kina lende ma laka na me mëdï miya ziye, bilaka ame ga ki'di dönnï 'deni ŋgï gɔ lende ma lïjë ëdï 'deni ŋgï ti dïdï ma ŋburuŋburu.
43006048	Ma na rɔ maŋgolɔ'bɔ 'ba dïdï.
43006049	Akonyo ma tönë pa koloma rɔ tako zi 'bu ye löbu ga di mïtɔrɔ mï kada ma lïjë këdï mï mökö ne, lïjë onyo pele tine lïjë ëdï gba kölë kada mɔtɔ.
43006050	Ne maŋgolɔ'bɔ ame mëdï miya lende mo tɔne ziye ame kako di mïtɔrɔ ne, ya ame ga pili konyo ne inza kölë kpe.
43006051	Ma na rɔ maŋgolɔ'bɔ ame kako bërï di mïtɔrɔ ame gɔ kïdïdï bilaka yaga rɔ ma lölöwö. Bilaka ame ga konyo maŋgolɔ'bɔ nime ti kïdïdï 'deni koloma rɔ ŋburuŋburu. Maŋgolɔ'bɔ ame mëdï mi'di ne na rɔ yida rɔma. Mëdï mi'di 'dɔ bilaka 'ba dɔliŋɔ nime kïdïdï yaga rɔ ma lölöwö.”
43006052	Kina bilaka naga nima kënyï ŋgï rɔ 'dïrï. Lïjë ebe tiya mo rɔ gɔ rönnï, lïjë iya te, “Bɔ nima, yida rɔ bo mo gɔ bo ki'di zize donyoke rɔ ma totondo mo ga?”
43006053	Bo iya te, “Rɔ ma laka miya ziye, ɔdɔ kiya te konyoke yida rɔ kole 'ba bilaka lesi dë ŋgï, kina kuwëke roma mo dë gbï, inza kïdïdïke yaga rɔ ma lölöwö.
43006054	Bɔ ame konyo yida rɔma, kina kuwë roma ma gbï ne, bo ti këdï ŋgï ti dïdï ma ŋburuŋburu. Kina ti mi'di bo ŋgï kënyï kɔdɔ yaga di mï tölë mï kada ame 'deni rɔ ŋburuŋburu 'ba dɔliŋɔ nime ne.
43006055	Yida rɔma ti roma ma ëdï kɔzɔ akonyo ni ma ti wa kuwë ame këdï kogbɔ bilaka koloma rɔ ma kïdïdï dɔliŋɔ nime bine ne, kina yida rɔma ti roma ma ti ki'di bilaka kïdïdï 'deni gbï rɔ ma lölöwö.
43006056	Ya ame ga konyo yida rɔma 'deni kina kuwë roma ma 'deni gbï ne, ti mëdï ŋgï rɔ akɔtɔ tïnnï. Kina lïjë ti këdï gbï rɔ akɔtɔ tö.
43006057	'Bu ma Bɔko'ba na me këdï kïdïdï bilaka kina me bo koja ma mako dɔliŋɔ bine. Bo na me gbï këdï kïdïdï ma. Kina gbï tara bilaka ame ga konyo yida rɔma 'deni, ti mïdïdï lïjë gbï.
43006058	Lende kiya ma na me, maŋgolɔ'bɔ ame kako bërï di mïtɔrɔ ne kina rɔ yida rɔma. Inza kɔzɔ maŋgolɔ'bɔ ma tönë pa 'bu ye löbu ga koloma tonyo mo ne. Maŋgolɔ'bɔ nima lïjë onyo pele tine lïjë ëdï gba kölë kada mɔtɔ. Ne bɔ ame konyo maŋgolɔ'bɔ ame ne ti kïdïdï ŋgï koloma rɔ ŋburuŋburu.”
43006059	Lende nime Yësu iya di Kaparanoma ko'ja bo këdï rɔ tiyandi kɔmɔ bilaka di mï rö 'ba mötu.
43006060	Bilaka ma konzi ame ga këdï kösö gɔ Yësu ne, ɔdɔ lïjë kuwö lende nime 'deni te tine ma konzi mɔtɔ ga ënyï kiya te, “Lende nime itigɔ 'deni sowa. Yë na ti kutï dɔmo?”
43006061	Yësu ikali lende ŋguruŋguru 'bënnï nima 'deni mɔlo ti mï bo. Kina bo kiya zïnnï, bo iya te, “Lende nime na ko'dɔkɔke 'deni ŋgï toga kpeye gɔma teyi?
43006062	Omerike gɔmo tɔ ma, ɔdɔ kiya te këddï koŋgɔke kole 'ba bilaka lesi 'deni këdï kileki kari tɔrɔ gɔ bi abo ma mɔlo ame bo koloma pa teyi ne kada mɔtɔ ti ko'dɔke rɔye 'jaa tondo?
43006063	Nyï Kɔtɔ Laka 'ba Bɔko'ba na këdï ki'di bilaka kïdïdï rɔ ma lölöwö. Yida rɔ bilaka ikali dë 'dɔ ki'di bilaka kïdïdï rɔ ma lölöwö. Nyï Kɔtɔ Laka 'ba Bɔko'ba ame këdï ki'di bilaka kïdïdï rɔ ma lölöwö ne, kina me mo'de 'deni kako ziye ti lende nima miya ziye ne.
43006064	Ne oŋgɔ, kina ma pele 'deni tara ya 'beye mɔtɔ ga o'dɔkɔ dë gbï ti'di dönnï gɔ lende ma.” Yësu iya lende nime te römöyï bo ikali 'deni mɔlo bilaka ma yala ga na ki'di dönnï dë gɔ lende abo nime. Kina bo ikali bilaka ame këdï ko'dɔkɔ tari tususu bo zi turu ne 'deni gbï mɔlo.
43006065	Kina bo kiya te, “Kö'du gɔ lende naga nime kina ma ki'di gɔ miya te, bilaka ma kɔtɔ mɔtɔ inza kikali gɔ kako zö. 'Bu ma na ŋge ti ko'de bilaka mo gɔ kako zö.”
43006066	Bilaka ma konzi ënyï ŋgï toga kpënnï gɔ Yësu römöyï lende abo itigɔ 'deni sowa. Lïjë o'dɔkɔ dë kpe tösö gɔ bo.
43006067	Kina bo kënyï kiya zi bɔ laja abo ga ma 'butë dɔmorïyö naga nima, bo iya te, “Kpe gbï o'dɔkɔke toga kpeye gɔma yɔ?”
43006068	Simona Pïtörö iya te, “Ŋere, ze 'beze nime, bilaka mɔtɔ inza ame gɔ dari teyi. Lende 'bï na me këdï ki'di dïdï ma ŋburuŋburu zize le'jete.
43006069	Kina di'di dɔze 'deni ŋgï göyï dikali 'deni rɔ ma laka nï na ŋge kɔtɔ rɔ ma laka rɔ bɔ ame kako di zi Bɔko'ba ne.”
43006070	Yësu iya te, “Kpe ya ma 'butë dɔmorïyö naga nime, ma na migeli ye ne tine pele bɔ ma kɔtɔ mɔtɔ di mï löŋgö ye nima bina ëdï 'ba bo rɔ 'ba Satani.”
43006071	Lende kiya 'ba Yësu nime, bo ëdï rɔ tiya Yuda kole 'ba Simona Isikarita ame bo pele di mï löŋgö ya ma 'butë dɔmorïyö naga nima bo na këdï kari kususu Yësu zi turu ne.
43007001	Di pötö mo na Yësu kënyï kari tiliŋgere kebe mï Galilaya. Bo o'dɔkɔ dë kpe tari tiliŋgere kebe mï liŋɔ ame ga ŋgila Yerosalema ne, römöyï turu mo ga ëdï ko'dɔkɔ 'deni 'dɔ tupö bo.
43007002	Tine mï kada mo nima yayi tö'dö 'ba karama mɔtɔ 'ba Yudayi ame rɔ karama 'ba loma bïcï ŋgöŋgöbö ne ɔwɔ dë kpe.
43007003	Kina löndö 'ba Yësu ga kako ŋgï kiya zi bo, iya te, “Ari to'dɔ karama Yudayi 'dɔ ki'di ya ame ga yayi këdï kösö göyï ne ko'ja lende ame ga këddï ko'dɔ ne.
43007004	Römöyï bɔ ame ko'dɔkɔ ŋgï 'dɔ bilaka pili kikali bo ne, bo o'dɔ lende abo ga dë rɔ kusu. Ne oŋgɔ, kina kɔzɔ 'bëyï nime, lende löbu naga nime këddï ko'dɔ ne o'dɔkɔ zïyï gɔ kari kileme röyï zi bilaka pili.”
43007005	Ya naga nima lïjë pele rɔ löndö 'ba Yësu ga tine lïjë i'di dönnï dë gɔ lende abo. Kina ma ki'di lïjë kiya lende nima tara ne.
43007006	Bo iya te, “Kada 'ba tari ma yayi ne dë gba. 'Beye kada pili ëdï rɔ ma laka ziye.
43007007	Bilaka 'ba dɔliŋɔ nime inza ko'ji ye. Ne 'bama nime mö'bö nduwë tileme gɔ lende kirasi 'bënnï ga zïnnï ne, kina me lïjë këdï ko'ji ma gɔmo.
43007008	Arike mï karama nima. Ne ma 'bama mari dë, römöyï kada 'ba tari ma yayi na dë gba.”
43007009	Yësu iya lende nime te zi löndö bo ga. Kina bo kileke abo ŋgï tötï mbowa Galilaya.
43007010	Kina ɔdɔ löndö bo ga kënyï kari 'deni to'dɔ karama nima Yudayi tine, bo ënyï gbï kozi kari yayi. Tine bo ari dë kileme rɔ bo yaga bi kɔpɔ. Bo ari abo ŋgï lowo.
43007011	Turu 'ba Yudayi ni ëdï rɔ toma gɔ bo di mï löŋgö bilaka konzi 'ba karama naga nima. Lïjë këdï rɔ tititi bo di zi bilaka, iya te, “Bɔ nime bo ëdï yala?”
43007012	Gɔ kö'du mo na bilaka pili këdï 'deni ŋgï rɔ tiya lende abo rɔ kore. Ya mɔtɔ ga iya te, “Bɔ nime bilaka laka na.” Ya mɔtɔ ga iya te, “Aa, bo ëdï ka kïndëndë bilaka ti lende abo naga nima rɔ tïndëndë.”
43007013	Tine bilaka naga nima iya lende nima dë yaga bi kɔpɔ, römöyï lïjë ere turu 'bënnï ga.
43007014	Kina ɔdɔ kömö 'deni mï zana 'ba karama nima tine, na Yësu kënyï ŋgï kari mï reki 'ba rö löbu 'ba Bɔko'ba. Kina bo ki'di ŋgï tiyandi kɔmɔ bilaka di yayi.
43007015	Lende ame ga bo kiya ne igayi turu 'ba Yudayi ni 'deni. Kina lïjë kiya te, “Bɔ nime bo ikali lende naga nime totondo ga? Ne bɔ kɔmɔ kiyandi ze naga nime iyandi bo dë yɔ 'di?”
43007016	Kina bo kënyï kiya zïnnï, bo iya te, “Lende naga nime mëdï miyandi ne, lende ma na dë. Lende 'ba Bɔko'ba na. Bo na me koja ma kako dɔliŋɔ nime bine.
43007017	Bilaka ame ga ko'dɔkɔ to'dɔ ako'dɔkɔ 'ba Bɔko'ba ne na 'jaa ti kikali akiyandi nime. Ala lende ma na ya, ala 'ba Bɔko'ba mo na ŋgï ya lïjë na ti kikali 'jaa.
43007018	Römöyï bilaka ame këdï kiyandi kɔmɔ bilaka bo kebe tiya mo, bo kiya te, akiyandi nime lende abo na, ziye ŋgï 'dɔ tikali mo rɔ ma laka bɔtɔ nima o'dɔkɔ abo ka 'dɔ bilaka kiya te bo na rɔ bilaka ma löbu. Ne bɔ ame kako 'ba bo kiya te, bilaka mɔtɔ na koja bo ti akiyandi laka nime ne, ziye tikali mo rɔ ma laka bo na rɔ bɔ lende kodɔrɔ kina lende kënyë inza gbï mï bo.
43007019	Kɔzɔ ma koŋgɔke, Musa na me kugu kö'du ki'di 'ba Bɔko'ba ziye, ne bɔtɔ ma kɔtɔ mɔtɔ ame 'dɔ kö'bö ŋgï toro kö'du ki'di nime di mï löŋgö ye bina ne inza yɔ. Ne ëddï komake gɔma 'dɔ tupö ma yaga gɔ wa'di?”
43007020	Bilaka ma konzi ame ga këdï yayi ne ënyï kiya zi Yësu, iya te, “Rumö na këdï ko'dɔ yi. Yë mo na këdï koma göyï mo 'dɔ tupö yi?”
43007021	Yësu iya te, “Tönë mo'dɔ 'bama wa ŋge dɔ kɔtɔ mï kada 'ba rɔ kindawo, ne i'dike lende mo kebe kïlïkö dɔye pili gɔ wa'di?
43007022	Ne kpe 'böwu, ebeke tilele kole kuru 'be ga mï kada 'ba rɔ kindawo. Kɔzɔ lende mo ame Musa kiya ne tara. Ne dikalike 'deni ŋgï rɔ ma laka, akilele nima lende 'ba Musa na dë römöyï bulöbu ma mɔlo naga tönë bine oloma gbï to'dɔ mo tara.
43007023	Kina me këddï kileleke kole titi mï kada 'ba rɔ kindawo 'dɔ kileme lende koro 'ba kö'du ki'di ame Musa kugu ziye ne. Ne gɔ wa'di na kënyïke rɔ 'dïrï tö gɔ ako'dɔ 'bama ame mileŋo yida rɔ bilaka pili mï kada 'ba rɔ kindawo ne ya?
43007024	Kinza kodɔrɔke bïcï lende dë ŋgï rɔma gɔ wa ame ga këddï ko'jake ti kɔmɔye ne. Ziye 'dɔ kodɔrɔke bïcï lende ti lende laka mo.”
43007025	Kina bilaka mɔtɔ ga 'ba Yerosalema kënyï ŋgï tilende rɔ bo, iya te, “Dëmba bɔ tönë turu ze ga këdï rɔ toma gɔ bo 'dɔ tupö bo ne, bo na me ne ya?
43007026	Ne oŋgɔke yayi bine bo ëdï kilende ŋgï rɔ dɔ ŋgölö. Turu iya a mɔtɔ dë gbï zi bo yɔ. Ala mɔtɔga lïjë ti komeri 'deni, kiya te bo na rɔ Kurïsïtö mo ame Bɔko'ba këdï koja kako di mïtɔrɔ ne ɔtɔ?
43007027	Tine Kurïsïtö mo ame këdï kako di mïtɔrɔ ne, bɔtɔ inza kikali dɔliŋɔ mo. Ne 'ba Yësu mo nime, tondo ze pili dikali dɔliŋɔ abo?”
43007028	Kina ɔdɔ Yësu këdï 'deni tiyandi kɔmɔ bilaka di mï reki 'ba rö löbu 'ba Bɔko'ba tine, bo ënyï ŋgï kiya rɔ ma kembe, bo iya te, “Kpe nima, ikalike ma ra? Dɔliŋɔ ma ame mako di teyi ne, ikalike ra ŋgï? Tako nime mako bine ne, mako dë gɔ dɔma. Bɔko'ba ame kɔtɔ kpökï mïtɔrɔ ne na koja ma. Ne ikalike bo dë yɔ.
43007029	Ma 'bama mikali bo 'deni, bo na me koja ma 'dɔ ki'di ma mako bine ne.”
43007030	Kina lïjë ko'dɔkɔ ŋgï 'dɔ tinda'ba bo gɔ lende nime. Ne tine bɔtɔ mɔtɔ osa közïnï dë rɔ bo römöyï kada abo ame Bɔko'ba ki'di 'dɔ bilaka kinda'ba bo teyi ne ömö dë gba.
43007031	Bilaka ma konzi mɔtɔ ga i'di dönnï 'deni ŋgï gɔ lende abo. Kina lïjë koloma ŋgï rɔ tiya mo, iya te, “Yësu nime na ŋgï ti këdï rɔ Kurïsïtö mo tönë Bɔko'ba këdï koja kako di mïtɔrɔ ne, römöyï a mɔtɔ inza kpe ame gɔ bɔ mɔtɔ kako ko'dɔ kulöwö rɔ dɔ kiteli di dɔ ame ga bo ko'dɔ ne.”
43007032	Kina ɔdɔ Parosi mɔtɔ ga kuwö lende nima bilaka naga nima kiya ne 'deni te tine, lïjë ënyï ŋgï kari tususu kpënnï ti löbu 'ba bɔ akumu ni. Kina lïjë kënyï ŋgï koja bɔ kanya 'bënnï ga kari tinda'ba Yësu.
43007033	Yësu oloma rɔ tiya mo zi bilaka naga nima yayi, bo iya te, “Mëdï moloma ŋge tiye bine mbowa tine mëdï muyï ama dɔma, mileki mari zi bɔ ame koja ma kako bine ne.
43007034	Kina ti kebeke 'deni ŋgï toma gɔma, ne inza ko'jake ma kpe römöyï inza kikalike tari tömö ŋbö mï gɔ bi ame mëdï teyi ne.”
43007035	Kina turu mɔtɔ ga kënyï ŋgï tiya mo rɔ gɔ rönnï, lïjë iya te, “Wa'di mo ga na bo këdï kiya 'ba bo tara? Bo ëdï kari ŋbö kulöwö te yala ga kina bo kiya te dinza do'jake bo? Ala bo ëdï ko'dɔkɔ tari toloma zi bilaka ze ame ga këdï koloma mï dɔyayi 'ba bɔ löwö ne ɔtɔ. Mɔtɔga bo ëdï ko'dɔkɔ tari tiyandi kɔmɔ bɔ löwö naga nima di yayi.
43007036	Ne ma kinza tara yɔ dëne bo ti kiya te ɔdɔ domake bo pele dinza do'jake bo? Lende kiya wa'di mo ga na bo kebe kiya 'ba bo, bo kiya te gɔ bi ame bo këdï kari teyi ne, dinza dikalike 'beze tömö teyi?”
43007037	Kina ɔdɔ kömö 'deni mï tö'dö 'ba tote karama nima ame rɔ kada ma löbu 'ba karama mo ne tine, Yësu ënyï kɔrɔ tɔrɔ kɔmɔ bilaka naga nima. Kina bo kuwöwö dɔ bo rɔ ma kembe, bo iya te, “Ya ame ga lïjë këdï ti koda mini ne, lïjë kako zö tuwë mo zïnnï.
43007038	Lende nime ëdï 'deni kɔzɔ ma tönë kugu mï buku 'ba Bɔko'ba ne, ame kiya te, ‘Ya ame ga ki'di dönnï 'deni ŋgï rɔ ma laka gɔ lende ma ne, mini 'ba dïdï ti kɔlɔ 'deni di mïnnï kɔzɔ yöpö tara.’ ”
43007039	Dɔŋgala nime, Yësu ëdï kiya gɔ lende 'ba Nyï Kɔtɔ Laka ame Bɔko'ba këdï ko'dɔkɔ ti'di mo zi ya ame ga ki'di dönnï gɔ lende 'ba Yësu ne. Mï kada nima yayi Bɔko'ba i'di Nyï Kɔtɔ Laka dë gba zi bilaka römöyï Yësu ileki dë gba kari mïtɔrɔ.
43007040	Lende nime Yësu kiya ne, ɔdɔ ya mɔtɔ ga kuwö 'deni tine lïjë ënyï ŋgï kiya te, “Rɔ ma laka bɔ nime, bo na ŋgï rɔ bɔ kumë lende mo tönë Bɔko'ba këdï koja ne.”
43007041	Ya mɔtɔ ga iya te, “Bɔ nime na rɔ Kurïsïtö.” Ya mɔtɔ ga iya te, “Bɔ nime Kurïsïtö na dë römöyï Kurïsïtö inza rɔ bilaka 'ba Galilaya.
43007042	Römöyï ugu 'deni mɔlo mï buku 'ba Bɔko'ba, iya te, Kurïsïtö ëdï kɔdɔ di mï kupö ŋere Dawidi. Kina gɔ köyö bo Beteleme mï dɔliŋɔ 'ba Dawidi.”
43007043	Lende kiya 'ba bilaka naga nima oza mïnï 'deni kɔzɔ a nima tara.
43007044	Kina ya mɔtɔ ga ko'dɔkɔ ŋgï tinda'ba Yësu, ne tine bɔtɔ mɔtɔ osa közïnï dë du te rɔ bo.
43007045	Kina ɔdɔ bɔ kanya naga nima kënyï kileki 'deni kari zi Parosi ni ti löbu 'ba bɔ akumu naga nima tine, lïjë ënyï kititi bɔ kanya naga nima, iya te, “O'deke Yësu mo dë kako zize bine gɔ wa'di?”
43007046	Bɔ kanya naga nima iya te, “Wöwö, do'ja bɔtɔ mɔtɔ dë gba ame kiya lende kɔzɔ lende kiya 'ba bɔ nime.”
43007047	Lïjë iya te, “I'dike bo ku'bölu ye 'deni gbï.
43007048	Uwöke ra ze Parosi ni ti löbu 'be mɔtɔ ga diya lende abo naga nima rɔ lende laka?
43007049	Ya ma yawa naga na ŋge ma këdï kutï gɔ lende abo naga nima ne römöyï lïjë ikali kö'du ki'di 'ba Bɔko'ba dë. Kada mɔtɔ Bɔko'ba ëdï ku'du lïjë mï pa'do 'ba Gehena.”
43007050	Kina Parosi ma tönë kïdëkï möyï mo rɔ Nïkuduma bo kako pa mɔlo zi Yësu ne kënyï ŋgï tɔrɔ tiya lende zïnnï,
43007051	bo iya te, “Oŋgɔke te, inza rɔ ma laka mï kö'du ki'di ze ame Bɔko'ba ki'di zize ne 'dɔ todɔ karama ŋgï dɔ bɔ mɔtɔ tara kinza ma kuwö lende 'ba kpamo titi koŋgɔ ndï lende mo.”
43007052	Lïjë ileki zi Nïkuduma, iya te, “Nï 'deni gbï rɔ bilaka 'ba Galilaya mɔtɔ? Ari kïdëkï buku 'ba Bɔko'ba te, ti ko'ja kugu yayi, iya te, bɔ kumë lende 'ba Bɔko'ba inza kɔdɔ di mï Galilaya.”
43007053	Kina lïjë pili kënyï kïyëyï rönnï ŋgï kari liŋɔ 'bënnï ga rɔ kɔtɔkɔtɔ.
43008001	Yësu ɔdɔ ŋgï di mï rö löbu 'ba Bɔko'ba bo kari dɔ döku 'ba Bilaya.
43008002	Mɔlo mï dɔŋbɔ na Yësu kileki ŋgï kari mï reki 'ba rö löbu 'ba Bɔko'ba. Kina bilaka kotɔtɔ rönnï ŋgï ŋbaŋi zi bo yayi. Kina bo koloma ŋgï bërï tiyandi lïjë.
43008003	Kina bɔ kɔmɔ kiyandi mɔtɔ ga ti Parosi ni kako ŋgï zi bo. Lïjë o'de 'ja mɔtɔ ame kinda'ba 'deni di bi 'ba to'dɔ yërï. Lïjë i'di 'ja nima kɔrɔ kɔmɔ bilaka konzi naga nima.
43008004	Kina lïjë kënyï kititi Yësu, iya te, “Bɔ kɔmɔ kiyandi, 'ja nime dinda'ba lɔko di bi 'ba to'dɔ yërï.
43008005	Kina kɔzɔ ame kugu 'deni mɔlo mï kö'du ki'di 'ba Bɔko'ba ma Musa kugu zize ne, iya te, 'ja ma ko'dɔ yërï kɔzɔ a nime te 'dɔ ku'du ti kulugbï döku kölë yaga. Ne ma 'bëyï iya tondo?”
43008006	Akititi nime lïjë ëdï koma kpa Yësu timo rɔ toma römöyï ɔdɔ kiya te bo kiya lende mɔtɔ rɔ ma kënyë gɔ lïjë kari kususu bo timo zi turu. Tine bo ileki abo dɔmo dë. Bo odi abo dɔ bo ŋgï le bërï tugu dɔ yayi ti dɔkole közï bo.
43008007	Kina lïjë koloma ŋgï nduwë rɔ tititi bo rɔ aliri. Kina bo kombi dɔ bo ŋgï tɔrɔ, bo kënyï kileki zïnnï, iya te, “Ɔdɔ kiya te bɔ mɔtɔ di mï löŋgö ye nima bina, bo kikali rɔ bo, bo ko'dɔ lende kënyë mɔtɔ dë, bo kënyï dɔgba ku'du 'ja nima ti döku.”
43008008	Kina bo kodi dɔ bo ŋgï gbï bërï tugu dɔ yayi ti dɔkole közï bo.
43008009	Kina ɔdɔ bɔ kɔmɔ kiyandi naga nima kuwö lende nime 'deni kɔzɔ a nime te tine, lïjë ënyï ŋgï tu'bögö rönnï rɔ kɔtɔkɔtɔ kita'ba yaga di ŋgila bo. Ya ma löbu rɔ dɔ kiteli mo ga tönë lïjë na kisaki tɔdɔ dɔgba yaga. Kina rɔ ŋburuŋburu mo tine Yësu ni na kola 'deni ŋgï ŋge rïyö yayi ti 'ja tönë kɔmɔ tïndï naga nima.
43008010	Bo ombi dɔ bo tɔrɔ kina bo kititi 'ja nima, bo iya te, “Lïjë ëdï yala? Bɔtɔ ma kɔtɔ mɔtɔ odɔ karama dë du te döyï?”
43008011	Lɔko iya te, “Ŋere, bɔtɔ mɔtɔ inza.” Bo ileki kiya zi 'ja nima, bo iya te, “Kina ma gbï, minza modɔ karama döyï. Ari ë'bï, ne kisaki di mï kada nime tɔne kinza kari ko'dɔ lende kënyë mɔtɔ dë kpe.”
43008012	Di pötö mo 'deni yayi tine na Yësu kënyï kiya zi Parosi ni, bo iya te, “Ma na rɔ bi kɔpɔ zi dɔliŋɔ nime. Ya ame ga pili kösö 'deni gɔma ne iliŋgere dë kpe mï bi kölu. Bi kɔpɔ nime ti kïdïdï lïjë 'deni ŋgï yaga rɔ ma lölöwö.”
43008013	Parosi naga nima ënyï kileki kiya zi bo, iya te, “Lende yawa 'bï naga nima doŋgɔ 'deni, nï ë'bï ŋgï ka kɔzɔ bilaka ame këdï kodɔrɔ bïcï lende abo gɔ dɔ bo ne.”
43008014	Bo ileki dɔmo zïnnï, bo iya te, “Lende yawa na dë. Ne ɔdɔ kiyake pele te mëdï miya lende naga nime dömöyï lende 'ba gbagba ma, ele gbï. Römöyï ma bɔ mo, ma na mikali gɔ bi ame mako di teyi ne, kina ma na gbï mikali gɔ bi ame mëdï mari teyi ne. Kpe nima bina, ikalike dë mako di yala, ala mëdï mari yala.
43008015	Kpe 'beye ëddï ko'dɔke burë 'ba rɔma ŋgï kɔzɔ burë ko'dɔ 'ba bilaka lesi tara, ne 'bama minza mo'dɔ burë 'ba bɔtɔ.
43008016	Ne ɔdɔ kiya te mo'dɔ burë 'ba bilaka pele, burë ko'dɔ ma ti këdï ŋgï rɔ ma kodɔrɔ römöyï minza mo'dɔ gɔ dɔma. Dëdï do'dɔ ze ti 'bu ma ame koja ma kako di mïtɔrɔ ne.
43008017	Ne oŋgɔ, lende nime ugu 'deni mɔlo mï kö'du ki'di ame ki'di ziye ne, iya te, ɔdɔ bɔ kodɔrɔ bïcï lende rïyö kiya pili rɔ lende kɔtɔkɔtɔ nima, lende nima ëdï ŋgï rɔ ma laka.
43008018	Kina me ma rɔ bɔ kodɔrɔ bïcï lende ma kina 'bu ma ame koja ma kako bine ne, bo gbï rɔ bɔ kodɔrɔ bïcï lende ma.”
43008019	Parosi naga nima ënyï kiya zi bo, iya te, “'Bu yï mo ëdï yala?” Bo iya te, “Kpe ikalike 'bu ma dë. Kina gbï ikalike ma dë. Römöyï ɔdɔ kiya te kikalike ma 'deni, ti kikalike 'bu ma gbï.”
43008020	Lende nime Yësu iya di mï reki 'ba rö löbu 'ba Bɔko'ba ko'ja bo këdï rɔ tiyandi kɔmɔ bilaka di gɔ bi ame bilaka këdï ki'di kpa közï ki'di 'bënnï ga zi Bɔko'ba di teyi ne. Mï kada nima yayi turu inda'ba bo dë römöyï kada abo ame Bɔko'ba ki'di 'dɔ bilaka kinda'ba bo yïmo ne ömö dë gba.
43008021	Di pötö mo na Yësu kënyï kiya zi turu löbu naga nima, bo iya te, “Mëdï mari ama kada mɔtɔ kina ti kënyïke 'deni ŋgï toma gɔma, ne inza kikalike tari tömö gɔ bi ame mëdï mari teyi ne. Ti kö'böke mï lende kënyë 'be ga ŋbö mï tölë.”
43008022	Turu naga nima iya te, “Lende abo nima, bo kiya te dinza dikalike tari gɔ bi ame bo këdï kari teyi ne, bo ëdï ko'dɔkɔ tari tupö rɔ bo yaga?”
43008023	Bo iya te, “Kpe 'beye rɔ 'ba dɔliŋɔ nime. Ne ma 'bama mako di dɔyayi 'ba mïtɔrɔ. Kpe 'beye di mï dɔliŋɔ nime. Ne ma 'bama minza di mï dɔliŋɔ nime.
43008024	Gɔ kö'du mo kina ma 'dɔ ki'di miya te ti kö'böke mï lende kënyë 'be ga ŋbö mï tölë. Ɔdɔ kiya te ki'dike dɔye dë ŋgï gɔmo rɔ ma laka ma na rɔ bɔ ame rɔ ma mo ne, ti kö'böke mï lende kënyë 'be ga ŋbö mï tölë.”
43008025	Lïjë ënyï kititi bo, iya te, “Nï yë mo na?” Bo iya te, “Ma na rɔ bɔ ma tönë miya lende mo pa ziye bine ne.
43008026	Mëdï ti lende ŋbaŋi 'dɔ tiya mo gɔ lende 'be. Kina mëdï gbï ti lende mɔtɔ ga ŋbaŋi ame gɔ mo'dɔ burë 'be timo. Bɔ ame koja ma kako dɔliŋɔ nime bine ne, lende abo rɔ ma kodɔrɔ. Kina lende ame ga ŋge muwö di kpa bo ne, kina me mëdï miya ziye kpe bilaka 'ba dɔliŋɔ nime.”
43008027	Lende nime Yësu kiya ne, turu naga nima ikali dë ma bo këdï rɔ tiya lende 'ba 'bu bo Bɔko'ba.
43008028	Kina bo kiya zïnnï, bo iya te, “Ma kole 'ba bilaka lesi, ti kutötïke ma 'deni dɔ ŋgërï tɔrɔ kupöke ma. Ne tine ti kikalike ma ŋgï 'jaa rɔ bɔ ame rɔ ma mo ne, kina ti kikalike gbï 'jaa omba wa naga nime mëdï mo'dɔ ne, minza mo'dɔ gɔ dɔma. Kina ti kikalike ŋgï rɔ ma laka wa ame ga ŋge 'bu ma kiya zö ne na ma ga mëdï miya zi bilaka ne.
43008029	Bo na koja ma kina bo ö'bö tö bi kɔtɔ, bo ola ma dë kutu ma römöyï lende ame ga mëdï mo'dɔ ne, kina kïyëyï dökï'dï bo.”
43008030	Lende nime Yësu kiya ne i'di bilaka ma konzi mɔtɔ ga ŋgï ki'di dönnï gɔ lende abo.
43008031	Yësu ënyï kiya zi Yudayi naga nima ki'di dönnï 'deni gɔ lende abo ne, bo iya te, “Ɔdɔ kiya te ko'dɔke wa pili ŋgï kɔzɔ ame mëdï miyandi ye timo ne, ti këddïke ŋgï rɔ ma laka rɔ bɔ kösö gɔma ga.
43008032	Kina gbï ti kikalike lende laka 'ba Bɔko'ba ŋgï. Kina lende laka 'ba Bɔko'ba ti ki'di ye ŋgï kolomake rɔ dɔ ŋgölö. Kinza këddïke ra kpe rɔ atɔli.”
43008033	Bilaka naga nima iya te, “Ze kupö Abarayama ga na. Mɔlo kako di zi 'bu ze löbu ga bɔtɔ inda'ba ze dë rɔ atɔli. Gɔ wa'di na kiya te ti doloma rɔ dɔ ŋgölö?”
43008034	Bo iya te, “Rɔ ma laka miya ziye, bilaka pili ame ga rɔ bɔ ko'dɔ lende kënyë ne, lende kënyë inda'ba 'deni rɔ 'bɔki. Kina lende kënyë na 'deni le'jete rɔ bɔ dönnï.
43008035	Kɔzɔ ma kikalike atɔli oloma dë kö'bö ŋburu rɔ kole 'ba liŋɔ. Ne kole 'ba bɔ dɔ liŋɔ na ti koloma ŋgï ŋburu kö'bö kpa döbösï 'ba 'bu bo nima.
43008036	Kina ɔdɔ kiya te kole 'ba Bɔko'ba na kutë gɔye 'deni di zi bɔ ame kinda'ba ye ne, bɔtɔ mɔtɔ inza kpe ame 'dɔ këdï rɔ bɔ dɔye.
43008037	Mikali ye 'deni ŋgï rɔ kupö Abarayama ga. Ne ëddï komake kɔri 'ba tupö ma gɔ wa'di? Lende kiya ma naga nime na koŋmi dë dökï'dï ye?
43008038	Lende naga nime mëdï miya ne na rɔ ame 'bu ma kileme zö. Kina 'beye ndɔbɔ ame ga gbï 'bu ye kileme ziye ne na ma ga gbï këddï ko'dɔke.”
43008039	Lïjë iya te, “Abarayama na rɔ 'bu ze.” Kina bo kënyï kileki dɔmo zïnnï, bo iya te, “Inza tara. Ma kiya te këddïke ra ŋgï rɔ kole 'ba Abarayama ga dëne ëddï ko'dɔke gbï kɔzɔ 'ba Abarayama.
43008040	Ne le'jete ëddïke e'be za rɔ toma kɔri ame 'dɔ kupöke ma timo, ma mo tönë mëdï mïyëtï lende ma laka ame ga muwö di kpa Bɔko'ba ziye ne. Lende ko'dɔ 'ba Abarayama inza tara.
43008041	Ndɔbɔ ko'dɔ dɔ 'bu ye na ma këddïke rɔ to'dɔ mo ne.” Lïjë iya te, “Ze kole köyö mï maŋba na dë. Bɔko'ba na ŋge kɔtɔ rɔ 'bu ze.”
43008042	Bo iya te, “Ma kiya te Bɔko'ba na këdï ra rɔ 'bu ye dëne ëddï kɔ'ɔke ma römöyï tako nime mako ziye bine ne, mako di zi Bɔko'ba. Mako dë gɔ dɔma. Bɔko'ba na koja ma.
43008043	Ne kpe bilaka o'dɔkɔke dë tuwö lende naga nime mëdï miya ne gɔ wa'di? Lende ma laka kɔzɔ a nime te na ko'jike?
43008044	Ne oŋgɔ, 'bu ye na rɔ Satani römöyï wa ame ga bo ko'dɔkɔ ne kina ko'dɔkɔke to'dɔ mo. Bo 'ba bo 'deni mɔlo rɔ bɔ a kupö. Bo o'dɔkɔ abo dë to'dɔ lende laka 'ba Bɔko'ba römöyï bo ilagi lende laka 'ba Bɔko'ba 'deni mɔlo pili. Wa 'ba bo ma bo kö'bö to'dɔ mo na rɔ tunzö bëtï römöyï bo bɔ bëtï na. Kina bo 'deni rɔ ŋere 'ba bëtï.
43008045	Ne 'bama nime, mëdï miya lende laka 'ba Bɔko'ba ziye ne na me ki'di kilagike ti'di dɔye gɔ lende ma ne.
43008046	Oŋgɔke lende naga nima mëdï mo'dɔ ne te. Ma kënyë mo ga ëdï? Ɔdɔ këdï, iyake zö. Ne ɔdɔ lende ma naga nima këdï mee rɔ ma laka ne, o'dɔkɔke dë ti'di dɔye gɔmo gɔ wa'di?
43008047	Ya ame ga rɔ kole 'ba Bɔko'ba ne ëdï kuwö lende 'ba Bɔko'ba. Ne kpe 'beye nime inzake rɔ kole 'ba Bɔko'ba römöyï ilagike lende abo 'deni.”
43008048	Lïjë iya te, “Nï nime, nï na dë ŋgï rɔ ma laka rɔ bɔ rumö 'ba Somorona kɔzɔ ma tönë diya bine ne?”
43008049	Bo iya te, “Ma bɔ rumö na dë. 'Bama rɔ toro 'bu ma. Ne kpe ebeke 'beye za titi'ja ma.
43008050	Wa naga nime mëdï mo'dɔ ne minza mo'dɔ 'dɔ bilaka koro ma gɔmo, kiya ma rɔ bilaka ma löbu. Bɔ mɔtɔ ëdï ame bo ko'dɔkɔ 'dɔ bilaka koro ma ne. Bo na rɔ bɔ ame këdï kodɔrɔ bïcï lende ma rɔ ma kodɔrɔ ne.
43008051	Rɔ ma laka miya ziye, ya ame ga këdï ko'dɔ lende pili ŋgï kɔzɔ wa ame ga mëdï miya ne, a mɔtɔ rɔ tölë inza kikali du te tömö dönnï.”
43008052	Lïjë iya te, “Nï bɔ nime, dikali yi 'deni rɔ ma laka. Nï bɔ rumö na. Iya te bilaka ame ga ko'dɔ lende kɔzɔ kö'du kiya 'bï naga nima inza kölë kpe. 'Bu ze löbu Abarayama ni ölë 'deni pili ti bɔ kumë lende ma löbu 'ba Bɔko'ba tönë ga.
43008053	Gɔ wa'di na kebe kiya 'bëyï röyï mbiri löbu di dɔ 'bu ze löbu Abarayama ni ma ti bɔ kumë lende ma löbu 'ba Bɔko'ba ame ga kölë ne? O'dɔkɔ to'dɔ röyï rɔ wa'di?”
43008054	Bo iya te, “Ma 'bama nime, miya rɔma dë te mëdï mbiri. Ɔdɔ kiya te miya kɔzɔ a nima tara, lende ma inza kpe ko'dɔ ɔtɔ. 'Bu ma nima këddï kïdëkïke möyï mo rɔ Bɔko'ba këddï koroke ne, bo na ŋge kiya te mëdï mbiri.
43008055	Ne kpe 'beye ikalike bo dë. Ma na ŋge mikali bo. Ne ɔdɔ miya te mikali bo dë, ma 'deni gbï rɔ bɔ bëtï kɔzɔ 'beye. Ne oŋgɔ, kina me mikali Bɔko'ba, wa pili ame ga bo kiya zö ne, kina me ga mëdï rɔ to'dɔ mo.
43008056	'Bu ye löbu Abarayama ëdï ti mï këyï römöyï mï kada nima yayi Bɔko'ba iya zi bo, iya te, ti ko'ja kada ma ame mëdï mako timo dɔliŋɔ nime ne 'deni ŋgï. Kina me bo o'ja 'deni ŋgï. Gɔ kö'du mo bo 'deni ti mï këyï.”
43008057	Lïjë iya te, “Nï nime kɔmɔ kɔɔ 'bï ömö dë gba kuluku kɔtɔ yɔ. Rɔ ma tondo mo ga na kebe kiya te o'ja Abarayama?”
43008058	Bo ileki dɔmo zi ya naga nima, bo iya te, “Rɔ ma laka miya ziye gba kinza köyö Abarayama dë, mëdï 'deni mɔlo rɔ bɔ ame rɔ ma mo ne.”
43008059	Kina lïjë kënyï ŋgï totɔtɔ kulugbï döku 'dɔ tu'du bo timo tupö bo yaga. Kina bo kënyï kolo abo rɔ bo ŋgï, bo kɔdɔ yaga di mï reki 'ba rö löbu 'ba Bɔko'ba yayi.
43009001	Kina ɔdɔ Yësu këdï 'deni kiliŋgere tine, dɔ bo ondɔsɔ ŋgï ti bɔ kɔmɔ kölu mɔtɔ ame köyö 'deni mɔlo rɔ kɔmɔ kölu ne.
43009002	Kina bɔ kösö gɔ bo ga kënyï kititi bo, lïjë iya te, “Bɔ kɔmɔ kiyandi, lende kënyë 'ba yë na me ki'di 'dɔ köyö bɔ nime rɔ kɔmɔ kölu ne? Lende kënyë abo na ala lende kënyë ko'dɔ 'ba 'bu bo ni na?”
43009003	Yësu iya te, “Töyö nime köyö bɔ nime rɔ kɔmɔ kölu ne inza gɔ lende kënyë abo ala gbï gɔ lende kënyë ko'dɔ 'ba 'bu bo ni. Tine öyö bɔ nime rɔ kɔmɔ kölu 'dɔ ki'di Bɔko'ba kileme tigɔ abo tö zi bilaka mï tileŋo bɔ nime.
43009004	Ndɔbɔ ame Bɔko'ba koja ma dömöyï mo ne, mëdï mo'dɔ gïrï nime ko'ja gɔ bi këdï gba rɔ mï kada. Römöyï korɔndɔ ɔwɔ dë kpe, ame bilaka lesi inza kikali kpe to'dɔ a mɔtɔ.
43009005	Ne ame mëdï 'deni dɔliŋɔ bine ne, ma na 'deni rɔ bi kɔpɔ zi dɔliŋɔ.”
43009006	Kina bo koto'bi woro ŋgï bërï, bo konyɔpi mandɔ'dɔ mo ŋgï kosa kɔmɔ bɔ kɔmɔ kölu tönë.
43009007	Kina bo kiya te, “Ari kurögö kömöyï mï daa 'ba Siloma.” Ame 'jɔ 'ba möyï mo nima tëgë “Oja 'deni.” Kina bɔ tönë kari kurögö kɔmɔ bo ŋgï. Na kɔmɔ bo kɔpɔ ŋgï bo kileki ŋgï kari liŋɔ rɔ bɔ kɔmɔ kɔpɔ.
43009008	Kina ɔdɔ bɔ nima këdï 'deni liŋɔ tine, bilaka ma mï tïrï ma ŋgɔsiŋgɔsi naga ti ya mɔtɔ ga ame kikali bo 'deni mɔlo tönë pa bine rɔ bɔ kpasi ne, ako ŋgï toŋgɔ bo, lïjë iya te, “Wa, bɔ nime na dë tönë këdï koloma pa kpa kɔri 'dë yayi tokpasi wa ne?”
43009009	Ya mɔtɔ ga iya te, “Yëë, bo na.” Tine ya mɔtɔ ga ënyï 'bënnï kiya te, “Bɔ nima na dë. Bɔ nime o'de rönï ka rɔ to'de ti bo.” Kina bo kënyï ŋgï kiya zïnnï, bo iya te, “Ma na ŋgï nime.”
43009010	Ya naga nima iya te, “Kömöyï ënyï kɔpɔ ko'ja gɔ bi totondo?”
43009011	Bo iya te, “Bɔ nima kïdëkï möyï mo rɔ Yësu ne na konyɔpi mandɔ'dɔ ti woro, bo kosa kɔmɔma, na bo kiya zö gɔ mari murögö kɔmɔma mï daa 'ba Siloma. Kina me mari murögö kɔmɔma yɔ, na kɔmɔma kɔpɔ ŋgï.”
43009012	Lïjë iya te, “Yësu mo ëdï yala?” Bo iya te, “Mikali dë.”
43009013	Di pötö lende nime na ya mɔtɔ ga kënyï koto bɔ tönë ŋgï kari zi Parosi ni.
43009014	Kada nima Yësu konyɔpi mandɔ'dɔ ti woro kosa kɔmɔ bɔ nima 'dɔ kɔpɔ ŋgï yaga yïmo ne, kada 'ba rɔ kindawo na.
43009015	Parosi ni ebe gbï tititi bɔ nima gɔ lende 'ba kɔmɔ bo ame kënyï kɔpɔ 'böwu yaga ko'ja gɔ bi ne. Tine bo ileki kiya zïnnï, bo iya te, “Yësu na ko'dɔ mandɔ'dɔ kɔmɔma. Kina mari murögö yɔ. Kina me kɔmɔma kɔpɔ ŋgï.”
43009016	Parosi mɔtɔ ga iya te, “Bɔ nime ako dë du te di zi Bɔko'ba, ma bo këdï kako ra ŋgï di zi Bɔko'ba dëne bo ëdï koro kada 'ba rɔ kindawo.” Ya mɔtɔ ga iya te, “Ne ma bo këdï ra rɔ bɔ lende kënyë tara dëne ndɔbɔ löbu naga nime, bo ti kikali to'dɔ mo totondo ga?” Parosi tönë ga oza mïnnï 'deni kɔzɔ a nime te.
43009017	Kina lïjë kënyï 'böwu kititi bɔ tönë, lïjë iya te, “Wa'di na komeri 'bëyï gɔ lende 'ba Yësu nima bo ki'di kömöyï kɔpɔ 'deni yaga ne?” Bɔ nima iya te, “Bo bɔ kumë lende 'ba Bɔko'ba na.”
43009018	Parosi ni i'di dönnï dë gba gɔ lende nima kiya te bɔ nima kɔmɔmo pa rɔ ma kölu kina ma kënyï 'böwu kɔpɔ yaga ne, lïjë iya te bëtï na ka. Kina lïjë kïdëkï 'bu 'ba bɔ nima ti ma mo ŋgï kako zïnnï.
43009019	Kina lïjë kititi e'be 'bu mo naga nima, lïjë iya te, “Kole 'be nime kiyake te öyö mɔlo rɔ kɔmɔ kölu ne, bo na me? Ne kɔmɔ bo ënyï kɔpɔ 'böwu yaga tɔne rɔ ma totondo?”
43009020	Lïjë iya te, “Dikali ŋgï rɔ ma laka bo kole ze na. Kina dikali 'deni gbï laka öyö bo mɔlo rɔ kɔmɔ kölu.
43009021	Ne ɔtɔ abo tɔ nima kiyɔpɔ kɔmɔ bo tɔne ne, dikali dë. Bɔtɔ abo tɔ nima kiyɔpɔ kɔmɔ bo ne, dikali eze dë gbï. Ititike bo. Bo na ma, bo inza gbï gba rɔ kole titi. Bo na ti kikali tïyëtï lende abo nima.”
43009022	'Bu bo ni iya tara römöyï lïjë ere turu 'ba Yudayi naga nima. Römöyï turu naga nima iya lende mɔtɔ 'deni mɔlo yayi, iya te, bilaka ame ga pili kiya te Yësu na rɔ Kurïsïtö ame Bɔko'ba koja kako di mïtɔrɔ ne, 'dɔ ko'jɔŋɔ ŋburu yaga di bi tɔdɔ mï rö 'ba mötu.
43009023	Lende nima na ma 'dɔ ki'di 'bu bo ni kiya te, “Bo na ma, bo inza gba rɔ kole titi. Ititike bo.”
43009024	Parosi ni ënyï 'böwu gbï kïdëkï bɔ tönë kako zïnnï. Kina lïjë kiya zi bo, lïjë iya te, “Ulömu röyï ti möyï löbu 'ba Bɔko'ba nime. Dikali 'deni bɔ nima bo kileŋo yi ne bo bɔ lende kënyë na.”
43009025	Bɔ tönë iya te, “Mikali dë ala bo bɔ lende kënyë na ya? Wa 'bama ame mikali ne na ŋge rɔ ame ma pa mɔlo rɔ bɔ kɔmɔ kölu. Kina me tɔne kɔmɔma kɔpɔ 'deni yaga ko'ja gɔ bi.”
43009026	Lïjë iya te, “Wa'di na Yësu mo nima ko'dɔ zïyï? Bo o'dɔ tondo kina ma 'dɔ ki'di kömöyï kënyï kɔpɔ yaga ne?”
43009027	Bo iya te, “Ne o'ja mïyëtï lende naga nime 'deni gbï dɔgba ziye bine 'di, uwöke dë. Gɔ wa'di na ko'dɔkɔke 'böwu 'dɔ mënyï gbï tïyëtï mo ziye teyi? O'dɔkɔke 'deni gbï tösö gɔ bo?”
43009028	Kina lïjë kënyï ŋgï titi'ja bɔ tönë, lïjë iya te, “Nï 'bëyï na rɔ bɔ kösö gɔ Yësu. Ne ze 'beze rɔ bɔ kösö gɔ 'bu ze löbu Musa.
43009029	Römöyï Musa na dikali ŋge Bɔko'ba koloma rɔ tilende teyi bine. Ne bɔtɔ tɔ nima rɔ Yësu ne, dikali dë bo ako di yala.”
43009030	Bɔ nima iya te, “Lende 'be igayi ma 'deni. Yësu na me kiyɔpɔ kɔmɔma 'deni yaga. Tine kpe ikalike bi ame bo kako di teyi ne dë yɔ.
43009031	Dikali 'deni mɔlo rɔ ma laka Bɔko'ba oloma dë tuwö dɔ bɔ lende kënyë. Tine lïjë ame ga koro bo ko'dɔ ako'dɔkɔ abo ga ne, na ŋge bo kuwö dɔmo.
43009032	Bɔtɔ mɔtɔ uwö dë mɔlo kako di bi tisaki bïcï dɔliŋɔ nime ma bɔ mɔtɔ kiyɔpɔ kɔmɔ bilaka ame köyö 'deni mɔlo rɔ kɔmɔ kölu kɔzɔ a nime te.
43009033	Ma kiya te bɔ nime rɔ Yësu ne, bo kako dë ŋgï di zi Bɔko'ba dëne bo inza kikali to'dɔ a mɔtɔ.”
43009034	Parosi naga nima iya te, “Nï ame köyö yi mɔlo di mï rɔ bɔ lende kënyë ne, nï na ko'dɔkɔ 'dɔ kënyï tiyandi ze?” Kina lïjë koga bɔ nima ŋgï yaga.
43009035	Tine ɔdɔ Yësu kuwö 'deni, tëgë Parosi ni oga bɔ tönë 'deni yaga na bo kari ŋgï toŋgɔ mo. Kina bo kititi bɔ nima, bo iya te, “I'di döyï ra gɔ lende 'ba kole 'ba bilaka lesi?”
43009036	Bɔ nima iya te, “Ŋere, iya zö te 'di bo yë na, 'dɔ mi'di dɔma gɔ lende abo.”
43009037	Yësu iya te, “O'ja bo 'deni mɔlo. Ma mo nime ŋgï mëdï milende zïyï ne, ma na ŋgï rɔ kole 'ba bilaka lesi mo.”
43009038	Kina bɔ nima kileki ŋgï kiya zi Yësu, iya te, “Ŋere ma, mikali yi 'deni ŋgï tɔne rɔ ma laka rɔ kole 'ba Bɔko'ba.” Kina bo kolɔdɔ ŋgï bërï tïlëlu Yësu.
43009039	Yësu iya te, “Mako 'deni dɔliŋɔ bine 'dɔ toza mï bilaka 'dɔ ki'di ya ame ga rɔ bɔ kɔmɔ kölu ne ko'ja bi, kina gɔ ya ame ga rɔ bɔ kɔmɔ kɔpɔ ne, gɔ kɔmɔmo kebe kölu yaga.”
43009040	Parosi mɔtɔ ga ëdï gbï ti Yësu ni yayi. Kina ɔdɔ lïjë kuwö lende nima 'deni tara tine, lïjë ënyï kiya zi Yësu, lïjë iya te, “Lende kiya 'bï nima iya te ze bɔ kɔmɔ kölu na gbï?”
43009041	Bo iya te, “Ɔdɔ kiyake te ëddïke rɔ kɔmɔ kölu, inzake ti lende kënyë. Ne iyake rɔye rɔ bɔ kɔmɔ kɔpɔ. Kina ma lende kënyë 'be ga ti kulömö kö'bö tiye.”
43010001	Yësu iya te, “Rɔ ma laka miya ziye, ɔdɔ koŋgɔke bilaka mo këdï kari kpa jɔlɔ 'ba kamölö tine bo kënyï këkï za kebe dɔ reki kinza bo kari dë kebe kpa dörï nima, ikalike bo laka bo bɔ 'bögö na. Bo ako tu'bögö kamölö naga nima.
43010002	Ne bɔ ame ɔdɔ koŋgɔke këdï kari kpa jɔlɔ kɔdɔ ŋgï kebe kpa dörï nima, bo na rɔ bɔ koda kamölö naga nima.
43010003	Bo na ti bɔ koda kpa dörï 'ba jɔlɔ nima kurögö kpa dörï zi bo. Kina ɔdɔ bo kïdëkï kamölö abo naga nima ti möyï mo ga rɔ kɔtɔkɔtɔ, kina lïjë këdï kuwö dɔ bo ŋgï. Kina bo ti koja lïjë yaga di mï jɔlɔ.
43010004	Kina ɔdɔ bo koja lïjë 'deni pili yaga tine, bo ti kösö ŋgï dɔgba zïnnï bo kari toda lïjë. Kamölö abo ga ikali mugu bo, na kösö ŋgï gɔ bo.
43010005	Ɔdɔ bɔ löwö mɔtɔ ame 'beri lïjë kikali mugu mo dë ne na kako kïdëkï lïjë, lïjë inza kösö gɔmo. Lïjë pili ëdï kiriŋa ë'bënnï mökö.”
43010006	Yësu iya lende nime rɔ dɔŋgala zi Parosi naga nima kɔzɔ a nime te. Kina tine lïjë ikali 'jɔ mo dë.
43010007	Kina bo kënyï kiya zïnnï, bo iya te, “Rɔ ma laka miya ziye, ma na rɔ kpa dörï 'ba jɔlɔ.
43010008	Ya naga nime kako dɔgba di zö ne bɔ akolɔ ni ma ti bɔ 'bögö ni na. Kina kamölö inza kikali tari tösö gönnï.
43010009	Ma na rɔ kpa dörï. Ya ame ga pili këdï kɔdɔ kebe zö ne lïjë ɔmɔ 'deni di mï tölë kina lïjë ti kïlëlë rönnï 'deni ŋgï nduwë kebe teyi gbï kinza lisa 'ba a mɔtɔ.
43010010	Römöyï bɔ 'bögö naga nima, akikali 'bënnï ŋge rɔ tu'bögö mo ti tupö mo kina gbï ti tirasi mo. Ne ndɔbɔ 'bama ame mako gɔmo ne na rɔ ti'di dïdï ti tigɔ zi bilaka ma ga.
43010011	Ma na rɔ bɔ koda kamölö ma laka, ame kilaŋa rönï 'deni 'dɔ kölë gɔ kamölö abo ga.
43010012	,
43010013	Bilaka mɔtɔ ame ɔdɔ kiya te bo kinza rɔ bɔ dɔ kamölö, bo këdï koda abo kamölö mo tɔ naga nima ŋge dömöyï lende 'ba gïrïsï, bo omeri abo lende 'ba kamölö naga nima dë. Kina ɔdɔ bo ko'ja kuruku këdï kako, bo ëdï kiriŋa abo ŋgï yaga. Bo kola kamölö naga nima zi kuruku kinda'ba mɔtɔ ga kïyëyï mï kɔsɔ mo ga ŋgï rɔ kɔtɔkɔtɔ. Bo iriŋa abo yaga römöyï kamölö abo ga na dë.
43010014	Ne ma 'bama na rɔ bɔ koda kamölö ma laka. Mikali kamölö ma ga me rɔ kɔtɔkɔtɔ. Kina lïjë me ikali ma gbï.
43010015	Kɔzɔ 'bu ma ame kikali ma kina mikali bo gbï ne tara. Kina me milaŋa rɔma 'deni 'dɔ mölë gɔ kamölö ma ga.
43010016	Kina mëdï gbï ti kamölö mɔtɔ ga ame kinza gba mï jɔlɔ nime bine ne. Ndɔbɔ ma na gbï rɔ to'de mo kako bine. Lïjë ti kuwö dëkï 'ba dɔma 'deni. Kina kamölö pili ti këdï 'deni ŋgï rɔ dɔtumu kɔtɔ. Kina bɔ koda mo ti këdï 'deni ŋgï le kɔtɔ.
43010017	Oŋgɔke, kina me mi'di rɔma 'deni zi bilaka lesi 'dɔ kupö ma gɔ mënyï mïdïdï 'jaa rɔ ma lölöwö. Gɔ lende mo na ma ki'di 'bu ma Bɔko'ba kɔ'ɔ ma kulöwö ne.
43010018	Ne bilaka inza kikali tupö ma gɔ dönnï. Ma na mëdï mi'di rɔma zïnnï 'dɔ gɔ lïjë kupö ma. Mëdï ti tigɔ 'ba ti'di rɔma zi bilaka gɔ kupö ma. Kina mëdï gbï ti tigɔ 'ba tënyï tïdïdï 'böwu di pötö tölë. To'dɔ wa naga nime, Bɔko'ba 'bu ma ose gɔmo 'deni pili zö.”
43010019	Lende naga nime Yësu kiya te ne i'di turu 'ba Yudayi naga nima ŋgï koza mïnnï.
43010020	Ya ma konzi mɔtɔ ga di mï löŋgö lïjë yayi iya te, “Bɔ nime, nökï ëdï dɔmo. Bɔ rumö na. Ëddï kuwöke lende abo naga nima gɔ wa'di?”
43010021	Tine ya mɔtɔ ga iya te, “Lende kiya 'ba bɔ nime, lende 'ba bɔ nökï na dë. Bɔ nökï ti kikali tiyɔpɔ kɔmɔ bɔ kɔmɔ kölu?”
43010022	Kina ɔdɔ kömö 'deni mï kada 'ba karama 'ba tomeri gɔ tulömu rö löbu ame mï Yerosalema ne zi Bɔko'ba tine kada 'ba bi këyï ame kulöwö ne na 'deni.
43010023	Kina ɔdɔ Yësu këdï kiliŋgere 'deni kebe mï dëdë ame ga ŋere Solomo ko'ba mï reki 'ba rö löbu 'ba Bɔko'ba yayi ne,
43010024	tine turu mɔtɔ ga otɔtɔ rönnï ŋgï kako zi bo, lïjë iya te, “Nï nime, lende 'bï ïlïkö dɔze sowa. Nï mo na ŋgï rɔ Kurïsïtö ame Bɔko'ba këdï koja kako dɔliŋɔ nime bine ne ala nï mo na dë? Iya lende yaga bi kɔpɔ zize kinza kïlïkö dɔze dë.”
43010025	Bo iya te, “Lende nime miya 'deni mɔlo ziye. Tine kpe na ko'dɔkɔke e'be dë ti'di dɔye gɔ lende ma. Kina me gbï ndɔbɔ pili naga nime mëdï mo'dɔ ti közï kakpa 'ba 'bu ma Bɔko'ba ne ileme ma 'deni gbï laka ziye.
43010026	Ne kpe ebe kilagike ti'di dɔye gɔmo römöyï kpe kamölö ma ga na dë.
43010027	Kamölö ame ga rɔ 'bama ne uwö dɔma pili laka. Kina mikali lïjë 'deni gbï. Kina me lïjë pili ösö 'deni gɔma.
43010028	Kina mi'di dïdï ma ŋburuŋburu 'deni zïnnï kinza bɔtɔ mɔtɔ kirasi lïjë ra. Bɔtɔ mɔtɔ ikali dë kpe 'dɔ kako kolɔ lïjë di zö.
43010029	Römöyï 'bu ma na ki'di lïjë 'deni zö. Kina bɔtɔ mɔtɔ inza mï dɔliŋɔ nime bine ame këdï ti tigɔ rɔ dɔ kiteli di dɔ 'bu ma. Kina me 'deni bɔtɔ mɔtɔ inza kpe ame 'dɔ kikali tako tolɔ lïjë di zi bo.
43010030	Römöyï ze ti 'bu ma rɔ akɔtɔ.”
43010031	Kina ɔdɔ bilaka naga nima lïjë kuwö Yësu kiya 'deni te bo rɔ akɔtɔ ti Bɔko'ba tine, lïjë ënyï ŋgï totɔtɔ kulugbï döku 'dɔ tu'du bo timo 'dɔ lïjë kupö bo yaga gɔ lende kiya abo nima.
43010032	Tine bo ënyï kileki kiya zïnnï, bo iya te, “O'jake ndɔbɔ naga nime mëdï mo'dɔ ne dë? Wa ame ga mo'dɔ ti közï kakpa 'ba 'bu ma ne, pili rɔ ma laka. Ne ëddï ko'dɔkɔke tupö ma gɔ wa'di?”
43010033	Lïjë iya te, “Dinza dupö yi gɔ lende laka ko'dɔ 'bï. Dëdï do'dɔkɔ tupö yi gɔ dölï 'bï ame kudölï Bɔko'ba ne. Nï ame rɔ bilaka lesi ne ebe tombi döyï kiya röyï ŋbö rɔ Bɔko'ba.”
43010034	Bo ileki kiya zi bilaka naga nima, bo iya te, “Kpe oŋgɔke tɔ ma, lende mɔtɔ ugu 'deni mɔlo mï buku 'ba Bɔko'ba, iya te, ‘Kpe bilaka lesi, kpe gbï rɔ Bɔko'ba.’
43010035	Kina kɔzɔ ame dikalike 'deni lende 'ba Bɔko'ba ö'bö nduwë rɔ ma kodɔrɔ. Kina me kɔzɔ duwöke bine Bɔko'ba bo iya zi bilaka naga nima bo kilende teyi ne, bo iya te lïjë gbï rɔ Bɔko'ba.
43010036	Ne 'bama nime miya te ma kole 'ba Bɔko'ba na ne, ebe kiyake za 'böwu rɔ tudölï Bɔko'ba totondo ga? Ma na ŋge rɔ bɔ ame 'bu ma kigeli koja kako dɔliŋɔ nime bine rɔ bɔ laja abo.
43010037	Kina ɔdɔ kiya te koŋgɔke wa naga nime mëdï mo'dɔ ne kinza 'deni ŋgï du rɔ lende 'ba Bɔko'ba tine, omba kina ti kikalike ma 'jaa ŋgï rɔ ma laka minza rɔ kole abo.
43010038	Ne ɔdɔ ki'dike dɔye dë pele gɔ lende kiya ma naga nime, lende 'ba Bɔko'ba ame ga ko'jake ma mëdï mo'dɔ ne na ti ki'di ye kikalike ma ŋgï rɔ ma laka rɔ kole abo. Kina ti kikalike 'deni ŋgï omba ma ŋgï rɔ akɔtɔ ti 'bu ma. Kina 'bu ma bo gbï rɔ akɔtɔ tö.”
43010039	Kina lïjë ko'dɔkɔ ŋgï gbï tinda'ba Yësu gɔ lende nime, ne tine Yësu ënyï kolo abo rɔ bo ŋgï yaga di zïnnï.
43010040	Bo ënyï di Yerosalema yayi, bo kari kumu gönyï yöpö 'ba Yaradene. Bo kari koloma gɔ bi ma tönë pa Yowani koloma rɔ to'dɔ bapatisi dɔ bilaka di teyi ne.
43010041	Kina bilaka kɔlɔ ŋgï kari zi bo yayi. Tine bilaka naga nima oloma tiya mo rɔ gɔ rönnï, lïjë iya te, “Yowani o'dɔ lende ame ga kigayi bilaka ne dë tine bo iya lende 'ba bɔ nime rɔ Yësu ne. Kina me bo kako 'deni ŋgï te kɔzɔ lende kiya 'ba Yowani tönë.”
43010042	Kina ma konzi ki'di dönnï ŋgï gɔ lende 'ba Yësu di yayi.
43011001	,
43011002	Bɔ mɔtɔ rɔ Lazara ëdï koloma Betaniya. Kina lëmï bo ga Mariya ni ti Marata ëdï gbï koloma yayi. Mariya mo na tönë 'dɔ ko'de 'bu kato kele kulöwö mɔtɔ kinzanza rɔ Yësu, lɔko kosa gbï ndï Yësu ti sunë dönï ne. Kina ɔdɔ rɔkɔ'ɔ kinda'ba bɔ tönë rɔ Lazara ne 'deni,
43011003	lëmï bo ga tönë ënyï koja laja gɔ Yësu, iya te, “Ŋere, ako, bɔ murë yï ëdï dɔ rɔkɔ'ɔ.”
43011004	Kina ɔdɔ Yësu kuwö 'deni tara tine, bo iya te, “Rɔkɔ'ɔ 'ba Lazara nime ŋburuŋburu mo inza rɔ tölë. Tine rɔkɔ'ɔ nime i'di rönï 'deni 'dɔ Bɔko'ba kileme tigɔ abo timo zi bilaka, kina gbï 'dɔ bo kileme tigɔ ma 'ba kole abo timo.”
43011005	Tine kɔzɔ ame Yësu bo kɔ'ɔ Mariya ni ti Marata ti löndö lïjë Lazara nima pele rɔ mbëmbë ne,
43011006	bo oloma titi ko'dɔ tö'dö dɔ rïyö bi nima laja 'ba rɔkɔ'ɔ 'ba Lazara ko'ja bo teyi ne.
43011007	Kina bo kënyï kiya zi bɔ kösö gɔ bo ga, bo iya te, “Ënyïke dilekike darike Betaniya.”
43011008	Lïjë iya te, “Bɔ kɔmɔ kiyandi, ya naga nima o'dɔkɔ tönë 'dɔ tu'du yi ti döku kupö yi yaga gïrï naga nime di yayi. Ëddï ko'dɔkɔ gbï tari 'böwu yayi gɔ wa'di?”
43011009	Bo iya te, “Laka. Oŋgɔke kada te. Ɔdɔ kada kɔdɔ 'deni rɔ mï dɔŋbɔ ëdï keze ŋbö kömö mï dɔkɔpiyari. Bilaka ame këdï kiliŋgere rɔ mï kada ne ikali dë ma 'dɔ kila'ba mï gö ma titi ame ga mï kɔri ne, römöyï gɔ bi ëdï rɔ ma kɔpɔ.
43011010	Ne ɔdɔ kiya te bilaka mɔtɔ kënyï bi liŋgere rɔ mï korɔndɔ, bo ëdï kila'ba mï gö, römöyï bi kɔpɔ inza.”
43011011	Kina bo kiya gbï 'böwu zïnnï, bo iya te, “Bɔ murë ze Lazara ö'dö 'deni, ne tine mëdï mari mindiŋi bo yaga.”
43011012	Lïjë iya te, “Yëë, ŋere. Ɔdɔ bo këdï bi tö'dö, na laka, 'dɔ dɔ bo kïtëwu di pötö rɔkɔ'ɔ nima.”
43011013	Dëmba bo ëdï rɔ tiya lende 'ba tölë 'ba Lazara, tine lïjë omeri 'bënnï tëgë bo ëdï rɔ tiya lende 'ba tö'dö ma laka.
43011014	Kina bo kumö mï 'jɔ 'ba lende nima zïnnï, bo iya te, “Lazara ölë 'deni rɔ tölë.
43011015	Ne mëdï ti mï këyï römöyï minza ti bo yayi. Ne lende nime ti ki'di ye 'deni ŋgï ki'dike dɔye rɔ ma laka gɔ lende ma. Ënyïke darike toŋgɔ bo.”
43011016	Tɔma ame bilaka këdï kïdëkï möyï bo mɔtɔ gbï rɔ Roŋa ne, ɔdɔ bo koŋgɔ Yësu kiya lende 'deni kɔzɔ a nima tara tine, bo ënyï ŋgï tɔrɔ, bo kiya zi lëpï bo naga nima, bo iya te, “Darike 'dɔ dölëke bi kɔtɔ ti ŋere ze.”
43011017	Kina ɔdɔ Yësu ni kari 'deni kömö Betaniya tine, bilaka iya zi bo tëgë töku nima o'dɔ 'deni dɔ sowɔ mï gö.
43011018	Gawo mo nima ɔwɔ dë di ŋgila Yerosalema.
43011019	Kina bilaka ma konzi mɔtɔ ga ako 'deni di yayi tuyë kɔmɔ Mariya ni ti Marata di pötö tölë 'ba löndö nnï nima.
43011020	Marata uwö lende 'ba tako 'ba Yësu nima 'deni. Kina lɔko kënyï ŋgï kari turë dɔ Yësu gɔ kɔri. Mariya na kileke 'bënï liŋɔ.
43011021	Marata iya gbɔ zi Yësu, iya te, “Yö, ŋere, ma kiya te këddï ra tize bine dëne löndö ma nime inza kölë kɔzɔ a nime te.
43011022	Ne pele mikali 'deni Bɔko'ba ti ko'dɔ wa ame ga pili kititi di zi bo ne ŋgï.”
43011023	Yësu iya te, “Löndö yï ëdï kënyï kïdïdï kɔdɔ yaga di mï tölë nime.”
43011024	Marata iya te, “Mikali 'deni ŋgï tara rɔ ma laka bo ti kënyï ŋgï kɔdɔ yaga di mï tölë kɔtɔ ti töku ma laki mɔtɔ ga mï kada ame 'deni rɔ ŋburuŋburu 'ba dɔliŋɔ nime ne.”
43011025	Yësu iya te, “Ma na rɔ bɔ tïdïdï bilaka yaga. Ma na rɔ bɔ ti'di töku kënyï kɔdɔ yaga. Ya ame ga pili ki'di dönnï 'deni gɔ lende ma ne, ɔdɔ lïjë kölë pele, ti kënyï kïdïdï 'deni.
43011026	Ya ame ga pili ki'di dönnï 'deni gɔ lende ma lïjë kënyï kïdïdï 'deni ne, lïjë inza kölë kpe. I'di döyï 'deni ŋgï gɔ lende nime?”
43011027	Marata iya te, “Ŋere, mi'di dɔma 'deni ŋgï rɔ ma laka gɔmo nï na rɔ Kurïsïtö ame Bɔko'ba këdï koja kako dɔliŋɔ nime ne. Kina mi'di dɔma 'deni gbï gɔmo nï na rɔ kole 'ba Bɔko'ba.”
43011028	Kina lɔko kënyï ŋgï kari kïdëkï Mariya. Lɔko kugu gɔmo liwo zïnï, iya te, “Bɔ kɔmɔ kiyandi ze ömö 'deni yaga 'dë yayi. Bo ëdï kïdëkï yi.”
43011029	Kina ɔdɔ Mariya kuwö lende nima 'deni kɔzɔ a nima tara tine, lɔko ënyï kobari rönï ŋgï welo di bërï kari turë dɔ Yësu.
43011030	Tine Yësu ömö dë gba liŋɔ. Bo ëdï gba gɔ kɔri gɔ bi ma tönë Marata kurë dɔ bo teyi ne.
43011031	Kina ɔdɔ bilaka ma tönë ga këdï rɔ tuyë kɔmɔ Mariya yayi ne koŋgɔ lɔko 'deni ŋgï kobari rönï welo kɔdɔ yaga kɔzɔ a nima tara tine, lïjë ënyï 'deni kozi gönï. Römöyï lïjë omeri 'bënnï, lïjë iya te mɔtɔga lɔko ëdï kari bi monɔ kpa tï'börö nime kusu löndö nï Lazara teyi ne.
43011032	Kina ɔdɔ Mariya kömö 'deni ko'ja kɔmɔ Yësu tine, lɔko olɔdɔ ŋgï bërï tïlëlu bo, lɔko iya te, “Yö, ŋere, ma kiya te këddï ra tize bine dëne löndö ma nime inza kölë kɔzɔ a nime te.”
43011033	Kina ɔdɔ Yësu bo koŋgɔ Mariya ni ti bilaka pili ame ga ŋgila nï yayi ne këdï 'deni pili kudu kɔzɔ a nima tara tine, lende mo ɔ'ɔ 'deni ŋgï rɔ bo ŋbö kɔdɔ dökï'dï bo,
43011034	bo iya te, “Usuke töku nime yala?” Lïjë iya te, “Ŋere, ako koŋgɔ gɔ bi ame dusu teyi ne.”
43011035	Kina tɔlɔ ki'di tolɔdɔ ŋgï di kɔmɔ Yësu.
43011036	Bilaka naga nima yayi ënyï tiya mo rɔ gɔ rönnï, lïjë iya te, “Oŋgɔke tɔ ma, lende 'ba Lazara ɔ'ɔ 'deni rɔ bo sowa.”
43011037	Ya mɔtɔ ga iya te, “Bo ikali tiyɔpɔ kɔmɔ bɔ kɔmɔ kölu. Ne gɔ wa'di na bo kokɔnyi Lazara dë kinza kölë?”
43011038	Kina ɔdɔ Yësu bo kari kömö 'deni gɔ bi ame kusu Lazara teyi ne, tine lende mo ɔ'ɔ 'deni gbï kɔdɔ dökï'dï bo. Töku nima usu 'deni mï tï'börö kina ulölï kpamo 'deni teyi ti kulugbï döku ma löbu.
43011039	Yësu iya te, “Ululuke döku nima yaga.” Marata ma tönë rɔ lëmï 'ba Lazara mo ne iya te, “Ŋere, bo ölë 'deni ko'dɔ tö'dö dɔ sowɔ. Yida rɔ bo ti kato 'deni.”
43011040	Bo iya te, “Omeri gɔ lende ma tönë miya zïyï ne, ɔdɔ ki'di döyï 'deni ŋgï rɔ ma laka gɔmo, ti ko'ja tigɔ 'ba Bɔko'ba ŋgï.”
43011041	Bilaka naga nima ululu döku tönë yaga. Kina Yësu kombi kɔmɔ bo ŋgï mïtɔrɔ, bo iya te, “'Bu ma, mo'dɔ yëë'dï zïyï rɔ mbëmbë gɔ ame këddï kuwö dɔma ne.
43011042	Mikali 'deni ŋgï rɔ ma laka ëddï nduwë kuwö dɔma. Ne mëdï miya tara 'dɔ ki'di bilaka naga nime bine ne ki'di dönnï ŋgï gɔmo nï na koja ma kako dɔliŋɔ nime bine.”
43011043	Kina bo kïdëkï ŋgï rɔ ma kembe, bo iya te, “Bɔ ne, Lazara, ɔdɔ yaga.”
43011044	Kina Lazara tönë 'deni rɔ töku ne, kënyï ŋgï kɔdɔ yaga di mï tï'börö. Bo ɔdɔ 'deni pili ti bɔŋgɔ 'ba tusu töku ame kusu bo timo ne rɔ bo ti bɔŋgɔ ma mbowa mɔtɔ ame kudödu kɔmɔ bo timo ne. Yësu iya zi ya naga nima, iya te, “Opeke bo yaga 'dɔ bo kari abo.”
43011045	Bilaka ma tönë ga kako toŋgɔ Mariya ni ne, o'ja lende löbu nima Yësu ko'dɔ, bo ki'di Lazara kënyï kindiŋi kɔdɔ yaga di mï tölë ne 'deni. Kina ya ma konzi mɔtɔ ga ki'di dönnï ŋgï gɔ lende 'ba Yësu mï kada nima.
43011046	Ya mɔtɔ ga ënyï 'bënnï kari kiya lende mo zi Parosi ni.
43011047	Kina Parosi ni kënyï kodɔ'bɔ rönnï ŋgï ti löbu 'ba bɔ akumu ni. Kina lïjë kotɔtɔ kpënnï ŋgï bi kɔtɔ ti bɔ burë nï, lïjë iya te, “Wa'di ga na gɔ do'dɔke ŋgï zi bɔ nime rɔ Yësu ne? Bo ö'bö 'ba bo za to'dɔ gɔ kotɔ ma kɔzɔ wa naga nime te.
43011048	Ɔdɔ dolake bo nduwë kö'bö to'dɔ lende abo naga nime kɔzɔ a nime te, bilaka pili ëdï ki'di dönnï ŋgï me gɔ lende abo kina lïjë këdï kösö ŋgï pili gɔ bo, kina turu 'ba Romo këdï kalo ya ŋgï dɔze, kirasi dɔliŋɔ ze nime, kitikɔ rö löbu 'ba Bɔko'ba ze nime ŋgï yaga.”
43011049	Bɔ mɔtɔ rɔ Kayapa, ame bo na mbiri rɔ bɔ dɔ rö löbu 'ba Bɔko'ba mï kɔmɔ kɔɔ mo nima ne, bo ënyï tɔrɔ tilende zïnnï. Bo iya te, “Kpe nime, ikalike ɔtɔ dë du te.
43011050	Omerike tɔ ma, ma laka na ziye ŋgï 'dɔ ti'di bɔ kɔtɔ nima na 'dɔ kölë di dɔ ame 'dɔ bilaka löbu nime kölë kpaki kote dönnï yaga ne.”
43011051	Lende nime Kayapa kiya ne, lende 'ba ti dɔ bo na dë. Kayapa bo na rɔ bɔ dɔ rö löbu 'ba Bɔko'ba mï kɔmɔ kɔɔ nima. Kina ma lende nime, bo umë 'deni di zi Bɔko'ba ame kiya te Yësu na ŋge gɔ kölë ame 'dɔ kutë gɔ bilaka 'ba Yudayi pili di mï tölë ne.
43011052	Tine dë ŋge tutë gɔ Yudayi ni kɔtɔ, ne gbï tutë gɔ bɔ löwö ame ga rɔ kole 'ba Bɔko'ba ne todɔ'bɔ mo pili rɔ akɔtɔ.
43011053	Mï kada nima yayi na löbu 'ba Yudayi naga nima kususu kpënnï ŋgï nati rɔ Yësu 'dɔ tupö mo.
43011054	Kina ɔdɔ Yësu bo koŋgɔ 'deni tara tine, bo iliŋgere dë kpe kileme rɔ bo bi kɔpɔ mï gawo 'ba Yerosalema. Bo ënyï kari mï dɔliŋɔ ma mbowa mɔtɔ kïdëkï möyï mo rɔ Eporima ŋgɔsi ti yï mökö. Kina lïjë kari koloma ŋgï yayi ti bɔ kösö gɔ bo ga.
43011055	Kina ɔdɔ tö'dö 'ba karama 'ba Pasaka kola 'deni ŋgɔsi tine, bilaka 'ba mï dɔliŋɔ ma titi naga otɔtɔ rönnï 'deni kari Yerosalema. Lïjë ari mɔlo gba di kɔmɔ kada 'ba karama tari to'dɔ dölëtï 'bënnï ame 'dɔ ki'di lïjë këdï rɔ ma kɔpɔ kɔmɔ Bɔko'ba ne.
43011056	Kina ya mɔtɔ ga ki'di ŋgï toma gɔ Yësu di yayi. Lïjë otɔtɔ dönnï mï reki 'ba rö löbu 'ba Bɔko'ba. Lïjë koloma rɔ tiya mo, iya te, “Omerike 'deni tondo? Bo ti kako mï karama nime?”
43011057	Lïjë iya lende nima tara römöyï ya ame ga rɔ löbu 'ba bɔ akumu ni ne ti Parosi ni i'di lende mo 'deni zi bilaka naga nima pili di yayi tëgë, ɔdɔ bilaka mɔtɔ kikali gɔ bi ame Yësu këdï teyi ne, gɔ bɔ mo kako kiya zïnnï 'dɔ lïjë kari kinda'ba Yësu.
43012001	Mï tö'dö dɔ modɔɔkɔtɔ gba di kɔmɔ kada 'ba karama 'ba Pasaka, na Yësu kënyï ŋgï kileki kari Betaniya liŋɔ 'ba Lazara ma tönë bo kindiŋi yaga di mï tölë ne.
43012002	Kina ko'dɔ akonyo ŋgï zïnnï di yayi bi kɔtɔ ti Lazara. Tine Marata na koloma rɔ toja laja zïnnï.
43012003	Mariya ënyï 'bënï kari ko'de rɔ 'bu ma kato kele kulöwö mɔtɔ ame ndögö mo kitigɔ kulöwö ne. Kina lɔko kinzanza ŋgï gɔ ndï Yësu. Kina lɔko koloma ŋgï rɔ tosa gɔmo ti sunë dönï. Tato 'ba 'bu nima ogba mï rö ame lïjë këdï yïmo ne 'deni ŋgï ti rönï.
43012004	'Bu nima Mariya kinzanza rɔ Yësu ne lende mo ënyï kënyë ŋgï mï Yuda Isikarita ma tönë rɔ bɔ ma kɔtɔ mɔtɔ di mï löŋgö bɔ kösö gɔ Yësu ga ne. Bo na rɔ bɔ ame këdï kari kususu Yësu zi turu kada mɔtɔ ne.
43012005	Bo iya te, “'Ja nime lɔko këdï kugö 'bu 'bënï nime ra mökö dëne lɔko ëdï kora mï gïrïsï ŋgï rɔ ma kënyë kɔzɔ gïrïsï ame bɔ ndɔbɔ këdï ko'ja mï kɔmɔ kɔɔ kɔtɔ ne tara, 'dɔ lɔko kokɔnyi bɔ lisa timo.”
43012006	Lende nima Yuda kiya kɔzɔ a nima ne, bo omeri dë gɔ lende 'ba bɔ lisa. Tine bo iya tara römöyï bo bɔ 'bögö na. Bo na rɔ bɔ kikeki gïrïsï ame bilaka këdï ki'di zi bɔ kösö gɔ Yësu ga ne. Kina mï kada mɔtɔ ga bo ëdï nduwë ko'bali mɔtɔ ga zi bo.
43012007	Yësu iya te, “Kinza koŋbeŋbe lɔko dë. Wa nime lɔko ko'dɔ ne ëdï rɔ ma laka. Lɔko ikeki 'bu nime 'deni 'dɔ lɔko kosa rɔma kɔzɔ a nime te 'dɔ kileŋo yida rɔma mɔlo ndö koda dɔ tölë ma ame mëdï mölë ne.
43012008	Bɔ lisa naga nima lïjë ëdï kö'bö tiye bine. Ne ma 'bama minza mö'bö tiye bine.”
43012009	Mï kada nima yayi bilaka ma konzi uwö lëbï 'ba Yësu ame bo këdï Betaniya ne 'deni. Kina lïjë kɔlɔ ŋgï kari zi bo yayi kina gbï 'dɔ tari toŋgɔ Lazara ma tönë Yësu ki'di kindiŋi yaga di mï tölë ne.
43012010	Kina löbu 'ba bɔ akumu ni kususu kpënnï ŋgï gbï rɔ Lazara 'dɔ tupö mo yaga,
43012011	römöyï kö'du gɔ lende abo na me ki'di bilaka pili kilagi lende 'bënnï 'deni ki'di dönnï 'deni me gɔ lende 'ba Yësu.
43012012	Mï bi këzë mɔtɔ 'böwu bilaka ma konzi ame ga kɔlɔ 'deni kari to'dɔ karama 'ba Pasaka mï Yerosalema ne uwö tëgë Yësu ëdï ko'dɔkɔ tako tɔdɔ mï gawo.
43012013	Kina lïjë koga mbili mbïrö ŋgï közïnnï. Lïjë kari turë dɔ bo timo gɔ kɔri tïlëlu bo ti towawa dɔ mbili mbïrö 'bënnï naga nima. Lïjë ulörï timo rɔ ma kembe tëgë, “Dïlëluke Bɔko'ba. Yëyï këdï dɔ bɔ ame kako ti möyï bo ŋere Bɔko'ba ne. Bɔko'ba ko'dɔ yëyï dɔ ŋere 'ba Yisarele.”
43012014	Yësu o'ja akaca 'deni kina bo këkï 'deni dɔmo këdï kako timo mï Yerosalema. Ëdï 'deni kɔzɔ lende ma tönë kugu mɔlo mï buku 'ba Bɔko'ba ne tara. Ame kiya te,
43012015	“Kpe bilaka 'ba Yerosalema, kinza kereke dë kpe. Ŋere 'be na me 'dë këdï 'deni liya rɔ tako. Bo ëkï 'deni dɔ kole akaca.”
43012016	Bɔ kösö gɔ Yësu ga ikali 'jɔ 'ba lende nima dë gba. Kina ɔdɔ Yësu kënyï kɔdɔ 'deni yaga di mï tölë tine, kina 'jaa lïjë koloma rɔ tomeri mo dëmba lende nime ugu rɔ dömöyï Yësu kina me bilaka ko'dɔ 'deni ŋgï tara zi bo.
43012017	,
43012018	Mï kada nima Yësu këdï kako Yerosalema ne, bilaka ma konzi ari turë dɔ bo gɔ kɔri gɔ kö'du 'ba Lazara. Römöyï lïjë uwö lende mo 'deni di zi ya ame ga tönë këdï ti Yësu ni yayi mï kada nima bo kindiŋi Lazara, bo kïdëkï kɔdɔ yaga di mï tï'börö yïmo ne.
43012019	Kina ɔdɔ Parosi ni koŋgɔ 'deni bilaka këdï kɔlɔ kari turë dɔ Yësu gɔ kɔri kɔzɔ a nima tara tine, na lïjë kebe ŋgï rɔ tiya mo rɔ gɔ rönnï lïjë iya te, “Oŋgɔke te, ze 'beze do'dɔke ɔtɔ dë kpe, bilaka ona 'deni ŋgï 'doyi kari gɔ bɔ nime 'dë.”
43012020	Mï kada nima yayi bɔ löwö mɔtɔ ga ako 'deni gbï mï Yerosalema yayi bi to'dɔ mötu zi Bɔko'ba.
43012021	Kina lïjë kako ŋgï kilende zi Pïlïpö römöyï bo di mï bilaka 'ba Betesayida ame di mï dɔyayi 'ba Galilaya ne. Lïjë iya te, “Do'dɔkɔ tilende ti Yësu.”
43012022	Kina Pïlïpö kënyï kari kiya ŋgï zi Andareya. Kina lïjë kari kiya lende tönë ŋgï zi Yësu.
43012023	Bo iya te, “Kada ame 'dɔ bilaka ko'ja tigɔ 'ba kole 'ba bilaka lesi timo ne ömö 'deni.
43012024	Rɔ ma laka mëdï miya ziye, lende nime ëdï kɔzɔ 'jɔ nyönyu tara. 'Jɔ nyönyu kɔtɔ ɔdɔ kiya te kikeki, ëdï kö'bö le 'biri kɔtɔ gɔ bi mo nima. Ne ɔdɔ kiya te kïdïyë 'jɔ nima 'deni mï yayi, keŋme 'deni yaga, ëdï kötu ŋgï kïyöbu kari tɔrɔ ŋbö kana ŋbaŋi dɔmo.
43012025	Kina ëdï gbï tara, ya ame ga ko'dɔkɔ toloma tö'bö mï dɔliŋɔ nime bine ne, lïjë ti kölë 'deni ŋgï. Ne ya ame ga ko'dɔkɔ dë 'dɔ toloma tö'bö dɔliŋɔ nime bine ne, lïjë na ŋgï ti këdï ti dïdï ma ŋburuŋburu.
43012026	Ya ame ga lïjë ko'dɔkɔ toja laja zö ne i'dike lïjë kösö gɔma 'dɔ lïjë ame ga rɔ bɔ laja ma ga ne këdï nduwë bi kɔtɔ tö. Kina 'bu ma ti ki'di közï kakpa 'ba löbu abo 'deni ŋgï zïnnï.
43012027	Kina me le'jete ma 'deni ŋgï ti meri rɔ mbëmbë, mikali dë ɔdɔ 'dɔ miya tondo mo ga. 'Dɔ mititi 'bu ma gɔ bo kiyese ma yaga di zi gomɔ 'ba mï kada ma tɔne nime? Ne ɔdɔ kiya te miya tara, ele dë. Römöyï lende 'ba 'dɔ tɔdɔ mï gomɔ nime kina me mako gɔmo dɔliŋɔ nime bine ne.
43012028	Tine ti miya te,‘'Bu ma, ileme löbu 'bï zi bilaka.’ ” Kina gɔ lende nime Yësu kiya kɔzɔ a nime te ne yɔ, kina birɔ kudu ŋgï kako di mïtɔrɔ tëgë, “Mileme löbu ma 'deni mɔlo zi bilaka, ne ti mileme gbï 'böwu rɔ ma lölöwö.”
43012029	Bilaka ma konzi ame ga këdï kɔrɔ yayi ne, uwö birɔ nima kudu ne 'deni. Ya mɔtɔ ga iya rɔ tɔrɔ kapi, tine ya mɔtɔ ga iya te malayika 'ba Bɔko'ba na këdï kilende zi Yësu.
43012030	Kina bo kileki kiya zïnnï, bo iya te, “Birɔ nime udu dë dömöyï ma. Udu gɔ lende 'be.
43012031	Kada ame Bɔko'ba ko'dɔkɔ to'dɔ burë 'ba dɔliŋɔ nime yïmo ne kina me 'deni tɔne. Kina kada ame 'dɔ Bɔko'ba koga Satani ame ko'dɔ rönï 'deni rɔ ŋere 'ba dɔ dɔliŋɔ nime timo yaga ne, kina me 'deni gbï tɔne.
43012032	Kina ɔdɔ bilaka kogba ma 'deni kutötï ma dɔ ŋgërï tɔrɔ tine, ti mo'de bilaka pili 'deni ŋgï kako zö.”
43012033	Lende nime, bo iya te 'dɔ bilaka kikali lende 'ba tölë abo nime këdï kako ne.
43012034	Tine bilaka naga nima ënyï kiya zi bo, iya te, “Ugu 'deni mɔlo mï buku 'ba Bɔko'ba iya te Kurïsïtö ame Bɔko'ba këdï koja kako dɔliŋɔ nime bine ne ëdï kako koloma kö'bö rɔ ŋburuŋburu. Ne rɔ ma tondo mo ga na kebe kiya 'böwu, kiya te Bɔko'ba o'dɔkɔ 'dɔ bilaka kogba kole 'ba bilaka lesi kutötï dɔ ŋgërï tɔrɔ? Yë mo na rɔ kole 'ba bilaka lesi mo?”
43012035	Bo iya te, “Bi kɔpɔ 'ba dɔliŋɔ nime ëdï koloma ŋge tiye mbowa. Ne kina laka 'dɔ kiliŋgereke ko'ja bi kɔpɔ nima këdï gba tiye, kinza mandölu kutu'bö ye ra di gɔ kɔri. Ya ame ga këdï kiliŋgere 'bënnï mï mandölu ne, lïjë ikali kɔri ame lïjë këdï kari teyi ne dë.
43012036	Ne tine ɔdɔ kiya te bi kɔpɔ nime këdï gba kɔzɔ a nime te, i'dike dɔye gɔ lende mo 'dɔ këddïke rɔ kole 'ba bi kɔpɔ.” Kina ɔdɔ Yësu kote tiya lende naga nime 'deni kɔzɔ a nima tara tine, bo ënyï kari kusu abo dɔ bo ŋgï titi mbowa yaga bi mɔtɔ di zi tïndï 'ba bilaka naga nima.
43012037	Bilaka naga nima lïjë o'ja Yësu pele ŋgï këdï ko'dɔ lende ame ga kö'du mo ga kigayi bilaka pili ne, lïjë i'di dönnï dë gɔ lende abo.
43012038	Ëdï 'deni kɔzɔ lende ma tönë Yesaya kugu mï buku 'ba Bɔko'ba, kiya te, “Ŋere, lïjë o'ja tigɔ 'bï pele tine bɔtɔ mɔtɔ i'di dönï dë gɔ lende ze nime.”
43012039	Kina ma ki'di bilaka naga nima ko'dɔkɔ dë ti'di dönnï gɔ lende 'ba Yësu, römöyï Yesaya ugu lende mɔtɔ 'deni gbï yayi, iya te,
43012040	“Bɔko'ba iya te, ‘Mïyölu kömönnï 'deni yaga, kina mïdïrï kpa kɔri ma kari mï döku 'ba dönnï 'deni gbï teyi. Kinza lïjë koŋgɔ ra ti kömönnï, kina kinza kɔdɔ ra gbï mï döku 'ba dönnï. Kinza lïjë kotɔ dönnï ra di mï lende kënyë 'bënnï ga lïjë kileki zö mileŋo lïjë.’ ”
43012041	Yesaya iya lende nime te gɔ kö'du 'ba Yësu römöyï bo o'ja löbu 'ba Yësu 'deni mɔlo.
43012042	Dëmba ya ma konzi mɔtɔ ga di mï löŋgö bilaka löbu 'ba Yudayi naga nima i'di dönnï 'deni rɔ ma laka gɔ lende 'ba Yësu. Tine lïjë rɔ tikere di zi Parosi ni kinza ko'jɔŋɔ lïjë ra yaga di bi tɔdɔ mï rö 'ba mötu. Kina ki'di lïjë këdï koloma ŋgï kinza tumö mï lende nima yaga.
43012043	Römöyï tïyëyï dökï'dï bilaka lesi na za lïjë ki'di kö'du mo kɔ'ɔ rönnï rɔ dɔ kiteli di dɔ tïyëyï dökï'dï Bɔko'ba.
43012044	Mï kada mɔtɔ 'böwu na Yësu kënyï kiya rɔ ma kembe, iya te, “Ya ame ga ki'di dönnï 'deni ŋgï rɔ ma laka gɔ lende ma ne, 'bu ma ame koja ma kako dɔliŋɔ nime bine ne kina ma 'deni gbï lïjë ki'di dönnï gɔmo.
43012045	Bilaka ame ga ko'ja ma 'deni 'bu ma na ma 'deni gbï lïjë ko'ja.
43012046	Mako 'deni dɔliŋɔ nime bine rɔ bi kɔpɔ 'dɔ ki'di ya ame ga ki'di dönnï gɔ lende ma ne koloma dë kpe mï mandölu.
43012047	Ne ya ame ga lïjë kuwö lende ma nime pele, lïjë ko'dɔkɔ dë to'dɔ mo ne, ma na dë mëdï mo'dɔ burë 'bënnï. Römöyï mako dë dɔliŋɔ nime bine bi to'dɔ burë 'ba bilaka lesi. Mako tɔmɔ bilaka di mï tölë.
43012048	Ya ame ga ko'ji ma ko'dɔkɔ lende ma dë ne, lende naga nime mëdï miya ne na këdï kiya burë 'ba rönnï kada mɔtɔ mï kada ame 'deni rɔ ŋburuŋburu 'ba dɔliŋɔ nime ne.
43012049	Lende naga nime mëdï miya ne, minza miya ti közï kakpa 'ba gbagba ma. 'Bu ma ame koja ma kako dɔliŋɔ nime bine ne, bo na ki'di lende naga nime zö pili rɔ kɔtɔkɔtɔ 'dɔ miya.
43012050	Kina mikali ŋgï rɔ ma laka toro kö'du ki'di abo na këdï ki'di bilaka këdï ti dïdï ma ŋburuŋburu. Kina lende ame ga 'bu ma kiya zö ne, kina ma ga ŋgï mëdï miya koko ziye kɔzɔ ame bo kiya zö ne tara.”
43013001	Kina ɔdɔ kömö 'deni mï tö'dö ma dɔndende di kɔmɔ kada 'ba karama 'ba Pasaka tine, Yësu ikali 'deni mɔlo kada 'ba tileki abo di dɔliŋɔ nime bine 'dɔ tari zi 'bu bo ɔwɔ dë kpe. Ne bilaka abo ga ame bo kɔ'ɔ di mï dɔliŋɔ nime bine ne, bo ti kileme ŋburuŋburu 'ba akɔ'ɔ abo ŋgï teyi.
43013002	Mï kada nima yayi Yësu ni otɔtɔ dönnï 'deni ti bɔ kösö gɔ bo ga mï dɔkɔpiyari tonyo akonyo. Tine Satani i'di meri mo 'deni mɔlo mï Yuda kole 'ba Simona Isikarita 'dɔ bo kari kususu Yësu zi turu.
43013003	Yësu ikali 'deni 'bu bo Bɔko'ba i'di tigɔ 'ba wa pili 'deni zi bo. Kina bo ikali 'deni gbï bo ako di zi Bɔko'ba kina me bo këdï kileki 'deni gbï kari zi Bɔko'ba.
43013004	Kina bo kënyï ŋgï tɔrɔ, bo kolɔ bɔŋgɔ ma löbu yaga di rɔ bo. Kina bo kogba bɔŋgɔ 'ba tididi rɔ ŋgï, bo kudödu 'bömbö bo.
43013005	Kina bo kunö mini ŋgï mï lebe. Kina bo ki'di ŋgï turögö ndï bɔ kösö gɔ bo ga. Kina bo koloma ŋgï nduwë tididi mo ti bɔŋgɔ mo nima.
43013006	Kina ɔdɔ bo kömö 'deni dɔ Simona Pïtörö tine, Pïtörö ënyï kiya zi bo, iya te, “Ŋere, nï na 'dɔ kurögö ndö?”
43013007	Bo iya te, “Wa nime mëdï mo'dɔ ne, ikali 'jɔ mo dë, ne ti kikali 'jɔ mo 'jaa kada mɔtɔ.”
43013008	Pïtörö iya te, “A mɔtɔ ŋgï rɔ ndö 'dɔ kurögö, inza du te.” Bo iya te, “Ɔdɔ kiya te murögö ndïyï dë, inza kpe rɔ 'bama.”
43013009	Pïtörö iya te, “Ŋere, ne ɔdɔ këdï tara, kinza kurögö dë ŋge rɔ ndö. Tine urögö rɔma pili kala ŋbö dɔma tɔrɔ kpaki ti kɔnyɔ ma ga.”
43013010	Bo iya te, “Bilaka ame kurögö rönï 'deni rɔmo 'deni mɔlo rɔ ma kɔpɔ. Tine ndï bo na ŋge kola 'dɔ turögö mo. Kpe nime bine me rɔ ma kɔpɔ. Ne bɔ ma kɔtɔ di mï löŋgö ye na ŋge kinza rɔ ma kɔpɔ.”
43013011	Lende 'ba bɔ ma kɔtɔ ma kinza rɔ ma kɔpɔ nima bo kiya ne, bo ikali bɔ ame këdï ko'dɔkɔ tari tususu bo zi turu ne 'deni.
43013012	Kina ɔdɔ bo kote turögö ndï bɔ kösö gɔ bo ga 'deni pili tine, bo olɔ bɔŋgɔ ma löbu abo tönë ŋgï rɔ bo. Kina bo koloma ŋgï bërï. Bo iya te, “Lende nime mo'dɔ ziye ne, ikalike 'jɔ mo ra?
43013013	Kina kɔzɔ ame kö'böke nduwë tïdëkï ma rɔ bɔ kɔmɔ kiyandi, kina gbï rɔ ŋere tara ne, ele, römöyï ma ŋgï rɔ ma laka rɔ bɔ kɔmɔ kiyandi 'be gbï rɔ ŋere 'be.
43013014	Ne kina me ma mo tönë rɔ bɔ kɔmɔ kiyandi 'be gbï rɔ ŋere 'be ne, na me moja laja 'deni ziye kɔzɔ a nime te. Kina laka 'dɔ kari kojake laja gbï tara rɔ gɔ rɔye.
43013015	Lende nime mo'dɔ 'deni 'dɔ ko'dɔke gbï kɔzɔ ame mo'dɔ ziye ne tara.
43013016	Rɔ ma laka miya ziye, bɔ ndɔbɔ inza mbiri di dɔ bɔ dɔ ndɔbɔ. Kina bɔ laja inza gbï mbiri di dɔ bɔ ame koja bo ne.
43013017	Lende naga nime ikalike laka, ɔdɔ ko'dɔke kɔzɔ a nima tara, ti këddïke ŋgï ti mï këyï.
43013018	Ne mï këyï nime miya lende mo ne, miya dë ziye pili rɔ gɔye. Kpe ame ga migeli ye ne, mikali ye 'deni laka. Kina me mëdï miya 'deni rɔ ma laka ziye, ti këdï 'deni ŋgï kɔzɔ lende tönë kugu mï buku 'ba Bɔko'ba kiya te, ‘Bɔ ma tönë ŋgï kusu közï bo mï lebe kɔtɔ tö ne kina me kënyï kuyï dɔgiliti kuruku 'deni zö.’
43013019	Kina me mëdï miya 'deni mɔlo te ziye gba kinza ko'dɔ rönï dë. Römöyï ɔdɔ kiya te ko'dɔ rönï yayi 'dɔ kikalike ŋgï omba ma na rɔ Bɔko'ba ame këdï rɔ ŋburuŋburu ne.
43013020	Ne kina gbï me mëdï miya ziye rɔ ma laka, bilaka ame ga lïjë ki'di dönnï gɔ lende 'ba bɔ laja ma ga ne, lende ma na 'deni gbï lïjë ki'di dönnï gɔmo. Kina gbï bilaka ame ga lïjë ki'di dönnï gɔ lende ma ne rɔ ma laka lende 'ba Bɔko'ba ame koja ma ne na 'deni gbï lïjë ki'di dönnï gɔmo.”
43013021	Kina ɔdɔ Yësu bo kote tiya lende naga nime 'deni kɔzɔ a nime te tine, meri oso 'deni ŋgï mï bo. Kina bo kënyï kiya zi bɔ kösö gɔ bo ga, bo iya te, “Rɔ ma laka mëdï miya ziye, bɔ ma kɔtɔ mɔtɔ di mï löŋgö ye nima bina na këdï kari kususu ma.”
43013022	Lïjë ikali dë bo ëdï rɔ tiya yë. Kina lïjë koloma ŋgï rɔ toŋgɔ dönnï.
43013023	Bɔ ame Yësu kɔ'ɔ rɔ dɔ kiteli ne ëdï koloma ŋgɔsi ŋgila Yësu yayi.
43013024	Kina Simona Pïtörö kilende ŋgï teyi ti kɔmɔ bo, iya te, “Ititi bo te, yë na bo këdï rɔ tiya mo.”
43013025	Kina bo kese ŋgï ŋgɔsi ŋgila Yësu. Bo iya te, “Yë mo na ya, ŋere?”
43013026	Yësu iya te, “Bɔ ame ɔdɔ koŋgɔ monye maŋgolɔ'bɔ musu dɔ möku mi'di teyi nima, omba bo na ti.” Kina bo konye maŋgolɔ'bɔ ŋgï, bo kusu dɔ möku. Kina bo ki'di ŋgï zi Yuda kole 'ba Simona Isikarita.
43013027	Kina ɔdɔ Yuda konyo maŋgolɔ'bɔ tönë yɔ, na Satani kɔdɔ ŋgï mï bo. Kina Yësu kënyï kiya ŋgï zi bo, iya te, “Ënyï ti kari welo to'dɔ ndɔbɔ 'bï.”
43013028	Bɔ kösö gɔ bo mɔtɔ ga ame yayi ne ikali 'jɔ 'ba lende nima Yësu kiya zi Yuda ne dë.
43013029	Römöyï Yuda na rɔ bɔ kikeki gïrïsï 'bënnï, gɔ kö'du mo na ya mɔtɔ naga nima komeri 'bënnï, iya te, mɔtɔga Yësu ëdï koja Yuda kari tugö wa ame ga lïjë ko'dɔkɔ mï kada 'ba karama ne. Ala mɔtɔga Yësu ëdï koja bo kari ti'di gïrïsï zi bɔ lisa mɔtɔ.
43013030	Kina ɔdɔ Yuda konyo maŋgolɔ'bɔ nima Yësu ki'di zi bo ne 'deni tine, bo ënyï ŋgï kɔdɔ yaga. Kina bo 'deni ŋgï mï bi kölu.
43013031	Di pötö Yuda kari 'deni na Yësu kënyï kiya zi bɔ kösö gɔ bo ga, bo iya te, “Kada 'ba toŋgɔ löbu 'ba kole 'ba bilaka lesi ömö 'deni ŋgï zi bilaka. Kina gɔ lende mo lïjë ti koŋgɔ löbu 'ba Bɔko'ba 'deni gbï.
43013032	Kina ɔdɔ kileme löbu abo 'ba Bɔko'ba 'deni bo ti kileme löbu abo ŋgï gbï welo kɔtɔ ti löbu 'ba kole 'ba bilaka lesi.
43013033	Kole ma ga, minza moloma kpe tiye bine gɔmo kɔwɔ. Kina ti kebeke 'deni ŋgï tomeri gɔma yayi tine ti këdï ŋgï ziye kɔzɔ lende tönë miya zi löbu 'ba bilaka tönë ga ne, ame miya te, ‘Gɔ bi nime mëdï mari teyi ne inza kikalike tari tömö teyi.’
43013034	Ne oŋgɔ kina me mëdï mose kö'du ki'di ma la'ja 'deni ziye 'dɔ kɔ'ɔke rɔye rɔ gɔ rɔye. Mëdï mose ziye 'dɔ kɔ'ɔke lëpï ye ga gbï kɔzɔ ame mɔ'ɔ ye ne tara.
43013035	Ɔdɔ kɔ'ɔke lëpï ye ga 'deni ŋgï kɔzɔ a nime te na bilaka ti ki'di dönnï ŋgï gɔmo rɔ ma laka kpe bɔ kösö gɔma ga na.”
43013036	Simona Pïtörö iya te, “Ŋere, ëddï kari 'bëyï yala ga ya?” Bo iya te, “Bi nime mëdï mari teyi ne, inza kikali tozi tɔne tari teyi. Ne ti kari 'jaa kada mɔtɔ.”
43013037	Pïtörö iya te, “Ŋere, gɔ wa'di na 'dɔ mozi dë mari tïyï tɔne gbï teyi ya? Mo'dɔkɔ ŋgï 'dɔ mölë gɔ lende 'bï.”
43013038	Bo iya te, “Ti kɔ'bɔ ŋgï 'dɔ tölë gɔ lende ma? Rɔ ma laka mëdï miya zïyï, mï korɔndɔ nime tɔne gba kinza gɔŋgɔ kidapa dë, ëddï koga kpëyï ŋbö mï mota kiya zi bilaka, kiya te, ikali ma dë.”
43014001	Yësu ënyï kiya zi bɔ kösö gɔ bo ga, iya te, “Kinza ki'dike dökï'dï ye kombi dë. Otoke nduwë ti'di dɔye gɔ lende 'ba Bɔko'ba. Kina 'dɔ kotoke gbï nduwë ti'di dɔye gɔ lende ma.
43014002	Mëdï mari nime tileŋo gɔ bi ziye. Mï liŋɔ 'ba 'bu ma Bɔko'ba 'dë yayi rö ëdï ŋbaŋi. Ma kiya te kinza tara dëne minza miya lende mo ziye.
43014003	Kina ɔdɔ mileŋo gɔ bi 'deni kote tine ti mileki 'jaa mako gɔye bine 'dɔ moto ye kari teyi gɔ dari dolomake bi kɔtɔ tiye.
43014004	Gɔ bi nime mëdï mari teyi ne kɔri mo ikalike 'deni.”
43014005	Kina Tɔma kënyï kititi bo, iya te, “Ŋere, gɔ bi nime këddï kari teyi ne dikali dë. Tine 'dɔ dikali kɔri ma kari teyi totondo mo ga?”
43014006	Yësu iya te, “Ma na rɔ kɔri, rɔ lende ma kodɔrɔ, gbï rɔ dïdï. Bɔtɔ mɔtɔ ikali dë ma 'dɔ kömö zi 'bu ma Bɔko'ba tine ŋge kɔtɔ tö.
43014007	Ikalike ma 'deni kina ti kikalike 'bu ma Bɔko'ba gbï. Kina me le'jete rɔ ma laka o'jake bo 'deni kina ikalike bo 'deni gbï.”
43014008	Pïlïpö iya te, “Ŋere, ileme 'bu yï mo nime zize 'dɔ lende mo kɔdɔ laka dɔze.”
43014009	Yësu iya te, “Pïlïpö, ma nime mëdï moloma mɔlo tiye bine ne, ikali ma dë gba? Bɔ ame ko'ja ma 'deni, bo o'ja 'bu ma 'deni gbï. Ne gɔ wa'di na kebe kititi ma 'böwu kiya te 'dɔ mileme 'bu ma ziye?
43014010	Ze ti 'bu ma kpaki rïyö rɔ akɔtɔ. I'di döyï dë gba gɔ lende nime? Kina oŋgɔ gbï kɔzɔ lende naga nima mëdï miya ziye ne, lende 'ba gbagba ma ga na dë. Lende 'ba 'bu ma ame dö'bö ŋburu ti bo rɔ akɔtɔ ne na, ndɔbɔ abo ga na ma ne.
43014011	Lende nime miya ziye, miya te ze ti 'bu ma rɔ akɔtɔ ne, i'dike lende mo kɔdɔ laka dɔye. Ɔdɔ kiya te lende mo kɔdɔ dë gba laka dɔye, omerike gɔ ndɔbɔ ame ga mo'dɔ ne kina ti kikalike ŋgï rɔ ma laka.
43014012	Rɔ ma laka miya ziye, kpe ame ga ki'dike dɔye 'deni ŋgï rɔ ma laka gɔ lende ma ne, ti ko'dɔke ndɔbɔ naga nime 'deni gbï kɔzɔ 'bama, kina gbï rɔ dɔ kiteli. Römöyï mëdï mari nime tari toloma ti 'bu ma.
43014013	Kina me kpe ame ga rɔ 'ba ma ne, ɔdɔ kititike Bɔko'ba gɔ wa mɔtɔ ti mo'dɔ ŋgï ziye 'dɔ kileme ŋgï zi bilaka rɔ ma laka 'bu ma na rɔ löbu 'ba dɔ wa pili.
43014014	Kpe ame ga 'deni rɔ 'bama ne, wa pili ame ga këddï kititike di zö ne, ti mi'di ŋgï ziye.
43014015	Ne kina me kɔ'ɔke ma 'deni o'dɔke kö'du ki'di naga nime mose ziye ne.
43014016	Ti mari mititi 'bu ma ŋgï gɔ lende 'be 'dɔ bo koja bɔ kɔnyi mɔtɔ kako ziye. Bɔ kɔnyi nima ti kako koloma kö'bö ŋburu tiye bine,
43014017	ame bo na rɔ Nyï Kɔtɔ Laka 'ba Bɔko'ba ne. Kina bo ti ki'di ye 'deni ŋgï kikalike lende laka 'ba Bɔko'ba pili. Bilaka 'ba dɔliŋɔ nime inza ko'ja kïnë bo, kina lïjë inza kikali bo gbï. Kina bo inza kako gbï koloma tïnnï. Tine kpe na ŋge ti kikalike bo römöyï bo ëdï kako koloma tiye, bo kö'bö gbï mïye.
43014018	Tari ma nime mëdï mari ne, minza mari gɔ mola ye rɔ kiri'bala. Mëdï muyï dɔma 'jaa kada mɔtɔ mako ziye.
43014019	Kina me le'jete tö'dö mo ɔwɔ dë kpe ame 'dɔ bilaka 'ba dɔliŋɔ nime kikali dë kpe to'ja kïnë ma. Ne kpe 'beye ti ko'jake ma 'deni ŋgï gbï römöyï mëdï ti dïdï ma ŋburuŋburu kina kpe gbï ti këddïke 'deni gbï ti dïdï ma ŋburuŋburu.
43014020	Kina ɔdɔ Nyï Kɔtɔ Laka kako 'deni ziye tine, ti kikalike 'deni ŋgï omba ze rɔ akɔtɔ ti 'bu ma. Kina kpe 'deni gbï rɔ akɔtɔ tö.
43014021	Nï ame kuwö kö'du ki'di ma nime ko'dɔ ŋgï ne, nï na rɔ bɔ ame kɔ'ɔ ma 'deni kina nï na gbï ti 'bu ma kɔ'ɔ yi. Kina ti mɔ'ɔ yi gbï mileme rɔma zïyï.”
43014022	Kina bɔ kösö gɔ bo mɔtɔ ame kïdëkï möyï mo rɔ Yuda ne kënyï ŋgï kititi bo. Yuda ame 'beri, inza rɔ Yuda Isikarita. Bo iya te, “Ŋere, rɔ ma totondo mo ga na 'dɔ kileme röyï ŋge zize 'dɔ ze na ŋge do'ja yi kinza bilaka ma laki ko'ja yi dë?”
43014023	Yësu ileki dɔmo zïnnï, iya te, “Ya ame ga pili kɔ'ɔ ma ne, ti ko'dɔ lende ma 'deni ŋgï kina 'bu ma ti kɔ'ɔ lïjë 'deni gbï. Kina ze ti 'bu ma, ti dako doloma 'deni ŋgï tïnnï.
43014024	Ne ya ame ga kɔ'ɔ ma dë ne, lïjë inza kɔ'bɔ to'dɔ lende ma. Lende nime këddï kuwöke ne, lende ma na dë. Lende 'ba 'bu ma ame koja ma kako dɔliŋɔ nime bine ne na.
43014025	Kina me mëdï miya lende naga nime 'deni mɔlo te ziye ko'ja mëdï gba tiye bine,
43014026	ne tine 'bu ma ti koja Nyï Kɔtɔ Laka 'deni 'dɔ kako rɔ bɔ kɔnyi ziye. Ti bo koja 'deni ŋgï 'dɔ kako ziye ti közï kakpa ma. Nyï Kɔtɔ Laka na ti kako kiyandi ye ti wa pili. Kina bo ti ki'di lende 'ba wa ame ga miya ziye ne 'deni ŋgï köyö mïye.
43014027	Kina me mëdï 'deni mari ama, tine ti mïyëyï dökï'dï ye 'deni ŋgï. Dökï'dï kïyëyï 'bama inza kɔzɔ 'ba bilaka 'ba dɔliŋɔ nime ame lïjë këdï kïyëyï dökï'dï lëpï nnï ga timo ne tara. Mëdï mïyëyï dökï'dï ye kolomake gbï kɔzɔ 'bama ti mï këyï, kinza kolomake ra rɔ tikere.
43014028	Uwöke lende tönë miya ziye ne 'deni, ame miya te, ‘Mëdï 'deni mari kina ti mileki 'jaa mako ziye.’ Ɔdɔ kɔ'ɔke ma ŋgï rɔ ma laka, ti këddïke rɔ lɔŋɔ gɔ tari ma ame mëdï mari zi 'bu ma ne, römöyï bo na mbiri di dɔma.
43014029	Mëdï miya lende naga nime mɔlo te ziye gba kinza ko'dɔ rönï. Römöyï ɔdɔ ko'dɔ rönï kada mɔtɔ 'dɔ ki'dike dɔye ŋgï gɔ lende ma.
43014030	Ne minza moloma kpe gɔmo kɔwɔ bi tiya lende ŋbaŋi ziye, römöyï Satani ame rɔ ŋere 'ba dɔ dɔliŋɔ nime ne ëdï 'deni kako gɔma. Satani inza ti tigɔ 'ba 'dɔ ta'da ma timo,
43014031	ne mëdï mo'dɔ kɔzɔ ame 'bu ma kose zö ne tara 'dɔ bilaka 'ba dɔliŋɔ nime kikali ŋgï rɔ ma laka omba mɔ'ɔ 'bu ma. Kina 'deni ënyïke darike yaga di gɔ bi nime.”
43015001	Yësu iya te, “Ma na rɔ mɔwɔ ma kïdïyë, kina 'bu ma Bɔko'ba na rɔ bɔ dɔmo.
43015002	Dɔŋgila mo ga ame këdï koloma 'bënnï kinza ko'dɔkɔ tana dë ne, bo ti kokpekpe 'deni ŋgï pili ku'du mökö. Tine dɔŋgila ame ga këdï kana ne, bo ti kileŋo 'deni ŋgï 'dɔ kana laka.
43015003	Kpe 'beye, lende naga nime mëdï miya ne ileŋo ye 'deni mɔlo rɔ ma laka.
43015004	Kina ti olomake rɔ akɔtɔ tö kina ti moloma gbï rɔ akɔtɔ tiye. Ɔdɔ dɔŋgila ŋgërï koza rönï 'beri kutu nï yaga di rɔ bïtïtïnï, inza kikali kpe tana gɔ dönï. Kina kpe na gbï tara, inza kikalike to'dɔ a mɔtɔ ɔdɔ kiya te kö'böke dë ŋgï rɔ akɔtɔ tö.
43015005	Ma na rɔ ŋgërï nima kina kpe na rɔ dɔŋgila mo ga. Bɔ ame koloma 'bënï kö'bö rɔ akɔtɔ tö kina ma gbï rɔ akɔtɔ ti bo ne, bo ti këdï 'ba bo 'deni ŋgï kɔzɔ dɔŋgila ŋgërï ame këdï kana rɔ mbëmbë ne tara. Römöyï inza kɔ'bɔke to'dɔ a mɔtɔ ɔdɔ kiya te ma na dë ŋgï mokɔnyi ye.
43015006	Bɔ ame kö'bö dë rɔ akɔtɔ tö ne ëdï 'ba bo kɔzɔ dɔŋgila ŋgërï ame koke 'deni ku'du mökö kina kututu ŋgï ne tara. Bilaka ti kako 'deni kotɔtɔ dɔŋgila ŋgërï ma kututu naga nima kulu dɔmo rɔ kurugumu kusu pa'do yïmo kilaŋma yaga.
43015007	Ne ɔdɔ kö'böke rɔ akɔtɔ tö ki'dike lende ma gbï koloma kö'bö tiye, ɔdɔ kititike Bɔko'ba gɔ wa ame ga ko'dɔkɔke ne bo ti ki'di ŋgï ziye.
43015008	Kpe ame ga 'deni rɔ bɔ kösö gɔma ne ɔdɔ këddïke 'deni ŋgï kɔzɔ dɔŋgila ŋgërï ame ga këdï kana rɔ mbëmbë ne tara ti kileme löbu 'ba Bɔko'ba 'deni ŋgï zi bilaka.
43015009	Mɔ'ɔ ye 'deni ŋgï rɔ ma laka kɔzɔ ame 'bu ma kɔ'ɔ ma gbï ne tara. Kina 'dɔ kö'böke mï kɔri 'ba akɔ'ɔ ma nime.
43015010	Ɔdɔ ko'dɔke kö'du ki'di ma ame ga mose ziye ne ti kikalike ŋgï tö'bö rɔ ma laka mï kɔri 'ba akɔ'ɔ ma, kɔzɔ 'bama ame mo'dɔ kö'du ki'di 'ba 'bu ma Bɔko'ba 'dɔ ki'di ma me mö'bö mï kɔri 'ba akɔ'ɔ abo ne.
43015011	Kina me mose 'deni ziye 'dɔ ki'di mëdï rɔ lɔŋɔ gɔ lende 'be kina 'dɔ këddïke gbï ti lɔŋɔ ma löbu.
43015012	Kö'du ki'di nime mëdï mose ziye 'dɔ kɔ'ɔke lëpï ye ga gbï kɔzɔ ame mɔ'ɔ ye ne tara.
43015013	Akɔ'ɔ ame kulöwö rɔ dɔ kiteli ne na rɔ ti'di yida rɔ tölë tutë gɔ lëpï mɔtɔ.
43015014	Kpe ame ga ko'dɔke kö'du ki'di ma 'deni ne kpe 'deni rɔ lëpï ma ga,
43015015	mïdëkï ye dë kpe rɔ atɔli, römöyï atɔli ikali bïcï lende 'ba bɔ dɔ roba dë. Kina me mëdï mïdëkï ye 'deni le'jete rɔ lëpï ma ga römöyï mïyëtï gɔ lende ame ga muwö di kpa 'bu ma Bɔko'ba ne 'deni pili ziye.
43015016	Kpe na dë kigelike ma rɔ lëpï ye, ma na migeli ye 'dɔ këddïke rɔ lëpï ma ga 'dɔ moja ye tari to'dɔ ndɔbɔ ma rɔ ma laka. Kina 'dɔ këddïke kɔzɔ dɔŋgila ŋgërï ame ga kana rɔ mbëmbë ne tara, ame 'dɔ döŋgërï ma kana mo ga kö'bö ŋgï rɔ ŋburuŋburu. Kina gɔ kö'du mo kpe ame ga rɔ 'bama ne, Bɔko'ba ti ki'di wa ame ga këddï kititike di zi bo ne 'deni ŋgï ziye.
43015017	Kö'du ki'di ame mëdï mose ziye ne na me, ɔ'ɔke lëpï ye ga.
43015018	Bilaka 'ba dɔliŋɔ nime ti kënyï 'deni bi to'ji ye tine 'dɔ komerike ŋgï di gɔ ndo'ji 'bënnï ma tönë lïjë ko'ji ma 'deni mɔlo ne.
43015019	Ne ma këddïke ra gba rɔ 'ba dɔliŋɔ nime dëne dɔliŋɔ ti kɔ'ɔ ye gbï römöyï kpe gba rɔ lëpï nnï ga. Ne kina me le'jete migeli ye 'deni di mï löŋgö lïjë. Kinzake kpe rɔ akɔtɔ tïnnï. Kina ma 'deni lïjë këdï ko'ji ye gɔmo.
43015020	Omerike gɔ lende tönë miya ziye ne. Bɔ ndɔbɔ inza mbiri di dɔ bɔ dɔ ndɔbɔ. Kina me ya mɔtɔ ga ti kodɔ gomɔ ŋgï rɔye gbï kɔzɔ ame lïjë këdï kodɔ gomɔ rɔma ne tara. Tine ya mɔtɔ ga ti ki'di dönnï 'deni ŋgï gbï gɔ lende 'be kɔzɔ ame lïjë ki'di dönnï gɔ 'bama ne tara.
43015021	Bilaka naga nima lïjë ikali Bɔko'ba ame koja ma ne dë, kina ti lïjë ko'dɔ lende naga nime 'deni ŋgï pili ziye römöyï kpe 'bama ga na.
43015022	Bilaka naga nima ma kiya te mako dë dɔliŋɔ nime bine 'dɔ milende zïnnï kɔzɔ a nime te dëne lïjë inza kikali gɔ lende 'bënnï naga nima rɔ lende kënyë. Ne kina me mako milende 'deni zïnnï, lende kënyë 'bënnï ga 'deni rɔ wali rönnï.
43015023	Ya ame ga ko'ji ma ne, 'bu ma Bɔko'ba na ma gbï lïjë ko'ji 'deni.
43015024	Ma kiya te lïjë ko'ja ma dë ŋgï mo'dɔ wa ame ga bɔtɔ ko'dɔ dë mɔlo ne dëne lende kënyë 'bënnï ga inza rɔ wali rönnï. Ne kina me lïjë ko'ja ndɔbɔ naga nime mo'dɔ ne 'deni, kina lïjë kënyï ko'ji ze 'deni ŋgï kpaki rïyö ti 'bu ma.
43015025	Lende 'bënnï ëdï 'deni kɔzɔ lende tönë ga kugu mɔlo mï buku 'ba Bɔko'ba ne tara. Ame kugu 'deni kiya te, ‘Lïjë o'ji ma ŋgï rɔ ma sari kinza yï lende mo.’
43015026	Ne Nyï Kɔtɔ Laka ti kako 'deni ŋgï 'basi ziye rɔ bɔ kɔnyi. Ti moja bo kako ziye di zi 'bu ma Bɔko'ba 'dɔ bo kiya lende ma nime rɔ ma kodɔrɔ ziye.
43015027	Kina 'dɔ kari kiyake lende ma gbï zi bilaka römöyï kpe na mɔlo tö di bi tisaki mo.”
43016001	“Kina me miya lende mo 'deni ziye kinza kënyïke ra toga kpeye gɔma kada mɔtɔ ɔdɔ kada 'ba gomɔ mo kömö 'deni.
43016002	Mï kada mo naga nima yayi lïjë ti kebe toga ye yaga di mï rö 'ba mötu. Kina ya ame ga këdï kupö ye ne ti kënyï 'deni gbï tiya mo tëgë laja 'bënnï ma lïjë koja zi Bɔko'ba na ma rɔ löpö nima lïjë kupö ye ne.
43016003	Lïjë ti ko'dɔ lende naga nime 'deni ŋgï te römöyï lïjë ikali ma dë, kina lïjë ikali ë'bënnï 'bu ma Bɔko'ba dë gbï.
43016004	Tine mëdï miya 'deni mɔlo te ziye 'dɔ ɔdɔ këdï ko'dɔ rönï ziye dayi 'dɔ komerike ŋgï di gɔ lende naga nime miya ne. Mɔlo misaki ndɔbɔ 'ba akiyandi ma nime mo'dɔkɔ dë tiya lende naga nime ziye römöyï mëdï gba moloma tiye bine.
43016005	Ne kina me le'jete mëdï 'deni mo'dɔkɔ 'dɔ tileki tari zi bɔ ame koja ma ne. Tine bɔtɔ ma kɔtɔ mɔtɔ 'dɔ kënyï kititi ma ŋgï di mï löŋgö ye nima kiya te, ‘Ëddï kari yala?’ ne inza yɔ.
43016006	Kpe 'deni ŋgï za ti meri rɔ mbëmbë gɔ lende naga nime miya ziye ne.
43016007	Rɔ ma laka mëdï miya ziye, tari ma nime ti këdï 'deni ŋgï rɔ lende laka ziye. Römöyï ɔdɔ kiya te mari dë, bɔ kɔnyi nima inza kikali tako ziye bine. Ne ɔdɔ mari 'deni ti moja bo kako ziye.
43016008	Kina ɔdɔ bo kako 'deni bine tine, bo ti ki'di bilaka 'deni ŋgï kikali gɔ meri ame ga lïjë kɔcɔ 'deni timo ne. Bo ti ki'di lïjë 'deni kikali gɔ meri ame ga lïjë kɔcɔ 'deni timo gɔ kö'du 'ba lende kënyë ne gbï ti ame ga lïjë kɔcɔ 'deni timo kiya te ma bɔ lende laka na dë ne. Bo ti ki'di lïjë 'deni ŋgï kikali rɔ ma laka meri 'bënnï ga ame lïjë komeri gɔ lende 'ba burë löbu 'ba Bɔko'ba nime ne ɔcɔ 'deni gbï.
43016009	Lïjë ti kikali gɔ meri ame ga lïjë kɔcɔ 'deni timo gɔ kö'du 'ba lende kënyë ne 'deni ŋgï, römöyï lïjë i'di dönnï dë gɔ lende ma.
43016010	Lïjë ti kikali gɔ meri ame ga lïjë kɔcɔ 'deni gbï timo kiya te ma bɔ lende laka na dë ne, römöyï mëdï 'deni mileki mari zi 'bu ma. Kina inza ko'jake kïnë ma kpe.
43016011	Lïjë ti kikali gɔ meri ame ga lïjë kɔcɔ 'deni timo gɔ lende 'ba burë löbu 'ba Bɔko'ba nime ne 'deni gbï, römöyï Bɔko'ba odɔ karama 'deni mɔlo dɔ Satani ame 'deni rɔ bɔ dɔ dɔliŋɔ nime ne.
43016012	Mëdï ti lende mɔtɔ ga ŋbaŋi ame mo'dɔkɔ gɔ miya ziye gïrï nime, ne ɔ'bɔke dë gba tikali mo laka.
43016013	Ne Nyï Kɔtɔ Laka ame bo na rɔ bɔ kileme gɔ lende laka 'ba Bɔko'ba zi bilaka ne ti kako 'deni 'basi. Bo ti ki'di ye 'deni ŋgï kikalike gɔ lende laka 'ba Bɔko'ba me. Bo inza kiya lende mɔtɔ gɔ dɔ bo, lende ame ga bo kuwö ne na ŋge bo këdï kiya. Kina bo ti kiya lende 'ba wa ame ga ko'dɔ rönnï dë gba ne 'deni gbï ziye.
43016014	Lende ame ga bo kuwö di zö ne na ŋge bo këdï kako kiya ziye 'dɔ bo kileme löbu ma ziye.
43016015	Wa pili ame ga rɔ 'ba 'bu ma ne, ma na rɔ bɔ dɔmo. Kina me miya 'deni ziye lende ame ga Nyï Kɔtɔ Laka këdï kuwö di zö ne na bo këdï kako kiya pili ziye.
43016016	Kada mo ɔwɔ dë kpe ame 'dɔ kikalike dë kpe to'ja kïnë ma. Tine di pötö mo mbowa yayi ti ko'jake ma 'deni gbï 'böwu.”
43016017	Kina bɔ kösö gɔ bo mɔtɔ ga kënyï ŋgï tititi rönnï rɔ gɔ rönnï, lïjë iya te, “Lende abo tɔ nime bo këdï konyɔnyɔ kiya 'ba bo tëgë, ‘Kada mo ɔwɔ dë kpe ame 'dɔ kikalike dë kpe to'ja kïnë ma, tine di pötö mo mbowa yayi ti ko'jake ma 'deni gbï 'böwu,’ kina lende kiya abo mɔtɔ ga gbï tëgë, ‘Römöyï mëdï mileki mari zi 'bu ma,’ 'jɔ 'ba lende abo naga nime tëgë totondo mo ga?
43016018	Kada 'ba wa'di mo ga na bo këdï kiya 'ba bo tëgë ola 'deni mbowa? Lende abo tɔ naga nime ïlïkö za dɔ bilaka.”
43016019	Yësu ikali 'deni lïjë o'dɔkɔ 'dɔ tititi bo gɔ 'jɔ 'ba lende naga nima bo kiya ne. Kina bo kiya zïnnï, bo iya te, “Lende nime miya ziye miya te, ‘Kada mo ɔwɔ dë kpe ame 'dɔ kikalike dë kpe to'ja kïnë ma. Tine di pötö mo mbowa yayi ti ko'jake ma 'deni gbï 'böwu,’ ne kina këddïke rɔ tititi rɔye gɔ lende mo?
43016020	Rɔ ma laka miya ziye, ëddï kuduke 'beye kada mɔtɔ, konyoke kökö, tine bilaka 'ba dɔliŋɔ nime ti këdï 'bënnï 'deni ŋgï rɔ lɔŋɔ. Ti kolomake 'deni gbï dɔ meri kina meri 'be ti kuyï rönï 'deni rɔ lɔŋɔ ziye di pötö mo.
43016021	Ti këdï 'deni ziye kɔzɔ kada 'ba löyö 'ba 'ja tara. Ɔdɔ mï 'ja këdï 'deni kɔ'ɔ, lɔko ŋgï rɔ meri römöyï lɔko ikali kada 'ba gomɔ ömö 'deni. Ne ɔdɔ lɔko köyö kole 'bënï nima 'deni tine, dönï udölu ŋgï me yaga di gɔ gomɔ 'bënï tönë ga, römöyï lɔko öyö bilaka lesi 'bënï 'deni dɔyayi nime. Kina lɔko ŋgï rɔ lɔŋɔ gɔ lende mo.
43016022	Kina ti këdï gbï ziye tara yayi. Ti këddïke rɔ meri gïrï nime. Ne ɔdɔ kiya te mileki 'deni mako 'böwu ziye bine kada mɔtɔ ti këddïke 'deni gbï rɔ lɔŋɔ. Kina bɔtɔ mɔtɔ inza kpe ame gɔ kako ka'da ye di mï lɔŋɔ 'be nima.
43016023	Kina mï kada mo naga nima yayi inza kititike ma kpe rɔ tititi. Rɔ ma laka miya ziye, kpe ame ga 'deni rɔ 'bama ne, wa ame ga pili këddï kititike di zi 'bu ma Bɔko'ba ne, bo ti ki'di ŋgï ziye.
43016024	Römöyï mɔlo di bi tisaki mo ŋbö kömö mï kada nime tɔne, kpe ame ga rɔ 'bama ga ne ititike wa mɔtɔ dë gba di zi bo. Kina me miya 'deni ziye, ititike wa di zi Bɔko'ba kina bo ti ki'di ŋgï ziye ame 'dɔ ki'di lɔŋɔ 'be këdï rɔ dɔ kiteli.
43016025	Lende naga nime kina me miya 'deni me ziye rɔ dɔŋgala. Ne ɔdɔ kömö 'deni mï kada mo dayi kada mɔtɔ, minza miya lende kpe ziye rɔ dɔŋgala. Mëdï mïyëtï gɔ lende 'ba 'bu ma Bɔko'ba pili yaga ziye bi kɔpɔ.
43016026	Kina mï kada mo naga nima yayi kpe ame ga rɔ 'bama ne ti kititike wa 'deni ŋgï di zi Bɔko'ba, römöyï bo ɔ'ɔ ye 'deni mɔlo. A mɔtɔ inza kpe ame 'dɔ ma na mititi bo gɔ lende 'be.
43016027	Bo ɔ'ɔ ye 'deni gɔ lende nime kɔ'ɔke ma ki'dike dɔye gbï gɔ tako ma ame mako di zi bo ne.
43016028	Tako ma nime mï dɔliŋɔ bine ne mako di zi 'bu ma Bɔko'ba. Kina me le'jete mëdï mënyï 'deni mola dɔliŋɔ nime mileki mari zi bo.”
43016029	Kina bɔ kösö gɔ bo ga kënyï kiya zi bo, iya te, “Ŋere, ma le'jete ëddï 'deni ŋgï kiya 'jɔ 'ba lende yaga bi kɔpɔ zize. Iya dë kpe rɔ dɔŋgala kɔzɔ ma dɔgba.
43016030	Le'jete dikali yi 'deni nï na rɔ bɔ kikali 'jɔ 'ba lende pili. Lende ame ga bilaka këdï komeri ti mïnnï 'dɔ lïjë kititi yi timo ne, ikali ŋgï mɔlo gba kota kinza lïjë kititi dë. Lende naga nime i'di ze 'deni ŋgï le'jete dikali yi rɔ ma laka rɔ bɔ ame ŋgï kako di zi Bɔko'ba ne.”
43016031	Bo ileki dɔmo zïnnï, bo iya te, “I'dike dɔye 'deni laka gɔ lende nime?
43016032	Kada tönë mëdï miya te ti kömö 'deni ne, bo na me 'deni tɔne, ame 'dɔ kita'bake me di rɔma rɔ kɔtɔkɔtɔ, kolake ma rɔ dɔ kutu ma. Ne tine, minza rɔ dɔ kutu ma. 'Bu ma Bɔko'ba ëdï tö.
43016033	Lende naga nime miya 'deni ziye 'dɔ ki'di ye këddïke rɔ akɔtɔ tö, kina 'dɔ këddïke gbï ti dökï'dï këyï. Gomɔ 'ba dɔliŋɔ nime ti kɔdɔ rɔye, tine ogbɔke rɔye laka kpamo römöyï ma'da dɔliŋɔ 'deni.”
43017001	Kina ɔdɔ Yësu kote tiya lende naga nime 'deni zi bɔ kösö gɔ bo ga kɔzɔ a nime te tine, na bo kombi kɔmɔ bo ŋgï kari mïtɔrɔ, bo kiya te, “'Bu ma, kada 'ba tölë ma ömö 'deni. Kina i'di ti 'dɔ bilaka kikali ma kole 'bï rɔ löbu 'ba dɔ wa pili. Kina 'dɔ mileme zïnnï rɔ ma laka, nï na gbï rɔ löbu 'ba dɔ wa naga nime pili.
43017002	I'di közï kakpa 'ba dɔ bilaka pili 'deni zö, kina 'dɔ mi'di dïdï ma ŋburuŋburu ti zi ya ame ga ki'di 'deni zö ne.
43017003	Dïdï ma ŋburuŋburu nime na rɔ tikali yi, nï Bɔko'ba gbï tö ma Yësu Kurïsïtö. Nï Bɔko'ba na ŋge kɔtɔ 'dɔ bilaka koro yi. Kina ma na rɔ bɔ ame koja 'deni kako dɔliŋɔ nime bine ne.
43017004	'Bu ma, ndɔbɔ 'bï ame ga koja ma to'dɔ mo ne, mote 'deni. Mileme yi 'deni zi bilaka 'ba dɔliŋɔ nime rɔ löbu 'ba dɔ wa pili.
43017005	Kina me mëdï mititi yi 'dɔ ki'di ma ti mileki mari ŋgila yi yayi rɔ löbu 'ba dɔ wa pili, kɔzɔ ma tönë moloma pa mɔlo rɔ löbu 'ba dɔ wa pili gba kinza ko'ba dɔliŋɔ nime dë ne.
43017006	Bilaka ame ga ki'di 'deni zö di mï löŋgö bilaka 'ba dɔliŋɔ nime ne, mi'di lïjë 'deni kikali yi. Lïjë ë'bï ga na, nï na ki'di lïjë zö. Kina me le'jete lïjë i'di dönnï 'deni rɔ ma laka gɔ lende 'bï ti dökï'dï kɔtɔ.
43017007	Kina lïjë ikali 'deni gbï wa pili naga nime, nï na ki'di zö.
43017008	Lende tönë ga kose zö ne, mïyëtï 'deni pili zïnnï, lïjë kuwö. Kina lïjë ikali 'deni ŋgï rɔ ma laka mako di zïyï. Kina me le'jete lïjë i'di dönnï 'deni ŋgï rɔ ma laka gɔmo nï na koja ma.
43017009	Mititi yi dë 'dɔ kokɔnyi bilaka 'ba dɔliŋɔ nime pili. Mititi yi ŋge gɔ ya ame ga ki'di 'deni zö ne na 'dɔ kokɔnyi, römöyï lïjë 'deni rɔ 'bëyï.
43017010	Wa pili ame ga rɔ 'bama ne, ë'bï na. Kina wa pili ame ga 'deni rɔ 'bëyï ne, ama ga na 'deni gbï. Gɔ lende mo na me lïjë kileme löbu ma 'deni.
43017011	Kina me mëdï mo'dɔkɔ 'deni tileki tari zïyï yayi. Minza kpe tïnnï mï dɔliŋɔ nime. Ne lïjë 'bënnï na me gba mï dɔliŋɔ nime bine. 'Bu ma, nï ame kɔtɔ laka ne, oŋgɔ gɔ bilaka naga nime ti tigɔ 'bï ame ki'di 'deni gbï zö ne. Oŋgɔ gönnï 'dɔ ki'di lïjë këdï rɔ akɔtɔ kɔzɔ ame ze ma ze tïyï rɔ akɔtɔ ne tara.
43017012	Mï kada ame ga mëdï tïnnï bine ne, moloma 'deni toŋgɔ gönnï ti tigɔ 'bï ame ki'di zö ne. Kina mitata lïjë 'deni pili laka. Ma kɔtɔ mɔtɔ ölu dë du te di mï löŋgö lïjë. Bɔ ma kölu di mï löŋgö lïjë na ŋge kɔtɔ rɔ bɔ ame bo na ko'dɔkɔ abo 'dɔ bo kölu ne. Kina me bo ölu 'deni kɔzɔ lende tönë kugu mɔlo mï buku 'bï gɔ lende abo ne tara.
43017013	Kina me le'jete mëdï 'deni mari zïyï, na me mëdï mose lende naga nime 'deni mï dɔliŋɔ bine 'dɔ lïjë koloma gbï ti lɔŋɔ ma löbu kɔzɔ 'bama.
43017014	Miyandi lïjë 'deni laka ti kɔri 'ba lende 'bï kina me le'jete bilaka 'ba dɔliŋɔ kënyï 'deni to'ji lïjë römöyï lïjë inza kpe rɔ 'ba dɔliŋɔ gbï kɔzɔ 'bama ame minza kpe rɔ 'ba dɔliŋɔ nime ne.
43017015	Ne mititi yi dë 'dɔ kogba lïjë yaga di mï dɔliŋɔ nime. Mëdï mititi yi ŋge gɔ kitata lïjë di zi Satani ame bo na rɔ ŋere 'ba lende kënyë ne.
43017016	Bilaka naga nime inza kpe rɔ 'ba dɔliŋɔ nime gbï kɔzɔ 'bama ame minza kpe rɔ 'ba dɔliŋɔ nime ne.
43017017	Kina me mititi yi 'deni 'dɔ ki'di lïjë koloma rɔ ë'bï ga ti tigɔ 'ba lende laka 'bï nime. Lende laka na rɔ ë'bï.
43017018	Mëdï moja lïjë kari toja laja mï dɔliŋɔ nime kɔzɔ ame gbï koja ma mako toja laja mï dɔliŋɔ nime bine ne tara.
43017019	Kina me mi'di rɔma 'deni közïyï gɔ lende 'bënnï 'dɔ lïjë këdï ŋgï kada mɔtɔ rɔ ma laka rɔ ë'bï ga.
43017020	Mititi yi dë ŋge kɔtɔ gönnï tine gbï gɔ bilaka ame ga këdï kuwö dönnï ki'di dönnï ŋgï gɔ lende ma nime ne.
43017021	Mititi yi 'dɔ kodɔ'bɔ lïjë pili këdï rɔ akɔtɔ, 'dɔ ki'di lïjë këdï gbï rɔ akɔtɔ tize gbï kɔzɔ ame ze ma ze tïyï, 'bu ma, rɔ akɔtɔ ne tara. 'Dɔ ki'di bilaka 'ba dɔliŋɔ nime ki'di dönnï ŋgï gɔmo rɔ ma laka nï na koja ma.
43017022	Lïjë bilaka ma 'bama mo naga nime mi'di lïjë 'deni 'dɔ këdï rɔ löbu gbï kɔzɔ ame ki'di ma rɔ löbu ne tara. 'Dɔ lïjë pili këdï gbï rɔ akɔtɔ kɔzɔ ame ze ma ze tïyï rɔ akɔtɔ ne tara.
43017023	Kina gbï 'dɔ lïjë këdï rɔ akɔtɔ tize 'dɔ ki'di bilaka 'ba dɔliŋɔ nime kikali ŋgï gɔ lende mo nï na me koja ma, kina me kɔ'ɔ ya naga nime 'deni gbï kɔzɔ ame kɔ'ɔ ma ne tara.
43017024	'Bu ma, nï na me ki'di bilaka naga nime zö. Mititi yi 'dɔ ki'di lïjë pili këdï bi kɔtɔ tö 'dɔ lïjë kikali ŋgï ɔ'ɔ ma 'deni mɔlo gba kinza ko'ba dɔliŋɔ nime dë, kina me ki'di ma 'deni rɔ löbu 'ba dɔ wa pili.
43017025	'Bu ma, nï na rɔ bɔ lende laka. Tine bilaka 'ba dɔliŋɔ ikali yi dë, ne ma 'bama mikali yi 'deni laka, kina me le'jete bilaka naga nime lïjë ikali 'deni ŋgï rɔ ma laka nï na me koja ma kako dɔliŋɔ nime bine ne.
43017026	Mileme yi 'deni zïnnï kina ti mö'bö gbï nduwë tileme yi zïnnï kɔzɔ a nima tara 'dɔ ki'di lïjë pili këdï rɔ akɔtɔ tö 'dɔ lïjë kɔ'ɔ lëpï nnï ga gbï kɔzɔ ame kɔ'ɔ ma ne tara.”
43018001	Di pötö mo na Yësu ni kënyï ŋgï ti bɔ kösö gɔ bo ga kudö kebe mï gbögbö 'ba Kidirona kari mï nyaka mɔtɔ.
43018002	Yuda bɔ kususu Yësu zi turu tönë, bo ikali gɔ bi nima 'deni mɔlo römöyï Yësu ni oloma nduwënduwë rɔ totɔtɔ dönnï yayi ti bɔ kösö gɔ bo ga.
43018003	Kina Yuda kënyï ŋgï ti bɔ kanya 'ba Romo gbï ti bɔ kanya ame ga löbu 'ba bɔ akumu ni ti Parosi ni koja ne, lïjë kari yayi. Lïjë ɔlɔ ti mee 'bënnï ga ti lamba gbï ti pa'do dɔ kali.
43018004	Yësu ikali wa ame ga pili këdï ko'dɔkɔ to'dɔ rönï zi bo ne 'deni mɔlo, kina bo kari ŋgï zïnnï, bo kiya te, “Yë na këddïke rɔ toma mo?”
43018005	Lïjë iya te, “Yësu 'ba Nazareta na dëdï doma.” Bo iya te, “Ma mo na me.” Yuda bɔ susu mo tönë, bo ëdï gbï yayi ti bɔ kanya naga nima.
43018006	Kina ɔdɔ lïjë kuwö Yësu 'deni kiya te, “Ma mo na me,” tine lïjë ënyï kïlïpëtë ŋgï kileki ti gönnï yï'böwu.
43018007	Kina Yësu kënyï kileki kiya zïnnï, iya te, “Yë mo na këddïke rɔ toma mo?” Lïjë iya te, “Yësu 'ba Nazareta na dëdï rɔ toma mo.”
43018008	Bo iya te, “Kina me miya ziye ma mo na ŋgï nime. Ɔdɔ kiya te ma mo na ŋgï këddïke rɔ toma mo, olake bɔ kösö gɔma naga nime kari ë'bënnï.”
43018009	Bo iya lende nima 'deni tara 'dɔ ko'dɔ rönï kɔzɔ lende ma tönë bo kiya 'deni mɔlo bo kiya te, “'Bu ma, bilaka naga nime ki'di zö ne, mola ma kɔtɔ dë du te kölu di mï löŋgö lïjë.”
43018010	Simona Pïtörö ëdï yayi ti kulu abo, kina bo kotɔ ŋgï yaga di mï poka mo kina bo koga bɔ laja 'ba bɔ ame rɔ löbu 'ba dɔ bɔ akumu ne ŋgï timo. Möyï bɔ laja mo nima rɔ Maluku. Kina kulu koke mbili Maluku ma kapa dörï ŋgï yaga.
43018011	Yësu iya te, “Pïtörö, usu kulu 'bï kileki mï poka mo. Omeri 'bëyï iya te gomɔ nime 'bu ma ki'di zö ne ti milagi di rɔmo?”
43018012	Kina bɔ kanya 'ba Romo naga nima ti bɔ dönnï mo ti bɔ kanya ma 'ba Yudayi ni kinda'ba Yësu ŋgï, lïjë kudödu közïmo ŋgï teyi.
43018013	Kina lïjë koto bo ŋgï titi dɔgba kari liŋɔ 'ba turu ma löbu mɔtɔ kïdëkï möyï mo rɔ Ana, bɔ lanzo 'ba Kayapa bɔ dɔ bɔ akumu ma mï kɔmɔ kɔɔ nima.
43018014	Kayapa nime na tönë kiya zi löbu 'ba Yudayi mɔtɔ ga, kiya te, ma laka na 'dɔ bilaka kɔtɔ na ŋge 'dɔ kölë di dɔ ame 'dɔ bilaka pili kote dönnï ne.
43018015	Kina ɔdɔ lïjë koto Yësu 'deni kari liŋɔ 'ba turu löbu nima tine, Simona Pïtörö ni ti bɔ kösö gɔ Yësu mɔtɔ ozi ŋgï kari yayi. Bɔ kösö gɔ Yësu mɔtɔ mo nima, lïjë ikali rönnï 'deni mɔlo ti turu löbu nima koto Yësu kari liŋɔ mo ne. Kina bo kɔdɔ 'ba bo ŋgï kari liŋɔ gɔ Yësu yayi.
43018016	Tine Pïtörö ɔrɔ 'ba bo kileke kpa reki yaga. Bɔ kösö gɔ Yësu mɔtɔ mo nima ari kiya zi nyiti bɔ koda kpa reki nima, kina ko'de Pïtörö ŋgï.
43018017	Tine na nyiti mo tönë kititi Pïtörö, iya te, “O'ja, nï bɔ kösö gɔ Yësu na gbï 'di?” Pïtörö iya te, “Ee, ma bɔ kösö gɔ bo na dë.”
43018018	Bɔ laja 'ba turu löbu nima ti bɔ kanya mo ga ulö'jö pa'do 'deni mï kïrïkëlï yayi, lïjë këdï rɔ tubï rönnï kɔmɔ mo di zi bi këyï. Kina Pïtörö kari ŋgï kɔrɔ ŋgila lïjë yayi tubï rɔ bo.
43018019	Turu löbu nima oloma rɔ tititi kpa Yësu, iya te, “Bɔ kösö göyï ga ëdï ndö? Kina lende ma këddï kiyandi mo ga tëgë tondo?”
43018020	Yësu iya te, “Miya lende 'deni nduwë rɔ kɔmɔ kada bi kɔpɔ zi bilaka. Miyandi bilaka 'deni di mï rö 'ba mötu kina gbï di mï reki 'ba rö löbu 'ba Bɔko'ba, bi ame ga bilaka këdï kotɔtɔ dönnï teyi ne. Miya lende mɔtɔ dë rɔ kusu,
43018021	ne gɔ wa'di na këddï kititi ma gɔ lende 'ba akiyandi ame ga moloma rɔ tiyandi mo ne? Ititi bilaka ame ga koloma rɔ tuwö mo ne. Lïjë na kikali lende ma miyandi.”
43018022	Kina bɔ kanya mɔtɔ kënyï ŋgï kokɔsɔ Yësu, iya te, “Ëddï kilende zi turu löbu nime tara gɔ wa'di 'bï tɔne?”
43018023	Yësu iya te, “Ɔdɔ miya lende mɔtɔ rɔ ma kënyë iya yaga, ne ɔdɔ kiya te lende ma këdï rɔ ma laka kinza komba ma dë.”
43018024	Kina Ana koja Yësu ŋgï 'bato kari zi Kayapa löbu 'ba dɔ bɔ akumu. Közï Yësu gba rɔ ma kudödu teyi.
43018025	Pïtörö ëdï yayi bi tubï rɔ bo kɔmɔ pa'do. Kina ya mɔtɔ ga kako kititi bo, iya te, “O'ja nï bɔ kösö gɔ Yësu na gbï 'di?” Pïtörö andi gɔmo, iya te, “Ee, ma bɔ kösö gɔ bo na dë.”
43018026	Bɔ mɔtɔ ëdï gbï yayi rɔ bɔ laja 'ba löbu 'ba dɔ bɔ akumu nima. Bɔ nima löndö bo na tönë Pïtörö koke mbili mo ne. Kina bo kako gbï kititi Pïtörö, iya te, “O'ja kɔzɔ mo'ja yi gbï di mï nyaka 'dë yayi ti Yësu 'di?”
43018027	Pïtörö ënyï gbï kandi gɔmo, kina mbowa te yɔ na gɔŋgɔ kidapa ŋgï.
43018028	Kina ɔdɔ kömö 'deni mï kano bi tine, lïjë ogba Yësu ŋgï di liŋɔ 'ba Kayapa koto kari liŋɔ 'ba turu ma löbu 'ba Romo ame rɔ bɔ dönnï mo ne. Tine lïjë ari dë ŋbö kɔdɔ mï liŋɔ mo yayi römöyï dölëtï 'bënnï 'ba Yudayi o'jɔŋɔ ya ame ga kɔdɔ mï liŋɔ 'ba bɔ löwö ne 'deni di bi tari mï karama mï kada mo nima.
43018029	Kina turu 'ba dönnï mo nima kïdëkï möyï mo rɔ Pilato ne kɔdɔ ŋgï kako zïnnï yaga, bo kiya te, “Lende kënyë wa'di na kiyake te bo o'dɔ?”
43018030	Lïjë iya te, “Ma kiya te bo kinza rɔ bɔ ko'dɔ lende kënyë dëne dinza do'de bo kako zïyï bine.”
43018031	Pilato iya te, “Ne ɔdɔ këdï tara ari ko'dɔke e'be burë abo gɔ dölëtï 'be 'ba Yudayi.” Lïjë iya te, “Kpe Romo o'jɔŋɔke gɔ tupö bilaka ame ga do'ja ko'dɔ lende kënyë ne 'deni di zize.”
43018032	Lende nime o'dɔ rönï 'deni te 'dɔ ki'di kɔri 'ba tölë 'ba Yësu këdï kɔzɔ lende 'ba tölë abo ame bo kïyëtï kɔri mo 'deni mɔlo ne tara.
43018033	Kina Pilato kileki ŋgï kari liŋɔ kina bo kïdëkï Yësu ŋgï kari zi bo yayi. Kina bo kititi Yësu, iya te, “Nï na rɔ ŋere bɔ dɔliŋɔ 'ba Yudayi?”
43018034	Yësu iya te, “Lende 'bï nima kititi ma timo ne, nï na komeri ë'bï ti döyï, ala bilaka mɔtɔ ga na kiya lende ma zïyï?”
43018035	Pilato iya te, “Ma Yudayi na dë. Bilaka 'bï ga ti löbu 'bï mɔtɔ ga na me ko'de yi kako zö. Wa'di ga na ko'dɔ?”
43018036	Yësu iya te, “Ŋere 'bama inza kɔzɔ ŋere 'beye 'ba bilaka 'ba dɔliŋɔ bine. Ma ŋere 'bama këdï ra kɔzɔ ŋere 'beye 'ba bilaka 'ba dɔliŋɔ nime dëne bɔ kösö gɔma ga o'dɔ ya 'deni mɔlo ti bɔ kanya 'ba löbu 'ba bɔ akumu naga nima dëne lïjë inza kinda'ba ma. Ne ŋere 'bama inza rɔ ŋere 'ba dɔliŋɔ nime.”
43018037	Pilato iya te, “Dëmba nï ŋere na ya?” Yësu iya te, “Nï na kiya ë'bï tara. 'Bama, öyö ma dɔliŋɔ bine ŋge gɔ lende kɔtɔ kpökï. Lende ma mako dömöyï mo na rɔ tiya lende laka zi bilaka. Kina ya ame ga ko'dɔkɔ lende laka ne lïjë uwö dɔma 'deni.”
43018038	Pilato iya te, “Wa'di mo ga na rɔ lende laka?” Di pötö mo na Pilato kënyï kɔdɔ ŋgï gbï kileki kari yaga zi bilaka konzi naga nima. Bo iya te, “Mo'ja lende ɔtɔ dë di rɔ bɔ nime ame 'dɔ modɔ karama dɔ bo gɔmo.
43018039	Ne kɔzɔ mï kada 'ba karama nime mɔlo nduwë rɔ kɔmɔ kɔɔ ëdï koja bilaka kɔtɔ yaga ziye di mï maboso. Tine ma tɔne ŋere 'ba Yudayi nime na 'dɔ ki'dike moja ziye ya?”
43018040	Lïjë pili ënyï kulörï kiya rɔ ma kembe tëgë, “Do'dɔkɔ bɔ nima dë, do'dɔkɔ eze rɔ Baraba.” Baraba mo nima rɔ bɔ akolɔ.
43019001	Pilato oja bɔ kanya kari tomba Yësu ti korobayi.
43019002	Kina lïjë ko'dɔ kono ŋgï kɔzɔ a 'ba dɔ ŋere tara ki'di dɔ Yësu. Kina lïjë kogba bɔŋgɔ ma kasi kele mɔtɔ ŋgï kolɔ rɔ bo.
43019003	Kina lïjë koloma ŋgï rɔ tose dɔ bo tëgë, “Yëë'dï këdï rɔ mbëmbë zïyï, ŋere 'ba Yudayi.” Kina lïjë koloma ŋgï rɔ tokɔsɔ bo.
43019004	Pilato ënyï 'böwu kɔdɔ kari yaga zi bilaka naga nima, bo iya te, “Kpe uwöke dɔma. Mëdï mo'de bo kako yaga ziye bine 'dɔ kikalike mo'ja lende ɔtɔ dë di rɔ bo ame 'dɔ modɔ karama dɔ bo gɔmo.”
43019005	Kina Yësu kɔdɔ ŋgï yaga ti kono tönë dɔ bo ti bɔŋgɔ kasi mo tönë kolɔ rɔ bo ne. Kina Pilato kiya zi bilaka naga nima, iya te, “Bo na 'deni me.”
43019006	Kina ɔdɔ löbu 'ba bɔ akumu ni ti bɔ kanya 'bënnï ga, lïjë ko'ja kïnë Yësu 'deni kɔzɔ a nima tara tine, lïjë ënyï ŋgï pili kulörï rɔ ma kembe, iya te, “Upö bo yaga. Ari kutötï bo dɔ ŋgërï, bo kölë yaga.” Pilato iya te, “Kina ogbake e'be bo tiya kari kutötïke. 'Bama mo'ja lende ɔtɔ dë di rɔ bo ame 'dɔ ki'di modɔ karama dɔ bo gɔmo.”
43019007	Lïjë iya te, “I'di kö'du ki'di 'deni mɔlo zize, kina 'dɔ kupö bo gɔ lende mo römöyï bo ebe kiya rɔ bo rɔ kole 'ba Bɔko'ba.”
43019008	Kina ɔdɔ Pilato kuwö lende nima 'deni tara tine i'di bo ŋgï kulöwö rɔ tikere.
43019009	Kina bo kënyï ŋgï kileki kari liŋɔ abo ti Yësu tititi mo. Bo iya te, “Nï nime ako di yala ga?” Tine Yësu ileki dɔmo dë kpe zi bo.
43019010	Kina bo kiya zi Yësu bo iya te, “O'dɔkɔ dë tileki dɔ lende ma gɔ wa'di? Ikali dë iya te mëdï ti közï kakpa 'dɔ tope yi? Kina ikali dë gbï mëdï ti közï kakpa 'dɔ tutötï yi?”
43019011	Yësu iya te, “Bɔko'ba na ki'di közï kakpa 'ba dɔma zïyï. Ma kiya te Bɔko'ba na dë ki'di közï kakpa nima zïyï dëne inza kikali 'dɔ këddï ti közï kakpa dɔma. Ne bɔ ame ko'de ma kako zïyï ne lende kënyë ma 'ba bo na 'deni rɔ dɔ kiteli.”
43019012	Lende nime i'di Pilato ŋgï ki'di toma kɔri 'ba lende mɔtɔ ame 'dɔ bo kope Yësu timo ne. Tine tïndï ame ga këdï yayi ne ulörï ŋgï kozɔ timo rɔ ma kembe tëgë, “Ɔdɔ kope bɔ nima kola kari, inza kpe lipo rɔ bɔ gɔ ŋere 'be 'ba Romo ame rɔ bɔ dɔ dɔyayi ze nime ne. Römöyï bilaka ame kiya rönï rɔ ŋere kɔzɔ a nime te ne na këdï kënyï konyo burutu ndï ŋere ma löbu 'ba Romo.”
43019013	Kina ɔdɔ Pilato kuwö lende 'bënnï nima 'deni kɔzɔ a nima tara tine, bo o'de Yësu ŋgï kako yaga di rö. Kina bo kari koloma ŋgï dɔ kïtï 'ba burë. Gɔ bi 'ba to'dɔ burë mo nima ïdëkï möyï mo rɔ “Dɔ döku kopiyari.” Rɔ kpa Yudayi ïdëkï rɔ Gabata.
43019014	Kada 'ba karama mo nima na gbï rɔ kada ame Yudayi ni këdï kileŋo wa pili ndö yïmo gɔ lende 'ba kada 'ba rɔ kindawo ne. Kina ko'ja kada kodɔrɔ 'deni tine, Pilato ënyï kiya zi bilaka naga nima tëgë, “Oŋgɔke te, ŋere 'be na me.”
43019015	Tine lïjë ënyï kulörï ŋgï kozɔ timo rɔ ma kembe, iya te, “Upö bo yaga. Upö bo yaga. Ari kutötï bo yaga.” Pilato iya te, “O'dɔkɔke 'deni 'dɔ mupö ŋere 'be yaga?” Löbu 'ba bɔ akumu ni iya te, “Ŋere ze ma dikali kina ŋge kɔtɔ rɔ ŋere ma löbu 'be 'ba Romo.”
43019016	Gɔ lende 'bënnï nime na Pilato ki'di Yësu ŋgï zïnnï 'dɔ lïjë kari kutötï.
43019017	Kina lïjë kogba Yësu ŋgï di mï gawo kari timo gɔ bi mɔtɔ kïdëkï möyï mo rɔ “Kulöŋbö dɔ,” ame kïdëkï rɔ kpa Yudayi rɔ Gɔlɔgɔta ne. Lïjë i'di Yësu na kombi ŋgërï abo ame këdï kari kutötï bo dɔmo ne teyi.
43019018	Kina lïjë kari kutötï bo ŋgï di yayi yɔki ŋgërï nima kina lïjë kïdëyï dɔmo ŋgï kɔrɔ ti bo tɔrɔ. Utötï ya ma rïyö mɔtɔ ga 'deni gbï dɔ ŋgërï mɔtɔ ga yayi. Mɔtɔ dɔ dörï bo kina mɔtɔ 'bënï kebe dɔ gali bo. Bo na 'ba bo zana.
43019019	Pilato i'di 'deni kugu lende mɔtɔ ga dɔ wa ma kö'bö mɔtɔ tëgë, “Yësu 'Ba Nazareta, Ŋere Bɔ Dɔliŋɔ 'Ba Yudayi.” Kina bo ki'di kari kutötï wa nima ŋgï tɔrɔ bi dɔ Yësu dɔ ŋgërï yayi.
43019020	Bilaka ma konzi mɔtɔ ga ïdëkï lende nima kugu ne 'deni, römöyï gɔ bi mo nima kutötï Yësu teyi ne ɔwɔ dë di dɔ ŋgila gawo. Lende nima ugu gbï rɔ kpa Yudayi, gbï rɔ kpa Romo kina gbï rɔ kpa Giriki.
43019021	Kina löbu 'ba bɔ akumu ni kënyï ŋgï kari zi Pilato, lïjë iya te, “Lende nima dëne 'dɔ kugu dë kɔzɔ a nima tara kiya te, ‘Ŋere bɔ dɔliŋɔ 'ba Yudayi.’ Dëne 'dɔ kugu ra kiya te, ‘Bɔ nime iya rɔ bo tëgë bo na rɔ ŋere bɔ dɔliŋɔ 'ba Yudayi.’ ”
43019022	Pilato iya te, “Wa ame mugu 'deni ne koloma ŋgï tara.”
43019023	Kina ɔdɔ bɔ kanya naga nima lïjë kutötï Yësu 'deni tine, lïjë irica mï bɔŋgɔ abo ŋgï mï sowɔ, 'dɔ bɔ mɔtɔ kogba kapa mɔtɔ, bɔ mɔtɔ kogba kapa mɔtɔ. Tine bɔŋgɔ abo mɔtɔ rɔ ma kö'bö löbu, ku'jö ŋgï kɔtɔ rɔ ma kakpa.
43019024	Lïjë iya te, “Diricake yïmo dë, du'duke ti bödö 'dɔ kikali ɔdɔ yë na ti kïdïlï.” Lende nime o'dɔ rönï 'deni te 'dɔ këdï kɔzɔ lende ma tönë kugu mï buku 'ba Bɔko'ba mɔlo kiya te, “Lïjë oza bɔŋgɔ ma ga 'deni pili rɔ gɔ rönnï, kina lïjë u'du ma kɔtɔ 'deni mï bödö.”
43019025	Kina ma bɔ kanya naga nima ko'dɔ 'deni tara. Ma 'ba Yësu ni ti lënï bo ni ti Mariya 'ja 'ba Kelopa ni ti Mariya Magadala ni ëdï gbï kɔrɔ ŋgɔsi ŋgila ŋgërï nima kutötï Yësu dɔmo ne yayi.
43019026	Kina ɔdɔ bo ko'ja ma bo ni 'deni këdï kɔrɔ yayi ti bɔ laja abo ma tönë bo kɔ'ɔ kulöwö ne tine, bo iya te, “Iya, kole 'bï na 'deni ma.”
43019027	Kina bo kileki gbï kiya zi bɔ nima, bo iya te, “Möyï na 'deni ma.” Mï kada mo nima na bɔ nima kogba ma 'ba Yësu ni ŋgï kari timo ki'di koloma liŋɔ abo.
43019028	Di pötö lende nime tine Yësu bo ikali bo ote ndɔbɔ abo 'deni. Kina bo kënyï kiya te, “Koda mini o'dɔ ma.” Bo iya tara 'dɔ ko'dɔ rönï kɔzɔ lende ma tönë kugu mɔlo mï buku 'ba Bɔko'ba ne.
43019029	Kete mɔtɔ ëdï yayi ti layi ko'ba'ba yïmo. Kina bɔ mɔtɔ kari kogba lipɔ ŋgï kusu yïmo kiraki dɔ kolɔkɔ koja ŋgï kari kpa Yësu.
43019030	Kina ɔdɔ Yësu bo kuwë 'deni tine, bo iya te, “Mote ndɔbɔ ma 'deni.” Kina bo kodi dɔ bo ŋgï bërï kina bo kulöku ŋgï.
43019031	Kada nima na rɔ kada 'ba rɔ kileŋo 'ba Yudayi koda kada 'ba rɔ kindawo. Gɔ kö'du mo na löbu 'ba Yudayi ni o'dɔkɔ dë 'dɔ töku Yësu ni koloma dɔ ŋgërï tɔrɔ ŋbö kömö mï kada 'ba rɔ kindawo römöyï kada ma löbu rɔ dɔ kiteli 'bënnï na. Kina lïjë kënyï ŋgï kari zi Pilato kari kititi bo 'dɔ ki'di kari koke ndï Yësu ni kupö welo yaga 'dɔ kombi töku mo ga bërï.
43019032	Kina bɔ kanya mɔtɔ ga kari ŋgï koke ndï bɔ mɔtɔ ame kutötï dɔ ŋgila Yësu yayi ne. Kina lïjë kuyï rönnï ŋgï gbï koke ndï bɔ mɔtɔ ame kebe dɔ kapa Yësu mɔtɔ ne.
43019033	Kina ɔdɔ lïjë kolɔlɔ 'deni kari toŋgɔ Yësu tine, lïjë ari ko'ja bo kölë 'deni mɔlo. Kina ŋgï lïjë oke ndï bo dë kpe.
43019034	Bɔ kanya mɔtɔ na ŋge kënyï kujë yɔki Yësu ti mee kina roma ni ti mini kɔlɔ ŋgï yaga.
43019035	Bɔ nime ko'ja lende naga nime ne, bo na me këdï kiya lende naga nime, kina 'dɔ ki'dike dɔye gɔmo rɔ ma laka römöyï bo iya bëtï dë. Bo ikali lende naga nime pili bo këdï kiya ne lende laka na.
43019036	Lende naga nima o'dɔ rönnï 'deni tara 'dɔ këdï kɔzɔ lende ma tönë ga kugu mɔlo mï buku 'ba Bɔko'ba kiya te, “Kiliŋba bo ma kɔtɔ mɔtɔ te inza kodowe.”
43019037	Kina lende mɔtɔ ugu 'deni gbï, iya te, “Bilaka ti kodɔ kömönnï 'deni toŋgɔ bɔ ame lïjë kujë yɔki mo ne.”
43019038	Di pötö mo na Yesepa mɔtɔ di Arimataya kënyï ŋgï kari kititi Pilato 'dɔ kodɔ kpa töku Yësu zi bo 'dɔ bo kari kusu. Yesepa mo nima bo gbï rɔ bɔ kösö gɔ Yësu, tine bo oloma 'ba bo tösö gɔ Yësu rɔ kusu römöyï bo ere turu 'ba Yudayi. Kina Pilato kodɔ kpa töku Yësu ŋgï zi bo kina bo kari ŋgï tombi mo.
43019039	Nïkuduma ma tönë kari pa zi Yësu rɔ mï korɔndɔ ne ënyï gbï kari ti Yesepa 'dɔ lïjë kari kombi töku nima. Bo ogba wɔwɔ ma kato kele mɔtɔ ga kari timo ame tïrïndï mo kɔzɔ kilɔ 'butë mota tara ne. Wɔwɔ nima o'dɔ di mï ŋgërï mɔtɔ ga ame kïdëkï möyï mo rɔ murï ni ti alowa ne.
43019040	Kina Yesepa ni ti Nïkuduma kombi töku Yësu ŋgï kolo mï bɔŋgɔ ti wɔwɔ nima. Römöyï dölëtï 'ba tusu töku 'bënnï 'ba Yudayi na mɔlo tara.
43019041	Nyaka mɔtɔ ëdï ŋgɔsi yayi ŋgila gɔ bi nima kutötï Yësu teyi ne ti tï'börö 'ba tusu töku yïmo ame koga 'deni gba rɔ ma la'ja, kina usu töku mɔtɔ dë gba yïmo.
43019042	Kina Yesepa ni kari kusu Yësu yayi römöyï tï'börö nima na ŋgɔsi. Kina gbï römöyï kada ame bilaka këdï kileŋo rönnï ndö yïmo koda kada 'ba rɔ kindawo ne na.
43020001	Mï bi këzë 'ba di pötö kada 'ba rɔ kindawo nima na Mariya Magadala kënyï ŋgï mɔlo mï kano bi kari kpa tï'börö nima kusu Yësu yïmo ne. Lɔko ari kömö yayi gba ti bi nyurunyuru. Tine lɔko o'ja kulugbï döku mo tönë kululu 'deni yaga di kpamo.
43020002	Kina lɔko kënyï kiriŋa ŋgï kari zi Simona Pïtörö ni ti bɔ kösö gɔ Yësu mɔtɔ ame Yësu kɔ'ɔ kulöwö ne. Lɔko ari kiya zïnnï tëgë, “Ombi töku ŋere ze 'deni di mï tï'börö koto bitɔ tɔ ne, kina gɔ bi ame koto kari teyi ne dikali dë.”
43020003	Kina Pïtörö ni ti bɔ kösö gɔ Yësu mɔtɔ mo nima kënyï ŋgï tiriŋa kari kpa tï'börö nima.
43020004	Lïjë ënyï kpaki rïyö rɔ riŋa, tine bɔ kösö gɔ Yësu mɔtɔ mo nima ndïmo olɔlɔ Pïtörö ŋgï. Kina bo kari kömö ŋgï dɔgba kpa tï'börö yayi.
43020005	Tine bo udë dɔ bo kïŋgëŋgë mï tï'börö. Bo o'ja bɔŋgɔ ame kolo töku Yësu yïmo ne yayi, tine bo ɔdɔ dë mï tï'börö.
43020006	Kina ɔdɔ Simona Pïtörö kömö 'ba bo di yï'böwu tine bo ɔdɔ ŋgï mï tï'börö nima. Bo ari ko'ja bɔŋgɔ nima 'deni yayi
43020007	ti bɔŋgɔ ma mbowa mɔtɔ ame kudödu kɔmɔ Yësu timo ne kuköku rönï 'deni teyi caki yaga.
43020008	Kina bɔ ma kömö dɔgba mo tönë kɔdɔ ŋgï gbï kari mï tï'börö yayi. Wa naga nima bo ko'ja tine na 'jaa bo ki'di dɔ bo laka gɔ tɔdɔ 'ba Yësu yaga di mï tölë.
43020009	Römöyï lïjë ikali 'jɔ 'ba lende ame kugu mɔlo mï buku 'ba Bɔko'ba gɔ tɔdɔ 'ba Kurïsïtö yaga di mï tölë ne dë.
43020010	Kina lïjë kuyï dönnï ŋgï kileki kari liŋɔ.
43020011	Mariya Magadala ileke 'bënï kɔrɔ ŋgɔsi kpa tï'börö yayi tome kuwu. Kina ɔdɔ lɔko kënyï kudë dönï 'deni 'böwu kïŋgëŋgë mï tï'börö nima tine,
43020012	lɔko o'ja malayika 'ba mïtɔrɔ rïyö 'deni koloma yayi. Lïjë oloma 'deni gɔ bi ame ko'ba töku Yësu pa teyi ne. Mɔtɔ oloma kebe bi dɔ bo kina mɔtɔ oloma 'bënï kebe bi ndï bo. Lïjë pili rïyö ti bɔŋgɔ ma kaŋmi ŋböwö rönnï.
43020013	Malayika naga nima ititi lɔko, iya te, “Ëddï kudu gɔ wa'di?” Lɔko iya te, “Töku ŋere ma inza kpe bine 'di. Lïjë ombi 'deni koto kari bitɔ tɔ ne. Kina gɔ bi ame lïjë koto 'deni teyi ne mikali dë.”
43020014	Kina ɔdɔ lɔko kënyï kuyï kömönï 'deni lɔko koŋgɔ bi gönï, tine lɔko o'ja Yësu 'deni këdï kɔrɔ yayi. Ne tine lɔko ikali bo dë kpe rɔ Yësu.
43020015	Kina bo kënyï kititi lɔko, iya te, “Ëddï kudu gɔ wa'di? Yë na këddï rɔ toma gɔmo?” Lɔko omeri 'bënï tëgë, mɔtɔga bɔ dɔ nyaka nima na ma ti këdï kilende zïnï ne. Lɔko iya te, “Baba, ɔdɔ kiya te nï na kombi töku nime yaga di bine, ileme gɔ bi ame koto teyi ne zö 'dɔ mari gɔmo.”
43020016	Kina bo kïdëkï möyï nï ŋgï tëgë, “Mariya.” Kina lɔko kuyï kömönï ŋgï, lɔko ko'ja rɔ Yësu. Kina lɔko kopapa bo ŋgï rɔ kpa Yudayi tëgë, “Raboni,” ame 'jɔ 'ba lende mo tëgë, “Bɔ kɔmɔ kiyandi.”
43020017	Bo iya te, “Kinza kinda'ba yida rɔma dë römöyï mileki dë gba mari tɔrɔ zi 'bu ma. Ari zi bɔ kösö gɔma ga. Ari kiya zïnnï yayi, iya te, mëdï mari mïtɔrɔ zi Bɔko'ba. Bɔko'ba na rɔ 'bu ma, kina bo na gbï rɔ 'bu nnï. Bo na rɔ bɔ ame moro ne, kina bo na ma gbï 'deni lïjë koro.”
43020018	Kina lɔko kari ŋgï zi bɔ kösö gɔ Yësu ga, lɔko iya te, “Wu, mo'ja ŋere ze 'deni.” Kina lɔko kïyëtï gɔ lende ma tönë ga bo kiya zïnï ne ŋgï zi lïjë.
43020019	Kada mo nima na 'deni rɔ bi këzë mɔtɔ ame di pötö kada 'ba rɔ kindawo 'ba Yudayi ni ne. Bɔ kösö gɔ Yësu ga lïjë otɔtɔ dönnï 'deni rɔ mï dɔkɔpiyari mï rö mɔtɔ, lïjë kulölï kpadörï dönnï 'deni teyi, römöyï lïjë ëdï rɔ tere turu 'ba Yudayi. Kina Yësu kako kɔdɔ ŋgï kɔrɔ mï löŋgö lïjë di rö yayi. Kina bo kiya zïnnï bo iya te, “Lende këyï koloma tiye.”
43020020	Kina bo kileme közï bo ga ti yɔki bo ma tönë kujë ne ŋgï zïnnï. Kina lïjë ŋgï pili rɔ lɔŋɔ gɔ to'ja nime lïjë ko'ja kïnë ŋere 'bënnï 'deni ne.
43020021	Kina bo kënyï kileki kiya 'böwu zïnnï, bo iya te, “Lende këyï koloma tiye. Mëdï moja ye gbï karike zi bilaka 'ba dɔliŋɔ nime kɔzɔ ame 'bu ma Bɔko'ba koja ma kako dɔliŋɔ nime bine ne tara.”
43020022	Kina bo kawo ŋgï rɔ ma kembe dönnï, bo iya te, “Mëdï 'deni mi'di Nyï Kɔtɔ Laka 'ba Bɔko'ba ziye,
43020023	'dɔ ɔdɔ kolake bilaka ame ga ko'dɔ lende kënyë ne gɔ lende kënyë ko'dɔ 'bënnï ga, Bɔko'ba ti kola lïjë gbï. Ne ɔdɔ kiya te kolake lïjë dë gɔ lende kënyë 'bënnï ga, Bɔko'ba inza kola lïjë gbï.”
43020024	Mï kada nima Yësu kɔdɔ kileme rɔ bo zi bɔ kösö gɔ bo ga ne, Tɔma inza tïnnï yayi. Tɔma bo gbï rɔ bɔ ma kɔtɔ mɔtɔ di mï löŋgö ya ma 'butë dɔmorïyö naga nima ame lïjë kïdëkï möyï bo mɔtɔ gbï rɔ Roŋa ne.
43020025	Kina ɔdɔ bo kako 'deni tine lëpï bo naga nima iya zi bo tëgë, “Do'ja kïnë ŋere ze Yësu 'deni.” Bo iya te, “Ɔdɔ kiya te mo'ja kpa mbero 'ba masimari ame ga kutötï közï bo timo ne dë ŋgï ti kɔmɔ ma 'dɔ mi'di dɔkole közö kpa mbero mo ga, kina ɔdɔ momomo kpa mbero 'ba yɔki bo dë ŋgï gbï ti közö nime, minza mi'di dɔma du te gɔ lende 'be naga nima.”
43020026	Kina ɔdɔ kömö 'deni mï tö'dö dɔ modɔmorïyö tine, bɔ kösö gɔ Yësu ga otɔtɔ dönnï 'deni gbï mï rö, mï kada ama tine Tɔma ëdï 'deni gbï yayi. Lïjë ulölï kpadörï dönnï 'deni teyi. Kina Yësu kɔdɔ kɔrɔ ŋgï mï löŋgö lïjë. Kina bo kiya zïnnï, bo iya te, “Lende këyï koloma tiye.”
43020027	Kina bo kïdëkï Tɔma, iya te, “Tɔma, i'di dɔkole közïyï kpa mbero 'ba közö bine, oŋgɔ közö kina omomo kpa yɔki ma. Kinza ki'di lende nime dë kpe kïlïkö döyï. I'di döyï ti gɔmo rɔ ma laka ma na.”
43020028	Tɔma iya te, “Ŋere ma, mi'di dɔma 'deni ŋgï gɔmo rɔ ma laka nï na rɔ ŋere Bɔko'ba ma.”
43020029	Bo iya te, “Tɔma, to'ja nime ko'ja kïnë ma ne na 'jaa ki'di döyï gɔ lende ma? Ne ya ame ga ko'ja ma dë pele ki'di dönnï ŋgï gɔ lende ma ne, lïjë na Bɔko'ba ti ko'dɔ yëyï ma laka dönnï rɔ mbëmbë.”
43020030	Yësu o'dɔ wa ma konzi mɔtɔ ga ame 'dɔ kileme bo rɔ kole 'ba Bɔko'ba ne 'deni di kɔmɔ bɔ kösö gɔ bo ga ame kugu dë du te mï buku nime bine.
43020031	Ame ga kugu bine ne ugu 'deni 'dɔ ki'dike dɔye gɔmo Yësu na rɔ ma laka rɔ Kurïsïtö kole 'ba Bɔko'ba ame bo këdï koja kako dɔliŋɔ nime bine ne, kina gbï 'dɔ ti'di dɔye gɔmo ki'di ye rɔ 'ba bo ga gɔ kïdïdï ye yaga rɔ ma lölöwö.
43021001	Yësu ënyï kɔdɔ 'böwu gbï di pötö mo zi bɔ kösö gɔ bo ga di kpa pöpö 'ba Tiberiya. Bo ɔdɔ kileme rɔ bo zïnnï kɔzɔ a nime te.
43021002	Mï kada mo nima Simona Pïtörö ni ëdï yayi ti Tɔma ame kïdëkï möyï mo mɔtɔ gbï rɔ Roŋa ne, ti Natïnëlë ame di Kana Galilaya ne. Kole rïyö 'ba Zebedayo ga ëdï gbï tïnnï yayi ti bɔ kösö gɔ Yësu ma rïyö mɔtɔ ga.
43021003	Kina Simona Pïtörö kënyï ŋgï kiya zïnnï, tëgë, “Mëdï mari ama 'deni tugu kenze.” Lïjë pili ënyï kiya te, “Dëdï dari gbï kɔtɔ tïyï.” Kina lïjë kënyï këkï ŋgï mï sorope lïjë kari nduwë rɔ gɔ pöpö bi tugu kenze. Ne mï korɔndɔ mo nima lïjë upö kenze ma kɔtɔ dë du te.
43021004	Kina ɔdɔ bi këzë 'deni na Yësu kako ŋgï kɔrɔ dɔ kpa götö tine lïjë ikali bo dë.
43021005	Kina bo kititi lïjë bo iya te, “Kpe yɔbi naga nima, o'jake kenze 'be ra?” Lïjë iya te, “Dupö kenze ma kɔtɔ te dë.”
43021006	Bo iya te, “U'duke duru 'be nima kileki dɔ kapa sorope ma dörï kina këddï ko'jake kenze tɔne.” Kina ɔdɔ lïjë ku'du duru 'bënnï tönë ŋgï kileki dɔ kapa sorope ma dörï yɔ na kunzö kenze ŋgï rɔ ma kënyë bi 'ba totɔ mo kileki mï sorope konya dönnï.
43021007	Kina bɔ ma tönë Yësu kɔ'ɔ kulöwö ne kënyï kopapa Pïtörö ŋgï, iya te, “Ŋere ze Yësu na.” Kina ɔdɔ Simona Pïtörö kuwö 'deni kiya te ŋere 'bënnï Yësu na, kina bo kënyï ŋgï kogba bɔŋgɔ abo bo kudödu gɔ bo römöyï bo ëdï ŋge yayi ti bɔŋgɔ ma mbowa mɔtɔ gɔ bo. Kina bo ku'du rɔ bo ŋgï mï mini tumu tari zi Yësu.
43021008	Kina ya mɔtɔ mo naga nima kujë 'bënnï sorope ŋgï nduwë kari timo dɔ kpa götö. Lïjë kilala kenze konzi tönë ga ŋgï nduwë ti duru mo lïjë kari timo. Römöyï lïjë ëdï 'deni ŋgɔsi dɔ kpa götö, (ma këdï ra rɔ liŋgere ti ndï 'dɔ kombi ndï ŋgï mï kuluku rïyö 'dɔ kömö dɔ kpa götö).
43021009	Kina ɔdɔ lïjë kɔdɔ këkï 'deni kari yaga dɔ kulöŋgö pöpö tine, lïjë ari ko'ja pa'do kurö'bö 'deni mɔlo yayi ti kenze dɔmo ti maŋgolɔ'bɔ ŋgila mo.
43021010	Yësu iya te, “Kenze naga nime kuguke gïrï nime ne o'deke mɔtɔ ga kako dayi.”
43021011	Kina Simona Pïtörö kileki ŋgï kari mï sorope, bo kari kilala duru tönë yaga dɔ kpa götö. Kenze ma löbu na 'do kilaka koso mï duru nima. Kenze naga nima ëdï pili kuluku mota kɔdɔ dɔmo mota (153). Kenze naga nima koso pele mï duru nima kɔzɔ a nima tara ne duru ö'bö ë'bënï ŋgï te gɔ bi mo, irica dë gbï yɔ.
43021012	Kina bo kiya zïnnï tëgë, “Akoke tonyo mo.” Tine lïjë ilaŋa rönnï dë kpe tititi bo, kiya te, “Nï yë mo na?” Römöyï lïjë ikali bo 'deni rɔ ŋere 'bënnï Yësu.
43021013	Kina bo kogba maŋgolɔ'bɔ mo tönë ga ŋgï koza zïnnï gbï ti kenze mo ga.
43021014	Ame na rɔ tɔdɔ 'ba Yësu ma mï mota ame bo koloma rɔ tɔdɔ tileme rɔ bo zi bɔ kösö gɔ bo ga di pötö tɔdɔ abo ame bo kënyï kɔdɔ yaga di mï tölë ne.
43021015	Kina ɔdɔ lïjë konyo kpënnï 'deni pili tine, Yësu ënyï kititi Simona Pïtörö, bo iya te, “Simona kole 'ba Yowani, nï nime ɔ'ɔ ma ŋgï rɔ dɔ kiteli di dɔ tɔ'ɔ nime lëpï yï ga kɔ'ɔ ma ne ya?” Pïtörö iya te, “Ŋere, rɔ ma laka ikali 'deni ŋgï mɔ'ɔ yi.” Bo iya te, “Laka, oŋgɔ gɔ kamölö ma naga nime.”
43021016	Kina bo kënyï kititi Pïtörö gbï 'böwu, bo iya te, “Simona kole 'ba Yowani, nï nime ɔ'ɔ ma ŋgï?” Pïtörö ileki dɔmo zi bo, iya te, “Ŋere, rɔ ma laka ikali 'deni ŋgï mɔ'ɔ yi.” Bo iya te, “Laka, oŋgɔ gɔ kamölö ma naga nime.”
43021017	Kina bo kileki kititi Pïtörö 'böwu gbï 'deni rɔ mï mota mo, bo iya te, “Simona kole 'ba Yowani, nï nime ɔ'ɔ ma ŋgï?” Pïtörö 'deni rɔ meri gɔ lende 'ba akititi nime Yësu kileki kititi bo ŋbö mï mota ti akititi kɔtɔkɔtɔ nime ne. Bo iya te, “Ŋere, ikali wa pili 'deni mɔlo, kina ikali 'deni ŋgï rɔ ma laka mɔ'ɔ yi.” Yësu iya te, “Laka, oŋgɔ gɔ kamölö ma naga nime.
43021018	Rɔ ma laka miya zïyï, tönë këddï gba dɔ yɔbi 'bï bine ne, oloma rɔ tusu bɔŋgɔ 'bï röyï, kënyï kari ë'bï gɔ bi ame ko'dɔkɔ tari teyi. Ne ɔdɔ kiya te köndë 'deni, ti koloma 'deni toja közïyï, kina bɔ mɔtɔ ti kako 'deni ŋgï kudödu yi koto yi kari gɔ bi ame ko'dɔkɔ ë'bï dë tari teyi ne.”
43021019	Dɔŋgala nime Yësu këdï rɔ tiya mo ne, bo ëdï kiya tölë ame këdï kömö dɔ Pïtörö kada mɔtɔ ame 'dɔ kileme löbu 'ba Bɔko'ba ne. Kina bo kënyï kiya zi Pïtörö, bo iya te, “Ösö gɔma.”
43021020	Kina ɔdɔ Pïtörö kuyï kɔmɔ bo kileki yï'böwu tine, bo o'ja bɔ mɔtɔ 'deni gbï këdï kozi gönnï. Bɔ ma tönë Yësu kɔ'ɔ kulöwö ne, bo na ma gbï kënyï kösö gönnï ne. Bo na tönë kese ŋgɔsi ŋgila Yësu mï kada ma tönë lïjë këdï rɔ tonyo kpënnï ne 'dɔ bo kititi Yësu, bo kiya te, “Yë mo na këdï kari kususu yi zi turu ya, ŋere?”
43021021	Kina ɔdɔ Pïtörö ko'ja bɔ nima 'deni kɔzɔ a nima tara tine, bo iya te, “Ŋere, bɔ nime wa'di na ti ko'dɔ rönï zi bo?”
43021022	Yësu iya te, “Ɔdɔ kiya te mo'dɔkɔ pele 'dɔ bo koloma ŋbö koda kada ma ame mëdï mileki mako timo dɔliŋɔ nime bine ne ndɔbɔ 'bï inza teyi. Nï 'bëyï ösö gɔma.”
43021023	Gɔ lende nime Yësu kiya kɔzɔ a nime te ne na bɔ kösö gɔ bo ga koloma rɔ tiya mo, lïjë iya te bɔ nima inza kölë kpe. Ne tine, lende nima Yësu iya dë te, bɔ nima inza kölë kpe. Lende ma bo kiya, bo iya te, “Ɔdɔ mo'dɔkɔ pele 'dɔ bo koloma ŋbö koda kada ma ame mëdï mileki mako timo dɔliŋɔ nime bine ne ndɔbɔ 'bï inza teyi.”
43021024	Bɔ mo nima bo na me këdï kiya lende naga nime ne, kina bo na me gbï ki'di 'dɔ kugu. Kina dikali ŋgï lende abo naga nime ëdï rɔ ma laka.
43021025	Gɔ rɔ lende ma na me, ne lende mɔtɔ ga ame Yësu ko'dɔ ne ëdï ŋbaŋi ame kugu dë su bine. Ɔdɔ kiya te ki'di rɔ, rɔ tugu mo rɔ kɔtɔkɔtɔ mï waraga, bi inza rɔmo mï dɔliŋɔ bine.
44001001	Zïyï Tewopilo, lende ma tönë ga mugu mï buku ma dɔndende tönë ne, kina rɔ lende 'ba wa ame ga Yësu kisaki to'dɔ mo gbï ti wa ame ga pili bo kisaki tiyandi bilaka timo
44001002	ŋbö kömö mï kada ame Bɔko'ba kogba bo kari mïtɔrɔ ne. Gba kinza bo kari dë mïtɔrɔ bo oloma 'deni rɔ tose gɔmo zïnnï bɔ laja abo ga ame bo kigeli 'deni mɔlo ne ti tigɔ 'ba Nyï Kɔtɔ Laka.
44001003	Bo oloma 'deni tö'dö mo dɔ 'butë sowɔ di pötö tölë abo bi tileme rɔ bo zïnnï nduwënduwë 'dɔ ki'di lïjë kikali ŋgï rɔ ma laka bo ïdïdï 'deni. Lïjë o'ja bo 'deni, kina bo oloma 'deni gbï rɔ tilende zïnnï gɔ lende 'ba ŋere löbu 'ba Bɔko'ba.
44001004	Mï kada ma dɔ kɔtɔ mɔtɔ ko'ja bo këdï tïnnï, bo ose 'deni zïnnï, bo iya te, “Kinza kënyïke dë di mï Yerosalema bine. Olomake bine koda dɔ wa tönë 'bu ma kiya ti'di mo ziye kina gbï tönë miya lende mo ziye ne.
44001005	Kɔzɔ ma Yowani ko'dɔ bapatisi 'deni tönë bine dɔ bilaka ti mini ne, ti kobapatisi ye 'deni ti Nyï Kɔtɔ Laka gïrï naga nime.”
44001006	Kina ɔdɔ bɔ laja 'ba Yësu ga kotɔtɔ dönnï 'deni gbï mï kada mɔtɔ bi kɔtɔ tine, na lïjë kititi bo, iya te, “Ŋere, ti kileki dɔliŋɔ ze 'ba Yisarele nime gïrï naga nime mï kɔmɔ közïze ya?”
44001007	Bo iya te, “'Bu ma na ŋge kɔtɔ ti közï kakpa 'ba 'dɔ toza kada ame wa naga nima këdï ko'dɔ rönnï yïmo ne. Lende ma 'dɔ kikalike na dë.
44001008	Ne Nyï Kɔtɔ Laka 'ba Bɔko'ba ti kako 'deni dɔye 'dɔ ki'di tigɔ ziye. Kina ti kari kïyëtïke lende ma 'deni ŋgï zi bilaka mï Yerosalema bine gbï kebe mï dɔyayi 'ba Yudayi pili ti 'ba Somorona gbï zi bilaka 'ba dɔyayi pili.”
44001009	Kina ɔdɔ Yësu kote tiya lende naga nime 'deni te tine, Bɔko'ba ogba bo ŋgï kari mïtɔrɔ di kɔmɔ bɔ laja abo ga. Kina pɔli kïyölu gɔ bo ŋgï di kömönnï.
44001010	Tine ko'ja lïjë këdï kɔrɔ gba yayi toŋgɔ bi kari mïtɔrɔ di pötö bo yɔ na ya mɔtɔ ga rïyö ti bɔŋgɔ kaŋmi rönnï kɔdɔ ŋgï tugu'du te kɔrɔ ŋgila lïjë.
44001011	Ya naga nima iya te, “Kpe bilaka 'ba Galilaya, wa'di na këddï kɔrɔke kombike kɔmɔye kö'bö mïtɔrɔ gɔmo? Yësu nime kogba 'deni di ziye këdï kari mïtɔrɔ ne, ti kileki gbï kako dɔliŋɔ nime bine kada mɔtɔ kɔzɔ ame këddï koŋgɔke bo këdï kari ne tara.”
44001012	Lende nime o'dɔ rönï di dɔ döku 'ba Bilaya ame mbowa ŋgɔsi ŋgila Yerosalema ne. Kina bɔ laja 'ba Yësu ga kënyï ŋgï di yayi kileki kari mï gawo 'ba Yerosalema,
44001013	lïjë kari mï rö tɔrɔ 'bënnï ame lïjë këdï koloma yïmo ne. Lïjë mo ga na rɔ Pïtörö ni ti Yowani ti Yakoba ti Andareya ti Pïlïpö ti Tɔma ti Batolimayo ti Matayo ti Yakoba 'ba Alapayo ti Simona bɔ ko'dɔ ya gɔ dɔyayi 'bënnï, ti Yuda 'ba Yakoba.
44001014	Lïjë pili ö'bö nduwë totɔtɔ dönnï bi to'dɔ mötu ti 'ja mɔtɔ ga ti Mariya ma 'ba Yësu ni ti löndö 'ba Yësu ga.
44001015	Kina ɔdɔ lïjë ame ga ki'di dönnï 'deni gɔ lende 'ba Yësu ne kënyï kotɔtɔ dönnï pili bi kɔtɔ tine, lïjë ëdï 'deni ŋbö kɔzɔ kuluku rïyö kɔdɔ dɔmo 'butë rïyö (120) tara. Kina Pïtörö kënyï tɔrɔ tilende zïnnï, bo iya te,
44001016	“Löndö ma ga, Bɔko'ba o'dɔkɔ 'deni 'dɔ lende tönë ga kugu mɔlo mï buku abo ne ko'dɔ rönnï. Nyï Kɔtɔ Laka i'di Dawidi 'deni kiya lende tönë ga mɔlo bine gɔ lende 'ba wa ame 'dɔ ko'dɔ rönï zi Yuda ame ko'de bɔ kako kinda'ba Yësu ne.
44001017	Yuda gbï rɔ lëpï ze ma kɔtɔ mɔtɔ ame Yësu kigeli 'dɔ ko'dɔ ndɔbɔ nime kɔtɔ tize.”
44001018	Pïtörö iya lende nime te römöyï mï kada nima Yuda ko'ja gïrïsï ti lende kënyë ko'dɔ abo nima ne, bo ari kugö nyaka mɔtɔ timo kina bo kari kölë ŋgï yayi. Kina bo kila'ba ŋgï bërï, mï bo kapi, wa 'ba mï bo ga kɔlɔ pili yaga.
44001019	Bilaka ame ga pili koloma Yerosalema ne uwö lende 'ba tölë 'ba Yuda nima kina lïjë ki'di möyï nyaka nime ŋgï rɔ “Akele Dama” rɔ kpënnï. 'Jɔ 'ba lende mo tëgë, “Nyaka 'ba roma.”
44001020	Pïtörö oto nduwë tiya lende nime kari timo, bo iya te, “Lende nime ugu 'deni mɔlo mï buku 'ba Akïlëlu, iya te, ‘Rö abo ti koloma rɔ ma sari, kinza bɔtɔ mɔtɔ koloma dë kpe yïmo.’ Ugu mɔtɔ 'deni gbï yayi, iya te, ‘Bɔ mɔtɔ ti kinda'ba ndɔbɔ 'ba pötö bo.’
44001021	,
44001022	Kina me ma laka mo gɔ doŋgɔke bɔ mɔtɔ ame ko'ja tɔdɔ 'ba Yësu di mï tölë ne 'dɔ këdï rɔ bɔ tïyëtï mo kɔtɔ tize. Bo këdï rɔ bɔ ame mɔlo tize mï liŋgere pili 'ba Yësu ma tönë kisaki di mï kada ma Yowani ko'dɔ bapatisi dɔ Yësu ne ŋbö kömö mï kada 'ba togba bo kari mïtɔrɔ.”
44001023	Kina bilaka naga nima kotɔtɔ dönnï yayi ne kigeli möyï bilaka ma rïyö mɔtɔ ga ŋgï, Matiyo ni ti Yesepa ame kïdëkï möyï bo mɔtɔ gbï rɔ Yoseto Barasaba ne.
44001024	Kina lïjë kititi Bɔko'ba ŋgï gɔ lende mo, lïjë iya te, “Ŋere, nï na kikali dökï'dï bilaka pili. Ileme bɔ ame kigeli 'deni di mï löŋgö ya rïyö naga nime,
44001025	'dɔ kinda'ba ndɔbɔ 'ba laja nime Yuda kola 'deni bo kari abo mï gɔ bi ame rɔ 'ba bo ne.”
44001026	Kina lïjë ku'du bödö 'ba bilaka rïyö naga nima ŋgï. Kina bödö kigeli Matiyo ŋgï, kina bo kodɔ'bɔ rɔ bo ŋgï ti bɔ laja ma 'butë dɔɔkɔtɔ naga nima.
44002001	Kina ɔdɔ kömö 'deni mï kada 'ba karama 'ba Penitikɔsi tine, ya ame ga ki'di dönnï 'deni gɔ lende 'ba Yësu ne otɔtɔ dönnï 'deni pili bi kɔtɔ.
44002002	Kina birɔ kudu ŋgï welo kako di mïtɔrɔ kɔzɔ birɔ lili ma kembe naga tara kudu ŋgï pili kote mï rö nima lïjë këdï yïmo ne.
44002003	Tine na lïjë ko'ja a mɔtɔ ga ŋgï kɔzɔ dɔnde'de pa'do köbö tara koza rönnï 'deni koloma pili dönnï rɔ kɔtɔkɔtɔ.
44002004	Kina lïjë ŋgï pili lɔ ti Nyï Kɔtɔ Laka ki'di lïjë pili rɔ kɔtɔkɔtɔ kebe ŋgï tilende rɔ kpa löwö.
44002005	Yudayi ma konzi mɔtɔ ga ame kako di mï dɔliŋɔ mɔtɔ ga ne ëdï mï Yerosalema yayi bi to'dɔ mötu zi Bɔko'ba.
44002006	Kina ɔdɔ lïjë kuwö birɔ nima 'deni tine, lïjë otɔtɔ rönnï ŋgï rɔ tïndï kari toŋgɔ mo. Lïjë pili ari kuwö bɔ ki'di dönnï gɔ lende 'ba Yësu naga nima këdï kilende kpënnï ga ame pili rɔ gege ne.
44002007	Kina kigayi lïjë kotɔ ŋgï rɔ gönnï. Lïjë iya te, “Lende wa'di mo ga na te? Bilaka naga nime këdï kilende ne lïjë pili rɔ bilaka 'ba Galilaya.
44002008	Ne rɔ ma totondo mo ga na duwö lïjë za 'böwu këdï kilende rɔ kpa bilaka 'ba dɔliŋɔ ze ga ame pili rɔ 'beri'beri ne?
44002009	Ze di Parotiya di Mada di Elama. Ya mɔtɔ ga di mï löŋgö ze nime bine di mï bilaka 'ba Mesopotamiya, ya mɔtɔ ga di Yudayi, ya mɔtɔ ga di Kapadokiya, di Pɔnito, di Asiya,
44002010	di Parugïya, di Pambulïya, di Ezipeto, ya mɔtɔ ga di dɔ kapa Libiya ame ŋgɔsi ŋgila gawo 'ba Kurënë ne. Ya mɔtɔ ga di mï löŋgö ze nime bine rɔ Yudayi ame ga këdï koloma Romo ne gbï ti bilaka 'ba Romo ame ga koro Bɔko'ba 'deni ne.
44002011	Ya mɔtɔ ga rɔ bilaka 'ba Kurëtë, mɔtɔ ga rɔ Arabi. Ze bilaka 'ba dɔliŋɔ konzi naga nime pili rɔ gege ne, duwö lïjë ŋgï këdï kiya ndɔbɔ löbu 'ba Bɔko'ba nime rɔ kpeze ga.”
44002012	Lende nime igayi tïndï naga nima ŋgï pili ki'di lïjë kebe bi tititi rönnï rɔ gɔ rönnï, lïjë iya te, “Wa'di mo ga na te?”
44002013	Tine ya mɔtɔ ga di mï löŋgö tïndï naga nima yayi ögö lïjë, iya te, “Layi na kupö lïjë 'deni.”
44002014	Kina Pïtörö kënyï ŋgï kɔrɔ tɔrɔ mï löŋgö bɔ laja ma 'butë dɔɔkɔtɔ naga nima tilende zi tïndï naga nima. Bo iya te, “Kpe bilaka 'beze ga 'ba Yudayi tiye kpe ya ame ga këddï kolomake mï Yerosalema bine ne, uwöke dɔma 'dɔ modɔrɔ bïcï lende nime ziye.
44002015	Ya naga nime layi na dë kupö. Gɔ bi na me ë'bënï gba te rɔ mï dɔŋbɔ, layi upö bilaka mɔlo kabate yɔ? Inza tara.
44002016	Lende nime ëdï 'deni kɔzɔ kö'du tönë Yowele kumë mɔlo bine ne tara.
44002017	Ame kiya te, ‘Bɔko'ba iya te, “Mï kada ame 'deni rɔ ŋburuŋburu 'ba dɔliŋɔ nime ne ti moja Nyï Kɔtɔ Laka ma kako kila'ba dɔ bilaka pili. Kole 'be ga kpaki ti yïtötï 'be ga ti kumë lende ma 'deni. Kina ti mi'di nyï 'deni ko'de dɔ yɔbi 'be ga gbï dɔ bulöbu 'be ga.
44002018	Mï kada mo nima ti moja Nyï Kɔtɔ Laka ma kako kila'ba dɔ ya ame ga pili këdï koja laja ma ne. Mëdï mi'di kila'ba dɔ bɔtɔni ni kpaki ti 'ja 'dɔ ki'di lïjë pili kumë lende ma.
44002019	Kina ti mi'di sëgë mɔtɔ ga 'deni ko'dɔ rönnï mïtɔrɔ gbï mï dɔyayi bine. Roma ti këdï 'deni ti pa'do ti kötu ame këdï kanyo kɔzɔ kötu 'ba lïndï tara ne.
44002020	Kada ti kuyï rönï 'deni yaga rɔ ma kölu, kina nyepe ti kasi 'deni yaga kɔzɔ roma tara. Wa naga nime ëdï ko'dɔ rönnï titi dɔgba, kina 'jaa kada löbu ma ame mëdï mako yïmo ne këdï kömö.
44002021	Mï kada mo nima yayi lïjë ame ga pili këdï kïdëkï ma 'dɔ mokɔnyi lïjë ne, ti mɔmɔ lïjë 'deni ŋgï yaga di mï tölë.” ’
44002022	Uwöke dɔma kpe bilaka 'beze ga 'ba Yisarele. Yësu 'ba Nazareta na tönë Bɔko'ba koja kako ziye. Kina me Bɔko'ba i'di bo 'deni ko'dɔ akileme ma löbu ame ga lende mo kigayi bilaka ne 'dɔ kikalike ŋgï oja bo rɔ ma laka. Bo o'dɔ wa naga nime 'deni mï löŋgö ye bine kikalike ŋgï rɔ ma laka.
44002023	Ne tine Bɔko'ba bo ikali wa ame ga 'dɔ ko'dɔke zi Yësu ne 'deni mɔlo kina me bo kola ye 'deni ko'dɔke tara. Bo i'di Yësu 'deni közïye kupöke yaga ki'dike bɔ lende kënyë kutötï bo yɔki ŋgërï.
44002024	Ne tine Bɔko'ba olɔ bo 'deni di mï tɔ'ɔ 'ba tölë ki'di bo kënyï kɔdɔ yaga di mï tölë, römöyï tölë ikali dë ma 'dɔ ka'da bo.
44002025	Ëdï 'deni kɔzɔ lende tönë bɔ dɔliŋɔ Dawidi kiya mɔlo bine gɔ lende 'ba Yësu ne tara. Ame bo kiya te, ‘Moŋgɔ 'deni ŋgï ŋere ma ëdï nduwë tö. Bo ëdï ŋgɔsi dɔŋgila ma, bɔtɔ mɔtɔ inza kpe ma 'dɔ koŋbeŋbe ma.
44002026	Ma 'deni ti mï këyï rɔ mbëmbë gɔ kö'du mo. Mï lende ma ga mëdï miliya ŋgï ti lɔŋɔ. Ma rɔ yida 'ba yayi ne mikali 'deni ŋgï a ma kënyë mɔtɔ inza kömö kpe yida rɔma,
44002027	römöyï nï Bɔko'ba inza kola ma mï tölë. Inza kola bɔ laja 'bï nime ki'di dönï 'deni gɔ lende 'bï ne keŋme mï gö.
44002028	Kina me kileme kɔri 'ba dïdï 'deni zö, ma 'deni ŋgï rɔ lɔŋɔ mëdï miliya gɔ lende mo, römöyï ëddï tö.’
44002029	Löndö ma ga, ma tɔne mëdï miya lende 'ba 'bu ze löbu Dawidi rɔ dɔ ŋgölö ziye. Bo ölë 'deni mɔlo tönë ga bine kusu bo, ne dögö bo na me 'biri gba mï löŋgö ze bine.
44002030	Kina me dikalike 'deni rɔ ma laka lende naga nima bo kiya ne, bo iya 'deni rɔ lende ame bo kumë di zi Bɔko'ba. Bo ikali wa ame ga Bɔko'ba kulömu 'dɔ ko'dɔ zi bo ne 'deni mɔlo. Bɔko'ba ulömu 'deni mɔlo iya te, ‘Ti mi'di bilaka ma kɔtɔ mɔtɔ di mï kupö yï ga gɔ këdï gbï rɔ bɔ dɔliŋɔ ma löbu kɔzɔ nï te.’
44002031	Kina me dikalike 'deni lende nima Dawidi kiya te, Bɔko'ba inza kola bo mï tölë, kina inza kola bo gbï keŋme mï gö ne, bo ëdï rɔ tiya tɔdɔ 'ba Kurïsïtö di mï tölë.
44002032	Yësu na Bɔko'ba ki'di 'deni kënyï kɔdɔ yaga di mï tölë, kina ze do'ja bo 'deni gbï ti kɔmɔze.
44002033	Kina me ogba bo 'deni mïtɔrɔ kari koloma dɔ dörï Bɔko'ba, ki'di Nyï Kɔtɔ Laka 'deni zi bo kɔzɔ ame tönë kiya lende mo 'deni mɔlo bine ne. Kina me bo ki'di Nyï Kɔtɔ Laka 'deni kila'ba dɔze tɔne kɔzɔ ame këddï koŋgɔke kina kuwöke gbï ne tara.
44002034	Dikalike 'deni rɔ ma laka Dawidi na dë kari mïtɔrɔ, römöyï bo iya te, ‘Ŋere Bɔko'ba iya zi ŋere ma, tëgë, “Oloma dɔ dörï ma bine
44002035	'dɔ mi'di yi ka'da bɔ ya 'bï ga.” ’
44002036	Ne tine kina laka 'dɔ kpe bilaka 'ba Yisarele pili kuwöke lende nime laka. Yësu tönë kutötïke dɔ ŋgërï bine kölë ne, bo na me Bɔko'ba ki'di bo 'deni 'dɔ këdï rɔ ŋere 'ba dɔ dɔliŋɔ nime pili gbï rɔ Kurïsïtö ame 'dɔ bo koja kako tokɔnyi bilaka abo ga ne.”
44002037	Kina ɔdɔ tïndï naga nima kuwö Pïtörö kiya lende 'deni kɔzɔ a nima tara tine, lïjë ŋgï ti mï kombi rɔ meri gɔ lende mo. Lïjë iya te zi Pïtörö ni, “Löndö ze ga, gɔ do'dɔ tondo?”
44002038	Pïtörö iya te, “Otɔke dɔye di mï lende kënyë 'be ga, i'dike dodɔ mini 'ba bapatisi dɔye 'dɔ këddïke rɔ 'ba Yësu Kurïsïtö ga. Kina Bɔko'ba ti kola ye 'deni ŋgï gɔ lende kënyë 'be ga bo ki'di Nyï Kɔtɔ Laka abo ziye.
44002039	Römöyï bo iya 'deni mɔlo ti'di mo ziye, gbï zi kupö ye ga, kina gbï zi ya ame ga këdï koloma ŋbö rɔ ma kɔwɔ ne. Lende nime ti këdï 'deni ŋgï pili zi ya ame ga ŋere ze Bɔko'ba kïdëkï 'deni ne.”
44002040	Kina Pïtörö kiya lende ma konzi mɔtɔ ga ŋgï gbï zïnnï gɔ lende 'ba Bɔko'ba. Bo ileki kiya zïnnï bo iya te, “Olɔke rɔye yaga di mï löŋgö bɔ lende kënyë 'ba dɔliŋɔ nime.”
44002041	Ya ma konzi mɔtɔ ga di mï löŋgö tïndï naga nima uwö lende nime kina lïjë ki'di ŋgï kodɔ mini 'ba bapatisi dönnï. Mï kada nima yayi bilaka ma konzi kɔzɔ kuluku 'butë mota bi rïyö (3000) tara i'di dönnï 'deni gɔ lende 'ba Yësu. Kina lïjë kodɔ'bɔ rönnï ŋgï ti ya ma mɔlo naga nima.
44002042	Kina bɔ laja 'ba Yësu ga koloma ŋgï rɔ tiyandi lïjë. Kina lïjë kö'bö ŋgï nduwë bi todɔ'bɔ dönnï bi kɔtɔ tonyo akonyo ti to'dɔ mötu zi Bɔko'ba.
44002043	Mï kada naga nima yayi Bɔko'ba i'di bɔ laja 'ba Yësu ga 'deni koloma rɔ to'dɔ wa ma konzi mɔtɔ ga ame lende mo kigayi bilaka ne. Kina bilaka ma laki ŋgï pili rɔ ma kere lïjë.
44002044	Kina lïjë ya ame ga pili ki'di dönnï 'deni gɔ lende 'ba Yësu ne kö'bö ŋgï nduwë todɔ'bɔ dönnï bi kɔtɔ tokɔnyi rönnï rɔ gɔ rönnï ti wa ame ga pili lïjë këdï timo ne.
44002045	Lïjë ugö wa 'bënnï mɔtɔ ga mökö koza gïrïsï mo ga zi ya ame ga këdï rɔ leri mo ne 'dɔ ki'di lïjë pili ko'ja wa ame ga leri mo ko'dɔ lïjë ne.
44002046	Kina lïjë kö'bö ŋgï nduwë rɔ totɔtɔ dönnï rɔ gɔ bi këzë pili mï reki 'ba rö löbu 'ba Bɔko'ba gbï bi tonyo akonyo bi kɔtɔ mï liŋɔ 'bënnï ga ti lɔŋɔ rɔ dɔ ŋgölö.
44002047	Kina lïjë koloma ŋgï rɔ to'dɔ yëë'dï zi Bɔko'ba. Bilaka ma laki pili oloma 'deni ŋgï rɔ tiya lende 'bënnï rɔ ma laka. Kina rɔ kɔmɔ lëndö Bɔko'ba ki'di ya ame ga bo këdï kokɔnyi ne kö'bö ŋgï nduwë todɔ'bɔ rönnï tïnnï.
44003001	Mï kada ma dɔ kɔtɔ mɔtɔ Pïtörö ni ti Yowani ënyï mï kɔmɔ kada kari mï reki 'ba rö löbu 'ba Bɔko'ba mï saa 'ba mötu.
44003002	Kina ɔdɔ lïjë kari kömö 'deni kpa reki 'ba rö löbu 'ba Bɔko'ba ame kïdëkï möyï mo rɔ Kpa Reki ma Kele ne tine, dönnï ondɔsɔ ŋgï ti ya mɔtɔ ga këdï kombi bɔ mɔtɔ ame ndïmo keŋme 'deni rɔ kilawo kpaki rïyö mɔlo di bi töyö mo ne. Bɔ nima, ëdï kombi bo nduwë mɔlomɔlo tara ki'di bo koloma kpa reki nima bi tokpasi gïrïsï di zi bilaka ame ga këdï kari mï reki 'ba rö löbu 'ba Bɔko'ba ne.
44003003	Kina ɔdɔ bo koŋgɔ Pïtörö ni 'deni këdï ko'dɔ tɔdɔ mï reki nima tine, bo okpasi gïrïsï ŋgï di zïnnï.
44003004	Kina lïjë kɔrɔ ŋgï bi tidayi bɔ nima. Pïtörö iya te, “Oŋgɔ bi te dɔze yöyï.”
44003005	Kina bɔ tönë kombi kömönï ŋgï tɔrɔ toŋgɔ Pïtörö ni. Bo omeri 'ba bo tëgë mɔtɔga lïjë ti këdï ki'di gïrïsï zi bo.
44003006	Ne tine Pïtörö ileki kiya te, “Minza ti gïrïsï. Ne wa ame mëdï timo ne ti mi'di zïyï. Milende zïyï ti közï kakpa 'ba Yësu Kurïsïtö 'ba Nazareta, Ënyï tɔrɔ kiliŋgere.”
44003007	Kina bo kinda'ba közï bɔ tönë ma dörï ŋgï bo kokɔnyi kënyï tɔrɔ. Kina ndïmo ga ti dɔkiliŋbi mo ga kidiŋga ŋgï kitigɔ yaga, bo köpu ŋgï kisaki tiliŋgere.
44003008	Kina bo kɔdɔ ŋgï kɔtɔ ti Pïtörö ni mï reki 'ba rö löbu 'ba Bɔko'ba tiliŋgere nduwë ti töpu tïlëlu Bɔko'ba.
44003009	Bilaka ma konzi ame ga yayi ne o'ja bɔ nima 'deni këdï kiliŋgere ti tïlëlu Bɔko'ba.
44003010	Kina lïjë kikali bo ŋgï rɔ bɔ kpasi tönë mɔlo këdï koloma kpa reki yayi tokpasi gïrïsï di zi bilaka ne. Kina lende 'ba wa nima ko'dɔ rönnï zi bɔ nima ne kigayi lïjë ŋgï yaga.
44003011	Bɔ nima oloma ŋgï ko'ba'ba rɔ bo ŋgila Pïtörö ni ti Yowani di mï dëdë ame kïdëkï möyï mo rɔ Dëdë 'ba Ŋere Solomo ne yayi. Kina ɔdɔ bilaka naga nima ko'ja 'deni tara na lïjë kiriŋa ŋgï kotɔtɔ rönnï ŋgila ya naga nima yayi römöyï lende mo igayi lïjë 'deni.
44003012	Kina ɔdɔ Pïtörö koŋgɔ tïndï naga nima 'deni këdï kidayi lïjë tara tine, bo iya te, “Kpe bilaka 'beze ga 'ba Yisarele, gɔ wa'di na ki'dike lende nime kigayi ye këddï kidayike ze tara gɔmo? Omerike 'beye iyake te ze na di'di bɔ nime kiliŋgere ti tigɔ ze ala gbï ti tigɔ 'ba mötu ze?
44003013	Inza tara, ame na rɔ lende 'ba Yësu bɔ laja 'ba Bɔko'ba ame koloma rɔ toŋgɔ gɔ Abarayama ni ti Yisika ti Yakoba gbï ti 'bu ze löbu mɔtɔ ga bine ne. Bɔko'ba i'di rɔ löbu 'deni zi Yësu, ne kpe i'dike bo 'deni tönë zi turu. Pilato o'dɔkɔ pele tope bo yaga, ususuke bo nduwë.
44003014	Bo ame kɔtɔ laka rɔ bɔ ko'dɔ lende laka 'ba Bɔko'ba ne ebe kususuke zi turu. Ititike za rɔ bɔ ame rɔ bɔ akupö ne na 'dɔ kope yaga ziye,
44003015	tine bo ame rɔ bɔ tïdïdï wa ne na kupöke ŋgï yaga. Ne Bɔko'ba i'di bo 'deni kënyï kɔdɔ yaga di mï tölë do'ja kïnë bo ti kɔmɔze.
44003016	Tigɔ 'ba Yësu na me kileŋo bɔ nime këddï koŋgɔke kikalike gbï ne. Römöyï bo i'di dɔ bo 'deni gɔ lende 'ba Yësu, kina me ki'di tigɔ 'deni me zi bo di kɔmɔye 'dɔ bo kiliŋgere ti.
44003017	Löndö ma ga, wa nima ko'dɔke kpe ti bulöbu 'be ga zi Yësu ne mikali 'deni o'dɔke e'be ŋgï kinza lende kikali mo.
44003018	Ne tine Bɔko'ba i'di bɔ kumë lende abo 'deni pili mɔlo kuwöwö lende 'ba gomɔ 'ba Kurïsïtö nime. Kina me bo ki'di 'deni ko'dɔ rönï tara.
44003019	,
44003020	Kina ti, otɔke dɔye kilekike zi Bɔko'ba 'dɔ bo kupupu lende kënyë 'be yaga. Römöyï 'dɔ ɔdɔ kada mo kömö 'deni gɔ bo ko'dɔ yëyï ma laka dɔye bo koja Yësu ame bo ki'di lende mo 'deni mɔlo gɔ këdï rɔ Kurïsïtö ne.
44003021	Bo o'dɔkɔ 'dɔ Yësu koloma mïtɔrɔ ŋbö kömö mï kada abo ame bo këdï ki'di wa pili 'deni 'dɔ këdï rɔ ma la'ja ne. Bo i'di bɔ kumë lende ni 'deni mɔlo kiya lende naga nime.
44003022	Musa na kiya te, ‘Ŋere 'be Bɔko'ba ti ki'di bilaka ma kɔtɔ mɔtɔ 'deni di mï löŋgö ye nima këdï rɔ bɔ kumë lende kɔzɔ 'bama. Uwöke lende ame ga pili bo këdï kiya ne,
44003023	römöyï lïjë ame ga pili kuwö dɔ bo dë ne inza kpe rɔ 'ba Bɔko'ba ti kote dönnï pili yaga.’
44003024	Ame na rɔ lende kiya 'ba Musa. Kina Samölë ni gbï ti bɔ kumë lende mɔtɔ ga ame tönë koloma rɔ tiya laja 'ba Bɔko'ba ne iya lende naga nima 'deni tara gɔ kö'du 'ba mï kada 'beze ma le'jete nime.
44003025	Kina me lende 'ba bɔ kumë lende 'ba Bɔko'ba ma dɔgba tönë ga bine ne iya rönï 'deni gbï gɔ lende 'be. Lömu tönë Bɔko'ba ko'dɔ mɔlo bine ti 'bu ye löbu ga ne kina me 'deni gbï tiye. Bo iya te zi Abarayama, ‘Ti kupö yï ga na ti mo'dɔ yëyï ma laka ŋgï dɔ bilaka pili 'ba dɔliŋɔ nime.’
44003026	Kina me mëdï miya 'deni ziye, Yësu na Bɔko'ba kigeli 'deni rɔ bɔ laja abo. Kina me bo koja 'deni dɔgba kako ziye 'dɔ ko'dɔ yëyï ma laka dɔye gɔ ki'di ye kolake gɔ lende kënyë 'be ga yaga.”
44004001	Ko'ja Pïtörö ni ti Yowani këdï gba rɔ tiya lende nime zi bilaka naga nima kina bɔ akumu mɔtɔ ga kömö ŋgï ti Sadoke mɔtɔ ga ti bɔ dɔ bɔ kanya 'ba rö löbu 'ba Bɔko'ba.
44004002	Lïjë ŋgï rɔ 'dïrï gɔ lende nime Pïtörö ni këdï kiyandi bilaka kiya te, Yësu ënyï kɔdɔ 'deni yaga di mï tölë ne, römöyï lende nima ileme 'deni tɔdɔ 'ba töku di mï tölë ëdï rɔ ma laka.
44004003	Kina lïjë kinda'ba Pïtörö ni ŋgï koto kari ki'di kö'dö mï maboso römöyï gɔ bi 'deni rɔ mï dɔkɔpiyari.
44004004	Bilaka ma konzi ame ga kuwö lende kiya 'ba Pïtörö ni nima ne i'di dönnï 'deni gɔ lende 'ba Yësu. Kina ya ma ki'di dönnï gɔ lende 'ba Yësu kodɔ'bɔ rönnï ŋgï pili kuluku 'butë bi 'butë (5000).
44004005	Mï bi këzë ma di gɔmo na löbu 'ba Yudayi ni kotɔtɔ kpënnï ŋgï mï Yerosalema ti bɔ kɔmɔ kiyandi 'bënnï ga.
44004006	Ana ma tönë rɔ bɔ dɔ bɔ akumu 'ba Bɔko'ba ne ëdï gbï mï löŋgö lïjë yayi ti Kayapa ti Yowani ni ti Alesandoro gbï ti bilaka mɔtɔ ga 'ba Ana.
44004007	Kina lïjë ki'di Pïtörö ni ŋgï kɔrɔ kömönnï yayi. Lïjë iya te, “Kpe, ileŋoke bɔ nime ti wa'di? Közï kakpa 'ba yë na me ko'dɔke lende nime timo?”
44004008	Pïtörö ŋgï lɔ ti Nyï Kɔtɔ Laka 'ba Bɔko'ba ënyï kileki kiya zïnnï, iya te, “Kpe turu ze ga ti bulöbu ze ga,
44004009	ndɔbɔ laka nime do'dɔ dileŋo bɔ rɔkɔ'ɔ nime ne kina me këddï kititike ze gɔmo ne ya?
44004010	Ne oŋgɔ, ti miya ziye pili ti bilaka 'ba Yisarele. Tigɔ 'ba Yësu Kurïsïtö 'ba Nazareta na me kileŋo bɔ nime këdï kɔrɔ mï kada nime tɔne kɔmɔye rɔ bilaka ma laka ne. Utötïke Yësu Kurïsïtö 'deni tönë bine, ne Bɔko'ba i'di bo 'deni kënyï kɔdɔ yaga di mï tölë.
44004011	Kö'du gɔ lende abo na tönë kugu mï buku 'ba Bɔko'ba kiya te, ‘Döku nime u'du pa mökö, kpe bɔ ko'ba rö ti döku ni ilagike 'deni di rɔmo. Ne le'jete bo na 'deni 'böwu rɔ döku ma laka rɔ dɔ kiteli mï gbɔndɔ 'ba rö.’
44004012	Bo na ŋge kɔtɔ kpökï rɔ bɔ tɔmɔ bilaka di mï tölë römöyï Bɔko'ba i'di közï kakpa mo dë zi bɔtɔ mɔtɔ tine ŋge zi bo.”
44004013	Dɔ ŋgölö 'ba Pïtörö ni ti Yowani igayi bilaka naga nima kotɔtɔ dönnï yayi ne ŋgï, römöyï lïjë ikali ya naga nima rɔ bilaka ma sari, tine uwö lïjë kiya lende ŋgï rɔ dɔ kïtëwu kɔzɔ bɔ kikali waraga tara. Kina lïjë kikali ya naga nima ŋgï rɔ bɔ kösö gɔ Yësu ga.
44004014	Bɔ mo tönë kileŋo ne ëdï gbï kɔrɔ tïnnï yayi kina ŋgï i'di lïjë kikali dë kpe tiya lende ma kënyë mɔtɔ zïnnï.
44004015	Kina lïjë koja Pïtörö ni ŋgï titi yaga di mï löŋgö lïjë yayi. Kina lïjë koloma ŋgï rɔ to'dɔ burë mo,
44004016	lïjë iya te, “Wa'di ga na gɔ do'dɔke zi ya naga nime? Bilaka ame ga pili këdï koloma mï Yerosalema bine ne ikali lende 'ba gɔ kotɔ nime lïjë ko'dɔ ne 'deni pili. Kina dinza dikalike gbï tandi gɔmo.
44004017	Ne ma laka mo gɔ diyake zïnnï kinza lïjë kari kiya lende 'ba Yësu dë kpe zi bɔtɔ ma kɔtɔ mɔtɔ. Kinza bilaka ma konzi mɔtɔ ga kuwö lëbï 'ba lende nima ra.”
44004018	Kina lïjë kïdëkï Pïtörö ni ŋgï 'böwu kako kiya teyi kinza lïjë kari kiya lende 'ba Yësu dë kpe, kina kinza lïjë kiyandi bilaka dë kpe timo.
44004019	Ne tine Pïtörö ni ti Yowani ënyï kileki dɔmo zïnnï, iya te, “Omerike lende nime te, kpe na gɔ duwö dɔye ala Bɔko'ba na gɔ duwö dɔmo?
44004020	Ne 'beze wa ame do'ja 'deni kina duwö 'deni gbï ne a mɔtɔ ŋgï gɔ dola gɔ tiya mo du te inza.”
44004021	Kina ŋgï bilaka naga nima ikali dë kpe ma 'dɔ kodɔ karama dɔ Pïtörö ni römöyï bilaka pili ëdï 'deni ŋgï kïlëlu Bɔko'ba gɔ lende 'ba tileŋo nima kileŋo bɔ nima ne. Tine lïjë ose gɔ lende 'bënnï nima nduwë rɔ ma kitigɔ zi Pïtörö ni kina lïjë kope ŋgï.
44004022	Bɔ mo nima kileŋo ne kɔmɔ kɔɔ mo ëdï 'deni kɔzɔ 'butë sowɔ gbï ti dɔmo teyi tara.
44004023	Kina ɔdɔ kope Pïtörö ni 'deni ti Yowani kɔzɔ a nima tara tine, lïjë ileki ŋgï kari zi lëpï nnï ga kïyëtï gɔ lende naga nima löbu 'ba bɔ akumu ni ti bulöbu ni kiya zïnnï ne.
44004024	Kina lïjë pili koloma ŋgï rɔ tïlëlu Bɔko'ba bi kɔtɔ kiya te, “Ŋere ze, nï na me ko'ba mïtɔrɔ ni ti dɔyayi ti yöpö ni pili ti wa ame ga pili këdï koloma yïmo ne.
44004025	Nï na me kilende ti Nyï Kɔtɔ Laka mï 'bu ze löbu Dawidi bɔ laja 'bï ame 'dɔ ki'di bo kiya te, ‘Gɔ wa'di na bɔ löwö ni kënyï ŋgï rɔ ya, kina bilaka kebe ŋgï tususu kpënnï rɔ yawa gɔmo?
44004026	Ŋere 'ba dɔliŋɔ pili ileŋo rönnï 'deni ndö bi to'dɔ ya, kina bɔ dɔliŋɔ 'bënnï ga kotɔtɔ rönnï ŋgï tususu kpënnï rɔ ŋere Bɔko'ba gbï rɔ Kurïsïtö abo ame bo koja kako dɔliŋɔ nime bine ne.’
44004027	Kina me lende tönë ga Dawidi kiya ne o'dɔ rönnï 'deni ŋgï tara. Ŋere Erode ni ti bɔ dɔliŋɔ Pɔnitiyo Pilato ususu kpënnï 'deni tönë di mï gawo nime bine ti bɔ löwö ni ti bilaka 'ba Yisarele rɔ Yësu ame rɔ bɔ laja 'bï koja kako dɔliŋɔ nime bine ne.
44004028	Lïjë ususu kpënnï 'deni 'dɔ to'dɔ wa tönë ga kiya te ëdï ko'dɔ rönnï ne. Iya 'deni te wa naga nime ëdï ko'dɔ rönnï römöyï ako'dɔkɔ 'bï na kina ëddï gbï ti tigɔ mo.
44004029	Ŋere Bɔko'ba ze, uwö kpa kose 'ba bulöbu naga nime kose kpënnï rɔze ne. Ze bɔ laja 'bï ga na, i'di tigɔ zize gɔ duwöwö lende 'bï rɔ dɔ ŋgölö zi bilaka.
44004030	Ileme tigɔ 'bï zi bilaka ti ti'di ze dileŋo bɔ rɔkɔ'ɔ. Kina i'di ze ti do'dɔ gɔ kotɔ ame ga lende mo kigayi bilaka ne ti közï kakpa 'ba bɔ laja 'bï Yësu.”
44004031	Kina ɔdɔ lïjë kote tititi Bɔko'ba 'deni kɔzɔ a nima yɔ, kina gɔ bi nima kiyaya rönï ŋgï kɔzɔ kïzïkïzï tara. Kina lïjë ŋgï pili lɔ ti Nyï Kɔtɔ Laka ki'di lïjë ŋgï bi tiya lende 'ba Bɔko'ba zi bilaka rɔ dɔ ŋgölö.
44004032	Mï kada naga nima yayi bɔ ki'di dönnï gɔ lende 'ba Yësu ga oloma ŋgï pili ti meri kɔtɔ gbï ti dökï'dï kɔtɔ. Bɔ mɔtɔ iya dë te, “Ama naga nime wa 'ba gbagba ma na.” Tine lïjë pili oloma ga ŋgï tokɔnyi rönnï ti wa ame ga lïjë këdï timo ne.
44004033	Bɔ laja 'ba Yësu ga ö'bö ŋgï ŋburu ti tigɔ bi tuwöwö tɔdɔ 'ba Yësu yaga di mï tölë. Kina Bɔko'ba kö'bö ŋgï nduwë to'dɔ yëyï dönnï rɔ mbëmbë.
44004034	,
44004035	Ya mɔtɔ ga ame di mï löŋgö lïjë yayi këdï ti nyaka ni ti rö rɔ ma konzi ne, ari kugö mɔtɔ ga ŋgï mökö ko'de gïrïsï mo ga kako zi bɔ koja laja. Kina koza ŋgï kɔzɔ ame lïjë këdï rɔ leri mo ne tara. Bɔtɔ mɔtɔ inza kpe rɔ leri 'ba wa mɔtɔ di mï löŋgö lïjë nima yayi.
44004036	Bɔ mɔtɔ rɔ Yesepa o'dɔ gbï tara. Bo di mï kupö bilaka 'ba Lëwë, öyö bo mï dɔyayi 'ba Kupurïyö. Bɔ laja 'ba Yësu ga i'di möyï bo rɔ Baranaba ame 'jɔ 'ba lende mo tëgë, “Bɔ tocɔ mï këddï.”
44004037	Bo ugö nyaka abo mɔtɔ mökö bo ko'de gïrïsï mo ŋgï ki'di zi bɔ laja.
44005001	,
44005002	Bɔ mɔtɔ kïdëkï möyï mo rɔ Ananiya lïjë ti 'ja abo Sapira, lïjë ugö nyaka 'bënnï mɔtɔ mökö kina bo kogba gïrïsï mo ŋgï rɔ ë'bënnï kɔsɔ ma ndö te na ŋge bo ko'de ki'di zi bɔ laja. 'Ja abo Sapira ikali gɔ lende nima gbï.
44005003	Pïtörö iya te, “Ananiya, gɔ wa'di na ki'di Satani ka'da yi ki'di yi kebe kunzö bëtï zi Nyï Kɔtɔ Laka 'ba Bɔko'ba gɔ lende 'ba gïrïsï nima kogba 'deni rɔ ë'bï ne gɔmo?
44005004	Nyaka rɔ nyaka 'bï, kina me kugö mökö gïrïsï mo gbï rɔ ë'bï. Ne gɔ wa'di na kebe komeri to'dɔ lende nima tara gɔmo? Bëtï nime o'dɔ dë zi bilaka, ne Bɔko'ba na me 'deni ko'dɔ bëtï teyi.”
44005005	Kina Ananiya kuwö lende nime Pïtörö kiya ne yɔ, na bo kila'ba ŋgï bërï rɔ töku. Bilaka ame ga kuwö lende 'ba tölë abo nima ne ŋgï pili rɔ tikere.
44005006	Kina yɔbi ndende mɔtɔ ga kako kolo töku bo ŋgï mï bɔŋgɔ kombi kari kusu.
44005007	Tëgë me mbowa kɔzɔ saa mota tara di pötö mo na 'ja mo kömö ŋgï. Lɔko ikali dë te më'dë nï ölë 'deni.
44005008	Pïtörö ititi lɔko, iya te, “Iya zö rɔ ma laka gïrïsï 'ba nyaka nime kugöke ne gɔ rɔmo na ŋge me ne?” Lɔko iya te, “Yëë, kina ma pili ne.”
44005009	Pïtörö iya te, “Gɔ wa'di na kpe ti më'dë yï kususuke kpeye bi to'dɔ bëtï zi Nyï Kɔtɔ Laka 'ba Bɔko'ba gɔmo? Oŋgɔ bi 'dë te, bilaka ame ga kusu më'dë yï ne na me 'dë gba këdï kɔrɔ kpadörï. Lïjë ëdï kombi töku yï tɔne gïrï nime kari kusu.”
44005010	Kina lɔko kila'ba ŋgï rɔ töku bërï kɔmɔ Pïtörö. Yɔbi ndende tönë ga ako ko'ja lɔko kölë 'deni gbï, kina lïjë kombi töku nï ŋgï yaga kari kusu ŋgila më'dë nï.
44005011	Kina bilaka 'ba kanisa pili ti ya ame ga kuwö lende mo mï kada nima yayi ne ŋgï pili rɔ tikere gɔ kö'du mo.
44005012	Mï kada naga nima bɔ laja 'ba Yësu ga oloma ŋgï to'dɔ gɔ kotɔ ma konzi ame ga lende mo kigayi bilaka ne yayi. Kina bilaka ame ga pili rɔ 'ba kanisa ne kö'bö ŋgï nduwë bi totɔtɔ dönnï mï dëdë 'ba ŋere Solomo ame mï reki 'ba rö löbu 'ba Bɔko'ba ne.
44005013	Ya ame ga ki'di dönnï dë gɔ lende 'ba Yësu ne ilaŋa rönnï dë tari todɔ'bɔ dönnï ti ya naga nima. Ne tine bilaka pili ö'bö ŋgï tiya lende 'bënnï rɔ ma laka.
44005014	Kina ki'di bilaka ma konzi mɔtɔ ga bɔtɔni gbï ti 'ja kö'bö ti'di dönnï ŋgï gɔ lende 'ba ŋere Yësu lïjë kodɔ'bɔ rönnï ti bilaka 'ba kanisa.
44005015	Kina bilaka koloma ŋgï rɔ tombi bɔ rɔkɔ'ɔ ma konzi ko'ba kpa kɔri dɔ laŋgiri ni ti sora ni 'dɔ ɔdɔ kiya te Pïtörö kudö kebe yayi gɔ dɔmbëlï bo kudö kebe dönnï.
44005016	Bilaka ma konzi ɔlɔ 'deni kako di mï dɔliŋɔ ame ga ŋgila Yerosalema yayi ne ti bɔ rɔkɔ'ɔ ma konzi ti bɔ nökï ni ko'de kako zi Pïtörö ni, kina kileŋo lïjë ŋgï pili.
44005017	Kina bɔ dɔ bɔ akumu ni ti ya ame ga rɔ 'ba bɔ kïdëkï möyï dɔmo rɔ Sadoke ne ŋgï lɔ ti mï kombi rɔ bɔ laja naga nima.
44005018	Kina lïjë kinda'ba bɔ laja naga nima ŋgï ki'di mï maboso.
44005019	Kina ɔdɔ kömö 'deni mï korɔndɔ tine, malayika 'ba Bɔko'ba ako ŋgï kurögö kpadörï 'ba maboso nima yaga, kina ko'de lïjë ŋgï yaga, iya te,
44005020	“Arike mï reki 'ba rö löbu 'ba Bɔko'ba gɔ kari kiyake kɔri 'ba dïdï nime zi bilaka.”
44005021	Kina ɔdɔ bɔ laja naga nima kuwö lende nime 'deni te tine, lïjë ënyï ŋgï mï bi këzë mo kari mï reki 'ba rö löbu 'ba Bɔko'ba kisaki ŋgï tiyandi kɔmɔ bilaka. Mï dɔŋbɔ mo nima na bɔ dɔ bɔ akumu ni ti bilaka abo ga kïdëkï bilaka ma löbu 'ba Yudayi ŋgï pili kotɔtɔ rönnï mï gɔ bi 'ba tiya burë. Kina lïjë koja bɔ kanya ŋgï 'dɔ ko'de bɔ koja laja naga nima kako zïnnï di mï maboso.
44005022	Kina ɔdɔ bɔ kanya naga nima kari kömö yayi tine, lïjë o'ja bɔ laja tönë ga inza kpe mï maboso yayi. Lïjë ileki kako kiya lende mo zi bilaka löbu naga nima, tëgë,
44005023	“Dari do'ja kpadörï 'ba maboso laka rɔ ma kopi teyi ti bɔ kanya bɔ koda bi mo ga këdï kɔrɔ kpamo yayi. Tine dopi kpamo yaga dɔdɔ rö yayi do'ja lïjë dë du te.”
44005024	Kina ɔdɔ bɔ dɔ bɔ kanya 'ba rö löbu 'ba Bɔko'ba ni ti löbu 'ba bɔ akumu ni kuwö lende nima 'deni tara tine, lende mo ïlïkö ŋgï dönnï. Lïjë ikali dë wa'di na ko'dɔ rönï zi ya naga nima.
44005025	Tine bɔ mɔtɔ ako kiya zïnnï, tëgë, “Ya tönë ga ki'dike mï maboso ne lïjë ëdï mï reki 'ba rö löbu 'ba Bɔko'ba 'dë yayi bi tiyandi bilaka.”
44005026	Kina bɔ dɔ bɔ kanya nima kënyï ŋgï ti bɔ kanya abo ga kari gɔ bɔ laja tönë ga. Ne tine lïjë ïtïŋï ya naga nima dë rɔ ya, römöyï lïjë ere kinza bilaka naga nima yayi ne kënyï ra rɔ ya tïnnï tu'du lïjë ti döku.
44005027	Lïjë o'de bɔ koja laja naga nima ki'di kɔrɔ kɔmɔ bilaka löbu naga nima mï bi 'ba burë yayi ne. Bɔ dɔ bɔ akumu nima ënyï kiya zi bɔ koja laja naga nima bo iya te,
44005028	“Kpe, dota gɔ tiyandi bilaka ti lende 'ba Yësu nima 'deni tönë mɔlo di ziye bine. Ne ebe ki'dike lende 'ba akiyandi 'be nime 'deni ŋgï le'jete kita'ba kote mï Yerosalema nime pili. O'dɔkɔke 'deni ŋgï 'dɔ ze na dinda rɔ bɔ kupö Yësu.”
44005029	Pïtörö ni ënyï kileki dɔmo zïnnï iya te, “Ma dɔ kiteli mo Bɔko'ba na gɔ duwö dɔmo, inza dë rɔ kpe bilaka lesi na gɔ duwö dɔye.
44005030	Bo na rɔ bɔ ame 'bu ze löbu ga koro ne. Kina me bo i'di Yësu 'deni gbï kënyï kɔdɔ yaga di mï tölë. Kpe 'beye upöke Yësu 'deni tönë ti tutötï mo dɔ ŋgërï.
44005031	Ne Bɔko'ba i'di Yësu 'deni koloma dɔ dörï bo mïtɔrɔ rɔ ŋere gbï rɔ bɔ tɔmɔ wa di mï tölë, 'dɔ ki'di bilaka 'ba Yisarele kotɔ dönnï di mï lende kënyë 'bënnï ga gɔ bo kola lïjë.
44005032	Wa naga nime ze do'ja 'deni ti kɔmɔze, kina me dëdï 'deni rɔ tiya mo zi bilaka. Kina Nyï Kɔtɔ Laka ti ki'di lïjë 'deni ŋgï kikali lende naga nime, römöyï Bɔko'ba i'di Nyï Kɔtɔ Laka abo 'deni zi ya ame ga koro bo ne.”
44005033	Lende nime i'di bɔ burë naga nima ŋgï kënyï rɔ 'dïrï ko'dɔkɔ 'dɔ tupö ya naga nima.
44005034	Tine bɔ mɔtɔ rɔ Gamalele ënyï tɔrɔ kilende zi bilaka naga nima mï bi 'ba burë yayi ne. Bo rɔ Parosi ame këdï kiyandi bilaka ti kö'du ki'di 'ba Bɔko'ba, kina bilaka ŋgï me rɔ ma koro bo. Bo i'di bɔ kanya koto bɔ laja naga nima titi kari mbowa yaga.
44005035	Kina bo kiya zi bilaka 'ba burë naga nima bo iya te, “Kpe löndö ma ga bilaka 'ba Yisarele, omerike dɔye titi gɔ lende nime ko'dɔkɔke to'dɔ mo zi ya naga nime ne.
44005036	Omerike lende 'ba Tuda ma tönë kënyï ko'dɔ rɔ bo pa mï dɔyayi nime bine rɔ wa löbu, bilaka kösö kulöwö gɔ bo ŋbö kɔzɔ kuluku modɔɔmota (400) tara ne te. Ne me tönë kupö bo ne wa'di na ko'dɔ rönï? Ya ame ga pili ki'di dönnï gɔ lende abo ne ita'ba ŋgï kïyëyï rönnï rɔ kɔtɔkɔtɔ lende nima kïlïkö ŋgï yaga rɔ yawa.
44005037	Di pötö mo Yuda di Galilaya ënyï gbï mï kada ma tönë këdï kugu möyï bilaka ne ki'di bilaka ma konzi mɔtɔ ga kösö gɔ bo. Ne me tönë kupö bo gbï ne wa'di na ko'dɔ rönï? Ya ame ga ki'di dönnï gɔ lende abo ne ita'ba ŋgï gbï kïyëyï rönnï rɔ kɔtɔkɔtɔ.
44005038	Ne kina me gbï kɔzɔ lende 'ba ya naga nime kinza ko'dɔke wa mɔtɔ dë zïnnï. I'dike lïjë kari ë'bënnï. Meri 'bënnï ti ndɔbɔ 'bënnï nima ɔdɔ kiya te këdï rɔ 'ba bilaka lesi ëdï kote rönï ka gïrï naga nime.
44005039	Ne ɔdɔ kiya te këdï rɔ 'ba Bɔko'ba inza kɔ'bɔke ta'da mo. Mɔtɔga ti këddïke e'be za rɔ to'dɔ ya ti Bɔko'ba.”
44005040	Kina bilaka 'ba burë naga nima pili kɔrɔ ŋgï gɔ lende kiya 'ba Gamalele nima. Kina lïjë kïdëkï bɔ laja naga nima ŋgï kako ki'di komba ŋge ti korobayi. Lïjë ose gɔmo gbï rɔ ma kitigɔ zïnnï kinza lïjë kari kiya lende 'ba Yësu dë kpe. Kina lïjë kope bɔ laja naga nima ŋgï ki'di kari.
44005041	Tine bɔ laja naga nima di bi tɔdɔ 'bënnï di mï bi 'ba burë nima lïjë ŋgï lɔ ti lɔŋɔ, römöyï Bɔko'ba oza lïjë 'deni laka tombi gomɔ gɔ lende 'ba Yësu.
44005042	Tine di pötö mo bɔ laja naga nima oloma ŋgï nduwë tiyandi bilaka di mï reki 'ba rö löbu 'ba Bɔko'ba gbï kebe mï liŋɔ. Lïjë ö'bö ŋgï nduwë tïyëtï mo Yësu na rɔ Kurïsïtö ame Bɔko'ba koja kako dɔliŋɔ nime ne.
44006001	Kina ɔdɔ bɔ kösö gɔ Yësu ga konzi 'deni kɔzɔ a nima tara mï kada naga nima yayi tine, ya ame ga mï löŋgö lïjë yayi kilende rɔ kpa Giriki ne ebe ŋgï togba kpënnï ti ya ma kilende 'bënnï rɔ kpa Yudayi. Ya ma kilende 'bënnï rɔ kpa Giriki naga nima iya te, makuru'bë ma 'bënnï ga o'ja a 'ba kɔnyi ame këdï koza nduwë rɔ gɔ bi këzë pili ne dë.
44006002	Kina bɔ laja ma 'butë dɔmorïyö naga nima kïdëkï bɔ kösö gɔ Yësu ga ŋgï pili kotɔtɔ rönnï bi kɔtɔ. Lïjë iya te, “Ma kele mo na rɔ wa'di? Ndɔbɔ 'ba tuwöwö lende 'ba Bɔko'ba na gɔ dola bërï dari mï ndɔbɔ 'ba toza a 'ba kɔnyi zi bilaka?
44006003	Löndö ze ga, ma laka mo o'dɔkɔ ziye 'dɔ kigelike bilaka mɔtɔ ga modɔmorïyö di mï löŋgö ye bina rɔ ya ame ga kikalike këdï lɔ ti Nyï Kɔtɔ Laka ki'di 'deni kikali lende ne, 'dɔ di'dike lïjë na këdï rɔ bɔ koŋgɔ gɔ ndɔbɔ nime,
44006004	gɔ ndɔbɔ 'beze këdï ŋge rɔ to'dɔ mötu ti tuwöwö lende 'ba Bɔko'ba zi bilaka.”
44006005	Kina bilaka naga nima pili kutï ŋgï gɔ lende nima. Kina lïjë kigeli Setepano ame lɔ ti Nyï Kɔtɔ Laka ki'di dönï 'deni gɔ lende 'ba Yësu Kurïsïtö ti dökï'dï kɔtɔ ne ŋgï. Tine lïjë igeli Pïlïpö ni gbï ti Purökörö ti Nikanora ti Timono ti Peremona ti Nikolawo ame rɔ bilaka 'ba Anitɔkiya bo ko'dɔ rɔ bo 'deni rɔ Yudayi ne.
44006006	Lïjë o'de ya modɔmorïyö naga nima kako zi bɔ laja 'ba Yësu ga. Kina bɔ laja ki'di közïnnï ŋgï dönnï kumötu gɔ Bɔko'ba kokɔnyi lïjë mï ndɔbɔ nima.
44006007	Mï kada naga nima yayi bilaka ma konzi i'di dönnï 'deni gɔ lende 'ba Bɔko'ba, kina bɔ kösö gɔ Yësu ga konzi ŋgï rɔ ma kënyë mï Yerosalema. Bɔ akumu ma konzi mɔtɔ ga i'di dönnï 'deni gbï gɔ lende 'ba Yësu Kurïsïtö.
44006008	Tine Bɔko'ba ö'bö ŋgï to'dɔ yëyï dɔ Setepano ki'di tigɔ zi bo koloma rɔ to'dɔ gɔ kotɔ ma konzi mɔtɔ ga ame lende mo kigayi bilaka ne yayi.
44006009	Tine bilaka mɔtɔ ga ënyï ŋgï bi to'dɔ kowasa ti bo. Ya naga nima, lïjë rɔ bilaka 'ba Kurënë ti Alesandora ame ga këdï ko'dɔ mötu mï rö 'ba mötu ame kïdëkï möyï mo rɔ, “Rö 'ba bɔ dɔ ŋgölö” ne. Lïjë ënyï ŋgï kodɔ'bɔ rönnï ti bilaka mɔtɔ ga 'ba Kilikiya ni ti Asiya.
44006010	Ne tine Nyï Kɔtɔ Laka 'ba Bɔko'ba i'di Setepano ŋgï kikali lende rɔ ma kënyë kinza bilaka naga nima ka'da bo ra ti lende.
44006011	Kina lïjë kari kocɔ bo ŋgï zi ya mɔtɔ ga 'dɔ kiya te, “Duwö bɔ nime koloma rɔ titi'ja Bɔko'ba gbï ti 'bu ze löbu Musa.”
44006012	Lende nime i'di bilaka 'ba Yerosalema ŋgï pili ti bulöbu 'bënnï ga kpaki ti bɔ kɔmɔ kiyandi ni kënyï rɔ 'dïrï ti Setepano. Kina lïjë kolɔdɔ ŋgï dɔ bo kinda'ba bo koto kari mï bi 'ba burë.
44006013	Lïjë i'di ya mɔtɔ ga koloma tususu bo rɔ bëtï, kiya te, “Bɔ nima oloma rɔ tiya kpa kënyë rɔ rö löbu 'ba Bɔko'ba gbï ti kö'du ki'di mo ŋbö me.
44006014	Duwö bo koloma tiya mo tëgë bɔ nima rɔ Yësu 'ba Nazareta ne ti kïyëyï rö löbu 'ba Bɔko'ba yaga kada mɔtɔ kuyï mï dölëtï ame ga Musa kose gɔmo zize ne.”
44006015	Bilaka naga nima pili mï bi 'ba burë yayi ne odɔ kömönnï ŋgï dɔ Setepano, tine lïjë o'ja kɔmɔ bo uyï rönï 'deni ŋgï yaga kɔzɔ kɔmɔ malayika.
44007001	Kina bɔ dɔ bɔ akumu nima kënyï kititi Setepano, iya te, “Lende nime rɔ ma laka?”
44007002	Setepano ileki dɔmo, iya te, “Kpe löndö ma ga kpaki ti bulöbu mo ga, uwöke dɔma. Mï kada ma mɔlo tönë ga bine Bɔko'ba ame rɔ bɔ dɔ wa pili ne ɔdɔ 'deni kileme rönï zi 'bu ze löbu Abarayama. Mï kada nima yayi Abarayama ëdï koloma mï dɔyayi 'ba Mesopotamiya gba kinza bo kari dë Arana.
44007003	Bɔko'ba iya te, ‘Ënyï di dɔyayi nime di mï löŋgö e'be 'bu yï ga kari mï dɔyayi ame mëdï mileme zïyï ne.’
44007004	Abarayama ënyï 'deni mï kada nima di mï dɔyayi 'ba Kalidaya yayi kari koloma Arana. Di pötö tölë 'ba 'bu bo na me bo kënyï di Arana kako mï dɔyayi nime dëdï dolomake teyi.
44007005	Ne mï kada naga nima yayi Bɔko'ba i'di bi titi 'ba dɔyayi nime mɔtɔ dë zi Abarayama. Tine Bɔko'ba iya 'deni 'dɔ ti'di mo zi Abarayama kada mɔtɔ 'dɔ këdï rɔ yayi abo gbï ti kupö bo ga. Bɔko'ba iya 'deni kɔzɔ a nima tara pele ko'ja Abarayama kinza ti kole.
44007006	Bɔko'ba iya te, ‘Kupö yï ga ti koloma 'deni rɔ atɔli mï dɔyayi 'ba bɔ löwö. Kina bilaka 'ba dɔyayi nima ti ki'di lïjë 'deni ŋgï koloma rɔ to'dɔ ndɔbɔ zïnnï kodɔ gomɔ rönnï ŋbö kɔmɔ kɔɔ kuluku modɔɔmota(400).
44007007	Ne tine ti mako 'deni ŋgï modɔ karama dɔ bilaka mo naga nima. Kina kupö yï ga ti kɔdɔ 'deni ŋgï yaga di yayi kako to'dɔ mötu zö mï dɔyayi nime bine.’
44007008	Bɔko'ba iya zi Abarayama gɔ ko'dɔ dölëtï 'ba akilele zi bilaka abo ga ame rɔ bɔtɔni ne 'dɔ këdï rɔ kïnë 'ba lömu abo 'ba Bɔko'ba. Kina ɔdɔ Abarayama köyö Yisika 'deni tine bo ilele ŋgï mï tö'dö dɔ modɔɔmota. Yisika öyö Yakoba kina bo ko'dɔ gbï tara teyi. Yakoba öyö kole 'butë dɔmorïyö abo ga kina bo kilele lïjë gbï tara, ame lïjë na rɔ yï lïŋgï 'ba kpa gɔli ze ga ma le'jete nime ne.
44007009	Ne kole 'ba Yakoba ga ebe 'böwu kombi mïnnï rɔ löndö nnï Yesepa, lïjë kugö bo mökö zi bilaka mɔtɔ ga koto kari Ezipeto rɔ atɔli. Ne tine Bɔko'ba oloma 'deni nduwë ti Yesepa
44007010	kolɔ bo di mï gomɔ abo ga pili, i'di bo 'deni kikali lende 'dɔ dökï'dï bɔ dɔliŋɔ 'ba Ezipeto nima këyï rɔ bo. Bɔ dɔliŋɔ Paro i'di Yesepa koloma rɔ turu ma löbu dɔ Ezipeto gbï toŋgɔ gɔ wa 'ba mï liŋɔ abo ga.
44007011	Tine sëyï ebe kila'ba ŋgï mï dɔyayi 'ba Ezipeto ni ti Kanana ki'di bilaka koloma rɔ gomɔ. 'Bu ze löbu ga ame këdï koloma mï Kanana ne o'ja wa mɔtɔ dë gɔ lïjë konyo.
44007012	Ne tine Yakoba uwö lëbï mo tëgë nyönyu ëdï Ezipeto, kina bo koja kole abo ga 'bu ze löbu ga ŋgï kari tugö mo.
44007013	Mï rïyö 'ba tileki 'bënnï na Yesepa kileme rɔ bo zïnnï rɔ löndö. Kina bɔ dɔliŋɔ 'ba Ezipeto nima gbï kikali lïjë ŋgï rɔ bilaka 'ba Yesepa ga.
44007014	Mï kada nima yayi Yesepa oja laja 'deni gɔ 'bu bo Yakoba 'dɔ kako Ezipeto pili ti bilaka abo ga ma kuluku kɔtɔ kɔdɔ dɔmo 'butë rïyö döömu (75).
44007015	Yakoba ni ënyï kari koloma Ezipeto ŋbö bo kölë yayi ti kole abo ga.
44007016	Kina di gɔmo tine na bilaka kombi töku lïjë 'jaa kileki timo Sekeme kari kusu mï gɔ bi ma tönë Abarayama kugö ti gïrïsï di zi bilaka 'ba Amora ne.
44007017	Kina ɔdɔ kada 'ba wa ma tönë ga Bɔko'ba kiya lende mo zi Abarayama ne kola 'deni ŋgɔsi tine, 'bu ze löbu ga ara 'deni rɔ ma kënyë mï dɔyayi 'ba Ezipeto.
44007018	Mï kada mo naga nima yayi bɔ dɔliŋɔ mɔtɔ ame kinza kikali Yesepa dë ne na 'deni dɔ dɔyayi 'ba Ezipeto.
44007019	Bɔ dɔliŋɔ nima uyï dɔŋgala mɔtɔ zi 'bu ze löbu ga koloma rɔ todɔ gomɔ rɔmo. Bo i'di lïjë koloma rɔ tu'du kole kuru 'bënnï ga mökö kölë yaga.
44007020	Mï kada 'ba lende nima na köyö Musa ŋgï rɔ kole ame kele kulöwö ne. Ulu bo nyepe mota mï rö 'ba 'bu bo,
44007021	di gɔmo tine na kari kusu dɔ bo ŋgï mökö. Nyiti 'ba bɔ dɔliŋɔ Paro na kari kömö dɔ bo di mökö yayi kogba bo kari timo kulu rɔ kole 'bënï.
44007022	Kina kiyandi bo ŋgï pili ti akikali 'ba Ezipeto, bo koloma ŋgï rɔ bɔ kpa kitigɔ gbï rɔ bɔ rïrï.
44007023	Kina ɔdɔ kɔmɔ kɔɔ abo këdï 'deni 'butë sowɔ tara tine, bo ënyï komeri lende 'ba 'dɔ tari toŋgɔ löndö bo ga bilaka 'ba Yisarele.
44007024	Kina bo kari ko'ja bɔ Ezipeto mɔtɔ ŋgï këdï rɔ tomba bɔ Yisarele mɔtɔ. Bo ari kokɔnyi lëpï bo nima, bo kupö bɔ Ezipeto nima ŋgï yaga kpa dɔkolo mo.
44007025	Bo omeri 'ba bo, bo iya te bilaka 'bënnï ga ti kikali ŋgï bo na Bɔko'ba ko'dɔkɔ 'deni 'dɔ kolɔ lïjë di mï gomɔ nima. Ne tine lïjë ikali ma tara dë.
44007026	Mï bi këzë mɔtɔ 'böwu bo ari ko'ja ya ma rïyö 'bënnï mɔtɔ ga 'ba Yisarele këdï rɔ tomba rönnï. Kina bo kari tota lata mo, bo iya te, ‘Uwöke dɔma te, kpe rɔ löndö kɔtɔ ëddï kombake rɔye gɔ wa'di?’
44007027	Tine bɔ ma koma 'dïrï mo nima ënyï kïtïŋï Musa yaga kileki kiya te, ‘Nï, yë na ki'di yi rɔ bɔ dɔze bi to'dɔ burë ze?
44007028	Ëddï ko'dɔkɔ tupö ma gbï kɔzɔ ame kupö bɔ Ezipeto tönë tipiyara ene ne?’
44007029	Lende nime i'di Musa ŋgï rɔ tikere kënyï di Ezipeto kiriŋa kari koloma rɔ bɔ löwö mï dɔyayi 'ba Midiyana. Bo ari köyö kole rïyö di yayi.
44007030	Kina ɔdɔ Musa ko'dɔ kɔmɔ kɔɔ 'deni 'butë sowɔ yayi tine, mï kada ma dɔ kɔtɔ mɔtɔ ko'ja bo këdï mï mökö dɔ döku 'ba Sinayi, na malayika 'ba Bɔko'ba kɔdɔ kileme rönï ŋgï zi bo mï pa'do köbö dɔ morogo.
44007031	Lende 'ba wa nima igayi Musa ŋgï ki'di bo kese ŋgɔsi toŋgɔ mo. Tine bo uwö Bɔko'ba kilende zi bo iya te,
44007032	‘Ma na rɔ Bɔko'ba ame koloma rɔ toŋgɔ gɔ 'bu yï löbu Abarayama ni ti Yisika ni ti Yakoba ne.’ Lende nime i'di rɔ Musa ŋgï kïlë'dï kilaŋa rɔ bo dë kpe toŋgɔ mo.
44007033	Bɔko'ba iya te, ‘Otɔ wari yaga di ndïyï. Gɔ bi nima këdï kɔrɔ teyi ne gɔ bi ma 'ba Bɔko'ba na.
44007034	Mo'ja lisa 'ba bilaka ma ga 'deni di Ezipeto kina muwö tileri 'bënnï 'deni gbï. Kina me mako 'deni dɔliŋɔ nime 'dɔ tolɔ lïjë di mï gomɔ 'bënnï ga. Ënyï tɔrɔ, mëdï moja yi kileki kari mï dɔyayi 'ba Ezipeto.’
44007035	Kina me mëdï miya ziye löndö ma ga, Musa tönë bilaka kilagi, kiya te, ‘Yë na ki'di yi rɔ bɔ dɔze bi to'dɔ burë ze?’ ne, bo na Bɔko'ba koja kari koloma rɔ bɔ dönnï kolɔ lïjë yaga di mï gomɔ 'bënnï ga. Bɔko'ba i'di malayika nima Musa ko'ja di mï pa'do 'ba dɔ morogo nima ne kose gɔ lende naga nima zi bo.
44007036	Musa oja bilaka 'ba Yisarele 'deni yaga di mï dɔyayi 'ba Ezipeto ti to'dɔ wa ma konzi mɔtɔ ga ame lende mo kigayi bilaka ne mï dɔyayi nima yayi gbï di mï yöpö löbu ame kïdëkï rɔ Yöpö Kasi ne. Bo oloma 'deni nduwë rɔ to'dɔ lende 'ba gɔ kɔtɔ di mï mökö yayi ŋbö kɔmɔ kɔɔ 'butë sowɔ.
44007037	Bo na tönë kose zi bilaka 'ba Yisarele, kiya te, ‘Bɔko'ba ti ki'di bɔ mɔtɔ 'deni ŋgï di mï löŋgö ye nima këdï rɔ bɔ kumë lende kɔzɔ 'bama.’
44007038	Musa nime bo na gbï tönë koloma ti bilaka 'ba Yisarele mï kada ma tönë lïjë kotɔtɔ dönnï di mï mökö. Mï kada nima yayi malayika 'ba Bɔko'ba ilende zi bo bi kɔtɔ ti 'bu ze löbu ga. Kina ki'di kö'du ki'di 'ba Bɔko'ba ame 'dɔ kö'bö rɔ ŋburuŋburu ne ŋgï zi bo 'dɔ bo ki'di gbï zize.
44007039	Di pötö mo 'böwu 'bu ze löbu ga ebe kilagi lende 'ba Musa kïtïŋï yaga, lïjë ko'dɔkɔ 'böwu tileki Ezipeto.
44007040	Lïjë ari kiya zi Arona, iya te, ‘Uku akoro zize 'dɔ kileki ze Ezipeto, römöyï Musa bɔ koja ze yaga di mï dɔyayi 'ba Ezipeto nime dikali dë wa'di na ko'dɔ rönï 'deni zi bo di bitɔ yayi.’
44007041	Mï kada nima yayi lïjë i'di Arona kuku yamo zïnnï rɔ kole sa 'dɔ këdï rɔ akoro zïnnï. Kina lïjë kumu roma ŋgï teyi lïjë ko'dɔ karama 'ba akoro 'bënnï ame lïjë na ko'dɔ ti közïnnï ne.
44007042	Gɔ kö'du mo na Bɔko'ba kënyï ŋgï rɔ ya tïnnï ki'di lïjë koloma rɔ tulömu kpënnï zi kada ni ti nyepe ni ti këlu 'ba mïtɔrɔ. Lende nime o'dɔ rönï kɔzɔ kö'du tönë bɔ kumë lende 'ba Bɔko'ba kugu kiya te, ‘Kpe bilaka 'ba Yisarele, mï kɔmɔ kɔɔ 'butë sowɔ ma tönë këddïke mï mökö ne, akumu 'be ame ga pili kolomake rɔ tumu mo ne umuke dë gɔ lende ma.
44007043	Tine kilaka 'ba tubö mo rɔ mbëlï 'ba dɔ akoro 'be ame kïdëkï möyï mo rɔ Mɔlɔke ne na za kolomake rɔ tombi mo tilaki timo. Kina kolomake ŋgï gbï tombi akoro 'be ame kïdëkï möyï mo rɔ Rapana kukuke kɔzɔ këlu tara ne. Wa ame ga ko'dɔke ti közïye ne na za kolomake tulömu kpeye teyi. Gɔ kö'du mo ti moga ye ŋbö kari kolomake gönyï Babele.’
44007044	Mï kada ame 'bu ze löbu ga këdï mï mökö ne, kilaka na lïjë kubö rɔ mbëlï 'ba to'dɔ mötu zi Bɔko'ba di yïmo 'dɔ lïjë kikali ŋgï bo ëdï tïnnï. Bɔko'ba i'di Musa 'deni kubö rö kilaka nima kɔzɔ kïnë ti tïyöbu mo ame bo kileme ne.
44007045	'Bu ze löbu ga i'di rö kilaka nima 'deni zi kole 'bënnï ga koloma rɔ tombi mo di pötö nnï mï kada ma lïjë këdï kari ti Yësuwa. Kina me 'dɔ lïjë kako koloma mï dɔyayi nime Bɔko'ba koga bɔ dɔyayi mo ga di dɔmo zïnnï ne. Rö kilaka nima oloma 'deni ti 'bu ze löbu ga ŋbö kömö mï kada 'ba Dawidi.
44007046	Bɔko'ba ŋgï ti mï këyï gɔ lende 'ba Dawidi kina me Dawidi kititi Bɔko'ba 'dɔ ki'di bo ko'ba rö zi Bɔko'ba ma koŋgɔ gɔ Yisarele.
44007047	Ne tine Bɔko'ba i'di Solomo kole 'ba Dawidi na 'jaa ko'ba rö zi bo.
44007048	Ne rɔ ma laka miya ziye, Bɔko'ba ame bo na rɔ bɔ tigɔ dɔ kiteli ne, bo oloma dë mï rö ame ga bilaka lesi na ko'dɔ ti közïnnï ne. Kina kɔzɔ lende abo ma tönë bɔ kumë lende kumë mɔlo bine kiya te,
44007049	‘Mïtɔrɔ na rɔ kïtï ma, tine dɔyayi na rɔ gara 'ba ndö. Ne rɔ ma tondo mo ga na 'dɔ kpe bilaka lesi ko'bake rö zö? 'Dɔ ko'dɔke bi 'ba rɔ kindawo zö totondo mo ga?
44007050	Ma na mo'ba wa pili.’
44007051	Löndö ma ga, o'dɔke minyi kulöwö. O'dɔke rɔye za kɔzɔ bɔ löwö ame ga kinza kikali Bɔko'ba dë, kuwö lende mo dë gbï ne tara. Ö'böke rɔ tilagi Nyï Kɔtɔ Laka 'ba Bɔko'ba mɔlo kako di zi 'bu ye löbu ga.
44007052	'Bu ye löbu ga odɔ gomɔ rɔ bɔ kumë lende 'ba Bɔko'ba pili rɔ gɔmo. Kina lïjë kupö ya ame ga koloma rɔ tuwöwö mo kiya te Bɔko'ba ëdï koja bilaka ma laka mɔtɔ kïdëkï rɔ Kurïsïtö kako dɔliŋɔ nime bine ne ŋgï yaga. Kina me Kurïsïtö ako 'deni dɔliŋɔ nime bine, ne kina me kususuke kpeye ŋgï rɔ bo kupöke yaga.
44007053	Kö'du ki'di 'ba Bɔko'ba ame malayika kose zi 'bu ye löbu ga ne, ikalike pele o'dɔkɔke dë to'dɔ mo yɔ.”
44007054	Kina ɔdɔ bilaka bɔ burë naga nima kuwö Setepano kiya lende nima 'deni tara tine, lïjë pili ënyï ŋgï rɔ 'dïrï konyo dɔ tuŋgu nnï rɔ bo.
44007055	Ne tine Setepano ŋgï lɔ ti Nyï Kɔtɔ Laka kina bo kombi kɔmɔ bo ŋgï mïtɔrɔ bo ko'ja bi kɔpɔ 'ba Bɔko'ba ti Yësu këdï kɔrɔ dɔ dörï Bɔko'ba yayi.
44007056	Bo iya te, “Oŋgɔke, mo'ja kpadörï 'ba mïtɔrɔ kurögö 'deni yaga rɔ gböŋö, kina kole 'ba bilaka lesi na me 'dë gbï këdï kɔrɔ dɔ dörï Bɔko'ba.”
44007057	Ne tine bɔ burë naga nima ulörï ŋgï rɔ ma kembe gɔ lende nime lïjë kuwö bo kiya kɔzɔ a nima tara ne. Lïjë u'bë mbili nnï teyi ti közïnnï. Kina lïjë pili kënyï kolɔdɔ ŋgï dɔ bo
44007058	kinda'ba bo kari timo yaga di mï gawo. Kina lïjë kari ku'du bo ŋgï di yayi ti döku tupö bo yaga. Bɔ ku'du döku naga nima olɔ bɔŋgɔ 'ba rönnï ga pili ki'di zi kole yɔbi mɔtɔ kïdëkï rɔ Sɔlo toŋgɔ gɔmo.
44007059	Kina ɔdɔ bilaka naga nima këdï ku'du Setepano 'deni ti döku tara tine, bo ulörï ŋgï rɔ ma kembe kiya te, “Ŋere ma Yësu, ogba dïdï ma zïyï yayi.”
44007060	Kina bo kolɔdɔ ŋgï bërï, bo iya te, “Ŋere Yësu, ola bilaka naga nime gɔ lende kënyë 'bënnï.” Ɔdɔ bo kiya ŋburuŋburu 'ba lende abo nime 'deni kɔzɔ a nime te tine, bo ölë ŋgï.
44008001	Tine Sɔlo utï ŋgï gɔ löpö nima. Mï kada nima kupö Setepano ne na közï kasi ma kinza kiya kisaki to'dɔ rönï zi bilaka 'ba kanisa di mï Yerosalema. Kina lïjë pili kita'ba ŋgï kïyëyï rönnï mï dɔliŋɔ ma titi 'ba Yudayi ti Somorona kola bɔ laja na ŋge rɔ dönnï mï Yerosalema.
44008002	Ya mɔtɔ ga ame ki'di rönnï 'deni rɔ toro Bɔko'ba ne na kari kusu Setepano kudu bo ŋgï rɔ mbëmbë.
44008003	Kina Sɔlo kënyï ki'di rɔ bo ŋgï rɔ tinda'ba bilaka 'ba kanisa. Bo oloma ŋgï rɔ tozi gönnï kebe mï liŋɔ 'bënnï ga tinda'ba bɔtɔni pili ti 'ja koto mï maboso.
44008004	Bilaka 'ba kanisa naga nima kïyëyï rönnï mï dɔliŋɔ titi naga nima oloma ga ŋgï nduwë rɔ tuwöwö laja laka 'ba Yësu.
44008005	Pïlïpö ari koloma 'ba bo mï gawo mɔtɔ 'ba Somorona, kina bo kö'bö ŋgï rɔ tuwöwö mo zi bilaka ma yayi, Yësu na rɔ Kurïsïtö ame Bɔko'ba koja kako di mïtɔrɔ ne.
44008006	Bilaka ma konzi uwö lende naga nima Pïlïpö koloma rɔ tiya mo ne 'deni laka. Kina lïjë o'ja wa ame ga bo ko'dɔ kö'du mo kigayi lïjë ne 'deni gbï laka.
44008007	Bo i'di nökï ma konzi 'deni kita'ba di dɔ bilaka ti birɔ ma kembe, kina bo ileŋo ya ma konzi mɔtɔ ga ame ndïmo ga keŋme 'deni rɔ kilawo ne ti bɔ ka'bo ma konzi mɔtɔ ga 'deni gbï.
44008008	Kina bilaka 'ba mï gawo nima ŋgï pili ti mï këyï gɔ kö'du mo.
44008009	Ne tine bɔ kata mɔtɔ ëdï mï gawo nima yayi kïdëkï möyï mo rɔ Simona. Bo ëdï mɔlo yayi ti'di lende 'ba tata abo nima kigayi bilaka naga nima. Kina bo ko'dɔ rɔ bo ŋgï rɔ wa löbu.
44008010	Bilaka 'ba mï gawo nima pili ö'bö tuwö lende abo rɔ ma laka kiya te, “Bɔ nime na rɔ Mïtɔrɔ, möyï bo rɔ Tigɔ Dɔ Kiteli.”
44008011	Lïjë ö'bö tuwö lende abo gɔ tata mbëmbë abo nima bo këdï ko'dɔ mï löŋgö lïjë ne.
44008012	Kina ɔdɔ Pïlïpö kako kuwöwö laja laka 'ba ŋere löbu 'ba Bɔko'ba ti lende 'ba Yësu Kurïsïtö 'deni tine, bɔtɔni 'ba mï gawo nima pili ti 'ja mo ga i'di dönnï ŋgï rɔ ma laka gɔmo. Kina kodɔ mini 'ba bapatisi ŋgï dönnï.
44008013	Simona bɔ kata tönë i'di dɔ bo gbï gɔmo, na kodɔ mini 'ba bapatisi ŋgï dɔ bo. Na bo kënyï ŋgï kösö gɔ Pïlïpö, tine wa löbu ame ga Pïlïpö këdï ko'dɔ ne lende mo igayi bo ŋgï.
44008014	Kina ɔdɔ bɔ laja ame ga mï Yerosalema ne kuwö lende mo 'deni kiya te bilaka 'ba Somorona i'di dönnï 'deni gɔ lende 'ba Bɔko'ba tine, lïjë oja Pïtörö ni ŋgï ti Yowani kari yayi.
44008015	,
44008016	Lïjë ari kömö yayi ko'ja kobapatisi bilaka naga nima 'deni ti möyï ŋere Yësu Kurïsïtö, tine Nyï Kɔtɔ Laka 'ba Bɔko'ba inza gba dönnï. Kina Pïtörö ni kititi Bɔko'ba ŋgï 'dɔ ki'di Nyï Kɔtɔ Laka zi ya naga nima.
44008017	Lïjë i'di közïnnï dɔ ya naga nima, na Nyï Kɔtɔ Laka kila'ba ŋgï dönnï pili.
44008018	Kina ɔdɔ bɔ tönë rɔ Simona koŋgɔ 'deni Nyï Kɔtɔ Laka kila'ba ŋgï dɔ bilaka naga nima gɔ közï ki'di 'ba Pïtörö ni ti Yowani tara tine, bo ako ŋgï zïnnï ti gïrïsï.
44008019	Bo iya te, “I'dike tigɔ nima gbï zö 'dɔ ɔdɔ mi'di közö dɔ bilaka 'dɔ Nyï Kɔtɔ Laka kila'ba gbï dönnï.”
44008020	Pïtörö iya te, “Nï ee, ti kari kɔtɔ ti gïrïsï 'bï nima mï pa'do 'ba Gehena. Gɔ wa'di na komeri 'dɔ tugö wa ame Bɔko'ba ki'di ne ti gïrïsï gɔmo?
44008021	Ɔ'bɔ ɔtɔ dë mï ndɔbɔ nime römöyï meri 'bï odɔrɔ dë kɔmɔ Bɔko'ba.
44008022	Otɔ döyï di mï lende kënyë 'bï nime kititi Bɔko'ba 'dɔ mï bo këyï röyï bo kola yi gɔ meri kënyë 'bï ga,
44008023	römöyï mikali 'deni nï ŋgï rɔ bɔ mï kombi kina lende kënyë 'bï na 'deni ŋgï döyï.”
44008024	Simona ënyï koma'jo rönï zi Pïtörö ni ti Yowani, iya te “Ititike Bɔko'ba kinza bo ki'di wa naga nime kiyake ne dë ko'dɔ rönnï tara zö.”
44008025	Kina ɔdɔ Pïtörö ni ti Yowani kote tiya lende 'ba ŋere Yësu 'deni zi bilaka naga nima tine lïjë ileki ŋgï kari Yerosalema nduwë ti tiya laja laka 'ba Kurïsïtö kebe mï liŋɔ ma konzi mɔtɔ ga 'ba Somorona.
44008026	Di pötö mo na malayika 'ba Bɔko'ba kako kiya zi Pïlïpö tëgë, “Ënyï kari kapa dɔro'ɔ 'dë gɔ kɔri ame kako di Yerosalema kari Gaza ne.” (Kɔri mo nime bɔtɔ iliŋgere dë kpe kebe gɔmo le'jete.)
44008027	Pïlïpö ënyï kari na dɔ bo kondɔsɔ ŋgï ti bɔ mɔtɔ rɔ bilaka 'ba Kusa di yayi. Bɔ nima rɔ bɔ koja laja ma löbu 'ba 'ja bɔ dɔliŋɔ 'ba Kusa. Bo na rɔ bɔ dɔ ndɔbɔ 'ba tikeki gïrïsï 'ba 'ja nima.
44008028	Bo ari to'dɔ mötu zi Bɔko'ba mï Yerosalema kina bo këdï 'deni rɔ tileki ti aribiya abo ame kosani na këdï kotɔ ne. Tine bo ëdï rɔ tïdëkï lende 'ba Bɔko'ba ma Yesaya kugu.
44008029	Kina Nyï Kɔtɔ Laka 'ba Bɔko'ba kilende ŋgï zi Pïlïpö, iya te, “Ënyï kari ŋgɔsi ŋgila aribiya nime 'dë.”
44008030	Kina ɔdɔ Pïlïpö kënyï kiriŋa kari ŋgila aribiya nima tine, bo ari kuwö bɔ nima ŋgï këdï rɔ tïdëkï wa kugu 'ba Yesaya. Pïlïpö ititi bo, iya te, “Lende naga nima këddï kïdëkï ne, ikali 'jɔ 'ba lende mo ga?”
44008031	Bɔ nima iya te, “'Dɔ mikali 'jɔ 'ba lende mo kinza ma bɔtɔ kïyëtï gɔmo zö totondo mo ga?” Kina bo kïdëkï Pïlïpö ŋgï këkï koloma ŋgila bo mï aribiya nima yayi 'dɔ lïjë kari kɔtɔ ti bo.
44008032	Lende mo naga nima bo koloma rɔ tïdëkï mo di mï buku 'ba Bɔko'ba ne kina me ga, “Bo ŋgï kɔzɔ kamölö ame bilaka këdï kari tumu mo ne tara. Bo ŋgï kɔzɔ kole kamölö ame këdï kumu sunë mo pele kudu dë ne tara. Kina pele tara bo ilende abo ga dë gbï.
44008033	Bilaka ose dɔ bo, ne tine bɔtɔ o'dɔ burë abo dë du te rɔ ma kodɔrɔ. Kole abo tɔ inza gbï ma 'dɔ kïlëbï dɔ bo römöyï bilaka upö bo ŋgï ki'di bo kola dɔyayi nime.”
44008034	Bɔ nima ileki kititi Pïlïpö, iya te, “Yë mo na me Yesaya kugu lende naga nime gɔ kö'du mo ne? Bo ëdï kiya rɔ bo ala bo ëdï rɔ tiya bilaka mɔtɔ 'beri?”
44008035	Kina Pïlïpö koloma ŋgï rɔ tïyëtï 'jɔ 'ba lende nima Yesaya kugu ne zi bo. Tine na Pïlïpö kiya lende 'ba laja laka 'ba Yësu ŋgï pili zi bɔ nima.
44008036	,
44008037	Kina ɔdɔ lïjë kari kömö 'deni kpa mini mɔtɔ tine, bɔ nima iya te, “Mini na me 'deni, ne tine wa'di na ti kota yi di bi to'dɔ bapatisi dɔma di bine ya?” 38 Kina bo ki'di kosani 'ba tilala aribiya abo nima ŋgï kɔrɔ. Lïjë ëkï bërï ti Pïlïpö kari mï mini nima. Kina Pïlïpö kodɔ mini 'ba bapatisi ŋgï dɔ bo di yayi.
44008039	Kina ɔdɔ lïjë kɔdɔ 'deni yaga di mï mini tine, Nyï Kɔtɔ Laka oto Pïlïpö ŋgï yaga di ŋgila bo. Kina ŋgï bo o'ja kïnë Pïlïpö dë kpe. Ne tine bo ari ŋgï nduwë mï liŋgere abo nima rɔ lɔŋɔ.
44008040	Pïlïpö ari ko'ja 'ba bo rɔ bo ŋbö mï gawo 'ba Azoto. Kina bo kiliŋgere ŋgï pili kote mï dɔliŋɔ ame ga yayi ne ti tiya lende 'ba laja laka 'ba Yësu. Rɔ ŋburuŋburu mo tine, na bo kako Kayisariya.
44009001	Tine Sɔlo ututu 'deni ŋgï nduwë ti todɔ gomɔ rɔ bilaka ame ga ki'di dönnï 'deni gɔ lende 'ba Yësu ne, ti to'dɔ közï kasi teyi.
44009002	Kina bo kari kititi bɔ dɔ bɔ akumu ŋgï 'dɔ kugu waraga zi bɔ dɔ rö 'ba mötu ame ga mï Damaseke ne, römöyï gɔ bo këdï ti közï kakpa 'ba 'dɔ tari tinda'ba bɔtɔni kpaki ti 'ja ame ga bo ko'ja kösö 'deni gɔ kɔri 'ba lende 'ba Yësu nime di mï Damaseke yayi 'dɔ bo kudödu ko'de lïjë pili kako Yerosalema.
44009003	Kina ɔdɔ bo kari kömö 'deni ŋgɔsi ŋgila Damaseke yayi tine yɔ, na bi kɔpɔ kunyï ŋgï kako di mïtɔrɔ kiyɔpɔ gɔ bi ame bo këdï teyi ne yaga.
44009004	Kina bo kënyï kila'ba ŋgï bërï. Tine bo uwö birɔ kilende zi bo, iya te, “Sɔlo, Sɔlo, wa'di na këddï koworo kulöwö todɔ gomɔ rɔma te gɔmo?”
44009005	Sɔlo iya te, “Ŋere, nï yë mo na?” Birɔ nima udu kileki kiya zi bo, iya te, “Ma na rɔ Yësu ame këddï koworo kulöwö timo ne.
44009006	Ënyï tɔrɔ kari mï Damaseke. Wa ame ga 'dɔ ko'dɔ ne ti kiya 'deni ŋgï zïyï pili di yayi.”
44009007	Ya ame ga ti Sɔlo yayi ne ɔrɔ 'deni liwo, lïjë uwö birɔ nima kudu ne tine lïjë o'ja kïnë bɔtɔ mo dë.
44009008	Kina ɔdɔ Sɔlo kënyï tɔrɔ koŋgɔ bi tine kɔmɔ bo o'ja gɔ bi dë kpe. Kina lïjë kinda'ba közï bo ŋgï kokɔkɔ bo kari timo mï Damaseke.
44009009	Bo ari ko'dɔ ŋbö dɔ mota yayi rɔ kɔmɔ kölu kosa a mɔtɔ rɔ akonyo ala akuwë dë gbï kpa bo.
44009010	Bɔ mɔtɔ ëdï mï Damaseke yayi kïdëkï möyï mo rɔ Ananiya, na ŋere Yësu ki'di nyï ko'de dɔmo kïdëkï bo, kiya te, “Ananiya.” Bo iya te, “Ma na me, ŋere.”
44009011	Yësu iya te, “Ënyï kari mï tïrï nime kïdëkï möyï mo rɔ Kɔri Kodɔrɔ ne. Bɔ mɔtɔ di Taraseso kïdëkï möyï mo rɔ Sɔlo ëdï yayi. Ari koŋgɔ bo. Bo ëdï liŋɔ 'ba Yuda yayi to'dɔ mötu zö.
44009012	Mi'di nyï 'deni ko'de dɔ bo, bo ko'ja bɔ mɔtɔ rɔ Ananiya kako kɔdɔ gɔ bo ki'di közï bo dɔ bo kiyɔpɔ kɔmɔ bo yaga.”
44009013	Ananiya ileki dɔmo, iya te, “Ŋere, bɔ nima muwö lëbï abo di zi bilaka ma konzi, iya te, bo na këdï kodɔ gomɔ kulöwö rɔ bilaka 'bï ga di mï Yerosalema,
44009014	kina me löbu 'ba bɔ akumu ni koja bo 'deni ti közï kakpa 'dɔ tinda'ba ya ame ga pili bine këdï kïdëkï möyï yï mï mötu ne.”
44009015	Yësu iya te, “Ari, bɔ nima ma na migeli 'deni 'dɔ kiya lende ma zi bɔ löwö ni kpaki ti ŋere mo ga gbï ti bilaka 'ba Yisarele.
44009016	Ma na 'jaa ti mileme gomɔ ame 'dɔ ko'ja bo gɔ lende ma ne zi bo.”
44009017	Kina Ananiya kënyï ŋgï kari kɔdɔ gɔ Sɔlo rö yayi ki'di közï bo dɔ Sɔlo. Bo iya te, “Bɔ löndö ma Sɔlo, ŋere Yësu tönë kileme rɔ bo zïyï di gɔ kɔri yayi ne bo na me koja ma zïyï tiyɔpɔ kömöyï 'dɔ ki'di këddï lɔ ti Nyï Kɔtɔ Laka.”
44009018	Kina wa mɔtɔ kɔzɔ yɔkɔ kenze tara kila'ba ŋgï di kɔmɔ Sɔlo na kɔmɔ bo kɔpɔ ŋgï yaga. Kina bo kënyï ŋgï tɔrɔ kodɔ mini 'ba bapatisi dɔ bo.
44009019	Kina bo konyo akonyo ŋgï, rɔ bo kitigɔ yaga. Sɔlo oloma ko'dɔ tö'dö titi kɔzɔ dɔ ndö tara mï Damaseke yayi ti bɔ kösö gɔ Yësu ga ame yayi ne.
44009020	Kina bo koloma ŋgï nduwë rɔ tari mï rö 'ba mötu tïyëtï mo zi bilaka, kiya te Yësu na rɔ kole 'ba Bɔko'ba.
44009021	Lende abo igayi bilaka naga nima yayi ne ŋgï ki'di lïjë koloma rɔ tiya mo rɔ gɔ rönnï, kiya te, “Bɔ nime, bo na dë tönë koloma rɔ tupö bilaka ame ga mï Yerosalema këdï kïdëkï möyï Yësu mï mötu ne ya? Ɔdɔ tara ne bo ako dë 'deni gbï tinda'ba ya ame ga bine ne toto mo kari zi löbu 'ba bɔ akumu ya?”
44009022	Tine Sɔlo ö'bö ŋgï rɔ tiya lende 'ba laja laka 'ba Yësu rɔ mbëmbë, kina bilaka ma konzi ki'di dönnï ŋgï gɔ lende abo. Bo oloma 'deni rɔ tïyëtï mo zi Yudayi ame ga mï Damaseke yayi ne, kiya te, Yësu na rɔ Kurïsïtö ame Bɔko'ba koja kako dɔliŋɔ nime bine ne, kina ŋgï lïjë ɔ'bɔ dë ta'da bo ti kowasa mo.
44009023	Kina ɔdɔ Sɔlo ko'dɔ tö'dö 'deni dɔ konzi mï Damaseke yayi tine, Yudayi naga nima ususu kpënnï rɔ bo 'dɔ tupö mo yaga.
44009024	Ne tine bo uwö lende mo ŋgï mɔlo. Lïjë ëdï rɔ toda dɔ bo kpa reki 'ba gawo nima kote kada, kote korɔndɔ 'dɔ ɔdɔ ko'ja bo gɔ kupö yaga.
44009025	Kina ya mɔtɔ ga ame ki'di dönnï 'deni gɔ lende abo ne kari kokɔnyi bo ŋgï mï korɔndɔ mɔtɔ. Lïjë i'di bo mï kee koja ti kowe kebe dɔ reki nima kari gönyï mo.
44009026	Kina ɔdɔ bo kari kömö 'deni Yerosalema tine bo o'dɔkɔ 'dɔ todɔ'bɔ rɔ bo ti bɔ kösö gɔ Yësu ga ama yayi. Ne tine lïjë i'di dönnï dë gɔ lende nima kiya te bo 'deni gbï rɔ bɔ kösö gɔ Yësu ne. Kina ki'di lïjë pili ŋgï koloma kö'bö rɔ ma kere di zi bo.
44009027	Baranaba na 'jaa kari kokɔnyi Sɔlo kogba kari timo zi bɔ laja kïyëtï gɔ lende 'ba Yësu ame kileme rönï kilende zi Sɔlo di gɔ kɔri ne. Kina Baranaba kïyëtï gɔ lende 'ba Yësu ame Sɔlo koloma rɔ tiya mo ŋgï rɔ dɔ ŋgölö zi bilaka di Damaseke ne ŋgï gbï zïnnï.
44009028	Kina Sɔlo kodɔ'bɔ rɔ bo ŋgï ti bɔ laja tiliŋgere kote mï Yerosalema
44009029	tiya lende 'ba Yësu yaga rɔ dɔ ŋgölö. Bo oloma 'deni gbï rɔ tilende zi Yudayi ame ga kilende 'bënnï rɔ kpa Giriki ne, bo kö'bö nduwë rɔ to'dɔ kowasa tïnnï. Kina lïjë kususu kpënnï ŋgï rɔ bo 'dɔ tupö mo yaga.
44009030	Ne tine bilaka 'ba kanisa uwö lende nime ŋgï mɔlo. Kina lïjë koja Sɔlo ŋgï kari Kayisariya ki'di këkï mï sorope ma löbu di yayi nduwë kari mï gawo 'bënnï Taraseso.
44009031	Mï kada naga nima yayi bilaka 'ba kanisa ame ga pili këdï koloma mï dɔyayi 'ba Yudayi ti Galilaya gbï ti Somorona ne oloma ŋgï rɔ dɔ kïlëyï kinza gomɔ mɔtɔ. Kina Nyï Kɔtɔ Laka 'ba Bɔko'ba kokɔnyi lïjë ki'di bilaka ma konzi mɔtɔ ga ŋgï ki'di dönnï gɔ lende 'ba Yësu, kina ki'di lïjë kikali lende 'ba Yësu ŋgï laka lïjë kö'bö ŋburu toro Bɔko'ba mï loma 'bënnï ga pili.
44009032	Kina ɔdɔ Pïtörö këdï 'deni bi liŋgere rɔ mï dɔliŋɔ tine, mï kada mɔtɔ na bo kari toŋgɔ bilaka 'ba Bɔko'ba ame ga mï Luda ne.
44009033	Bo ari ko'ja bɔ mɔtɔ rɔ Ayineya di yayi. Bɔ nima eŋme 'deni bërï ko'dɔ ŋbö kɔmɔ kɔɔ modɔɔmota kö'bö ŋgï rɔ tö'dö ŋbaŋiyi mï sora.
44009034	Pïtörö ilende zi bo, iya te, “Ayineya, Yësu Kurïsïtö ileŋo yi 'deni. Ënyï tɔrɔ kuköku sora 'bï.” Kina bɔ nima kënyï ŋgï kɔrɔ tɔrɔ.
44009035	Kina ɔdɔ bilaka 'ba Luda ti bilaka ame ga këdï koloma kpa gbögbö 'ba Sarona ne ko'ja bɔ nima 'deni këdï kiliŋgere tara tine, lïjë pili i'di dönnï ŋgï gɔ lende 'ba ŋere Yësu.
44009036	Ne tine 'ja mɔtɔ rɔ bɔ kösö gɔ Yësu ëdï Yapo, kïdëkï möyï mo rɔ Tabita. Möyï nima ïdëkï rɔ kpa Giriki rɔ Doroka, 'jɔ 'ba lende mo tëgë, “Gole.” 'Ja nima rɔ bɔ ko'dɔ lende laka gbï rɔ bɔ tokɔnyi bɔ lisa.
44009037	Mï kada ma Pïtörö këdï Luda na rɔkɔ'ɔ kinda'ba 'ja nima ŋgï. Kina ɔdɔ lɔko kölë 'deni tine, urögö rɔ töku nï ŋgï ki'di mï rö tɔrɔ.
44009038	Gɔ bi mo nima rɔ Yapo ne ɔwɔ dë di ŋgila Luda. Kina bɔ kösö gɔ Yësu ga ame yayi ne koja ya ma rïyö mɔtɔ ga ŋgï kiriŋa kari zi Pïtörö, römöyï lïjë uwö lende mo bo ëdï Luda. Ya rïyö naga nima ari kiya zi Pïtörö, tëgë, “Ënyï titi welo kako mï liŋɔ ze.”
44009039	Pïtörö ënyï di yayi kari Yapo. Kina ɔdɔ bo kari kömö 'deni yayi tine ya naga nima oto bo ŋgï mï rö tɔrɔ nima. Kina makuru'bë komɔmi rönnï ŋgï koso ŋgila bo yayi bi monɔ tileme bɔŋgɔ ame ga Tabita ko'dɔ zïnnï ko'ja lɔko këdï gba ti kömönï ne.
44009040	Pïtörö oga bilaka naga nima pili kɔdɔ yaga di rö yayi, na bo kolɔdɔ bërï to'dɔ mötu zi Bɔko'ba. Bo uyï kɔmɔ bo dɔ töku nima bo kïdëkï, kiya te, “Tabita, ënyï tɔrɔ.” Kina lɔko kobenye kömönï ŋgï lɔko ko'ja Pïtörö na lɔko kënyï ŋgï koloma tɔrɔ.
44009041	Pïtörö inda'ba közïnï ki'di lɔko kënyï tɔrɔ. Kina bo kïdëkï makuru'bë tönë ga ŋgï kako ti bilaka 'ba kanisa mɔtɔ ga, bo kileme lɔko zïnnï 'deni ti kömönï.
44009042	Bilaka 'ba Yapo pili uwö lende nime na ya ma konzi mɔtɔ ga ki'di dönnï ŋgï gɔ lende 'ba ŋere Yësu.
44009043	Tine Pïtörö oloma ko'dɔ tö'dö titi dɔ konzi tïnnï yayi mï liŋɔ 'ba bɔ kinyanyi kilaka mɔtɔ kïdëkï möyï mo rɔ Simona.
44010001	Mï kada naga nima yayi bɔ mɔtɔ kïdëkï möyï mo rɔ Koroneliyo ëdï koloma mï gawo 'ba Kayisariya. Bo rɔ bɔ dɔ bɔ kanya 'ba Romo ma kuluku rïyö mɔtɔ ga di mï löŋgö ya ame ga kïdëkï möyï mo rɔ “Bɔ kanya 'ba Italiya” ne.
44010002	Tine bo rɔ bɔ koro Bɔko'ba kina bilaka 'ba liŋɔ abo ga gbï pili rɔ ma koro Bɔko'ba. Bo ö'bö nduwë rɔ tokɔnyi bɔ lisa 'ba Yudayi gbï to'dɔ mötu zi Bɔko'ba.
44010003	Kina mï kada ma dɔ kɔtɔ mɔtɔ tine, na malayika 'ba Bɔko'ba kɔdɔ ŋgï mï kɔmɔ kada 'deni kileme rönï zi bo. Malayika nima ïdëkï bo, iya te, “Koroneliyo.”
44010004	Kina tikere kinda'ba bo ŋgï kodɔ rɔ bi koŋgɔ zi bo dɔ malayika nima. Bo iya te, “Ŋere, wa'di na ko'dɔkɔ?” Malayika nima iya zi bo, tëgë, “Bɔko'ba ëdï ti mï këyï rɔ mbëmbë gɔ mötu ko'dɔ 'bï gbï ti kɔnyi 'bï ame ga këddï ko'dɔ zi bɔ lisa ne.
44010005	Ënyï tɔrɔ koja bɔ laja 'bï ga kari Yapo gɔ bɔ mɔtɔ yayi kïdëkï möyï mo rɔ Simona Pïtörö 'dɔ bo kako zïyï.
44010006	Bo ëdï koloma liŋɔ 'ba bɔ mɔtɔ yayi rɔ Simona bɔ kinyanyi kilaka liŋɔ mo ŋgɔsi kpa yöpö.”
44010007	Di pötö malayika nima kari 'deni tine, Koroneliyo ïdëkï bɔ laja abo ga ma rïyö kako zi bo ti bɔ kanya ma kɔtɔ mɔtɔ ame këdï ko'dɔ ndɔbɔ zi bo gbï rɔ bɔ koro Bɔko'ba ne.
44010008	Kina bo kïyëtï gɔ lende 'ba malayika nima ŋgï zïnnï, bo koja lïjë kari Yapo.
44010009	Mï bi këzë mo nima 'dɔ ya naga nima kömö 'deni ŋgɔsi ŋgila Yapo yayi ne, Pïtörö ënyï 'deni mï zana kada këkï tɔrɔ dɔ rö nima to'dɔ mötu.
44010010	Tine bo 'deni ŋgï rɔ 'bö bo ko'dɔkɔ wa mɔtɔ gɔ bo konyo. Kina ɔdɔ këdï 'deni gba rɔ to'dɔ akonyo zi bo tine na ko'de ŋgï dɔ bo rɔ nyï.
44010011	Bo o'ja mïtɔrɔ kurögö rönï 'deni yaga rɔ gböŋö kina a mɔtɔ kɔzɔ bɔŋgɔ löbu tara ki'di ŋgï tako bërï dɔyayi di mïtɔrɔ. A mo nima inda ŋgï kɔzɔ inda'ba dɔ kumu mo ga 'deni kpaki sowɔ na këdï koja kako bërï.
44010012	Dɔkomali yërï pili ti wa ame ga këdï kele kebe bërï ne ti yali ni na yïmo.
44010013	Kina birɔ kudu ŋgï, kiya te, “Pïtörö, ënyï tɔrɔ upö konyo.”
44010014	Pïtörö iya te, “Bu'bu ŋere, mo'dɔ wa ma tara dë. Monyo wa ame ga kö'du ki'di 'ba Bɔko'ba kiya rɔ ti'da ne dë mɔlo.”
44010015	Kina birɔ nima kudu ŋgï 'böwu kileki kiya zi bo, iya te, “Wa ame ga Bɔko'ba kiya 'deni rɔ ma kɔpɔ ne kinza kiya dë te ëdï rɔ ti'da.”
44010016	Lende nime o'dɔ rönï kɔzɔ a nime te ŋbö mï mota 'do na wa nima kënyï ŋgï kileki kari mïtɔrɔ.
44010017	Kina Pïtörö kënyï ŋgï tɔrɔ koloma rɔ tomeri 'jɔ 'ba lende 'ba nyï nima ko'de dɔ bo ne. Kina ɔdɔ bo këdï gba yayi bi tomeri gɔ lende nima tine, bilaka tönë ga Koroneliyo koja ne o'ja liŋɔ 'ba Simona nima 'deni këdï kɔrɔ yaga kpa reki yayi.
44010018	Lïjë ititi, iya te, “Ŋba mɔtɔ kïdëkï möyï mo rɔ Simona Pïtörö ëdï koloma liŋɔ nime bine ya?”
44010019	Tine Pïtörö ëdï gba tɔrɔ dɔ rö tomeri gɔ lende nima. Kina Nyï Kɔtɔ Laka 'ba Bɔko'ba kilende ŋgï zi bo, iya te, “Uwö te, bilaka mota mɔtɔ ga ömö 'deni këdï rɔ toma göyï.
44010020	Ënyï këkï bërï 'dɔ kari tïnnï. Ma na moja lïjë kako göyï. Kinza kere dë di bi tari tïnnï.”
44010021	Kina Pïtörö kari kileme rɔ bo ŋgï zi ya naga nima, bo iya te, “Ma bɔ këddï komake gɔma mo ne, ma na me. Akoke gɔma gɔ wa'di?”
44010022	Lïjë iya te, “Koroneliyo na koja ze. Bo rɔ bɔ dɔ bɔ kanya ne tine Yudayi pili ikali gɔ bo rɔ bilaka laka kina bo gbï rɔ bɔ koro Bɔko'ba. Malayika 'ba Bɔko'ba na me kako kilende zi bo ki'di 'dɔ bo koja ze göyï gɔ kari liŋɔ abo 'dɔ bo kuwö lende kiya 'bï.”
44010023	Kina Pïtörö kota lïjë ŋgï yayi koloma tuyë kömönnï rɔ ŋba. Mï bi këzë mɔtɔ tine na Pïtörö kënyï ŋgï tari ti ya naga nima. Bilaka mɔtɔ ga 'ba kanisa ënyï gbï di Yapo yayi kodɔ'bɔ rönnï kari kɔtɔ ti Pïtörö ni.
44010024	Lïjë ari kömö mï Kayisariya ŋbö mï bi këzë mɔtɔ. Koroneliyo ëdï ti kɔmɔ ki'di tidabi lïjë. Bo otɔtɔ bilaka abo ga kpaki ti lëpï bo ga 'deni pili bi kɔtɔ ti bo yayi.
44010025	Kina ɔdɔ Pïtörö ni kari kömö 'deni liŋɔ 'ba bɔ nima rɔ Koroneliyo ne yayi tine, bo ënyï ŋgï kurë dɔ Pïtörö, bo kolɔdɔ kɔmɔ Pïtörö tïlëlu mo.
44010026	Tine Pïtörö i'di bo kënyï tɔrɔ kilende zi bo, iya te, “Ënyï tɔrɔ, ma gbï ŋge rɔ bilaka lesi kɔzɔ nï tara.”
44010027	Pïtörö i'di nduwë tilende zi Koroneliyo ŋbö lïjë kari kɔdɔ rö. Kina ɔdɔ bo kari ko'ja bilaka naga nima kotɔtɔ rönnï 'deni yayi kɔzɔ a nima tara tine,
44010028	bo iya zïnnï, bo iya te, “Ikalike kö'du ki'di ze 'ba Yudayi ota gɔ todɔ'bɔ dɔze tiye bɔ löwö gbï ti tɔdɔ mï liŋɔ 'be ga 'deni di zize. Ne tine Bɔko'ba ileme 'deni zö bɔ löwö inza rɔ ma kënyë di kɔmɔ bo.
44010029	Gɔ kö'du mo na me bɔ laja 'be ga kititi ma tako tïnnï 'dɔ ki'di mënyï ŋgï rɔ tënyï kinza milagi dë ne. Ne tine mo'dɔkɔ tikali lende ame koja laja gɔma teyi ne.”
44010030	Koroneliyo iya te, “Lende nime tö'dö mo iteli 'deni dɔ mota. Mëdï bi to'dɔ mötu mï kɔmɔ kada 'deni kɔzɔ a nime te, na bɔ mɔtɔ bɔŋgɔ 'ba rɔmo ga rɔ ma köbö kɔdɔ ŋgï kileme rönï zö.
44010031	Bo iya te, ‘Koroneliyo, Bɔko'ba uwö mötu 'bï 'deni, bo ëdï ti mï këyï rɔ mbëmbë gɔ kɔnyi 'bï nime këddï ko'dɔ zi bɔ lisa ne.
44010032	Oja bɔ laja 'bï mɔtɔ ga kari Yapo gɔ bɔ mɔtɔ rɔ Simona Pïtörö 'dɔ kako zïyï. Bo ëdï koloma liŋɔ 'ba bɔ mɔtɔ yayi rɔ Simona bɔ kinyanyi kilaka liŋɔ mo ŋgɔsi kpa yöpö.’
44010033	Kina ma 'dɔ mënyï ŋgï di pötö mo moja bɔ koja laja ma ga kari göyï ne. Kina me dökï'dï yï këyï 'deni gbï rɔze kako mï löŋgö ze kɔzɔ a nime te. Ze na me dotɔtɔ rɔze 'deni pili bine, Bɔko'ba bo ëdï gbï kɔtɔ tize, do'dɔkɔ tuwö lende ame ga pili ŋere Bɔko'ba ki'di 'deni zïyï ne.”
44010034	Pïtörö ileki kiya zïnnï, iya te, “Rɔ ma laka mikali 'deni Bɔko'ba bo o'dɔ geli dë du te zi bilaka ma kɔtɔ mɔtɔ.
44010035	Bo ëdï ti mï këyï rɔ mbëmbë rɔ ya ame ga di mï kupö pili koro bo 'deni gbï rɔ bɔ ko'dɔ lende laka ne.
44010036	Ikalike lende laka nime Bɔko'ba koja zi bilaka 'ba Yisarele ne 'deni 'dɔ ki'di dikalike Bɔko'ba o'dɔ lende këyï 'deni zize gɔ kö'du 'ba Yësu Kurïsïtö. Bo na rɔ ŋere 'ba dɔ bilaka pili.
44010037	Ikalike wa ma tönë ga Yësu 'ba Nazareta koloma rɔ to'dɔ mo pili kote mï dɔyayi 'ba Yudayi bine ne 'deni gbï. Bo isaki to'dɔ wa naga nime di Galilaya mï kada ma Yowani këdï rɔ tuwöwö mo zi bilaka tako mï bapatisi.
44010038	Kina me ikalike lende laka 'ba Bɔko'ba ame bo ki'di tigɔ abo ti Nyï Kɔtɔ Laka zi Yësu ne 'deni. Ame ki'di bo ŋgï koloma rɔ tilaki to'dɔ lende laka zi bilaka bi tileŋo ya ame ga pili Satani ka'da 'deni ne. Bɔko'ba ëdï ti bo kina ma 'dɔ ki'di bo ko'dɔ wa naga nima.
44010039	Ze ame ga rɔ bɔ laja abo ga ne do'ja wa ame ga pili bo ko'dɔ mï dɔyayi 'ba Yudayi ti gawo 'ba Yerosalema ne 'deni. Kina me bilaka upö bo 'deni ti tutötï bo dɔ ŋgërï tɔrɔ.
44010040	Ne tine mï tö'dö dɔ mota Bɔko'ba i'di bo kënyï kɔdɔ yaga di mï tölë, ki'di ko'ja kïnë bo.
44010041	Bilaka ma laki na dë pili ko'ja kïnë bo, ze ame ga Bɔko'ba kigeli 'deni mɔlo 'dɔ diya lende abo nime ne, ze na ŋge do'ja kïnë bo, donyo akonyo, duwë wa gbï bi kɔtɔ ti bo di pötö tɔdɔ abo di mï tölë.
44010042	Bo ose gɔmo 'deni zize gɔ diya lende abo zi bilaka 'dɔ ki'di bilaka kikali ŋgï bo na rɔ bɔ ame Bɔko'ba kigeli 'deni 'dɔ kiya burë 'ba bilaka pili ame ga gba rɔ ma kïdïdï ne gbï ti ya ame ga kölë 'deni ne.
44010043	Bɔ kumë lende ni oloma 'deni tönë rɔ tiya lende gɔ kö'du abo bine, iya te, ya ame ga pili ki'di dönnï gɔ lende abo ne ti ko'ja akola gɔ lende kënyë ŋgï ti möyï bo.”
44010044	Ko'ja Pïtörö këdï gba rɔ tiya lende naga nime na Nyï Kɔtɔ Laka 'ba Bɔko'ba kila'ba ŋgï pili dɔ ya ame ga këdï rɔ tuwö mo ne.
44010045	Kina Yudayi ma tönë ga rɔ bilaka 'ba kanisa kako ti Pïtörö ni di Yapo ne kotɔ ŋgï rɔ gönnï gɔ lende 'ba Nyï Kɔtɔ Laka ame Bɔko'ba ki'di gbï zi ya ame ga kinza rɔ Yudayi ne.
44010046	Lïjë uwö bɔ löwö naga nima pili koloma ŋgï rɔ tilende rɔ kpa löwö mɔtɔ ga gbï to'dɔ yëë'dï zi Bɔko'ba. Tine Pïtörö iya te,
44010047	“Nyï Kɔtɔ Laka ila'ba 'deni gbï dɔ ya naga nime kɔzɔ ma tönë kila'ba dɔze ne tara. Ɔtɔ mɔtɔ inza kpe 'dɔ kota ze di bi todɔ mini 'ba bapatisi dönnï.”
44010048	Kina bo ki'di ŋgï 'dɔ kodɔ mini 'ba bapatisi dɔ ya naga nima 'dɔ lïjë këdï rɔ 'ba Yësu Kurïsïtö ga. Tine lïjë ititi bo 'dɔ bo koloma titi ko'dɔ tö'dö dɔ ndö tara tïnnï yayi.
44011001	Kina lëbï 'ba lende 'ba bɔ löwö naga nima ki'di dönnï 'deni gɔ lende 'ba Bɔko'ba ne kömö ŋgï mbili bɔ laja 'ba Yësu ga gbï ti bilaka mɔtɔ ga 'ba kanisa ame ga mï dɔyayi 'ba Yudayi ne.
44011002	Kina ɔdɔ Pïtörö ni kileki 'deni kari Yerosalema tine, ya ame ga këdï könyö 'bënnï ti lende 'ba tilele bɔ löwö ne oloma ŋgï rɔ tamo ti bo.
44011003	Lïjë iya te, “Gɔ wa'di na kari koloma ŋgï rɔ ŋba mï liŋɔ 'ba ya ma kinza kilele dë naga tonyo akonyo bi kɔtɔ tïnnï gɔmo?”
44011004	Kina Pïtörö kënyï ŋgï bi tïyëtï gɔ wa ame ga ko'dɔ rönnï zi bo ne di bi tisaki mo.
44011005	Bo iya te, “Mï kada ma dɔ kɔtɔ mɔtɔ ko'ja mëdï rɔ to'dɔ mötu di Yapo kina nyï ko'de ŋgï dɔma. Mo'ja wa mɔtɔ këdï kako bërï di mïtɔrɔ kɔzɔ bɔŋgɔ ma löbu tara. Wa nima oloma ŋgï rɔ tako kɔzɔ iya te ëdï rɔ tombi mo di dɔ kumu mo ga kpaki sowɔ, kina kako ŋgï ŋgɔsi ŋgila ma.
44011006	Kina moloma ŋgï rɔ tinyeli mo tine wa ma mo'ja yïmo yayi rɔ dɔkomali yërï 'ba yï mökö kpaki ti 'ba liŋɔ ti wa ame ga këdï kele kebe bërï ne ti yali ni.
44011007	Tine muwö birɔ kudu ŋgï kako di mïtɔrɔ kiya te, ‘Pïtörö ënyï tɔrɔ kupö wa naga nime konyo.’
44011008	Miya te, ‘Bu'bu ŋere, minza mo'dɔ tara. Monyo wa ame ga kö'du ki'di 'ba Bɔko'ba kiya rɔ wa ma kënyë ne dë mɔlo.’
44011009	Kina birɔ kudu ŋgï 'böwu kako di mïtɔrɔ, iya te, ‘Wa ame ga Bɔko'ba kiya 'deni rɔ ma laka ne kinza kiya dë te ëdï rɔ ma kënyë.’
44011010	Lende nime o'dɔ rönï ŋbö mï mota kina wa nima kileki ŋgï kari mïtɔrɔ.
44011011	Mbowa di pötö mo yɔ na bilaka mota mɔtɔ ga kömö ŋgï liŋɔ nima mëdï teyi yayi ne. Bɔ mɔtɔ na koja lïjë di Kayisariya kako gɔma.
44011012	Nyï Kɔtɔ Laka iya zö kinza mere dë di bi tari ti ya naga nima. Kina mënyï ŋgï mari tïnnï. Löndö ze ma modɔɔkɔtɔ naga nime ënyï gbï kari kɔtɔ tö. Na dari dömö liŋɔ 'ba Koroneliyo yayi.
44011013	Tine Koroneliyo oloma rɔ tïyëtï mo zize, tëgë bo o'ja malayika kɔdɔ kɔrɔ mï rö abo. Kina malayika nima kiya zi bo, iya te, ‘Oja bɔ laja 'bï ga kari Yapo gɔ bɔ mɔtɔ rɔ Simona Pïtörö
44011014	'dɔ bo kako kiya kɔri 'ba kɔnyi ame 'dɔ kolɔ ye pili ti bilaka 'bï ga di mï tölë ne zïyï.’
44011015	Kina misaki tiya lende ŋgï zïnnï. Tine ko'ja mëdï gba rɔ tiya lende yɔ na Nyï Kɔtɔ Laka kila'ba ŋgï dönnï gbï kɔzɔ ma tönë kila'ba dɔze ne.
44011016	Kina momeri gɔ lende 'ba ŋere Yësu tönë ŋgï ame bo kiya te, ‘Yowani o'dɔ bapatisi 'deni tönë bine dɔ bilaka ti mini, ne ti kobapatisi ye 'deni ti Nyï Kɔtɔ Laka.’
44011017	Kina me do'ja 'deni ma Bɔko'ba ki'di Nyï Kɔtɔ Laka abo zi bɔ löwö naga nima gbï rɔ ma koriya kɔzɔ ma tönë bo ki'di zize mï kada ame di'dike dɔze gɔ lende 'ba ŋere Yësu Kurïsïtö ne. Ne ma yë na 'dɔ mota gɔ ndɔbɔ 'ba Bɔko'ba?”
44011018	Kina ɔdɔ lïjë kuwö lende naga nime Pïtörö kiya ne 'deni tine lïjë ɔrɔ ŋgï di bi tamo ti bo. Lïjë pili i'di ŋgï tïlëlu Bɔko'ba, iya te, “Dikali 'deni Bɔko'ba i'di kɔri 'ba dɔ kotɔ 'deni gbï zi bɔ löwö tɔmɔ mo mï dïdï.”
44011019	Mï kada naga nima yayi bilaka ma konzi 'ba kanisa ita'ba 'deni di mï Yerosalema kïyëyï rönnï di zi gomɔ ame këdï kodɔ kulöwö rönnï di pötö tölë 'ba Setepano ne. Ya mɔtɔ ga ala 'bënnï ŋbö Pönïkë, mɔtɔ ga mï Kupurïyö, mɔtɔ ga mï Anitɔkiya. Di mï gɔ bi naga nima yayi lïjë oloma ŋge rɔ tiya lende 'ba Yësu zi bilaka ame ga rɔ Yudayi ne.
44011020	Tine bilaka 'ba kanisa mɔtɔ ga ame di Kupurïyö ni ti Kurënë kiriŋa kari Anitɔkiya yayi ne, iya 'bënnï laja laka 'ba ŋere Yësu ŋgï zi bilaka kpaki ti ya ma kinza rɔ Yudayi.
44011021	Bɔko'ba i'di tigɔ mo ŋgï zïnnï. Na bɔ löwö ma konzi ki'di dönnï ŋgï rɔ ma laka gɔ lende 'ba ŋere Yësu.
44011022	Lëbï 'ba lende nime ari kömö zi bilaka 'ba kanisa ame ga mï Yerosalema ne. Kina lïjë koja Baranaba ŋgï kari Anitɔkiya yayi toŋgɔ lende nima.
44011023	,
44011024	Bo rɔ bilaka ma laka lɔ ti Nyï Kɔtɔ Laka bo ki'di dɔ bo 'deni gɔ lende 'ba Yësu ti dökï'dï kɔtɔ. Ɔdɔ bo kari ko'ja Bɔko'ba ko'dɔ yëyï 'deni zi bilaka 'ba kanisa di Anitɔkiya tara tine, bo ŋgï rɔ lɔŋɔ gɔ lende mo. Kina bo koloma ŋgï rɔ tiyija gɔ wa ame ga 'dɔ ki'di lïjë këdï rɔ 'ba ŋere Yësu ti mï këddï ne zïnnï. Kina ya ma konzi mɔtɔ ga ki'di dönnï ŋgï gɔ lende 'ba ŋere Yësu.
44011025	Baranaba ënyï di Anitɔkiya yayi kari Taraseso toma gɔ Sɔlo.
44011026	Bo ari ko'ja Sɔlo di yayi bo kogba kari timo Anitɔkiya. Kina lïjë kari kodɔ'bɔ rönnï ŋgï ti bilaka 'ba kanisa ama ga yayi ne tiyandi bilaka ma konzi mɔtɔ ga ŋbö kɔmɔ kɔɔ kɔtɔ. Di Anitɔkiya yayi na bilaka kisaki dɔgba tïdëkï bɔ kösö gɔ Yësu ga rɔ 'ba Kurïsïtö ga.
44011027	Mï kada naga nima yayi bɔ kumë lende 'ba Bɔko'ba mɔtɔ ga ako di Yerosalema mï Anitɔkiya yayi.
44011028	Kina Nyï Kɔtɔ Laka ki'di bɔ ma kɔtɔ mɔtɔ di mï löŋgö lïjë, möyï mo rɔ Agabo, ŋgï kënyï tɔrɔ tiya lende. Bo iya te, sëyï ma löbu ëdï kako kila'ba mï dɔyayi pili. (Sëyï mo nime na kila'ba 'jaa tönë mï kada ma Kolawodiyo këdï rɔ bɔ dɔliŋɔ 'ba Romo ne.)
44011029	Kina ɔdɔ bilaka 'ba kanisa ame ga Anitɔkiya yayi ne kuwö lende nima Agabo kiya ne 'deni tara tine, lïjë pili rɔ kɔtɔkɔtɔ i'di gïrïsï ŋgï kɔzɔ ame lïjë këdï timo ne tara 'dɔ tokɔnyi löndö nnï ame ga mï dɔyayi 'ba Yudayi ne timo.
44011030	Lïjë ireke gïrïsï nima ki'di közï Baranaba ni tine, na Baranaba ni ti Sɔlo koto ŋgï kari zi löbu 'ba kanisa ma mï Yerosalema.
44012001	Mï kada naga nima na ŋere Erode ki'di rɔ bo ŋgï todɔ gomɔ rɔ bilaka 'ba kanisa.
44012002	Bo i'di kupö Yakoba löndö 'ba Yowani ni ti mbele.
44012003	Kina ɔdɔ bo koŋgɔ lende nime koŋmi 'deni dökï'dï löbu 'ba Yudayi ni tine, bo olɔlɔ ŋgï nduwë to'dɔ mo rɔ ma kënyë. Bo i'di bɔ kanya abo ga ŋgï kinda'ba Pïtörö. Lende nima o'dɔ rönï mï kada 'ba karama 'ba Pasaka.
44012004	Kina ki'di Pïtörö ŋgï mï maboso, bɔ kanya 'butë döömu dɔɔkɔtɔ koloma rɔ toda mo rɔ sowɔ sowɔ. Erode o'dɔkɔ 'dɔ bo kodɔ karama dɔ Pïtörö kɔmɔ bilaka pili di pötö kada 'ba Pasaka nima,
44012005	na bo ki'di Pïtörö ŋgï 'dɔ koloma mï maboso. Tine bilaka 'ba kanisa ëdï nduwë rɔ tititi Bɔko'ba 'dɔ kokɔnyi Pïtörö.
44012006	Mï korɔndɔ ame gba di kɔmɔ bi këzë 'ba kada nima Erode kiteri todɔ karama dɔ bo yïmo ne, i'di bo kö'dö 'deni mï maboso yayi mï löŋgö bɔ kanya rïyö. Udödu bo ti ziŋgiri rïyö 'do, ki'di bɔ kanya kɔrɔ pili rɔ gɔ kpadörï 'ba maboso mo nima.
44012007	Tine yɔ na malayika 'ba Bɔko'ba ɔdɔ ŋgï zi bo di mï maboso yayi, kina bi kɔpɔ koyi mï rö 'ba maboso nima ŋgï pili yaga. Malayika nima okɔsɔ dɔ kɔnyɔ bo kindiŋi bo yaga, iya te, “Ënyï welo tɔrɔ.” Kina ziŋgiri tönë ga kilayi ŋgï gɔ dönnï yaga di közï bo.
44012008	Malayika nima iya te, “Udödu gasi 'ba gɔ bɔŋgɔ 'bï kusu wari 'bï ndïyï.” Kina ɔdɔ Pïtörö ko'dɔ wa naga nima 'deni pili tara tine, malayika nima iya te, “Olo bɔŋgɔ ma löbu 'bï röyï kösö gɔma.”
44012009	Kina Pïtörö kösö ŋgï gɔ malayika nima kɔdɔ kari yaga di mï maboso. Tine bo ikali lende nima malayika ko'dɔ ne dë laka, inda za zi bo kɔzɔ nyï na këdï ko'de dɔ bo.
44012010	Kina lïjë kiteli bɔ kanya ma dɔgba mo ŋgï, lïjë kiteli ma di gɔmo 'böwu, lïjë kari kömö kpa reki 'ba maboso ame 'dɔ kari ŋgï mï gawo ne. Kpadörï yamo nima urögö rönï ŋgï yaga gɔ dönï, lïjë kɔdɔ nduwë kari rɔ gɔ kɔri 'ba mï gawo. Di yayi na malayika nima kari ë'bënï ŋgï kola Pïtörö.
44012011	Tine na 'jaa Pïtörö kikali gɔ wa nima ko'dɔ rönï zi bo ne. Bo iya te, “Rɔ ma laka mikali 'deni ŋgï Bɔko'ba na me koja malayika 'bënï kako kɔmɔ ma di közï Erode, gbï di zi gomɔ ame bilaka löbu 'ba Yudayi ko'dɔkɔ to'dɔ mo zö ne.”
44012012	Kina ɔdɔ bo kikali gɔ bi 'deni di yayi tara tine, bo ari ŋgï liŋɔ 'ba Mariya ma 'ba Yowani ame kïdëkï möyï bo mɔtɔ gbï rɔ Marako ne. Bilaka 'ba kanisa ma konzi otɔtɔ rönnï 'deni yayi këdï rɔ tititi Bɔko'ba 'dɔ kokɔnyi Pïtörö.
44012013	Bo ukökö kpadörï 'ba reki 'ba rɔ liŋɔ nima. Kina nyiti mɔtɔ ame këdï ko'dɔ ndɔbɔ mï liŋɔ nima yayi, möyï mo rɔ Roda, kari ŋgï toŋgɔ mo.
44012014	Tine lɔko ari kuwö ŋgï rɔ mugu Pïtörö. Kina ɔdɔ lɔko kikali 'deni rɔ mugu bo tara tine, lɔko ŋgï rɔ lɔŋɔ rɔ mbëmbë gɔ kö'du mo. Kina lɔko kiriŋa ŋgï titi kileki tiya mo zi ya ma laki naga nima gba kinza lɔko kurögö kpadörï yaga. Lɔko iya te, “Pïtörö na me 'dë yaga 'dë yayi.”
44012015	Lïjë iya zïnï tëgë, “Rumö na kösö 'deni döyï.” Lɔko iya te, “Rɔ ma laka bo ëdï yayi.” Lïjë iya te, “Mɔtɔga malayika 'ba toŋgɔ gɔ bo na.”
44012016	Tine Pïtörö ëdï gba rɔ tukökö kpadörï 'ba reki nima. Kina lïjë kari kurögö kpadörï ŋgï ko'ja rɔ bo, na lende mo kigayi lïjë ŋgï.
44012017	Bo ombi közï bo zïnnï 'dɔ lïjë kudumö titi yaga. Na bo kïyëtï gɔ wa ame Bɔko'ba ko'dɔ zi bo koja bo yaga di mï maboso ne. Bo iya te, “Ari kiyake lende nime zi Yakoba gbï ti löndö ze mɔtɔ ga.” Kina bo kënyï ŋgï kari nduwë bitɔ tɔne ga.
44012018	Kina ɔdɔ kömö 'deni mï kano bi tine, kɔmɔ lisa ma löbu ti rɔ kïlë'dï ila'ba ŋgï zi bɔ kanya tönë ga kpa maboso ne. Lïjë ikali dë wa'di na ko'dɔ rönï 'deni zi Pïtörö.
44012019	Kina Erode ki'di lïjë ŋgï 'dɔ toma Pïtörö, ne tine lïjë o'ja bo dë du te. Gɔ kö'du mo na bo koloma ŋgï rɔ tititi kpënnï ki'di 'dɔ kupö lïjë yaga. Tënyï 'ba Erode di dɔyayi 'ba Yudayi yayi na bo kari koloma Kayisariya.
44012020	Ɔdɔ bo këdï 'deni rɔ ndo'ji ti bilaka 'ba Tura ni ti Sidona na lïjë koja bilaka 'bënnï mɔtɔ ga ŋgï kari tilende ti bo. Dɔgba mo lïjë i'di bɔ mɔtɔ rɔ Bolaseto rɔ bɔ dɔ rö 'ba ŋere na titi kokɔnyi lïjë. Tine na lïjë kari kilende zi Erode 'dɔ ki'di mï bo këyï rönnï, römöyï bilaka 'bënnï ga oloma rɔ tugö nyönyu di dɔyayi abo.
44012021	Kina bo kuwöwö lende mo ŋgï 'dɔ bilaka kotɔtɔ rönnï mï kada nima mï mïtïnï. Kina bo kolɔ bɔŋgɔ abo 'ba ŋere ŋgï, bo kari koloma dɔ kïtï abo kilende zi bilaka naga nima pili.
44012022	Tine na lïjë pili kënyï ŋgï kulörï kozɔ timo, iya te “Ame bilaka lesi na dë kpe këdï kilende, Bɔko'ba na.”
44012023	Kina malayika 'ba Bɔko'ba kako kodɔ rɔkɔ'ɔ ŋgï dɔ bo, römöyï bo i'di bilaka 'deni kebe za tïlëlu bo kola Bɔko'ba. Kina kuru konyo wa 'ba mï bo ŋgï, bo kölë yaga.
44012024	Mï kada naga nima na bilaka ma konzi kinda'ba lende 'ba Bɔko'ba ŋgï. Kina bilaka 'ba kanisa konzi ŋgï rɔ ma kënyë.
44012025	Tine Baranaba ni ti Sɔlo ote ndɔbɔ 'bënnï 'deni di mï Yerosalema na lïjë kileki ŋgï kari Anitɔkiya. Lïjë ogba Yowani tönë kïdëkï möyï mo mɔtɔ gbï rɔ Marako ne ŋgï kari tïnnï.
44013001	Bɔ kumë lende 'ba Bɔko'ba mɔtɔ ga ti bɔ kɔmɔ kiyandi ni ëdï gbï mï löŋgö bilaka 'ba kanisa mï Anitɔkiya yayi. Lïjë na rɔ Baranaba ni ti Simona ame möyï bo mɔtɔ gbï rɔ Bɔ Kölu ne, ti Lukïyö di Kurënë, ti Manaya ame rɔ bɔ murë kïyöbu bi kɔtɔ ti bɔ dɔliŋɔ Erode ma dɔgba tönë bine ne ti Sɔlo.
44013002	Kina ɔdɔ lïjë kebe ŋgï mï kada mɔtɔ to'dɔ mötu zi ŋere Bɔko'ba gbï toro kpënnï tine, Nyï Kɔtɔ Laka iya zïnnï, tëgë, “Ozake Baranaba ni ti Sɔlo zö 'dɔ lïjë kari to'dɔ ndɔbɔ ame migeli lïjë dömöyï mo ne.”
44013003	Kina bilaka 'ba kanisa naga nima koloma ŋgï rɔ toro kpënnï ti mötu ko'dɔ. Kina lïjë ki'di közïnnï ŋgï dɔ Baranaba ni ti Sɔlo koja gɔ kɔri.
44013004	Kina ɔdɔ Nyï Kɔtɔ Laka koja Baranaba ni 'deni ti Sɔlo kari tara tine, lïjë ari ŋgï Selokiya ame ŋgɔsi kpa mini löbu ne. Di yayi tine, na lïjë këkï ŋgï mï sorope kari mï dɔyayi 'ba Kupurïyö.
44013005	Lïjë ari kömö mï gawo 'ba Salami. Kina lïjë kari ŋgï tiya lende 'ba Bɔko'ba mï rö 'ba mötu 'ba Yudayi ame ga yayi ne. Tine Yowani Marako na koloma rɔ toja laja zïnnï.
44013006	Lïjë ënyï di yayi kari nduwë rɔ mï dɔyayi 'ba Kupurïyö ŋbö kömö mï gawo 'ba Papo. Di yayi na lïjë kari kondɔsɔ ŋgï ti bɔ kata mɔtɔ ko'dɔ rönï rɔ bɔ kumë lende 'ba Bɔko'ba. Bo rɔ Yudayi kïdëkï möyï bo rɔ Barayësu, möyï bo mɔtɔ gbï rɔ Eliyama, 'jɔ 'ba lende mo tëgë bɔ kata.
44013007	Bo ëdï koloma liŋɔ 'ba turu ma löbu 'ba Romo ame rɔ bɔ dɔliŋɔ nima ne. Turu löbu nima möyï mo rɔ Serogiya Pɔlo ne ŋgï rɔ bɔ dɔ kïtëwu 'ba tikali lende. Kina bo kose Baranaba ni ti Sɔlo ŋgï kako zi bo römöyï bo o'dɔkɔ tuwö lende 'ba Bɔko'ba.
44013008	Ne tine bɔ kata nima ö'bö ŋgï yayi tamo dönnï römöyï bo o'dɔkɔ dë 'dɔ turu bɔ dɔliŋɔ nima ki'di dönï gɔ lende 'ba Yësu.
44013009	Sɔlo ame kïdëkï möyï mo mɔtɔ gbï rɔ Pɔlo ne ŋgï lɔ ti Nyï Kɔtɔ Laka kina ki'di bo ŋgï kuyï kɔmɔ bo koŋgɔ dɔ bɔ kata nima.
44013010	Bo iya te, “Nï kole 'ba Satani, nï 'bëyï rɔ bɔ 'bölu gbï rɔ bɔ dɔ kïndëndë. Ö'bö to'dɔ ya ti bilaka ame ga rɔ bɔ lende laka ne kebe tuyï mï lende 'ba Bɔko'ba kiya yaga rɔ bëtï.
44013011	Kina me miya zïyï, ŋere Bɔko'ba kodɔ karama mo döyï gïrï nime. Bo ki'di kömöyï nima kölu yaga kinza ko'ja wa mɔtɔ ra titi mï tö'dö dɔ ndö nime.” Kina gɔ bi kuyï rönï ŋgï rɔ mandölu zi bɔ kata nima. Bo koloma ŋgï rɔ tomomo gɔ bi toma bɔtɔ mɔtɔ ame 'dɔ kokɔkɔ bo.
44013012	Lende nime i'di turu bɔ dɔliŋɔ nima ŋgï ki'di dönï gɔ lende 'ba ŋere Yësu. Kö'du 'ba akiyandi nima igayi bo 'deni.
44013013	Kina Pɔlo ni kënyï ŋgï di Papo yayi. Lïjë ëkï mï sorope tumu dɔ mini löbu kari Peroga ame rɔ gawo mɔtɔ mï dɔyayi 'ba Pambulïya ne. Kina Yowani Marako kola lïjë ŋgï yayi kileki kari Yerosalema.
44013014	Lïjë ënyï di Peroga kari nduwë ŋbö kömö Anitɔkiya mï dɔyayi 'ba Pisidiya. Mï kada 'ba rɔ kindawo 'ba Yudayi na lïjë kari mï rö 'ba mötu kari koloma bërï yayi.
44013015	Kina ɔdɔ kïdëkï kö'du ki'di ma Musa kugu 'deni gbï ti buku 'ba bɔ kumë lende 'ba Bɔko'ba tine, bɔ dɔ rö 'ba mötu naga nima oja laja kari zïnnï. Lïjë iya te, “Löndö ze ga, ɔdɔ këddïke ti lende ame rɔ 'ba ti'di mï këddï zi bilaka ko'dɔkɔke tiya mo, iyake.”
44013016	Kina Pɔlo kënyï ŋgï tɔrɔ kïyëyï dɔ közï bo bi tiya lende. Bo iya te, “Kpe bilaka 'beze ga 'ba Yisarele gbï tiye kpe bɔ löwö ma koro Bɔko'ba naga nime, uwöke dɔma.
44013017	Bɔko'ba ame bilaka 'ba Yisarele pili koro ne igeli lïjë 'deni rɔ 'ba bo ga. Mï kada ma lïjë këdï rɔ atɔli mï Ezipeto bo i'di lïjë konzi rɔ mbëmbë. Bo oja lïjë 'deni kɔdɔ yaga di mï Ezipeto ti tigɔ abo,
44013018	bo koloma rɔ toŋgɔ gönnï mï kɔmɔ kɔɔ 'butë sowɔ ame ga lïjë ko'dɔ mï mökö ne.
44013019	Bo i'di lïjë ka'da bilaka dɔ'be modɔmorïyö ame ga këdï koloma mï Kanana ne ŋgï bo ki'di yayi nima zïnnï.
44013020	Lende naga nime o'dɔ rönnï 'deni pili mï kɔmɔ kɔɔ kuluku modɔmosowɔ (450). Tine Bɔko'ba i'di bɔ ko'dɔ burë na koloma rɔ bɔ dönnï ŋbö kömö mï kada 'ba bɔ kumë lende abo Samölë.
44013021	Tine lïjë ititi Bɔko'ba 'dɔ ki'di ŋere rɔ bɔ dɔliŋɔ zïnnï. Kina bo ki'di Sɔlo kole 'ba Kisi di mï gɔli 'ba Benyimona ŋgï rɔ ŋere ma löbu 'ba dönnï ŋbö kɔmɔ kɔɔ 'butë sowɔ.
44013022	Di gɔmo na Bɔko'ba kiyese Sɔlo yaga ki'di Dawidi rɔ bɔ dɔliŋɔ. Bɔko'ba iya lende 'deni gɔ kö'du 'ba Dawidi kɔzɔ a nime te, ‘Ma ti mï këyï rɔ mbëmbë gɔ lende 'ba Dawidi kole 'ba Yisayi römöyï bo o'dɔ wa ame ga pili mo'dɔkɔ ne 'deni.’
44013023	Yësu di mï kupö Dawidi, bo na Bɔko'ba ki'di 'deni 'dɔ kɔmɔ bilaka 'ba Yisarele di mï tölë kɔzɔ ame bo kiya 'deni mɔlo ne tara.
44013024	Tine gba kinza Yësu kisaki ndɔbɔ abo dë, Yowani oloma 'deni rɔ tuwöwö mo zi bilaka 'ba Yisarele 'dɔ lïjë kotɔ dönnï dï mï lende kënyë 'bënnï ga gɔ bo kodɔ mini 'ba bapatisi dönnï.
44013025	Kina ko'ja Yowani këdï ko'dɔ 'deni kɔzɔ dɔ tote ndɔbɔ 'ba bo, bo iya zi bilaka, tëgë, ‘Ma na dë rɔ bɔ ame komerike rɔ ma ne. Bɔ mɔtɔ ëdï kako to'dɔ ndɔbɔ di pötö ma bine. Bo na löbu mbiri di dɔma, ma 'bama mëdï titiyi. Wari 'ba ndï bo pele minza mɔ'bɔ tope mo.’
44013026	Kina me mëdï miya ziye kpe löndö ame ga rɔ kupö Abarayama ne gbï tiye kpe bɔ löwö ame ga koroke Bɔko'ba 'deni ne, ze na me Bɔko'ba koja laja 'ba tɔmɔ wa di mï tölë nime 'deni zize.
44013027	Tine bilaka 'ba Yerosalema kpaki ti bulöbu 'bënnï ga ikali Yësu dë rɔ Kurïsïtö ame Bɔko'ba koja kako dɔliŋɔ bine ne. Lïjë ikali 'jɔ 'ba lende ame ga bɔ kumë lende 'ba Bɔko'ba kugu mɔlo bine lïjë kö'bö tïdëkï mo mï kada 'ba rɔ kindawo ne dë. Lïjë odɔ karama dɔ Yësu kupö yaga, kina me ki'di lende 'ba bɔ kumë lende tönë ga ko'dɔ rönï 'deni ŋgï rɔ ma laka.
44013028	Lïjë o'ja lende mɔtɔ ame 'dɔ kodɔ karama 'ba tölë dɔ bo gɔmo ne dë pele di rɔ bo, lïjë ocɔ bo ŋgï nduwë zi turu bɔ dɔ yayi Pilato kupö bo yaga.
44013029	Kina lïjë ko'dɔ ŋgï pili kɔzɔ lende ma tönë ga kugu mɔlo gɔ kö'du abo ne tara. Lïjë utötï bo dɔ ŋgërï kogba töku bo bërï di pötö mo kari kusu mï tï'börö 'ba töku.
44013030	Ne tine Bɔko'ba i'di bo 'deni ŋgï kɔdɔ yaga di mï tölë.
44013031	Ya ame ga koloma rɔ tiliŋgere ti bo di Galilaya kala Yerosalema ne o'ja kïnë bo 'deni mï tö'dö dɔ konzi. Kina me lïjë këdï 'deni rɔ tiya lende mo zi bilaka 'ba Yisarele le'jete.
44013032	Kina me dako 'deni tiya lende 'ba laja laka 'ba Bɔko'ba ziye 'dɔ kikalike ŋgï wa tönë Bɔko'ba kiya zi 'bu ze löbu ga kiya te bo ëdï ko'dɔ ne,
44013033	kina me bo ko'dɔ 'deni zize ame rɔ kupö 'ba mïnnï ga ne. Bo i'di Yësu 'deni kɔdɔ di mï tölë. Lende nime na tönë kugu mï Akïlëlu ma mï rïyö, kiya te, ‘Nï na rɔ kole ma. Tɔne ma na 'deni rɔ 'bu yï.’
44013034	Lende gɔ tɔdɔ 'ba Yësu di mï tölë nime kinza yida rɔ bo keŋme dë mï gö ne na Bɔko'ba kiya bine, kiya te, ‘Rɔ ma laka ti mo'dɔ yëyï dɔye ti wa kele tönë ga miya lende mo zi Dawidi ne.’
44013035	Gɔ kö'du mo na me gbï 'dɔ ki'di Dawidi kiya te, ‘Inza kola yida rɔ bɔ laja 'bï keŋme mï gö.’
44013036	Kina me dikalike 'deni Dawidi o'dɔ ako'dɔkɔ 'ba Bɔko'ba mï kada 'ba loma abo ga, kina ɔdɔ bo kölë tine usu bo ŋgï ŋgila 'bu bo löbu nnï yida rɔ bo keŋme yayi.
44013037	Ne tine Yësu na Bɔko'ba ki'di 'deni kɔdɔ di mï tölë, bo na yida rɔ bo keŋme dë.
44013038	Uwöke lende nime laka, löndö ma ga. Kö'du gɔ lende 'ba Yësu na me ki'di 'dɔ mëdï miya ziye miya te, Bɔko'ba o'dɔkɔ tola ye gɔ lende kënyë 'be ga ne.
44013039	Mɔlo tönë bine kö'du ki'di 'ba Musa i'di ye dë këddïke rɔ dɔ ŋgölö di mï laŋba 'ba lende kënyë 'be ga. Ne bɔ ame ki'di dönï 'deni ŋgï gɔ lende 'ba Yësu ne 'deni rɔ dɔ ŋgölö di mï laŋba 'ba lende kënyë abo ga pili.
44013040	Kina me mëdï miya ziye, i'dike kɔmɔye kandi laka kinza lende tönë ga bɔ kumë lende 'ba Bɔko'ba kiya mɔlo bine ga ne ko'dɔ rönnï ra ziye. Ame kiya te,
44013041	‘Kpe bɔ kose dɔma tönë ga, oŋgɔke ti. Mëdï mo'dɔ lende ame kigayi ye ne, kina ti kölëke ŋgï yaga, römöyï wa naga nime mo'dɔ mï kada ma 'beye nime, ɔdɔ kiya te kiya pele ziye o'dɔkɔke dë yɔ ti'di dɔye gɔmo.’ ”
44013042	Kina ɔdɔ Pɔlo ni kɔdɔ 'deni yaga di mï rö 'ba mötu di pötö lende naga nime tine, ya naga nima ititi lïjë 'dɔ kako kiya lende nima gbï mï kada 'ba rɔ kindawo ma di gɔ ama.
44013043	Di bi tita'ba 'bënnï 'deni di mï rö 'ba mötu tine, Yudayi ma konzi mɔtɔ ga ti bɔ löwö ma konzi ame ga koro Bɔko'ba 'deni ko'dɔ rönnï rɔ Yudayi ne ari ŋgï kɔtɔ ti Pɔlo ni, kina Pɔlo ni kiya lende ŋgï zïnnï 'dɔ lïjë kö'bö ti'di dönnï gɔ mï këyï 'ba Bɔko'ba.
44013044	Mï kada 'ba rɔ kindawo ma di gɔ ama na bilaka 'ba mï gawo nima kɔlɔ ŋgï pili tuwö lende 'ba Bɔko'ba.
44013045	Kina ɔdɔ Yudayi ko'ja bilaka 'deni kɔlɔ rɔ ma konzi tara tine, lende mo ënyë ŋgï mïnnï lïjë kebe to'dɔ kowasa tiya kpa kënyë rɔ Pɔlo.
44013046	Tine Baranaba ni ti Pɔlo iya lende ŋgï rɔ dɔ ŋgölö zi Yudayi naga nima, kiya te, “Bɔko'ba o'dɔkɔ gɔ diya lende abo titi dɔgba ziye. Ne kina me kilagike e'be 'deni ko'dɔkɔke dë 'dɔ këddïke ti dïdï ma ŋburuŋburu. Olomake, ti dari eze zi bɔ löwö.
44013047	Ŋere Bɔko'ba ose lende nime 'deni mɔlo zize, iya te, ‘Mi'di yi 'deni rɔ bi kɔpɔ zi bɔ löwö 'dɔ tileme kɔri 'ba dïdï zi bilaka pili 'ba dɔyayi nime.”
44013048	Kina ɔdɔ bɔ löwö naga nima kuwö lende 'ba Pɔlo nime 'deni te tine, lïjë ŋgï rɔ lɔŋɔ kebe bi to'dɔ yëë'dï zi Bɔko'ba gɔ kö'du mo. Ya ame ga Bɔko'ba ko'dɔkɔ 'dɔ këdï ti dïdï ma ŋburuŋburu ne i'di dönnï ŋgï rɔ ma laka gɔ lende 'ba Yësu.
44013049	Kina lende 'ba ŋere Yësu kita'ba ŋgï kogba mï dɔyayi nima.
44013050	Tine Yudayi ni ënyï kari kocɔ zi 'ja bɔ wa ma koro Bɔko'ba naga gbï ti bilaka ma löbu 'ba mï gawo nima 'dɔ ko'dɔ wa kënyë zi Pɔlo ni koga yaga di mï dɔyayi 'bënnï nima.
44013051	Kina Pɔlo ni komba lupu 'ba ndïnnï ŋgï rɔ lömu rɔ ya naga nima, lïjë kari ë'bënnï Ikoniya.
44013052	Ne tine bɔ kösö gɔ Yësu ga ma mï Anitɔkiya yayi 'deni ŋgï rɔ lɔŋɔ lɔ ti Nyï Kɔtɔ Laka.
44014001	Di Ikoniya yayi lende o'dɔ rönï gbï zi Pɔlo ni kɔzɔ ma ko'dɔ rönï di Anitɔkiya. Lïjë ari kiya lende 'ba Bɔko'ba gbï mï rö 'ba mötu 'ba Yudayi di yayi. Kina Yudayi ma konzi mɔtɔ ga ti bɔ löwö ni ki'di dönnï ŋgï gɔ lende 'ba Yësu.
44014002	Ne tine Yudayi ame ga kilagi lende 'ba Yësu ne ari ki'di bilaka 'ba dɔliŋɔ nima ŋgï gbï kënyï rɔ 'dïrï ti Pɔlo ni.
44014003	Ne pele tara Pɔlo ni oloma titi kigabi yayi tiya lende 'ba ŋere Yësu ŋgï rɔ dɔ ŋgölö kinza tikere. Kina Yësu ki'di lïjë ŋgï koloma rɔ to'dɔ wa ma konzi ame ga lende mo kigayi bilaka ne 'dɔ kileme ŋgï omba lende 'ba mï këyï abo ëdï rɔ ma laka.
44014004	Gɔ kö'du mo na ki'di bilaka 'ba mï gawo nima koza mïnnï ŋgï, ya mɔtɔ ga rɔ ma ko'dɔkɔ lende 'ba Yudayi ni mɔtɔ ga rɔ ma ko'dɔkɔ lende 'ba Pɔlo ni.
44014005	Kina Yudayi ni kari kususu kpënnï ŋgï ti bilaka 'ba dɔliŋɔ nima kpaki ti löbu 'bënnï ga 'dɔ to'dɔ közï kasi zi Pɔlo ni ku'du ti döku kupö yaga.
44014006	Ne tine Pɔlo ni uwö lende mo ŋgï mɔlo kina lïjë kënyï ŋgï di Ikoniya yayi kiriŋa kari Lusëtura ni ti Darobe ame mï dɔyayi 'ba Lukönïya ne. Kina lïjë kiliŋgere ŋgï gbï kebe mï dɔliŋɔ ame ga ŋgɔsiŋgɔsi yayi ne
44014007	tiya laja laka 'ba Bɔko'ba zi bilaka.
44014008	Bɔ mɔtɔ ëdï mï Lusëtura yayi ndïmo ga eŋme ŋgï kpaki rïyö kö'bö rɔ kurutu bërï mɔlo gɔ töyö mo.
44014009	Kina ɔdɔ bo këdï 'deni rɔ tuwö lende ame Pɔlo këdï kiya ne tine, Pɔlo oŋgɔ kɔmɔ bo na ko'ja ŋgï bo i'di dɔ bo 'deni rɔ ma laka gɔ lende 'ba Yësu 'dɔ Bɔko'ba kileŋo bo.
44014010	Pɔlo ilende zi bo rɔ ma kembe, iya te, “Ënyï kɔrɔ kodɔrɔ göyï tɔrɔ.” Kina bɔ nima kogɔri ŋgï di bërï kisaki tiliŋgere di yayi.
44014011	Kina ɔdɔ tïndï 'ba bilaka naga nima ko'ja lende nima Pɔlo ni ko'dɔ ne 'deni tine, lïjë pili ënyï ŋgï kozɔ timo rɔ ma kembe rɔ kpënnï Lukönïya, kiya te, “Akoro uyï rönnï 'deni rɔ bilaka mï löŋgö ze.”
44014012	Kina lïjë ki'di möyï akoro mɔtɔ ame kïdëkï rɔ Zëyu ne ŋgï dɔ Baranaba, mɔtɔ ame kïdëkï rɔ Erome ne ŋgï dɔ Pɔlo römöyï bo na rɔ bɔ kiya lende.
44014013	Bɔ dɔ akoro Zëyu nima liŋɔ mo ëdï gönyï reki 'ba gawo nima. Kina bo ko'de ŋgulö sa ŋgï kosi kpa reki yayi ti döwöru. Lïjë o'dɔkɔ tumu ŋgulö sa naga nima rɔ roma zi Pɔlo ni.
44014014	Kina ɔdɔ Pɔlo ni ti Baranaba kuwö lende nima ya naga nima ko'dɔkɔ to'dɔ mo ne 'deni tara tine, meri mo i'di lïjë ŋgï kirica bɔŋgɔ di rönnï. Lïjë iriŋa kari mï löŋgö tïndï 'ba bilaka naga nima ti tulörï, kiya te,
44014015	“Kpe bilaka naga nime, wa'di ga na këddï ko'dɔke te? Ze gbï rɔ bilaka lesi kɔzɔ kpe te. Dako nime tiya lende 'ba laja laka 'ba Bɔko'ba ziye 'dɔ ki'di kolake gɔ toro wa ma yawa naga nime yaga koroke rɔ Bɔko'ba ame ti dïdï ne. Bo na me ko'ba mïtɔrɔ ni ti dɔyayi gbï ti yöpö ti wa ame ga pili këdï koloma yïmo ne.
44014016	Mɔlo tönë bine bo ola bilaka 'ba dɔyayi nime 'deni koloma rɔ to'dɔ wa ame ga pili lïjë ko'dɔkɔ to'dɔ mo ne.
44014017	Tine bo ö'bö tileme rɔ bo nduwë zi bilaka ti wa ma kele ma bo këdï ko'dɔ. Bo i'di tɔrɔ ka'di ziye ki'di wa 'ba mï nyaka 'be ga kana 'dɔ këddïke rɔ lɔŋɔ ti akonyo.”
44014018	Lende naga nime Pɔlo ni kiya pele kɔzɔ a nime te ne, o'dɔ rɔ gbegbe na 'jaa kota ya naga nima di bi tumu roma zïnnï.
44014019	Mï kada dɔ kɔtɔ mɔtɔ na Yudayi mɔtɔ ga kako di Anitɔkiya ame mï dɔyayi 'ba Pisidiya ne gbï di Ikoniya. Kina lïjë kocɔ ŋgï zi tïndï ma konzi kari ku'du Pɔlo ti döku. Kina lïjë kilala bo ŋgï yaga di mï gawo nima. Lïjë omeri 'bënnï tëgë bo ti kölë 'deni.
44014020	Di pötö mo tine, bilaka 'ba kanisa ari tori bo kɔrɔ ŋgila bo yayi, kina bo kindiŋi ŋgï kënyï 'böwu kileki kari mï gawo nima. Mï bi këzë mɔtɔ na lïjë kënyï ti Baranaba kari Darobe.
44014021	Lïjë ari kiya laja laka 'ba Bɔko'ba mï Darobe yayi kina lende kiya 'bënnï ki'di bilaka ma konzi ŋgï këdï rɔ bɔ kösö gɔ Yësu. Di yayi tine na lïjë kileki ŋgï kari Lusëtura ti Ikoniya ti Anitɔkiya mï Pisidiya.
44014022	Lïjë iliŋgere ŋgï nduwë ti tiyandi bɔ kösö gɔ Yësu ga kebe mï gɔ bi naga nima tiya mo zïnnï 'dɔ lïjë kö'bö ti'di dönnï gɔ lende 'ba Yësu ti mï këddï, iya te, “Ze pili dëdï dombike gomɔ titi rɔ ma kënyë gba kinza do'jake ŋere löbu 'ba Bɔko'ba nime.”
44014023	Lïjë i'di ya mɔtɔ ga rɔ löbu 'ba kanisa mï gɔ bi naga nima pili. Kina lïjë koloma ŋgï rɔ to'dɔ mötu tïnnï toro kpënnï gbï tititi Bɔko'ba 'dɔ koŋgɔ gönnï römöyï lïjë i'di dönnï 'deni gɔ lende abo.
44014024	Kina lïjë kënyï ŋgï kiliŋgere nduwë kebe mï dɔyayi 'ba Pisidiya ŋbö kömö mï dɔyayi 'ba Pambulïya.
44014025	Lïjë ari kiya lende 'ba Bɔko'ba mï gawo 'ba Peroga, na lïjë kiteli ŋgï kari Ataliya.
44014026	Di yayi na lïjë këkï mï sorope kileki Anitɔkiya. Gɔ bi nima na tönë bilaka 'ba kanisa koja lïjë di teyi kari to'dɔ ndɔbɔ nime ti mï këyï 'ba Bɔko'ba ne. Kina me ndɔbɔ mo tönë lïjë ote 'deni.
44014027	Kina ɔdɔ lïjë kömö 'deni yayi tine lïjë otɔtɔ dɔ bilaka 'ba kanisa ŋgï, lïjë kïyëtï gɔ wa ame ga pili Bɔko'ba ko'dɔ zïnnï, gbï ti ame Bɔko'ba kumö kɔri 'deni zi bɔ löwö ame ga kinza rɔ Yudayi ne ti'di dönnï gɔ lende 'ba Yësu.
44014028	Kina lïjë koloma ŋgï kigabi yayi ti bɔ kösö gɔ Yësu ga ama yayi ne.
44015001	Ya mɔtɔ ga ako di Yudayi mï Anitɔkiya yayi koloma rɔ tiyandi bilaka 'ba kanisa, iya te, a mɔtɔ ŋgï rɔ tɔmɔ di mï tölë zïnnï inza kɔtɔ te tine ŋge ɔdɔ kilele lïjë gɔ kö'du ki'di 'ba Musa.
44015002	Kina lende nime ko'de kowasa ma löbu ŋgï mï löŋgö Pɔlo ni ti ya naga nima. Kina bilaka 'ba kanisa koja Pɔlo ni ŋgï ti Baranaba ti ya mɔtɔ ga di mï löŋgö lïjë yayi kari Yerosalema, römöyï 'dɔ lïjë kari kiya ndï lende nime ti bɔ laja 'ba Yësu ga gbï ti löbu 'ba kanisa mɔtɔ ga.
44015003	Kina ɔdɔ bilaka 'ba kanisa 'ba Anitɔkiya koja lïjë 'deni gɔ kɔri tara tine, lïjë udö ŋgï kebe mï dɔyayi 'ba Pönïkë ti Somorona. Di mï gɔ bi naga nime pili lïjë iliŋgere nduwë ti tiya lende 'ba bɔ löwö ame ki'di dönnï 'deni gɔ lende 'ba Bɔko'ba ne. Gɔ kö'du mo na bilaka 'ba kanisa ŋgï pili rɔ lɔŋɔ.
44015004	Kina ɔdɔ lïjë kömö Yerosalema tine, bilaka 'ba kanisa ti ya ma löbu mo ga ti bɔ laja 'ba Yësu ga ota lïjë ŋgï rɔ ŋba. Kina lïjë koloma ŋgï rɔ tïyëtï gɔ wa ame ga Bɔko'ba ki'di lïjë ko'dɔ ne.
44015005	Tine Parosi mɔtɔ ga ame ki'di dönnï 'deni gɔ lende 'ba Yësu ne, iya te, “I'dike kilele bɔ löwö naga nima, 'dɔ kiyake gbï zïnnï gɔ lïjë ko'dɔ kö'du ki'di ame ga pili Musa kugu ne.”
44015006	Kina bɔ laja 'ba Yësu ga kotɔtɔ dönnï ŋgï ti bilaka ma löbu 'ba kanisa tiya kɔri 'ba lende nime.
44015007	Kina ɔdɔ lïjë kiya lende nime 'deni ŋgï kari timo rɔ gɔ kɔwɔ tine, Pïtörö ënyï tɔrɔ kilende zïnnï, iya te, “Löndö ma ga, ikalike 'deni tönë mɔlo bine, Bɔko'ba igeli ma di mï löŋgö ye ki'di 'dɔ bɔ löwö kuwö lende 'ba laja laka abo di zö 'dɔ lïjë ki'di dönnï gɔmo.
44015008	Bo na rɔ bɔ kikali lende 'ba mï bilaka pili rɔ kɔtɔkɔtɔ. Kina me bo i'di Nyï Kɔtɔ Laka abo 'deni gbï zïnnï kɔzɔ ma tönë bo ki'di zize ne tara, gɔ kö'du mo 'dɔ kileme lïjë 'deni rɔ 'ba bo ga.
44015009	Bo o'dɔ geli dë zïnnï. Bo ikali lïjë i'di dönnï 'deni gɔ lende nime, kina me bo ki'di lïjë 'deni rɔ ma kɔpɔ di mï lende kënyë 'bënnï ga.
44015010	Ne gɔ wa'di na këddï ko'dɔkɔke tiyɔzɔ Bɔko'ba gɔmo? Gɔ wa'di na ko'dɔkɔke ti'di ya naga nima 'dɔ ko'dɔ kö'du ki'di ma kitigɔ ame 'bu ze löbu ga kɔ'bɔ dë to'dɔ mo kina ze gbï dɔ'bɔke dë to'dɔ mo ne gɔmo? Kinza ko'dɔke dë tara.
44015011	Ŋere ze Yësu o'dɔ mï këyï 'deni zize Yudayi 'dɔ di'dike dɔze gɔ lende abo 'dɔ bo kɔmɔ ze yaga di mï tölë. Kina me bo ko'dɔ 'deni gbï ko tara zïnnï ya ame ga kinza rɔ Yudayi ne.”
44015012	Di pötö lende 'ba Pïtörö nime na bilaka naga nima kudumö ŋgï pili. Kina Baranaba ni ti Pɔlo kebe ŋgï tïyëtï gɔ lende 'ba gɔ kɔtɔ ame ga Bɔko'ba ki'di lïjë ko'dɔ mï löŋgö bɔ löwö ne.
44015013	Kina ɔdɔ Baranaba ni ti Pɔlo kote tiya lende ma 'bënnï 'deni tine, Yakoba ënyï tɔrɔ tilende, bo iya te, “Löndö ma ga, uwöke dɔma.
44015014	Simona ïyëtï lende 'ba kɔnyi nime Bɔko'ba ko'dɔ zi bɔ löwö ne 'deni tönë mɔlo bine, ame Bɔko'ba ki'di bɔ löwö mɔtɔ ga 'deni rɔ 'ba bo ne.
44015015	Lende 'ba Bɔko'ba ma tönë ga bɔ kumë lende kugu bine ne iya kö'du nime gbï kɔzɔ a nime te. Bo iya te,
44015016	‘Mëdï mileki mako kada mɔtɔ. Kina ti mubö liŋɔ 'ba Dawidi 'deni ŋgï rɔ ma lölöwö. Itikɔ 'deni yaga, ne tine ti mo'ba ŋgï kitigɔ kileki teyi.
44015017	Ti mo'dɔ tara 'dɔ bɔ dɔ'be mɔtɔ ga kikali ma rɔ ŋere 'ba dönnï. Kina bɔ löwö ame ga pili mi'di 'deni rɔ 'bama ga ne ti kako 'deni ŋgï zö.
44015018	Ame na rɔ lende 'ba Bɔko'ba.’ Ze dikalike 'deni tönë mɔlo bine.
44015019	Ne 'bama miya te kinza di'dike lende ma kïrïndï ma tara dë zi bɔ löwö naga nima ki'di dönnï 'deni gɔ lende 'ba Bɔko'ba ne.
44015020	Waraga na gɔ duguke zïnnï kiya te, kinza lïjë konyo yida ame ga kumu zi akoro ne dë, kinza lïjë ko'dɔ yërï dë, yida ame ga kumu ŋgöŋgörö mo dë ne kinza lïjë konyo dë gbï, kinza lïjë kuwë roma dë.
44015021	Lende ma mbowa nime na ŋge 'dɔ doseke zïnnï, römöyï kö'du ki'di ame Musa kugu ne ota gɔ to'dɔ wa naga nime 'deni pili di zize. Ze Yudayi dö'böke tönë mɔlo bine nduwë rɔ tïdëkï kö'du ki'di naga nime mï kada 'ba rɔ kindawo mï rö 'ba mötu ze ga. Mï gawo ame ga pili bilaka ze ga këdï yïmo ne, oloma nduwë rɔ tïyëtï kö'du ki'di naga nime zize.”
44015022	Kina bɔ laja 'ba Yësu ga ti bilaka 'ba kanisa pili ti ya ma löbu mo ga kigeli ya mɔtɔ ga ŋgï di mï löŋgö lïjë yayi 'dɔ koja kari Anitɔkiya ti Pɔlo ni ti Baranaba. Kina lïjë kigeli ya ma löbu mɔtɔ ga ŋgï rïyö di mï löŋgö lïjë rɔ Sila ni ti Yuda ame kïdëkï möyï mo mɔtɔ gbï rɔ Barasaba ne.
44015023	Kina lïjë kugu waraga ŋgï ki'di zi ya naga nima 'dɔ kari timo. Lende ma kugu mï waraga mo na me, “Ze bɔ laja 'ba Yësu ga gbï ti bilaka ma löbu 'ba kanisa, ze rɔ löndö ziye. Kina me dëdï dugu waraga nime ziye kpe löndö ma mï Anitɔkiya ti Surïya ti Kilikiya kpe ame kinzake rɔ Yudayi ne. Dumötö ye pili laka.
44015024	Duwö kö'du mo tëgë bɔtɔ mɔtɔ tɔ ne ga ari di bine ziye kari kogba dɔye koŋbeŋbe ye ti lende kiya 'bënnï ga. Bɔtɔ naga nima ze na dë doja lïjë.
44015025	Gɔ kö'du mo na me dotɔtɔ dɔze digeli ya naga nime 'dɔ doja kari ziye yayi ti Baranaba ni ti Pɔlo ame dɔ'ɔ lïjë kulöwö ne.
44015026	Lïjë na gbï rɔ ya ame ga kilaŋa gɔ dïdï nnï 'deni to'dɔ lende 'ba ŋere ze Yësu ne.
44015027	Kina me dëdï doja Yuda ni ti Sila kari ziye. Lïjë ëdï kari kiya lende naga nime gbï ti kpënnï ziye kɔzɔ ame dugu mï waraga nime ne tara.
44015028	Lende ze ti lende ame ga Nyï Kɔtɔ Laka 'ba Bɔko'ba kiya zize ne na me. Kinza di'di lende ma kïrïndï kulöwö dë ziye. Wa ame ga 'dɔ ko'dɔke ne kina ŋge me.
44015029	Kinza konyoke wa ame ga kumu zi akoro ne dë, yida ame ga kumu ŋgöŋgörö mo dë ne kinza konyoke dë gbï, kinza kuwëke roma dë, kina kinza ko'dɔke yërï dë. Ɔdɔ kiya te kolake gɔ wa naga nime 'deni pili kina laka. Ame na rɔ gɔ rɔ lende 'ba waraga ze nime.”
44015030	Kina bilaka 'ba kanisa koja ya naga nima ŋgï kari kɔtɔ ti waraga nima. Lïjë ari nduwë mï kɔri 'bënnï nima ŋbö lïjë kömö Anitɔkiya. Kina ɔdɔ lïjë kömö 'deni yayi tine, lïjë otɔtɔ dɔ bilaka 'ba kanisa ŋgï pili bi kɔtɔ ki'di waraga nima teyi.
44015031	Ya naga nima ïdëkï waraga tönë na lïjë ŋgï pili rɔ lɔŋɔ gɔ kö'du mo, römöyï lende mo ga okɔnyi lïjë 'deni.
44015032	Tine Yuda ni ti Sila oloma titi kigabi tïnnï yayi. Lïjë rɔ bɔ kumë lende 'ba Bɔko'ba kina lïjë koloma ŋgï rɔ tokɔnyi ya naga nima ti lende ame ga 'dɔ ki'di lïjë këdï ti mï këddï ne.
44015033	,
44015034	Tine di pötö mo na ya naga nima koja lïjë ŋgï gɔ kɔri, iya te. “Arike ti mï këyï.” Kina lïjë kileki ŋgï kari mï Yerosalema zi ya ame ga koja lïjë ne.
44015035	Tine Pɔlo ni ti Baranaba oloma 'bënnï titi kigabi Anitɔkiya yayi. Lïjë oloma ŋgï nduwë ti ya mɔtɔ ga rɔ tiyandi bilaka gbï tiya lende 'ba laja laka 'ba ŋere Yësu.
44015036	Kina ɔdɔ lïjë koloma 'deni kigabi yayi tine, Pɔlo iya zi Baranaba, iya te, “Dari tori bilaka 'ba kanisa ame ga mï dɔliŋɔ ma tönë ga diya lende 'ba laja 'ba ŋere Yësu teyi ne gɔ dari doŋgɔ ɔdɔ lïjë ëdï tondo ga?”
44015037	Baranaba o'dɔkɔ 'dɔ Yowani Marako kari tïnnï.
44015038	Ne tine Pɔlo iya te inza rɔ ma laka zi bɔ nima 'dɔ kari tïnnï, römöyï tönë pa bine bo ola lïjë Pambulïya kinza ma bo kari dë nduwë tïnnï tote ndɔbɔ nima yɔ.
44015039	Kina lïjë kamo ŋgï gɔ lende nime, lïjë koza gönnï ŋgï. Baranaba ogba Marako ti bo, lïjë kari mï dɔyayi 'ba Kupurïyö.
44015040	Tine Pɔlo igeli 'ba bo rɔ Sila na gɔ kari ti bo. Bilaka 'ba kanisa ititi Bɔko'ba 'dɔ koŋgɔ gönnï. Kina lïjë kari ŋgï.
44015041	Lïjë iliŋgere kebe mï dɔyayi 'ba Surïya ti dɔyayi 'ba Kilikiya. Kina lïjë koloma ŋgï nduwë rɔ tiyandi bilaka 'ba kanisa di yayi 'dɔ lïjë kö'bö ti mï këddï.
44016001	Pɔlo ni ari kömö Darobe lïjë kala ŋbö Lusëtura. Bi mo nima bɔ mɔtɔ möyï mo rɔ Timatiyo rɔ bɔ kösö gɔ Yësu ëdï teyi. Ma bo rɔ Yudayi ma ki'di dönï 'deni gɔ lende 'ba Yësu, tine 'bu bo rɔ Giriki.
44016002	Bɔ nime rɔ Timatiyo ne bilaka 'ba kanisa ame ga Lusëtura ni ti Ikoniya ne iya lende abo pili rɔ ma laka.
44016003	Gɔ kö'du mo na Pɔlo o'dɔkɔ togba Timatiyo ti bo mï liŋgere nima. Ne tine Yudayi ame ga këdï koloma mï dɔyayi nima yayi ne ikali 'bu 'ba Timatiyo rɔ Giriki. Kina Pɔlo kilele bo ŋgï 'dɔ ki'di bo këdï rɔ Yudayi.
44016004	Kina lïjë kiliŋgere ŋgï nduwë kebe mï dɔ gawo 'ba dɔyayi nima ti tiya ndose tönë bɔ laja 'ba Yësu ga ti löbu ma mï Yerosalema kose zi bilaka 'ba kanisa to'dɔ mo ne.
44016005	Kina bilaka 'ba kanisa kö'bö ŋgï ti'di dönnï gɔ lende 'ba Yësu ti mï këddï. Kina bilaka ma konzi mɔtɔ ga ki'di dönnï ŋgï gbï gɔ lende 'ba Yësu kozoli rönnï ti bilaka 'ba kanisa.
44016006	Tine Nyï Kɔtɔ Laka ota gɔ Pɔlo ni ŋgï di bi tari tiya lende 'ba Bɔko'ba mï dɔyayi 'ba Asiya. Kina lïjë kari ŋgï kebe mï dɔyayi 'ba Parugïya ni ti Galatiya.
44016007	Lïjë ari kömö dɔ maga 'ba Musïya. Lïjë o'dɔkɔ 'dɔ tari tiliŋgere kebe mï dɔyayi 'ba Bïtunïyö. Ne tine Nyï Kɔtɔ Laka 'ba Yësu ota gönnï ŋgï di bi tari.
44016008	Kina lïjë kari ŋgï nduwë kebe mï Musïya ŋbö kömö mï gawo 'ba Torowa ame ŋgɔsi kpa mini löbu ne.
44016009	Mï korɔndɔ mo nima na nyï ko'de ŋgï dɔ Pɔlo kileme bɔ mɔtɔ di mï dɔyayi 'ba Makedoniya këdï kɔrɔ yayi koma'jo rönï zi bo, iya te, “Ako tokɔnyi ze di mï Makedoniya bine.”
44016010	Di pötö nyï 'ba Pɔlo nime na dënyï ŋgï dɔmo tari Makedoniya. Römöyï dikali 'deni di gɔ nyï nima Bɔko'ba o'dɔkɔ ze gɔ dari diya laja laka abo zi ya naga nima.
44016011	Kina dëkï ŋgï mï sorope di Torowa yayi dumu dari mï döötu mɔtɔ kïdëkï möyï mo rɔ Samotorake. Mï bi këzë ma di pötö mo na dari nduwë ti sorope dömö mï gawo mɔtɔ kïdëkï möyï mo rɔ Napoli.
44016012	Di yayi na diliŋgere ŋgï ti ndïze dari Pïlïpöyï gawo mɔtɔ ma löbu 'ba Makedoniya. Tine bilaka mo ga me rɔ Romo. Kina doloma ŋgï do'dɔ tö'dö titi dɔ ndö tara yayi.
44016013	Mï kada 'ba rɔ kindawo na dënyï ŋgï di mï gawo dari kpa yöpö. Domeri 'beze diya te mɔtɔga bi 'ba mötu 'ba Yudayi ti këdï yayi. Kina dari doloma ŋgï rɔ tiya lende zi 'ja ame ga kotɔtɔ dönnï yayi ne.
44016014	Tine 'ja mɔtɔ rɔ Ludïya ëdï mï löŋgö lïjë yayi. Lɔko di Towatira rɔ bɔ ndögö 'ba bɔŋgɔ kasi, ne lɔko rɔ bɔ koro Bɔko'ba. Kina ɔdɔ lɔko kuwö lende ame ga Pɔlo kiya ne 'deni tine, Bɔko'ba omba dökï'dï nï ŋgï lɔko ki'di dönï gɔmo.
44016015	Kina dodɔ mini 'ba bapatisi ŋgï dönï gbï ti bilaka 'ba mï liŋɔ 'bënï ga. Lɔko oma'jo rönï zize kiya te, “Ɔdɔ komerike mi'di dɔma 'deni ŋgï rɔ ma laka gɔ lende 'ba ŋere Yësu, ako kolomake liŋɔ ma.” Kina lɔko ko'dɔ atiri ŋgï gɔze dari liŋɔ 'bënï rɔ ŋba.
44016016	Mï kada ma dɔ kɔtɔ mɔtɔ ko'ja dëdï dari mï bi 'ba mötu kina dɔze kondɔsɔ ŋgï ti nyiti nökï mɔtɔ. Nökï 'bënï mo i'di lɔko koloma rɔ tumë lende. Lɔko rɔ atɔli 'ba ya mɔtɔ ga, na lïjë kö'bö ŋgï nduwë to'ja gïrïsï rɔ mbëmbë gɔ tumë lende 'bënï nima.
44016017	Kina lɔko kebe ŋgï rɔ tozi gɔze, ze ti Pɔlo ni, ti tulörï tuwöwö mo kiya zi bilaka tëgë, “Ya naga nime lïjë na rɔ bɔ laja 'ba Bɔko'ba ame mïtɔrɔ ne. Lïjë ti kiya kɔri 'ba dïdï ŋgï ziye.”
44016018	Lɔko oto to'dɔ lende 'bënï nime kɔzɔ a nime te nduwë ŋbö mï kada dɔ konzi. Kina kata ŋgï dökï'dï Pɔlo kënyï kamo dɔ nökï nima, kiya te, “Milende zïyï ti közï kakpa 'ba Yësu Kurïsïtö, ënyï yaga di dɔ nyiti nime.” Kina nökï tönë kola nyiti nima ŋgï.
44016019	Kina ɔdɔ bɔ dönï ga kikali 'deni lɔko inza ko'de yamo kpe zïnnï tine, lïjë ari ŋgï kinda'ba Pɔlo ni ti Sila kilala koto kari zi turu 'ba dönnï ga mï bi 'ba burë.
44016020	Lïjë ari kiya zi turu naga nima yayi tëgë, “Ya naga nime lïjë rɔ Yudayi. Lïjë ëdï rɔ tirasi dɔ bilaka 'ba mï gawo ze nime.
44016021	Lïjë ebe tiyandi bilaka ti dölëtï ame ga kö'du ki'di ze 'ba Romo kota gɔmo 'deni ne.”
44016022	Kina tïndï 'ba bilaka naga nima kolɔdɔ ŋgï dɔ Pɔlo ni ti Sila. Tine turu mo ga i'di bɔ kanya ŋgï kirica bɔŋgɔ yaga di rɔ Pɔlo ni koloma rɔ tomba mo ti nyɔ'bɔ.
44016023	Bɔ kanya naga nima omba Pɔlo ni ŋgï rɔ ma kënyë koto ki'di mï maboso. Turu naga nima ose gɔmo kitigɔ zi bɔ dɔ maboso nima 'dɔ koŋgɔ gɔ Pɔlo ni laka kinza kusu rönnï ra.
44016024	Bɔ nima oro kö'du 'ba turu naga nima. Gɔ kö'du mo na bo ki'di Pɔlo ni ŋgï mï rö ame ŋbö zana maboso ne kudödu ndïmo mï löŋgö kpa kulugbu ma kïrïndï.
44016025	Mï zana korɔndɔ 'deni tine na lïjë koloma ŋgï rɔ to'dɔ mötu toba ŋgala zi Bɔko'ba. Kina bilaka ma laki ame ga mï maboso yayi ne koloma ŋgï rɔ tuwö dönnï.
44016026	Mbowa yɔ na kïzïkïzï ma löbu ki'di dönï ŋgï. Mï maboso nima ebe ŋgï pili tiyaya rönï, kpadörï mo ga kurögö rönnï pili yaga. Kina ziŋgiri ame ga kudödu közï bilaka 'ba maboso timo ne kope rönnï ŋgï pili yaga gɔ dönnï.
44016027	Bɔ dɔ maboso nima oŋgɔ bi di bi tö'dö o'ja kpadörï pili kurögö rönnï 'deni yaga. Bo omeri 'ba bo tëgë bɔ maboso ti kiriŋa 'deni. Kina bo kotɔ mbele abo ŋgï 'dɔ tupö rɔ bo timo yaga.
44016028	Tine Pɔlo ulörï rɔ ma kembe kilende zi bo, iya te, “Kinza kupö röyï dë, ze na me pili bine.”
44016029	Bo ïdëkï bɔ mɔtɔ ko'de pa'do zi bo. Kina bo kiriŋa ŋgï kari rö ame Pɔlo ni ti Sila këdï yïmo ne, bo kari kolɔdɔ kömönnï ti tikere ŋgï ti rɔ kïlë'dï rɔ mbëmbë.
44016030	Kina bo koja lïjë ŋgï yaga di yayi, bo ititi lïjë, bo iya te, “Ŋere ma ga, wa'di na gɔ mo'dɔ 'dɔ ki'di kɔmɔ ma yaga di mï tölë?”
44016031	Pɔlo iya te, “I'di döyï rɔ ma laka gɔ lende 'ba ŋere Yësu, kina bo ti kɔmɔ yi ŋgï pili ti bilaka 'ba mï liŋɔ 'bï ga di mï tölë.”
44016032	Kina lïjë kïyëtï lende 'ba ŋere Yësu ŋgï zi bɔ nima pili ti bilaka 'ba liŋɔ abo ga.
44016033	Bɔ nima urögö kɔmɔ 'böŋö 'ba nyɔ'bɔ ame ga mï yida rönnï ne ŋgï pili mï korɔndɔ nima. Kina lïjë kodɔ mini 'ba bapatisi ŋgï dɔ bo pili ti bilaka 'ba liŋɔ abo.
44016034	Bo oto lïjë kari rö abo ki'di akonyo zïnnï. Gɔ kö'du mo na bilaka 'ba liŋɔ abo ga ŋgï pili rɔ lɔŋɔ römöyï lïjë i'di dönnï 'deni gɔ lende 'ba Bɔko'ba.
44016035	Mï bi këzë mo nima na turu koja bɔ kanya kari kiya zi bɔ dɔ maboso nima iya te, “I'di ya naga nima kari ë'bënnï.”
44016036	Bɔ nima ari kïyëtï zi Pɔlo ni tëgë, “Laja ako zö bine di zi turu ma löbu, iya te, 'dɔ karike e'be. Kina arike ti ti mï këyï.”
44016037	Pɔlo ileki kiya zi bɔ kanya naga nima, iya te, “Turu 'be naga nima lïjë i'di komba ze kɔmɔ bilaka kinza ma kititi bïcï lende ze dë yɔ. Ze ame aa rɔ bilaka 'ba Romo ne, lïjë i'di koboso ze bine rɔ ma sari. Kina me tëgë lïjë këdï ko'dɔkɔ 'dɔ toja ze gbï lowo yaga. Lende nima ele dë. Gbagba lïjë mo na ŋgï gɔ kako bine koja ze yaga gɔ dari.”
44016038	Kina bɔ kanya naga nima kileki ŋgï kari kïyëtï kpa Pɔlo nime zi turu naga nima. Kina ɔdɔ lïjë kuwö 'deni kiya te Pɔlo ni ti Sila rɔ bilaka 'ba Romo tine, lïjë ŋgï rɔ tikere gɔ kö'du mo.
44016039	Kina lïjë kari ŋgï mï maboso yayi tileki kpënnï zi Pɔlo ni 'dɔ kola lïjë gɔ lende nima. Lïjë oja Pɔlo ni yaga di yayi kiya teyi 'dɔ kënyï kari yaga di mï gawo 'bënnï nima.
44016040	Kina Pɔlo ni kënyï ŋgï di mï maboso yayi kari liŋɔ 'ba Ludïya tori bilaka 'ba kanisa. Lïjë ari kiya lende zi bilaka naga nima 'dɔ koloma ti mï këddï. Kina lïjë kari ë'bënnï ŋgï di mï gawo nima.
44017001	Lïjë ari nduwë mï liŋgere 'bënnï nima kebe mï gawo 'ba Ambipɔli ni ti Apɔlɔniya kömö Tesalonika. Rö 'ba mötu 'ba Yudayi ëdï yayi.
44017002	Kina Pɔlo kari ŋgï yïmo mï löŋgö bilaka ame ga kotɔtɔ dönnï yayi ne, kɔzɔ ma bo këdï ko'dɔ mɔlomɔlo naga tara. Bo oloma rɔ to'dɔ kowasa tïnnï mï kada 'ba rɔ kindawo ma dɔ mota 'do,
44017003	tïyëtï gɔ lende 'ba mï buku 'ba Bɔko'ba zïnnï, tëgë lende naga nima kugu ne ileme 'deni Bɔko'ba iteri 'deni mɔlo 'dɔ gomɔ ko'dɔ Kurïsïtö ame bo koja kako dɔliŋɔ nime ne gɔ kënyï kɔdɔ yaga di mï tölë. Pɔlo iya te, “Yësu nime mëdï miya lende mo ziye ne, bo na rɔ Kurïsïtö.”
44017004	Kina bilaka naga nima mɔtɔ ga kutï ŋgï gɔ lende 'ba Pɔlo, kodɔ'bɔ rönnï ŋgï tïnnï lïjë ti Sila. Kina Giriki ma konzi mɔtɔ ga ame ga koro Bɔko'ba 'deni ne kodɔ'bɔ rönnï ŋgï gbï tïnnï ti 'ja ma rɔ koro ma konzi mɔtɔ ga.
44017005	Tine na lende nime kënyë ŋgï mï Yudayi mɔtɔ ga. Kina lïjë kari kotɔtɔ ya ma këdï kulë 'bënnï rɔ yawa mï gɔ bi 'ba ndögö naga ŋgï kocɔ teyi 'dɔ kënyï rɔ 'dïrï ti Pɔlo ni. Ya naga nima omɔmi rönnï ŋgï ti tulörï rɔ mï gawo kari kolɔdɔ dɔ liŋɔ 'ba bɔ mɔtɔ rɔ Yasona. Lïjë o'dɔkɔ tinda'ba Pɔlo ni 'dɔ ki'di bilaka pili ko'dɔ burë mo mï kpa kotɔtɔ 'bënnï nima.
44017006	Ne tine lïjë o'ja Pɔlo ni dë, kina lïjë kinda'ba Yasona ŋgï pili ti bilaka 'ba kanisa mɔtɔ ga kilala koto zi bɔ kiya burë 'bënnï ga. Lïjë pili ulörï kozɔ timo tëgë, “Ya tönë ga këdï kirasi dɔ bilaka konzi 'ba dɔliŋɔ naga nime ne, lïjë na me kako 'deni bine.
44017007	Kina me bɔ nime rɔ Yasona kota lïjë ŋgï ki'di koloma liŋɔ abo rɔ ŋba. Ya naga nime lïjë oro kö'du ki'di 'ba bɔ dɔliŋɔ ma löbu 'ba Romo dë. Lïjë iya te bɔ mɔtɔ tɔ ne kïdëkï möyï mo rɔ Yësu na rɔ bɔ dɔliŋɔ ma löbu.”
44017008	Lende nime i'di bɔ kiya burë ni ti bilaka mɔtɔ ga ŋgï pili ti mï kombi.
44017009	Kina lïjë ki'di Yasona ni ŋgï titi kopi gïrïsï tine, na 'jaa lïjë kope kola kari.
44017010	Mï korɔndɔ mo na bilaka 'ba kanisa koja Pɔlo ni ti Sila ŋgï kari Beriya. Kina ɔdɔ lïjë kömö 'deni yayi tine lïjë ari ŋgï mï rö 'ba mötu 'ba Yudayi.
44017011	Yudayi ama ga yayi ne ilagi lende 'ba Pɔlo ni dë kɔzɔ ma di Tesalonika. Lïjë ŋgï ti mï këyï tuwö mo gbï tïdëkï buku 'ba Bɔko'ba mï kada pili toŋgɔ mo ɔdɔ dɔ lende mo ga utï gɔ 'ba Pɔlo.
44017012	Kina Yudayi ma konzi gbï ti Giriki ma rɔ bɔtɔni ti 'ja ma konzi ame ga rɔ bɔ wa ne ki'di dönnï ŋgï gɔ lende 'ba Yësu.
44017013	Kina ɔdɔ Yudayi ma mï Tesalonika kuwö lende mo 'deni kiya te, Pɔlo ëdï 'deni gbï rɔ tiya lende 'ba Bɔko'ba mï Beriya tine, lïjë ari kocɔ ŋgï zi tïndï 'ba bilaka kënyï rɔ 'dïrï ti Pɔlo.
44017014	Kina bilaka 'ba kanisa koja bo ŋgï di mï gawo kari kpa mini löbu. Tine Sila ni ti Timatiyo ileke 'bënnï mï gawo yayi.
44017015	Bilaka 'ba Beriya ame ga koto gɔ Pɔlo ne ëkï ŋgï kɔtɔ ti bo mï sorope kari ŋbö mï gawo 'ba Ateniya. Bo oja ya naga nima kileki Beriya 'dɔ kari kiya zi Sila ni ti Timatiyo kako welo zi bo.
44017016	Ko'ja bo këdï gba Ateniya yayi tidabi Sila ni ti Timatiyo, tine bo ŋgï rɔ meri kulöwö di zi akoro ma konzi ame ga kɔmɔ bo këdï ko'ja di mï gawo nima ne.
44017017	Kina bo kö'bö ŋgï nduwë tari mï rö 'ba mötu 'ba Yudayi to'dɔ kowasa ti Yudayi gbï ti bɔ löwö ame ga koro Bɔko'ba 'deni ne. Bo oloma gbï nduwë tari mï bi 'ba ndögö mï kada pili to'dɔ kowasa ti bilaka ma kako yayi.
44017018	Bɔ kɔmɔ kiyandi mɔtɔ ga ame kïdëkï möyï mo rɔ Ëpïkurö ti ya ame ga kïdëkï rɔ Sitowa ne, oloma gbï rɔ to'dɔ kowasa ti bo di yayi. Ne tine ya mɔtɔ ga iya te, “Wa'di na bɔ ŋgɔŋgɔ nima këdï ko'dɔkɔ tiya mo?” Ya mɔtɔ ga iya te, “Mɔtɔga lende 'ba akoro mɔtɔ ga 'ba bɔ löwö na ti bo këdï kiya.” Lïjë iya lende nima tara römöyï bo ëdï rɔ tiya lende 'ba Yësu ti lende 'ba tënyï tɔdɔ di mï tölë.
44017019	Kina lïjë koto bo ŋgï kari mï bi 'ba burë 'bënnï dɔ döku mɔtɔ kïdëkï möyï mo rɔ Ariyɔpago. Lïjë iya te, “Do'dɔkɔ tuwö lende 'ba akiyandi la'ja nime.
44017020	Wa mɔtɔ ga ame këddï kiya ne duwö lende mo ga dë mɔlo. Do'dɔkɔ tikali mï 'jɔ 'ba lende mo ga.”
44017021	Lïjë iya tara römöyï bilaka 'ba Ateniya naga nima ti ya mɔtɔ ga ame këdï koloma mï löŋgö lïjë yayi ne, wa ma ko'dɔkɔ 'bënnï ma kulöwö mo na rɔ tiya lende ma la'ja gbï ti tuwö mo.
44017022	,
44017023	Kina Pɔlo kënyï ŋgï tɔrɔ kɔrɔ kɔmɔ bilaka 'ba burë naga nima kiya te, “Kpe bilaka 'ba Ateniya, miliŋgere 'deni pili kote mï gawo 'be mo'ja akoro konzi 'be naga nima. Kina mikali 'deni kpe ŋgï rɔ bɔ koro akoro rɔ mbëmbë. Mo'ja gɔ bi 'ba tumu wa zi akoro 'be mɔtɔ gbï kugu lende teyi kiya te, ‘Bi 'ba akoro ma kinza kikali.’ Wa nima këddï koroke ŋgï kinza kikalike dë ne kina me mako 'deni tiya lende mo ziye.
44017024	Bɔko'ba na. Bo na me ko'ba mïtɔrɔ ni ti dɔyayi ti wa ame ga pili këdï koloma mï bi naga nime. Bo na rɔ bɔ dɔ mïtɔrɔ ni ti dɔyayi. Tine bo oloma dë mï rö 'ba akoro ame ga bilaka na kubö ti közïnnï ne.
44017025	Bo na me ki'di dïdï zi bilaka lesi ni kpaki ti yërï 'ba yï mökö 'dɔ këdï koloma. Bo na koja gɔ wa pili zïnnï. Bo inza rɔ leri 'ba wa mɔtɔ 'dɔ bilaka lesi ki'di zi bo.
44017026	Bilaka kɔtɔ na tönë bo ko'ba 'dɔ këdï rɔ yï lïŋgï 'ba bilaka lesi pili. Kina me bo ki'di bilaka kote mï dɔliŋɔ nime 'deni ŋgï pili. Gba kinza bo ko'ba lïjë dë bo oza gɔ bi 'bënnï ga ti kada mo ga 'deni me rɔ kɔtɔkɔtɔ.
44017027	Bo o'dɔ tara 'dɔ ɔdɔ kiya te bilaka mɔtɔ ga këdï koma bo 'dɔ lïjë komomo bi tara kari kömö zi bo, römöyï bo ɔwɔ dë di rɔze pili rɔ kɔtɔkɔtɔ.
44017028	Lende nime kina me tönë bɔ mɔtɔ kiya te, ‘Bo na me kïdïdï ze, ki'di ze doloma tiliŋgere mï dɔyayi nime.’ Ëdï gbï kɔzɔ lende 'ba ŋgala 'be ma tönë kiya te, ‘Ze pili rɔ kole abo ga.’
44017029	Ne ɔdɔ dëdïke 'deni rɔ kole 'ba Bɔko'ba tara tine, inza rɔ ma laka 'dɔ domerike diyake te bo ëdï kɔzɔ wa mɔtɔ ga ame bilaka ma miri ko'dɔ di mï yamo ala kose di mï döku ne tara.
44017030	Tine lende 'ba kada ma mɔlo tönë ga gba kinza bilaka kikali bo dë ne, bo ola 'deni pili. Ne kina me bo këdï kose 'deni zi bilaka 'ba gɔ bi naga nime pili 'dɔ kotɔ dönnï di mï lende kënyë.
44017031	Bo igeli kada ame 'dɔ bo ko'dɔ burë 'ba bilaka 'ba dɔliŋɔ nime pili rɔ ma kodɔrɔ yïmo ne 'deni. Mï kada mo nima bo ti ki'di bɔ ame bo kigeli 'deni ne tiya burë 'ba bilaka. Bo ileme 'deni zi bilaka pili rɔ ma laka bo ëdï ko'dɔ tara ti ti'di bɔ nima kënyï kɔdɔ di mï tölë.”
44017032	Kina ɔdɔ bɔ burë naga nima kuwö Pɔlo kiya lende 'ba tënyï tɔdɔ 'ba bilaka yaga di mï tölë kɔzɔ a nima tara tine, ya mɔtɔ ga ögö bo ŋgï rɔ laŋa. Tine ya mɔtɔ ga iya te, “Do'dɔkɔ 'dɔ kako kiya lende nime gbï zize kada mɔtɔ.”
44017033	Kina ɔdɔ Pɔlo kɔdɔ 'deni yaga tine,
44017034	ya mɔtɔ ga odɔ'bɔ rönnï ŋgï ti bo ki'di dönnï gɔ lende 'ba Yësu. Bɔ ma kɔtɔ di mï löŋgö lïjë nima na rɔ Dïyönusïyö bɔ kiya burë mï Ariyɔpago ti 'ja mɔtɔ kïdëkï rɔ Damari gbï ti ya mɔtɔ ga.
44018001	Di pötö mo na Pɔlo kënyï di Ateniya kari Korinito.
44018002	Di yayi na bo kari kondɔsɔ ti bɔ mɔtɔ rɔ Akowila. Bɔ nima rɔ Yudayi tine öyö bo Pɔnito. Bo ëdï mɔlo koloma Romo, tine bɔ dɔliŋɔ 'ba Romo ame kïdëkï möyï mo rɔ Kolawodiyo ne i'di kö'du 'deni 'dɔ Yudayi pili kënyï yaga di Romo. Gɔ kö'du mo na ki'di Akowila ni kënyï di Italiya yayi ti 'ja abo Purïsïkïla kako gba rɔ ma la'ja Korinito.
44018003	Pɔlo ari toŋgɔ lïjë koloma tïnnï yayi turu kilaka, römöyï lïjë pili rɔ bɔ kuru kilaka.
44018004	Kina bo kö'bö ŋgï nduwë rɔ tari mï rö 'ba mötu mï kada 'ba rɔ kindawo pili tilende ti ya ame ga yayi rɔ Yudayi kpaki ti Giriki ni tocɔ mo zïnnï gɔ lïjë ki'di dönnï gɔ lende 'ba Yësu.
44018005	Kina ɔdɔ Sila ni kömö 'deni ti Timatiyo di Makedoniya tine Pɔlo ola ndɔbɔ 'ba turu kilaka ŋgï kodɔ rɔ bo ŋge gɔ tiya lende 'ba Bɔko'ba gbï todɔrɔ gɔmo zi Yudayi ni, Yësu na rɔ Kurïsïtö ame Bɔko'ba koja kako dɔliŋɔ nime bine ne.
44018006	Tine Yudayi oloma ŋgï to'dɔ kowasa ti bo tiya kpa kënyë rɔ bo. Gɔ kö'du mo na bo komba lupu ŋgï yaga di rɔ bɔŋgɔ abo 'dɔ kileme Bɔko'ba ilagi 'deni di rönnï. Bo iya te, “Ɔdɔ kɔcɔke pele 'böwu yaga di mï kɔri 'ba dïdï nime ama 'beye na, ma 'bama miyandi ye 'deni. Kisaki di mï kada nime tɔne mëdï mari a ma tiya lende 'ba Bɔko'ba zi bɔ löwö.”
44018007	Kina bo kola rö 'ba mötu nima ŋgï bo kari tuwöwö lende 'ba Bɔko'ba zi bilaka di liŋɔ 'ba bɔ löwö mɔtɔ kïdëkï möyï mo rɔ Tïtïyö Yoseto rɔ bɔ koro Bɔko'ba. Bɔ nima liŋɔ mo ŋgila rö 'ba mötu.
44018008	Kina bɔ dɔ rö 'ba mötu nima kïdëkï möyï mo rɔ Kurïsïpö ne ti bilaka 'ba liŋɔ abo ga pili ki'di dönnï ŋgï gɔ lende 'ba ŋere Yësu. Ya ma konzi mɔtɔ ga ame kuwö lende 'ba Yësu di Korinito yayi ne i'di dönnï ŋgï gbï gɔmo, kina kodɔ mini 'ba bapatisi ŋgï dönnï.
44018009	Mï korɔndɔ ma dɔ kɔtɔ mɔtɔ na ŋere Yësu kilende ŋgï zi Pɔlo ti nyï, iya te, “Kinza kere dë. Iya lende ma nduwë kinza kola gɔmo dë.
44018010	Mëdï tïyï, bɔtɔ mɔtɔ inza ko'dɔ yi. Mëdï ti bilaka rɔ ma konzi mï gawo nime.”
44018011	Kina Pɔlo koloma ŋgï yayi kɔmɔ kɔɔ kɔtɔ kɔdɔ dɔmo nyepe modɔɔkɔtɔ tiyandi bilaka ti lende 'ba Bɔko'ba.
44018012	Kina ɔdɔ bɔ mɔtɔ rɔ Galiyo na 'deni rɔ turu 'ba dɔyayi 'ba Giriki nima tine, Yudayi otɔtɔ rönnï ŋgï kolɔdɔ dɔ Pɔlo kotɔ koto mï gɔ bi 'ba burë.
44018013	Lïjë iya te, “Bɔ nime ëdï rɔ tiya mo zi bilaka 'dɔ koro Bɔko'ba ti to'dɔ wa ame ga kö'du ki'di kota gɔmo 'deni ne.”
44018014	Pɔlo o'dɔkɔ tilende, ne tine Galiyo na koke dɔmo ŋgï dɔgba kiya zïnnï iya te, “Kpe bilaka 'ba Yudayi, ɔdɔ kiya te ko'deke bɔ nime bine gɔ lende kënyë ko'dɔ mɔtɔ ala gɔ 'bölu abo, kina ŋge ti muwö lende 'be.
44018015	Ne ame za rɔ lende 'ba kö'du tɔ ne ga ti möyï ti kö'du ki'di 'be 'ba Yudayi ne, kpe na ko'dɔke e'be burë mo. Ma 'bama mo'dɔ burë 'ba wa ma tara dë.”
44018016	Kina bo ki'di ŋgï koga lïjë yaga di mï gɔ bi 'ba burë.
44018017	Tine na lïjë kolɔdɔ ŋgï dɔ Sɔsetene bɔ dɔ rö 'ba mötu tomba mo di mï gɔ bi 'ba burë yayi. Ne pele Galiyo onyɔ abo lende mo dë.
44018018	Pɔlo oloma titi ko'dɔ tö'dö dɔ konzi ti bilaka 'ba kanisa yayi. Kina bo ko'dɔ mötö gbɔ ŋgï zïnnï bo kari Keŋgoriya 'dɔ tëkï mï sorope di yayi tari mï dɔyayi 'ba Surïya. Di Keŋgoriya yayi na bo kopɔ dɔ bo ŋgï yaga römöyï bo ulömu rɔ bo 'deni zi Bɔko'ba. Kina bo këkï ŋgï mï sorope kɔtɔ ti Purïsïkïla ni ti Akowila.
44018019	Ne ɔdɔ lïjë kömö 'deni Epeso tine, lïjë ari dë kpe nduwë ti bo. Bo ari mï rö 'ba mötu 'ba Yudayi di Epeso yayi tilende ti bilaka ame ga yayi ne.
44018020	Ya naga nima ititi bo 'dɔ toloma titi mbowa tïnnï yayi. Ne tine bo o'dɔkɔ dë.
44018021	Kina bo ko'dɔ mötö gbɔ ŋgï zïnnï. Bo iya te, “Ɔdɔ Bɔko'ba ko'dɔkɔ zö ti mako 'jaa ziye bine kada mɔtɔ.” Kina bo këkï ŋgï mï sorope di yayi kari nduwë.
44018022	Kina ɔdɔ bo kömö 'deni Kayisariya tine, bo ëkï ŋgï di mï sorope kari mï Yerosalema tumötö bilaka 'ba kanisa. Tine na bo kari ŋgï Anitɔkiya
44018023	kari koloma titi ko'dɔ tö'dö dɔ ndö tara yayi. Di pötö mo na bo kënyï di Anitɔkiya yayi kari kebe mï dɔyayi 'ba Galatiya ni ti Parugïya ti'di mï këddï zi bilaka 'ba kanisa.
44018024	Mï kada mo nima yayi Yudayi mɔtɔ kïdëkï möyï mo rɔ Apolo ako Epeso. Bɔ nima öyö bo mï Alesandora. Bo rɔ bɔ kpa kikali lende ma kikali lende 'ba mï buku 'ba Bɔko'ba 'doyi.
44018025	Bo uwö lende 'ba ŋere Yësu 'deni laka, bo këdï kiyandi bilaka timo rɔ ma kodɔrɔ ti dökï'dï kɔtɔ. Tine bapatisi ma bo kikali na ŋge rɔ bapatisi ame Yowani ko'dɔ dɔ bilaka ne.
44018026	Purïsïkïla ni ti Akowila ari kuwö bo ŋgï koloma rɔ tiya lende 'ba Bɔko'ba rɔ dɔ ŋgölö di mï rö 'ba mötu. Kina lïjë kogba bo ŋgï kari timo liŋɔ 'bënnï kïyëtï lende 'ba Bɔko'ba zi bo rɔ ma kodɔrɔ.
44018027	Mï kada mɔtɔ yayi tine Apolo o'dɔkɔ tari Giriki. Kina bilaka 'ba Epeso yayi kokɔnyi bo ŋgï kugu waraga zi bɔ kösö gɔ Yësu ga ma Giriki 'dɔ ko'dɔ ŋba rɔ bo laka. Kina ɔdɔ bo kömö 'deni Giriki yayi tine, bo ö'bö ŋgï tokɔnyi ya ame ga lende këyï 'ba Bɔko'ba ki'di 'deni ki'di dönnï 'deni gɔ lende 'ba Yësu ne.
44018028	Yudayi mɔtɔ ga oloma to'dɔ kowasa ti bo di kɔmɔ bilaka ma konzi. Tine bo a'da lïjë ŋgï ti kpa kitigɔ 'ba lende kikali abo. Bo ïyëtï lende 'ba mï buku 'ba Bɔko'ba ŋgï zïnnï ame kileme Yësu rɔ Kurïsïtö ame Bɔko'ba koja kako dɔliŋɔ nime bine ne.
44019001	Mï kada ma Apolo këdï Korinito Pɔlo ëdï 'ba bo tiliŋgere kebe mï dɔyayi ame ga rɔ ma kɔwɔ di kpa mini löbu ne. Di gɔmo na bo kako ŋgï Epeso. Di yayi na bo kari ko'ja bɔ kösö gɔ Yësu mɔtɔ ga.
44019002	Bo ititi lïjë, bo iya te, “Mï kada ame ki'dike dɔye gɔ lende 'ba Yësu ne Nyï Kɔtɔ Laka ako ra dɔye?” Lïjë iya te, “Duwö lende mo dë kiya te Nyï Kɔtɔ Laka 'ba Bɔko'ba ëdï.”
44019003	Bo iya te, “Ne o'dɔ bapatisi dɔye totondo?” Lïjë iya te, “Bapatisi ma ko'dɔ dɔze ŋge kɔzɔ ame Yowani koloma rɔ to'dɔ mo ne tara.”
44019004	Bo iya te, “Bapatisi nima Yowani ko'dɔ dɔ bilaka ne ëdï rɔ lende kileme 'ba dɔ kotɔ di mï lende kënyë. Yowani iya gbï tönë zi bilaka 'ba Yisarele 'dɔ ki'di dönnï gɔ lende 'ba bɔ ame këdï kako di pötö bo bine ne. Kina me 'deni rɔ Yësu.”
44019005	Kina ɔdɔ ya naga nima kuwö lende 'ba Pɔlo nima 'deni, i'di ŋgï ko'dɔ bapatisi dönnï 'dɔ lïjë këdï rɔ 'ba ŋere Yësu.
44019006	Kina Pɔlo ki'di közï bo ŋgï dönnï na Nyï Kɔtɔ Laka kila'ba ŋgï dönnï pili ki'di lïjë tilende rɔ kpa löwö tumë lende 'ba Bɔko'ba.
44019007	Ya naga nima lïjë ëdï pili kɔzɔ 'butë dɔmorïyö tara.
44019008	Mï nyepe mota Pɔlo ö'bö ŋgï nduwë rɔ tiliŋgere mï rö 'ba mötu tiya lende rɔ dɔ ŋgölö zi bilaka gbï tilende tïnnï 'dɔ lïjë ki'di dönnï gɔ lende 'ba ŋere löbu 'ba Bɔko'ba nime.
44019009	Ne tine ya ma mbili minyi mɔtɔ ga ame kilagi lende abo ne ëdï gbï yayi. Lïjë ebe ŋgï tiya kpa kënyë zi bilaka ma konzi gɔ kö'du 'ba kɔri 'ba lende 'ba Yësu nime. Kina Pɔlo kënyï ŋgï di mï löŋgö lïjë yayi kogba bɔ kösö gɔ Yësu ga ti bo. Kina bo koloma ŋgï nduwë tilende ti bilaka gɔ lende 'ba Bɔko'ba kote kada pili di mï sukulu 'ba bɔ mɔtɔ kïdëkï rɔ Torano.
44019010	Bo oloma nduwë to'dɔ lende nime te ŋbö kɔmɔ kɔɔ rïyö. Kina ki'di bilaka 'ba Yudayi ame ga pili këdï koloma mï dɔyayi 'ba Asiya ne kpaki ti Giriki mo ga ŋgï kuwö lende 'ba ŋere Yësu.
44019011	Mï kada naga nima yayi Bɔko'ba i'di Pɔlo ŋgï koloma rɔ to'dɔ lende 'ba gɔ kotɔ ma konzi mɔtɔ ga.
44019012	Bɔŋgɔ ame rɔ 'ba tolo mo dɔ bo ne kpaki ti ma bo këdï kudödu 'bömbö bo timo, bilaka oloma ŋgï rɔ toto mo zi bɔ rɔkɔ'ɔ kina rɔkɔ'ɔ mo ga kola ŋgï. Nökï ni kpaki ita'ba ŋgï yaga.
44019013	Yudayi mɔtɔ ga ëdï gbï mï dɔyayi nima yayi ko'dɔ rönnï tiliŋgere toga nökï yaga di dɔ bilaka. Lïjë iyɔzɔ 'dɔ toga nökï yaga di dɔ bilaka ti möyï ŋere Yësu ti tiya lende teyi, kiya te, “Milende ziye ti közï kakpa 'ba Yësu ame Pɔlo këdï kiya lende mo ne 'dɔ kënyïke yaga di dɔ bɔ nime.”
44019014	Bɔ ko'dɔ lende naga nime mɔtɔ mo ga na rɔ kole modɔmorïyö 'ba bɔ akumu ma löbu 'ba Yudayi ame kïdëkï möyï mo rɔ Sikiwa ne.
44019015	Mï kada ma dɔ kɔtɔ mɔtɔ na nökï kileki dɔmo ŋgï zïnnï, iya te, “Mikali Yësu, kina mikali lende 'ba Pɔlo gbï. Ne kpe 'beye yë mo ga na?”
44019016	Kina bɔ nökï nima kulöru ŋgï dönnï kinyanyi lïjë kirica bɔŋgɔ pili yaga di rönnï ŋbö lïjë kiriŋa yaga di mï rö abo ti wëtö rönnï.
44019017	Lende nime ömö ŋgï mbili Yudayi kpaki ti Giriki ame ga këdï koloma mï Epeso yayi ne. Kina ki'di lïjë ŋgï rɔ tikere, lïjë koloma tubï gɔ möyï ŋere Yësu rɔ mbëmbë.
44019018	Ya ma konzi ame ga ki'di dönnï 'deni gɔ lende 'ba Yësu ne ari kodɔ kpënnï ŋgï gɔ lende kënyë 'bënnï ga bi kɔpɔ.
44019019	Ya ma kata naga o'de buku 'ba tata 'bënnï ga ŋgï koŋma yaga di kɔmɔ bilaka pili. Buku naga nima ndögö mo ga ma kodɔ'bɔ pili bi kɔtɔ ti yamo kïsï kuluku 'butë (50,000).
44019020	Tigɔ mbëmbë 'ba ndɔbɔ naga nime i'di bilaka ma konzi ŋgï ki'di dönnï gɔ lende 'ba ŋere Yësu, kina ki'di bilaka 'ba kanisa ŋgï pili këdï ti mï këddï.
44019021	Di pötö mo Pɔlo ënyï kiteri ŋgï ti tigɔ 'ba Nyï Kɔtɔ Laka tari tiliŋgere kebe mï Makedoniya ti Giriki 'dɔ tari rɔ ŋburuŋburu mo mï Yerosalema. Bo iya te, “Ɔdɔ mömö Yerosalema, mëdï mari toŋgɔ Romo.”
44019022	Kina bo koja Timatiyo ni ti Eraseto ame këdï koja laja zi bo ne ŋgï kari Makedoniya. Ne tine bo oloma 'ba bo titi mbowa mï dɔyayi 'ba Asiya.
44019023	Mï kada naga nima yayi kina bilaka 'ba Epeso kebe ŋgï to'dɔ ayayi ma löbu rɔ kɔri 'ba lende 'ba Yësu.
44019024	Bɔ mɔtɔ ëdï yayi möyï mo rɔ Demetoriyo rɔ bɔ kuku rö titi 'ba akoro Aritemisi di mï sïtërï. Ya ame ga pili këdï ko'dɔ ndɔbɔ ti bo ne o'ja gïrïsï ŋgï rɔ ma kënyë gɔ ndɔbɔ nima.
44019025	Kina bo kari kotɔtɔ bɔ ndɔbɔ abo naga nima ŋgï kpaki ti lëpï nnï ga. Bo iya te, “Kpe nime pili ikalike wa 'ba to'ja gïrïsï ze na rɔ ndɔbɔ nime.
44019026	Kina me o'jake wa nima bɔ nima rɔ Pɔlo këdï ko'dɔ ne 'deni kuwöke gbï ti mbili ye. Bo iya te wa ame ga bilaka lesi kileŋo ti közïnnï ne na dë rɔ wa ma 'dɔ bilaka koro. Kina me bo ki'di bilaka ma konzi 'ba Epeso ti bilaka 'ba mï dɔyayi 'ba Asiya nime 'deni ŋgï pili ki'di dönnï gɔ lende abo.
44019027	Mɔtɔga kö'du abo ti ki'di bilaka kiya wa naga nime dëdï dileŋoke ne ŋgï rɔ wa ma yawa. Rö löbu 'ba Aritemisi nime pele mɔtɔga bilaka ti kiya ŋgï kada mɔtɔ rɔ wa ma yawa. Kina lïjë këdï kuburu bi 'ba akoro löbu nime bilaka 'ba Asiya kpaki ti 'ba dɔyayi mɔtɔ ga pili koro 'deni ne ŋgï.”
44019028	Lende nime i'di bilaka naga nima ŋgï kënyï rɔ 'dïrï kebe tulörï kozɔ timo rɔ ma kembe, kiya te, “Aritemisi, akoro 'ba Epeso na rɔ dɔ kiteli.”
44019029	Kina bilaka 'ba mï gawo pili kembe ŋgï mï ayayi kari kinda'ba Gayo ni ti Aritaroko ame ga rɔ bilaka 'ba Makedoniya këdï koloma ti Pɔlo ne ŋgï. Kina lïjë kɔlɔ ŋgï nduwë kari ti ya naga nima mï gɔ bi 'ba kpa kotɔtɔ.
44019030	Pɔlo o'dɔkɔ 'dɔ tari tilende zi tïndï naga nima komɔmi rönnï yayi ne. Tine bɔ kösö gɔ Yësu ga ota gɔ bo ŋgï di bi tari.
44019031	Turu 'ba dɔ gawo nima mɔtɔ ga ame rɔ bɔ pɔri bo ga ne oja laja gbï kiya zi bo kinza bo kudömu dë yayi.
44019032	Tïndï naga nima pili oloma ŋgï tozɔ ti lende nima rɔ 'beri'beri. Ya ma konzi mɔtɔ ga di mï löŋgö lïjë yayi ikali dë wa'di na lïjë kotɔtɔ rönnï bina gɔmo.
44019033	Kina Yudayi ni ki'di bɔ mɔtɔ rɔ Alesandoro ŋgï kari kɔrɔ kɔmɔ tïndï naga nima. Bilaka naga nima pili o'dɔkɔ bo 'dɔ kilende. Kina bo kïyëyï dɔ közï bo ŋgï zïnnï 'dɔ lïjë kudumö, 'dɔ bo kïyëtï kö'du nima zïnnï.
44019034	Ne tine bilaka naga nima ikali bo ŋgï rɔ Yudayi. Kina lïjë pili kebe ŋgï tulörï timo ŋbö saa rïyö, kiya te, “Aritemisi, akoro 'ba Epeso na rɔ dɔ kiteli.”
44019035	Rɔ ŋburuŋburu mo na makuŋgu 'ba mï gawo nima kako ki'di lïjë 'jaa kudumö. Bo iya te, “Kpe bilaka 'ba Epeso, laki pili ikali ze rɔ bɔ koŋgɔ gɔ rö löbu 'ba Aritemisi gbï ti döku nime kila'ba di mïtɔrɔ ne.
44019036	Lende nime ikali dë ma 'dɔ kandi gɔmo. Udumöke, kinza kulögböke dë ŋgï rɔ yawa tara.
44019037	Ya rïyö naga nime u'bögö ɔtɔ dë yɔ di mï rö 'ba akoro, lïjë iti'ja akoro ze Aritemisi dë gbï. Kina me kinda'bake lïjë ŋgï ko'deke kako bine.
44019038	Ɔdɔ kiya te Demetoriyo ni ti bilaka abo naga nima këdï ti lende 'ba rɔ bilaka mɔtɔ, ma laka mo 'dɔ lïjë kari kïyëtï 'jaa zi turu mï kada 'ba burë 'bënnï.
44019039	Ne ɔdɔ kiya te kpe nima pili ko'dɔkɔke to'dɔ wa mɔtɔ tɔ ne 'beri, ma laka mo 'dɔ dïdëkï bilaka 'ba mï gawo nime pili kotɔtɔ rönnï 'dɔ kote lende mo laka yaga.
44019040	Ayayi nime ko'dɔke tɔne ne lende mo aga 'deni za rɔma dayi, mɔtɔga bɔ mɔtɔ ti kari kususu ze ŋgï gɔmo zi turu 'ba Romo. 'Jɔ 'ba lende 'ba ayayi nime inza du te, kina dinza dikalike gbï tïyëtï ndïmo laka.”
44019041	Di pötö makuŋgu nima kote tiya lende 'deni kɔzɔ a nima tara tine, na bo kïyëyï bilaka naga nima ŋgï pili.
44020001	Kina ɔdɔ kpa ayayi 'ba bilaka 'ba Epeso naga nima kɔrɔ 'deni tine, Pɔlo otɔtɔ dɔ bɔ kösö gɔ Yësu ga ŋgï kose gɔmo zïnnï 'dɔ lïjë koloma kö'bö ti mï këddï. Kina bo ko'dɔ mötö gbɔ ŋgï zïnnï bo kënyï kari Makedoniya.
44020002	Bo ari kiliŋgere kebe mï Makedoniya yayi pili tocɔ mï këddï zi bilaka 'ba kanisa ti lende ma konzi. Di yayi na bo kari ŋgï mï dɔyayi 'ba Giriki
44020003	kari koloma yayi nyepe mota. Bo o'dɔkɔ 'dɔ tileki di yayi tari mï dɔyayi 'ba Surïya. Ne tine bo uwö lende mo Yudayi ëdï rɔ tususu kpënnï rɔ bo 'dɔ tupö bo yaga. Kina bo kënyï ŋgï koga kebe mï dɔyayi 'ba Makedoniya.
44020004	Ya mɔtɔ ga ame kari ti bo ne na rɔ Sɔpatara kole 'ba Pura di Beriya, lïjë ti Aritaroko ni ti Sekondo di Tesalonika ti Gayo di Darobe ti Timatiyo ti ya mɔtɔ ga di Asiya rɔ Tukïkö ni ti Turöpïmö.
44020005	Ya naga nime ari nduwë dɔgba tidabi ze ti Pɔlo mï Torowa.
44020006	Di pötö karama 'ba Pasaka na dënyï di mï gawo 'ba Pïlïpöyï yayi dëkï mï sorope do'dɔ tö'dö ŋbö dɔ muyï na 'jaa dondɔsɔ ti ya ma tönë ga di Torowa. Kina dari doloma ŋgï titi yayi kɔzɔ tö'dö dɔ modɔmorïyö tara.
44020007	Mï dɔkɔpiyari 'ba kada ma dɔgba di pötö kada 'ba rɔ kindawo 'ba Yudayi na dodɔ'bɔ rɔze ŋgï ti bilaka 'ba kanisa tonyo maŋgolɔ'bɔ. Kina Pɔlo koloma ŋgï rɔ tiya lende 'ba Bɔko'ba zi bilaka. Bo iteri 'deni 'dɔ tënyï di yayi mï bi këzë ma di pötö ama, gɔ kö'du mo na bo koto tilende ŋgï ŋbö kömö mï zana korɔndɔ.
44020008	Mï rɔ kodɔ'bɔ ze nima dëdï mï rö tɔrɔ ti lamba ma köbö ŋbaŋi yayi.
44020009	Kole yɔbi mɔtɔ kïdëkï möyï mo rɔ Yutuku oloma 'ba bo ŋgɔsi kpa bi gböŋö 'ba rö. Kina bo ki'di tinano ŋgï ko'ja Pɔlo këdï 'deni rɔ tiya lende rɔ mbëmbë. Rɔ ŋburuŋburu mo tine na tö'dö kinda'ba bo ŋgï. Kina bo kɔmɔ ŋgï pilisi di bi gböŋö 'ba rö nima kila'ba ŋbö kömö mï yayi bërï. Bilaka ëkï kari tombi bo, tine ari ko'ja bo 'deni ŋgï rɔ töku.
44020010	Kina Pɔlo këkï ŋgï kari kutu'bö rɔ bo dɔ bɔ nima kiramo. Bo iya te zi ya naga nima, “Ɔrɔke di bi monɔ, bo ëdï ti kömönï.”
44020011	Tine na Pɔlo këkï kileki tɔrɔ tonyo maŋgolɔ'bɔ ti bilaka ama ga. Kina bo koto tilende ŋgï nduwë rɔ gögö ŋbö kömö mï kano bi yɔ na bo kënyï kari ŋgï.
44020012	Tine bilaka naga nima oto kole yɔbi tönë ŋgï kari liŋɔ 'deni rɔ ma kïdïdï na lïjë ŋgï pili rɔ lɔŋɔ.
44020013	Pɔlo iya zize 'dɔ dëkï mï sorope dari nduwë tötï dɔgba römöyï bo ëdï ko'dɔkɔ 'ba bo tiliŋgere ti ndï bo. Kina dëkï ŋgï mï sorope dari Aso turë dɔ bo yayi.
44020014	Di yayi tine na bo këkï ŋgï mï sorope kɔtɔ tize kari nduwë Mitolene.
44020015	Mï bi këzë ma di gɔmo na dari ŋgï nduwë ti sorope ŋbö dömö ŋgɔsi ŋgila dɔyayi 'ba Kiyo. Di gɔmo 'böwu na dari nduwë ti sorope dömö mï dɔyayi 'ba Samo. Mï bi këzë ma di gɔ ama tine na dari ŋgï gbï nduwë ti sorope dömö mï gawo 'ba Mileto.
44020016	Pɔlo o'dɔkɔ 'dɔ toke rɔ ma kodɔrɔ kari Mileto kɔzɔ a nima tara kugögö dë kpe kebe Epeso kinza bo kigabi ra titi mï dɔyayi 'ba Asiya. Bo o'dɔkɔ tari welo tara ɔdɔ këdï laka 'dɔ bo kari kömö Yerosalema mï kada 'ba Penitikɔsi.
44020017	Gɔ kö'du mo na bo koja laja ŋgï kari zi löbu 'ba kanisa ame ga Epeso ne 'dɔ kurë dɔ bo Mileto.
44020018	Kina ɔdɔ lïjë kömö 'deni yayi tine, bo ënyï tiya mo zïnnï, bo iya te, “Kpe pili ikalike loma tönë moloma mï löŋgö ye mɔlo gɔ tako ma mï dɔyayi 'ba Asiya bine ne 'deni.
44020019	Mileki rɔma titiyi bërï mï laja 'ba Yësu mö'bö ŋgï rɔ meri rɔ kɔmɔ tɔlɔ gɔ lende 'be gbï mï akiyari löbu 'ba Yudayi ma këdï kususu kpënnï rɔma.
44020020	Ne pele mö'bö ŋgï tiya lende 'ba Bɔko'ba ziye gbï tiyandi kɔmɔye di bi 'ba bilaka konzi gbï kebe mï liŋɔ 'be ga. Laja laka ame ga 'dɔ kokɔnyi ye ne, musu dɔmo dë du kɔtɔ te di ziye.
44020021	Miya lende pili 'deni yaga zi Yudayi ni kpaki ti bɔ löwö. Miya 'deni zïnnï 'dɔ lïjë kotɔ dönnï di mï lende kënyë 'bënnï ga lïjë kuwö dɔ Bɔko'ba gɔ lïjë ki'di dönnï gbï gɔ lende 'ba ŋere ze Yësu.
44020022	Kina me miya ziye, Nyï Kɔtɔ Laka na me 'deni koja ma mëdï mari Yerosalema. Wa ame ga këdï kari ko'dɔ rönnï zö di yayi ne mikali dë.
44020023	Di mï gawo ame ga pili moloma teyi ne Nyï Kɔtɔ Laka ö'bö ŋgï rɔ tiyandi ma timo, iya te bilaka ti koboso ma kada mɔtɔ kodɔ gomɔ rɔma.
44020024	Ne 'bama lende mo ɔ'ɔ dë kpe rɔma, ɔdɔ mɔmɔ ala mölë. Wa ame ŋge lende mo kɔ'ɔ rɔma ne na rɔ tote ndɔbɔ nime ŋere Yësu ki'di zö to'dɔ mo ne. Ame rɔ tïyëtï laja laka 'ba mï këyï 'ba Bɔko'ba ne.
44020025	Kina me miya ziye, kɔzɔ ma tönë pele moloma 'deni rɔ tiya lende 'ba ŋere löbu 'ba Bɔko'ba ziye, ne ma tɔne mikali 'deni kpe pili inza ko'jake kïnë ma kpe di gɔ ame.
44020026	,
44020027	Wa ame ga Bɔko'ba ko'dɔkɔ 'dɔ to'dɔ mo ziye ne miya 'deni pili ziye. Musu dɔ ama kɔtɔ mɔtɔ te dë du di ziye. Kina me mëdï miya 'deni ziye tɔne, ɔdɔ kebe kɔcɔke 'böwu gbï yaga di mï kɔri 'ba dïdï nime lende ma inza kpe teyi.
44020028	Kina 'deni oŋgɔke gɔ yida rɔye ti laka gbï ti kamölö naga nime Nyï Kɔtɔ Laka ki'di ye 'deni rɔ bɔ dɔmo ne, römöyï lïjë na rɔ kanisa 'ba Bɔko'ba. Tölë 'ba kole abo na me 'deni ki'di lïjë rɔ 'ba bo ga.
44020029	Mikali 'deni wölïwölï ma kënyë mɔtɔ ga ëdï kako di pötö ma mï löŋgö ye bine kinda'ba kamölö naga nime.
44020030	Ya mɔtɔ ga di mï löŋgö ye nima ti kënyï gbï tiya bëtï 'dɔ ki'di bɔ kösö gɔ Yësu ga kösö gönnï.
44020031	Tine olomake ti bi koda. Omerike gɔ kɔmɔ kɔɔ mota nima mo'dɔ bine tiyandi ye pili rɔ kɔtɔkɔtɔ kote kada kote korɔndɔ pili ne. Gomɔ ö'bö nduwë to'ja ma gɔ lende 'be.
44020032	Kina me mi'di ye 'deni zi Bɔko'ba mï lende këyï abo tönë miya 'deni ziye ne. Lende nima na ti ki'di dökï'dï ye këddï 'dɔ ko'jake yëyï nime Bɔko'ba ko'dɔkɔ ti'di mo zi bilaka abo ga ne.
44020033	Tönë moloma bine miteri wa ma kɔzɔ gïrïsï ni ti bɔŋgɔ dë di zi bɔtɔ 'beye ma kɔtɔ mɔtɔ.
44020034	Ikalike 'deni mo'dɔ ndɔbɔ ma ti közö to'ja wa ma dëdï rɔ leri mo ti bilaka ma ga.
44020035	Kina me mileme 'deni ziye 'dɔ ki'dike közïye kitigɔ laka to'dɔ ndɔbɔ 'dɔ tokɔnyi bɔ lisa. Omerike lende tönë ŋere ze Yësu kiya te, ‘Bɔ ma ki'di wa na ti këdï rɔ lɔŋɔ rɔ dɔ kiteli di dɔ bɔ ma kogba mo.’ ”
44020036	Kina ɔdɔ Pɔlo kote tiya lende naga nime 'deni te tine, lïjë olɔdɔ ŋgï pili bërï ti löbu 'ba kanisa naga nima to'dɔ mötu zi Bɔko'ba.
44020037	Kina lïjë pili kiramo bo ŋgï to'dɔ mötö gbɔ zi bo ti monɔ rɔ mbëmbë.
44020038	Lïjë pili rɔ meri römöyï bo iya te lïjë inza ko'ja kïnë bo kpe. Kina lïjë koto gɔ bo ŋgï këkï mï sorope.
44021001	Kina do'dɔ mötö gbɔ ŋgï zïnnï dëkï mï sorope dari rɔ ma kodɔrɔ dömö mï dɔyayi 'ba Kɔsa. Mï bi këzë ma di gɔmo na dari ŋgï di yayi Rodo dala 'böwu nduwë di yayi Patara.
44021002	Di yayi tine na do'ja bɔ sorope mɔtɔ ga këdï kari mï dɔyayi 'ba Pönïkë. Kina dëkï ŋgï mï sorope ma 'bënnï nima dari nduwë tïnnï.
44021003	Dari ŋbö do'ja dɔyayi 'ba Kupurïyö kinda di bi kɔwɔ. Kina dari ŋgï nduwë ti dɔyayi nima këdï kinda kebe dɔ kapa gali ze ŋbö dömö mï dɔyayi 'ba Surïya. Dari dëkï bërï mï gawo 'ba Tura, römöyï bɔ sorope naga nima o'dɔkɔ tope wa ame ga yïmo ne kola bina.
44021004	Tine na dari do'ja bɔ kösö gɔ Yësu ga ama yayi ne ŋgï kina doloma titi tïnnï yayi do'dɔ tö'dö dɔ modɔmorïyö. Tine Nyï Kɔtɔ Laka i'di lïjë ŋgï koloma rɔ tumë lende gɔ kö'du 'ba Pɔlo. Gɔ lende mo na lïjë kiya zi Pɔlo kinza bo kiteli dë kpe nduwë kari mï Yerosalema.
44021005	Ne ɔdɔ kada ze kɔ'bɔ 'deni tine dënyï ŋgï dɔmo tari. Kina lïjë kënyï ŋgï pili ti 'ja 'bënnï ga kpaki ti kole titi 'bënnï ga koto gɔze ŋbö kɔdɔ yaga di mï gawo ti'di ze gɔ kɔri. Kina dolɔdɔ ŋgï bërï pili tïnnï di kpa götö 'ba mini löbu nima yayi to'dɔ mötu zi Bɔko'ba. Kina do'dɔ mötö gbɔ ŋgï zïnnï
44021006	dëkï mï sorope. Tine na lïjë kileki 'bënnï ŋgï kari liŋɔ 'bënnï ga.
44021007	Kina dari ŋgï nduwë ti sorope di Tura ŋbö dömö Pitɔlemayi. Dari dumötö bilaka 'ba kanisa ama ga yayi ne do'dɔ tö'dö dɔ kɔtɔ tïnnï yayi.
44021008	Mï bi këzë ma di gɔmo na dari ŋgï nduwë dömö Kayisariya. Dari doloma liŋɔ 'ba Pïlïpö bɔ kiya laja laka 'ba Yësu. Bo di mï löŋgö ya ma modɔmorïyö tönë ga bilaka 'ba kanisa kigeli di Yerosalema 'dɔ to'dɔ ndɔbɔ 'ba kanisa ne.
44021009	Bo ëdï ti yïtötï sowɔ kpaki rɔ bɔ kumë lende 'ba Bɔko'ba.
44021010	Doloma do'dɔ tö'dö titi kɔzɔ dɔ ndö tara tïnnï yayi. Bɔ kumë lende 'ba Bɔko'ba mɔtɔ ako di dɔyayi 'ba Yudayi yayi, möyï mo rɔ Agabo.
44021011	Kina bo kako ŋgï kope gasi 'ba Pɔlo bo kudödu közï bo ga ti ndï bo ga timo. Bo iya te, “Ame na rɔ lende kiya 'ba Nyï Kɔtɔ Laka, ‘Yudayi ëdï kari kudödu bɔ dɔ gasi nime te di Yerosalema ki'di közïmo zi bɔ löwö.’”
44021012	Gɔ lende nime duwö te ne, ze pili ti ya ame ga yayi doma'jo rɔze zi Pɔlo kinza bo kari dë kpe Yerosalema.
44021013	Ne tine bo ileki dɔmo zize, bo iya te, “Ëddï kuduke tara gɔ wa'di? Ëddï kupöke ma ti meri gɔ wa'di? Ma 'bama mere wa mɔtɔ rɔ tari tudödu ma di Yerosalema dë. Kina mere wa mɔtɔ dë gbï gɔ 'dɔ tari tölë yayi dömöyï lende 'ba ŋere ze Yësu.”
44021014	Tine dɔ'bɔ dë kpe tocɔ bo. Kina dɔrɔ ŋgï di gɔ lende nima, diya te, “Bɔko'ba ko'dɔ ako'dɔkɔ abo.”
44021015	Doloma titi mbowa yayi. Di gɔmo tine na dileŋo akombi ze ga ŋgï dënyï dari Yerosalema.
44021016	Bɔ kösö gɔ Yësu mɔtɔ ga di Kayisariya ari kɔtɔ tize. Kina lïjë koto ze ŋgï kari liŋɔ 'ba bɔ mɔtɔ rɔ Minasona 'dɔ doloma yayi. Bo di mï bilaka 'ba Kupurïyö rɔ bɔ kanisa 'deni kɔmɔ kɔɔ konzi.
44021017	Kina ɔdɔ dömö 'deni Yerosalema tine, bilaka 'ba kanisa ako ŋgï tumötö ze ti közï rïyö.
44021018	Mï bi këzë ma di gɔmo na dënyï ti Pɔlo ni dari toŋgɔ Yakoba. Kina löbu 'ba kanisa kotɔtɔ rönnï ŋgï pili tize yayi.
44021019	Kina Pɔlo kumötö lïjë ŋgï kïyëtï gɔ wa ame ga Bɔko'ba ko'dɔ mï löŋgö bɔ löwö mï laja koja abo ne pili rɔ kɔtɔkɔtɔ.
44021020	Gɔ kö'du mo na Yakoba ni kileki yëë'dï ŋgï zi Bɔko'ba. Tine lïjë iya zi Pɔlo, iya te, “Bɔ löndö ze Pɔlo, oŋgɔ tïndï 'ba Yudayi ma kinza kiya i'di dönnï 'deni gɔ lende 'ba Yësu, kina gbï lïjë pili rɔ bɔ koro kö'du ki'di 'ba Musa rɔ mbëmbë.
44021021	Ya naga nime lïjë uwö kore mo tëgë oloma tiyandi Yudayi ame ga mï löŋgö bɔ löwö ne 'dɔ koro kö'du ki'di naga nime dë kpe, kinza lïjë kilele kole 'bënnï ga dë, lïjë ko'dɔ dölëtï ma mɔlo 'ba bilaka ze ga dë kpe.
44021022	Ne tine gɔ do'dɔke tondo? Römöyï lïjë ëdï kuwö lende mo ömö 'deni bine.
44021023	Ma laka mo zïyï 'dɔ ko'dɔ wa naga nime dëdï diya zïyï ne. Ya ma sowɔ mɔtɔ ga ëdï mï löŋgö ze bine ame kulömu rönnï 'deni zi Bɔko'ba.
44021024	Ari tïnnï ko'dɔ dölëtï 'ba ti'di yi rɔ ma kɔpɔ mï rö löbu 'ba Bɔko'ba. Kina 'dɔ kopi gïrïsï 'ba dölëtï nima pili zïnnï rɔ gɔ rönnï 'dɔ ki'di lïjë kote to'dɔ dölëtï nima ti topɔ dönnï yaga. Kina ti ki'di bilaka pili kikali omba kore 'ba röyï nima ka rɔ bëtï, nï gba rɔ ma koro kö'du ki'di 'ba Musa.
44021025	Ne 'ba bɔ löwö naga nima ki'di dönnï 'deni gɔ lende 'ba Yësu ne, dugu waraga 'deni tönë mɔlo zïnnï. Dose zïnnï kinza lïjë konyo yida ame ga kumu zi akoro ne dë, yërï ma kumu mugu mo dë naga kinza lïjë konyo dë. Kinza lïjë kuwë roma dë kina kinza lïjë ko'dɔ yërï dë gbï.”
44021026	Mï bi këzë ma di pötö mo na Pɔlo kari ŋgï ti ya sowɔ naga nima to'dɔ dölëtï 'ba ti'di rönnï rɔ ma kɔpɔ kɔmɔ Bɔko'ba. Kina bo kari ŋgï mï reki 'ba rö löbu 'ba Bɔko'ba kose gɔ kada ame 'dɔ bo ko'de yërï pili 'ba tumu mo rönnï tote dölëtï nima timo yaga ne zi bɔ akumu.
44021027	Tine ko'ja tö'dö dɔ modɔmorïyö 'ba dölëtï nima këdï ko'dɔ 'deni tote rönï, Yudayi mɔtɔ ga ame kako di Asiya ne o'ja Pɔlo di mï reki 'ba rö löbu 'ba Bɔko'ba yayi kina lïjë ki'di tïndï naga nima yayi ne ŋgï kpaki kënyï rɔ ya ti bo. Lïjë inda'ba bo
44021028	kebe tulörï timo, kiya te, “Kpe bilaka 'ba Yisarele okɔnyike ze. Bɔ tönë koloma rɔ tiyandi bilaka kebe yala pili kiya bilaka ze ga rɔ wa yawa ti kö'du ki'di 'ba Musa kpaki ti rö löbu 'ba Bɔko'ba nime ne bo na me. Bo ako 'deni ti bɔ löwö ko'de mï rö löbu 'ba Bɔko'ba nime 'dɔ tirasi mo.”
44021029	Lïjë iya tara römöyï lïjë o'ja Turöpïmö bɔ Epeso ne pa ti Pɔlo di mï gawo yayi, lïjë omeri 'bënnï tëgë mɔtɔga Pɔlo ti ko'de bo 'deni mï rö löbu 'ba Bɔko'ba.
44021030	Kina bilaka 'ba mï gawo kebe ŋgï pili mï ayayi komɔmi rönnï kari kinda'ba Pɔlo kilala yaga di mï reki 'ba rö löbu 'ba Bɔko'ba. Kina kurögö kpa reki mo ŋgï teyi.
44021031	Lïjë o'dɔkɔ 'deni 'dɔ tupö Pɔlo, ne tine bɔ mɔtɔ ari kiya zi bɔ dɔ bɔ kanya 'ba Romo tëgë bilaka 'ba Yerosalema ëdï to'dɔ ayayi.
44021032	Kina bo kënyï ŋgï welo ti bɔ kanya abo ga kpaki ti bɔ këlu mo ga kiriŋa kari mï löŋgö tïndï naga nima. Kina ɔdɔ tïndï naga nima ko'ja bɔ dɔ bɔ kanya 'ba Romo nima kömö 'deni ti bɔ kanya abo ga tara tine, lïjë ɔrɔ ŋgï di bi tomba Pɔlo.
44021033	Bɔ nima ari ŋbö kömö rɔ Pɔlo kinda'ba kose gɔmo zi bɔ kanya abo ga 'dɔ kudödu ti ziŋgiri rïyö 'do. Bo ititi ya naga nima, bo iya te Pɔlo yë na kina lende kënyë wa'di na bo ko'dɔ.
44021034	Tine ya mɔtɔ ga iya 'bënnï 'beri ya ama iya 'bënnï 'böwu 'beri. Kina ŋgï dɔ kudu nima i'di bo dë kikali lende ma kodɔrɔ mo. Kina bo ki'di Pɔlo ŋgï közï bɔ kanya abo ga 'dɔ koto kari mï bi 'ba loma 'bënnï.
44021035	Bɔ kanya naga nima ari ti Pɔlo kömö timo kpa bi 'ba tëkï tari mï bi 'ba loma 'bënnï ame dɔ döku ne, tine bilaka naga nima o'dɔ tolɔ Pɔlo. Kina bɔ kanya kombi bo ŋgï tɔrɔ.
44021036	Bilaka naga nima lïjë oloma nduwë rɔ tozi ti tulörï timo kiya te, “Upöke bo yaga.”
44021037	Kina ɔdɔ bɔ kanya naga nima këdï ko'dɔ 'deni 'dɔ toja Pɔlo mï reki 'bënnï tine, bo iya zi bɔ dönnï nima, bo iya te, “Moma'jo rɔma zïyï, i'di miya wa mɔtɔ.” Bɔ nima iya te, “Dëmba ikali kpa Giriki?
44021038	Nï na dë rɔ bɔ Ezipeto ma tönë ko'dɔ ya ti turu kënyï mökö ti bɔ akupö kuluku modɔɔmota bi 'butë (4000) ne?”
44021039	Pɔlo iya te, “Ma rɔ Yudayi di Taraseso ame rɔ gawo ma dɔ kïlëbï 'ba dɔyayi 'ba Kilikiya ne. Moma'jo rɔma zïyï, i'di ma milende zi bilaka naga nime.”
44021040	Bɔ nima utï dɔmo ŋgï kɔzɔ a nima tara zi bo. Kina bo kɔrɔ ŋgï dɔ bi tëkï nima bo kïyëyï dɔ közï bo zi bilaka naga nima 'dɔ kudumö. Kina ɔdɔ lïjë kudumö 'deni tine, bo ebe ŋgï tilende zïnnï rɔ kpënnï Yudayi.
44022001	Bo ilende zi tïndï naga nima, bo iya te, “'Bu ma ga ti löndö ma ga, uwöke mëdï modɔrɔ bïcï lende ma nime ziye.”
44022002	Kina ɔdɔ lïjë kuwö Pɔlo 'deni kilende zïnnï rɔ kpënnï Yudayi tara tine, lïjë udumö ŋgï pili. Bo iya te,
44022003	“Ma rɔ Yudayi, öyö ma Taraseso ame rɔ gawo 'ba Kilikiya ne. Ulu ma mï Yerosalema bine. Gamalele na kiyandi ma ti toro kö'du ki'di ame ki'di mɔlo zi 'bu ze löbu ga ne laka. Mö'bö gbï to'dɔkɔ to'dɔ lende 'ba Bɔko'ba rɔ mbëmbë kɔzɔ ama kpe pili këddïke rɔ to'dɔ mo tɔne ne.
44022004	Moloma todɔ gomɔ rɔ bilaka gɔ kö'du 'ba kɔri 'ba Yësu nime mi'di kupö mɔtɔ ga yaga. Ya mɔtɔ ga 'bënnï ame ga rɔ bɔtɔni ni kpaki ti 'ja moloma tinda'ba mo ti'di mo mï maboso.
44022005	Bɔ dɔ bɔ akumu ni ti bilaka ma löbu ze ga pili ti kiya gbï ziye lende ma nime rɔ ma laka. Lïjë na tönë kugu waraga zö koja ma timo zi ya ma 'beze ame ga mï Damaseke ne 'dɔ tinda'ba ya ame ga rɔ 'ba Yësu ne di yayi kudödu ko'de kako bine todɔ karama dɔmo.
44022006	Kina ɔdɔ mari mömö 'deni ŋgɔsi ŋgila Damaseke tine, mï zana kada yɔ na bi kɔpɔ ma rɔ dɔ kiteli kunyï ŋgï di mïtɔrɔ kiyɔpɔ gɔ bi toko yaga di yida rɔma.
44022007	Kina mila'ba ŋgï bërï, tine muwö birɔ kilende zö iya te, ‘Sɔlo, Sɔlo, gɔ wa'di na këddï koworo kulöwö todɔ gomɔ rɔma te teyi?’
44022008	Miya te, ‘Ŋere, nï yë mo na?’ Birɔ nima ileki zö, iya te, ‘Ma na rɔ Yësu 'ba Nazareta ame këddï koworo kulöwö timo ne.’
44022009	Ya ame ga tö yayi ne o'ja bi kɔpɔ nima, tine lïjë uwö lende nima kiya rönï zö ne dë.
44022010	Miya te, ‘Wa'di na gɔ mo'dɔ ya, ŋere?’ Ŋere Yësu ilende zö iya te, ‘Ënyï kari mï Damaseke, bɔ mɔtɔ ëdï yayi bo ti kiya wa ame ga pili Bɔko'ba kiyija 'deni zïyï to'dɔ mo ne.’
44022011	Bi kɔpɔ kulöwö nima ïyölu kɔmɔ ma 'deni, ya ame ga tö yayi ne na kinda'ba közö kokɔkɔ ma kari Damaseke.
44022012	Bɔ mɔtɔ di Damaseke yayi rɔ Ananiya. Bo ö'bö nduwë toro Bɔko'ba gbï ti kö'du ki'di mo ga. Yudayi ame ga pili këdï koloma yayi ne iya lende abo pili rɔ ma laka.
44022013	Kina bo kako ŋgï kɔrɔ ŋgila ma, bo iya te, ‘Bɔ löndö ma Sɔlo, o'ja bi ti.’ Kina kɔmɔ ma kɔpɔ ŋgï moŋgɔ bi dɔ bo.
44022014	Bo iya te, ‘Bɔko'ba ame 'bu ze löbu ga koro ne igeli yi 'deni tikali ako'dɔkɔ abo gbï to'ja kole kɔtɔ laka abo gɔ kuwö mugu mo
44022015	'dɔ ki'di kïyëtï wa nime ko'ja kina kuwö gbï ne zi bilaka 'ba dɔyayi pili.
44022016	Kinza döyï kïlëyï dë kpe, ënyï ki'di kodɔ mini 'ba bapatisi döyï. Kina ititi Bɔko'ba 'dɔ kola yi gɔ lende kënyë 'bï.’
44022017	,
44022018	Kina ko'ja mileki 'deni Yerosalema bine mari to'dɔ mötu mï reki 'ba rö löbu 'ba Bɔko'ba na kïnë ŋere Yësu kileme rönï ŋgï zö. Bo iya te, ‘Bilaka 'ba mï gawo nime inza ki'di dönnï gɔ wa ama ga këddï kiya dömöyï ma. Ënyï welo di bine kari.’
44022019	Miya te, ‘Ŋere, bilaka naga nima ikali ma moloma rɔ tilaki tinda'ba ya ame ga ki'di dönnï gɔ lende 'bï ne di mï rö 'ba mötu ma konzi pili moloma tomba mo.
44022020	Mï kada ma këdï kupö Setepano bɔ kïyëtï lende 'bï mëdï gbï teyi yayi tutï gɔ löpö nima toŋgɔ gɔ bɔŋgɔ 'ba ya ma kupö bo naga nima.’
44022021	Yësu ileki zö, iya te, ‘Ënyï kari, mëdï moja yi zi bɔ löwö ame ga këdï koloma ŋbö rɔ ma kɔwɔ ne.’ ”
44022022	Lende ma Pɔlo këdï rɔ tiya mo zi tïndï naga nima na kɔzɔ a nime te. Kina ɔdɔ lïjë kuwö lende nima bo kiya gɔ kö'du 'ba bɔ löwö ne 'deni tara tine, lïjë oke dɔmo ŋgï kulörï timo rɔ ma kembe kiya te, “Upö bo yaga. Bilaka ma tara ola dë 'biri koloma.”
44022023	Kina lïjë kebe ŋgï tulörï rɔ ma kembe kozɔ timo rɔ ya towawa bɔŋgɔ 'bënnï ga ti tulï yayi.
44022024	Kina bɔ dɔ bɔ kanya nima ki'di bɔ kanya abo ga ŋgï koto Pɔlo kari mï gɔ bi 'ba loma 'bënnï 'dɔ komba ti korobayi 'dɔ bo kïyëtï lende tɔ nima bilaka këdï kulörï dɔ bo gɔmo ne.
44022025	Kina ɔdɔ bɔ kanya kudödu Pɔlo 'deni 'dɔ tomba mo tine, Pɔlo iya zi bɔ këlu ame yayi ne, iya te, “Kö'du ki'di 'ba Romo ota gɔ tomba bilaka 'ba Romo ame ko'dɔ burë mo dë gba ne dë su di ziye?”
44022026	Bɔ këlu nima ari kiya zi bɔ dɔ bɔ kanya nima, iya te, “Ti ko'dɔ tondo? Bɔ nime 'dë bilaka 'ba Romo na.”
44022027	Kina bɔ löbu nima kari ŋgï tititi Pɔlo. Bo iya te, “Iya zö, nï ŋgï rɔ ma laka rɔ bilaka 'ba Romo?” Pɔlo iya te, “Ma ŋgï rɔ ma laka.”
44022028	Bo iya te, “Ma gbagba ma mopi gïrïsï rɔ ma kënyë to'dɔ rɔma rɔ Romo.” Pɔlo iya te, “'Bama öyö ma mɔlo rɔ Romo.”
44022029	Gɔ kö'du nime na bɔ ki'di 'dɔ komba bo naga nima kïlïpëtë ŋgï yaga di rɔ Pɔlo. Bɔ ma löbu mo nima ŋgï rɔ tikere römöyï bo i'di 'deni kudödu Pɔlo ame rɔ bilaka 'ba Romo ne.
44022030	Mï bi këzë ma di pötö mo bo o'dɔkɔ gba tikali lende tɔ nima Yudayi kususu Pɔlo gɔmo ne. Kina bo kope Pɔlo ŋgï yaga bo ki'di löbu 'ba bɔ akumu ni ti bilaka ma löbu 'ba Yudayi pili kotɔtɔ rönnï. Kina bo koto Pɔlo ŋgï ki'di kɔrɔ kömönï.
44023001	Pɔlo oŋgɔ bi toko dɔ bilaka naga nima kotɔtɔ rönnï yayi ne. Bo iya te, “Löndö ma ga, mikali 'deni di yïmö ma rɔ ma kele kɔmɔ Bɔko'ba mï loma ma ŋbö kömö mï kada nime tɔne.”
44023002	Gɔ kö'du mo na Ananiya ame rɔ bɔ dɔ bɔ akumu ki'di ya ma këdï kɔrɔ ŋgila Pɔlo yayi ŋgï gɔ kokɔsɔ kpamo.
44023003	Pɔlo iya te, “Nï, Bɔko'ba ti kokɔsɔ yi 'deni gbï tara. Nï bɔ kɔmɔ kandi nime, nï ŋgï kɔzɔ tëlï ŋgɔrɔ ame kora kɔmɔ mo kele kulöwö ne. Oloma yayi bi to'dɔ burë ma ti kö'du ki'di 'ba Bɔko'ba kinza ma ko'dɔ dë yɔ kebe aa ki'di bilaka 'dɔ komba ma.”
44023004	Ya ame ga pili yayi ne iya te, “Ëddï kiti'ja bɔ ame Bɔko'ba ki'di 'deni rɔ bɔ dɔ bɔ akumu abo ga ne tara gɔ wa'di?”
44023005	Pɔlo iya te, “Wu, löndö ma ga, mikali bo dë rɔ bɔ dɔ bɔ akumu 'ba Bɔko'ba. Römöyï ugu mï buku 'ba Bɔko'ba iya te, ‘Kinza kiya kpa kënyë dë rɔ bɔ ame mbiri dɔ bilaka 'be ga ne.’ ”
44023006	Pɔlo ikali ya mɔtɔ ga di mï löŋgö bɔ kotɔtɔ rönnï naga nima rɔ Sadoke, mɔtɔ ga rɔ Parosi. Kina bo kilende zïnnï rɔ ma kembe, bo iya te, “Löndö ma ga, ma rɔ Parosi mɔlo kako di zi 'bu ma löbu ga. Ne kina me këdï 'deni ko'dɔ burë ma tɔne gɔ kö'du 'ba tɔdɔ 'ba töku di mï tölë nime mikali këdï rɔ ma laka ne.”
44023007	Gɔ lende nime bo kiya te ne, na ya ame ga rɔ Parosi ne kebe ŋgï togba kpënnï ti ya ma rɔ Sadoke. Kina bilaka naga nima kotɔtɔ dönnï yayi ne koza mïnnï ŋgï.
44023008	Ya ame ga rɔ Sadoke ne ïyënï 'bënnï wa mɔtɔ inza rɔ tɔdɔ 'ba töku di mï tölë, malayika ni ti wa mɔtɔ kïdëkï rɔ marïnyï inza gbï. Tine Parosi ni i'di 'bënnï dönnï pili gɔ lende 'ba wa naga nime.
44023009	Kina ko'de lamo ma löbu ŋgï ti dɔ kudu. Bɔ kɔmɔ kiyandi mɔtɔ ga ame rɔ Parosi ne ënyï ŋgï rɔ 'dïrï ti Sadoke ni kiya te, “Do'ja wa ma kënyë mɔtɔ dë di rɔ bɔ nime. Mɔtɔga malayika ala marïnyï na ti kilende 'deni zi bo.”
44023010	Bilaka naga nima ŋgï pili rɔ 'dïrï kina kaga ŋgï rɔ bɔ dɔ bɔ kanya nima mɔtɔga ya naga nima ti kotɔ Pɔlo ŋgï mï löŋgö lïjë kupö yaga. Gɔ kö'du mo na bo ki'di bɔ kanya abo ga ŋgï kari mï löŋgö bilaka naga nima kinda'ba Pɔlo kari timo mï bi 'ba loma 'bënnï.
44023011	Mï korɔndɔ mo nima na ŋere Yësu kileme rönï zi Pɔlo, iya te, “Oloma ti mï këddï. Iya lende ma 'deni zi bilaka mï Yerosalema bine, kina gbï tara mëdï mi'di yi kari kiya lende ma zi bilaka mï gawo 'ba Romo.”
44023012	Mï bi këzë ma di pötö mo na Yudayi mɔtɔ ga kotɔtɔ dönnï ŋgï toyɔ lende mo. Lïjë ulömu rönnï 'dɔ tonyo wa mɔtɔ dë, tuwë wa mɔtɔ dë gbï ɔdɔ kiya te lïjë kupö Pɔlo dë ŋgï du titi yaga.
44023013	Bɔ kulömu rönnï naga nima ëdï ŋbö kɔzɔ 'butë sowɔ ti dɔmo teyi tara.
44023014	Kina lïjë kari ŋgï zi bɔ dɔ bɔ akumu ti ya ma löbu naga, kiya te, “Dulömu rɔze 'deni 'dɔ tonyo wa mɔtɔ dë, tuwë wa mɔtɔ dë gbï ɔdɔ kiya te dupö Pɔlo dë ŋgï du titi.
44023015	Kina me 'deni kpe ti ya ma löbu mɔtɔ ga 'dɔ kojake laja kari zi bɔ dɔ bɔ kanya 'ba Romo nima kiyake te o'dɔkɔke toma kɔri 'ba lende 'ba Pɔlo nima laka, bo koja kako ziye. Tine dëdï dari toda dɔ bo kɔri 'dɔ dupö bo yaga gba kinza bo kömö ziye bine.”
44023016	Ne tine kole 'ba lëmï 'ba Pɔlo ni uwö lende nime 'deni. Kina bo kari ŋgï mï gɔ bi 'ba bɔ kanya naga nima yayi kiya lende mo zi Pɔlo.
44023017	Kina Pɔlo kïdëkï bɔ këlu mɔtɔ ŋgï kiya teyi, iya te, “Kole nime ëdï ti lende mɔtɔ 'dɔ tiya mo, oto bo kari zi bɔ dɔye ma löbu nima.”
44023018	Bɔ këlu nima oto kole tönë kari zi bɔ ma löbu 'ba dönnï nima, kiya te, “Bɔ maboso nime 'dë kïdëkï rɔ Pɔlo ne ïdëkï ma mari zi bo tine bo iya te kole nime ëdï ti lende tiya mo 'dɔ mo'de zïyï.”
44023019	Kina bɔ löbu tönë kinda'ba közï kole nima ŋgï kari timo 'beri yaga tititi kpamo. Bo iya te, “Lende wa'di na kako timo 'dɔ tiya mo zö?”
44023020	Kole nima iya te, “Yudayi mɔtɔ ga ususu kpënnï 'deni 'dɔ tititi yi toja Pɔlo zïnnï tïlëndö mï kpa kotɔtɔ 'bënnï kɔzɔ 'dɔ toma kɔri 'ba lende mo laka tara.
44023021	Ne kinza kutï dë gɔ lende 'bënnï nima. Ya 'bënnï mɔtɔ ga ma 'butë sowɔ ti dɔmo teyi ëdï rɔ toda dɔ bo kɔri. Lïjë ulömu rönnï 'deni 'dɔ tonyo wa dë kuwë wa mɔtɔ dë gbï ɔdɔ kiya te lïjë kupö Pɔlo dë ŋgï du titi. Kina me lïjë këdï 'deni rɔ tidabi dɔ lende ma kileki 'bëyï.”
44023022	Bɔ löbu nima ileki kiya zi kole tönë, iya te, “Kinza kari kiya dë zi bɔtɔ mɔtɔ, kiya te ïyëtï gɔ lende nime 'deni zö.” Bo oja kole nima kari ë'bënï.
44023023	Kina bo kïdëkï bɔ këlu ma rïyö kako zi bo kiya zïnnï, iya te, “I'dike bɔ kanya ma kuluku sowɔ 'be ga këdï ndö dɔ ndïnnï ti worota 'ba dɔ kosani kuluku kɔtɔ kɔdɔ dɔmo 'butë rïyö ti bɔ mee kuluku sowɔ 'dɔ lïjë kënyï ti ndï kada kömö 'deni modɔmosowɔ mï korɔndɔ nime kari Kayisariya.
44023024	I'dike kosani mɔtɔ ga këdï ndö zi Pɔlo ni 'dɔ këkï dɔmo 'dɔ karike pili tïnnï laka zi Pelika turu bɔ dɔyayi nime.”
44023025	Kina bo kugu waraga ŋgï kɔzɔ a nime te,
44023026	“Ma Kolawodiyo Lusïya mëdï ti mï këyï tugu waraga ma nime zïyï ŋere ma Pelika, mumötö yi.
44023027	Bɔ nime Yudayi inda'ba ko'dɔkɔ tupö mo, ne tine mari mikali bo ŋgï rɔ Romo. Gɔ kö'du mo na mari ti bɔ kanya ma ga mɔmɔ bo yaga di zïnnï.
44023028	Mo'dɔkɔ tikali lende tɔ nime lïjë kususu bo gɔmo ne. Kina moto bo kari mï kpa kotɔtɔ 'bënnï.
44023029	Tine mari mikali lende mo lïjë ususu bo gɔ kö'du ki'di 'bënnï mɔtɔ ga. Inza rɔ lende ma mbiri ma 'dɔ kupö bo ala ti'di bo mï maboso gɔmo.
44023030	Muwö lende mo di zi bɔ mɔtɔ tëgë ya naga nima ususu kpënnï 'deni rɔ bɔ nime 'dɔ tupö mo. Kina me mëdï moja bo ŋgï kari zïyï yayi. Miya 'deni gbï zi bɔ kususu bo naga nima 'dɔ lïjë kari 'jaa tiya susu 'bënnï nima zïyï.”
44023031	Kina bɔ kanya naga nima ko'dɔ ŋgï kɔzɔ ame kiya zïnnï ne tara. Lïjë ogba Pɔlo mï korɔndɔ nima kari timo ŋbö kömö mï gawo 'ba Andipatori.
44023032	Mï bi këzë ma di gɔmo tine na ya ma ti ndïnnï mo ga kuyï 'bënnï dönnï ŋgï kileki mï gɔ bi 'ba loma 'bënnï mï Yerosalema. Ya ma dɔ kosani naga nima na kari nduwë ti Pɔlo
44023033	kömö Kayisariya. Kina lïjë kari ki'di waraga tönë ŋgï zi turu bɔ dɔyayi Pelika kɔtɔ ti Pɔlo.
44023034	Pelika ïdëkï waraga nima kina bo kititi Pɔlo, bo iya te, “Öyö yi mï dɔyayi ma yala?” Pɔlo iya te, “Öyö ma mï dɔyayi 'ba Kilikiya.”
44023035	Tine Pelika iya te, “Ɔdɔ bɔ kususu yi naga nima kömö 'deni na 'jaa ti moma kɔri 'ba lende 'bï.” Kina bo ki'di bɔ kanya ŋgï koloma toda bi rɔ Pɔlo di mï rö ame bɔ dɔliŋɔ Erode kubö 'deni mɔlo ne.
44024001	Di pötö tö'dö dɔ muyï tine na bɔ dɔ bɔ akumu Ananiya ni ti ya ma löbu mɔtɔ ga kozi ŋgï kari Kayisariya ti bɔ kpa kitigɔ 'ba burë mɔtɔ kïdëkï möyï mo rɔ Tërutulö. Lïjë ari kususu Pɔlo zi turu bɔ dɔyayi nima rɔ Pelika ne.
44024002	Kina ɔdɔ ko'de Pɔlo 'deni tine na Tërutulö kebe ŋgï tïyëtï gɔ susu 'ba rɔ Pɔlo zïnnï, iya te, “Ŋere ze, akikali 'bï rɔ mbëmbë, ame laka ko'dɔ 'bï ko'de loma dɔ kïlëyï 'deni zize ŋbö kɔmɔ kɔɔ konzi.
44024003	Ze ŋburu ti mï këyï gɔ ŋere ko'dɔ 'bï ame ko'de lende laka 'deni kulöwö zize ne. Dileki yëë'dï zïyï rɔ mbëmbë.
44024004	Ne kinza mirasi kada 'bï dë kulöwö. Moma'jo rɔma zïyï 'dɔ kuwö lende mbowa ze nime ti mï këyï.
44024005	Bɔ nime dikali bo rɔ bɔ dɔ kirasi. Bo i'di bilaka ze ga 'ba Yudayi ko'dɔ ayayi 'deni pili kote mï dɔyayi. Kina bo na gbï rɔ bɔ dɔ ya ma tönë ga dïdëkïke rɔ bilaka 'ba Nazareta ne.
44024006	,
44024007	Bo o'dɔkɔ tirasi rö löbu 'ba Bɔko'ba ame mï Yerosalema ne. Gɔ kö'du mo na me dinda'ba bo.
44024008	Ɔdɔ kititi kpa bo nï ëddï kikali ŋgï gbï wa naga nime dususu bo gɔmo ne pili rɔ ma laka.”
44024009	Lende nime Tërutulö këdï kiya te ne na Yudayi ma laki kutï ŋgï pili gɔmo kiya te, “Ŋgï rɔ ma laka.”
44024010	Kina Pelika ki'di Pɔlo ŋgï kënyï tɔrɔ 'dɔ kilende. Pɔlo iya te, “Ŋere ma, mikali yi rɔ bɔ dɔ kïtï 'ba burë mbiri dɔ bilaka ze ga mï kɔmɔ kɔɔ konzi. Ma tɔne ti mï këyï tïyëtï gɔ lende ma zïyï.
44024011	Ɔdɔ kititi bilaka pele gɔ lende ma lïjë ti kiya gbï zïyï kɔzɔ a nime te, tö'dö 'ba kada ame mari yïmo to'dɔ mötu zi Bɔko'ba mï Yerosalema ne gba ŋge dɔ 'butë dɔmorïyö.
44024012	Ya naga nime lïjë o'ja ma dë du te to'dɔ kowasa ti bɔtɔ ma kɔtɔ mɔtɔ di mï rö löbu 'ba Bɔko'ba. Kina lïjë o'ja ma dë gbï ti'di bilaka ko'dɔ ayayi di mï rö 'ba mötu mɔtɔ ala di mï gawo.
44024013	Ɔtɔ mɔtɔ ame ŋgï gɔ kileme susu 'bënnï nima rɔ ma laka ne inza du te.
44024014	Lende ma kodɔrɔ mo na ŋge me. Mëdï moja laja 'ba Bɔko'ba ma 'bu ze löbu ga 'ba Yudayi pili koro ti tösö gɔ kɔri 'ba Yësu. Kina me lïjë ya naga nima iya te kɔri nime rɔ ma kënyë. Ne ma 'bama mi'di dɔma 'deni pili gɔ lende ame ga kugu mï buku 'ba kö'du ki'di 'ba Bɔko'ba gbï ti buku 'ba bɔ kumë lende abo ga.
44024015	Kina me mëdï 'deni rɔ toda dɔ kada 'ba tako 'ba Bɔko'ba toja bɔ lende laka ni kpaki ti bɔ lende kënyë yaga di mï tölë, gbï kɔzɔ ame lïjë ya naga nime këdï rɔ toda dɔmo ne.
44024016	Gɔ kö'du mo na mogbɔ rɔma 'deni mö'bö tëdï rɔ ma laka kɔmɔ Bɔko'ba gbï kɔmɔ bilaka lesi.
44024017	Di pötö kɔmɔ kɔɔ konzi ame ga mo'dɔ ŋbö rɔ ma kɔwɔ di rɔ Yerosalema ne na me mileki to'de gïrïsï zi bɔ lisa ze ga gbï ti'di kpa közï mï rö löbu 'ba Bɔko'ba.
44024018	Kina me ya naga nima kari ko'ja ma di yayi ko'ja mo'dɔ dölëtï 'ba ti'di rɔma rɔ ma kɔpɔ kɔmɔ Bɔko'ba 'deni. Tine tïndï 'ba bilaka ɔtɔ inza du te tö yayi, kina ayayi ɔtɔ inza gbï. Yudayi mɔtɔ ga ame di Asiya ne ëdï gbï yayi.
44024019	Ne ɔdɔ kiya te lïjë ko'dɔkɔ tususu ma i'di lïjë kako kususu ma kömöyï bine.
44024020	Ne ɔdɔ kinza tara lïjë ame ga bine ne ti kiya zïyï ɔdɔ kiya te lïjë ko'ja ama kënyë mɔtɔ ra di mï lende ma ame lïjë koloma rɔ toma kɔri mo di mï kpa kotɔtɔ 'bënnï ga ne.
44024021	Mɔtɔga lende kɔtɔ nime na ti lïjë kususu ma gɔmo zïyï, ame miya te, ‘Ëddï ko'dɔke burë ma tɔne gɔ lende nime mikali tɔdɔ 'ba töku di mï tölë këdï rɔ ma laka ne.’ ”
44024022	Tine Pelika uwö kɔri 'ba lende 'ba Yësu 'deni mɔlo laka. Kina bo kënyï ŋgï tɔrɔ kïyëyï lïjë gba kinza kodɔrɔ bïcï lende nima. Bo iya te, “Ɔdɔ Lusïya bɔ dɔ asïkërï nima kömö tine na 'jaa ti moŋgɔ lende nime.”
44024023	Kina bo ki'di bɔ këlu ŋgï 'dɔ koŋgɔ gɔ Pɔlo, tine kola koloma rɔ dɔ ŋgölö kinza kota gɔ lëpï bo ga dë di bi tako tori bo.
44024024	Di pötö tö'dö dɔ ndö tara na Pelika ni kari ŋgï ti 'ja abo Durusïla ame rɔ Yudayi ne koja laja gɔ Pɔlo 'dɔ kako zïnnï. Bo oje mbili bo gɔ ma Pɔlo këdï kiya lende 'ba ti'di dɔ gɔ kö'du 'ba Yësu.
44024025	Kina Pɔlo koloma ŋgï rɔ tïyëtï lende 'ba tëdï rɔ ma laka kɔmɔ Bɔko'ba ti togbɔ dɔ yida rɔ gbï ti lende 'ba tako 'ba Bɔko'ba bi to'dɔ burë 'ba dɔliŋɔ nime kada mɔtɔ. Lende nime i'di Pelika ŋgï këdï rɔ tikere. Bo iya te, “Ari tötï, ti moja laja 'jaa göyï tako tilende tö ɔdɔ kiya te mëdï le.”
44024026	Bo omeri 'ba bo tëgë mɔtɔga Pɔlo ti kugö kɔmɔ bo ti gïrïsï. Kina bo koloma ŋgï nduwë toja laja gɔ Pɔlo tako tilende ti bo.
44024027	Mï rïyö 'ba kɔɔ ma di pötö lende nime na bɔ mɔtɔ kïdëkï rɔ Pɔrokiyo Peseto kinda'ba kïtï 'ba turu 'ba dɔyayi nima ŋgï 'bato di pötö Pelika. Tine Pelika o'dɔkɔ 'dɔ Yudayi këdï ti mï këyï rɔ bo. Gɔ kö'du mo na ki'di bo ŋgï kola Pɔlo kinza tope mo yaga mï kada nima.
44025001	Di pötö tö'dö dɔ mota 'ba tömö abo 'ba Peseto mï dɔyayi nima na bo kënyï di Kayisariya yayi kari Yerosalema.
44025002	Kina löbu 'ba bɔ akumu ni ti ya ma löbu 'ba Yudayi mɔtɔ ga kari ŋgï tususu Pɔlo zi bo.
44025003	Lïjë olo'ba rönnï zi bo 'dɔ bo ki'di mï bo këyï rönnï bo koja Pɔlo kari zïnnï Yerosalema. Lïjë iya tara römöyï lïjë ususu kpënnï 'deni 'dɔ tupö Pɔlo di gɔ kɔri.
44025004	Tine Peseto iya te, “Ëdï rɔ toda bi rɔ Pɔlo mï Kayisariya, kina me ma gbï mëdï mo'dɔ tari yayi.
44025005	Ɔdɔ bo kirasi lende mɔtɔ i'dike löbu 'ba dɔye ga kari tö 'dɔ kususu bo zö di yayi.”
44025006	Ne tine bo oloma titi ko'dɔ tö'dö kɔzɔ dɔ modɔɔmota gbï aa kɔzɔ dɔ 'butë ni tara kina 'jaa bo kileki Kayisariya. Mï bi këzë ma di gɔmo na bo kari koloma ŋgï mï bi 'ba burë kïdëkï Pɔlo 'dɔ ko'de kako zi bo.
44025007	Kina ɔdɔ Pɔlo kömö 'deni tine löbu 'ba Yudayi ame ga kako di Yerosalema ne ënyï kɔrɔ ŋgï kuru bo tususu bo ti lende konya ame ga rɔ ma kënyë ne. Tine lïjë ikali dë ma 'dɔ ti'di susu 'bënnï naga nima këdï rɔ ma kodɔrɔ.
44025008	Kina Pɔlo kënyï ŋgï tïyëtï gɔ kö'du ma 'ba bo. Bo iya te, “Moro kö'du ki'di 'ba Yudayi pili kinza to'dɔ wa ma kënyë mɔtɔ. Mirasi rö löbu 'ba Bɔko'ba dë gbï, kina mo'dɔ ya tɔ dë gbï ti bɔ dɔliŋɔ ma löbu 'ba Romo.”
44025009	Peseto o'dɔkɔ 'dɔ mï Yudayi këyï rɔ bo. Gɔ kö'du mo na bo kileki kiya zi Pɔlo, bo iya te, “Ti kutï dɔ tari Yerosalema 'dɔ mari mo'dɔ burë 'bï di yayi?”
44025010	Pɔlo iya te, “Gɔ bi 'ba burë 'ba bɔ dɔliŋɔ ma löbu 'ba Romo na me, o'dɔ burë ma ŋgï bine. Ikali gbï laka mirasi wa ma kɔtɔ mɔtɔ te dë du zi Yudayi.
44025011	Ne ma kiya te mëdï mirasi wa mɔtɔ ame 'dɔ kupö ma gɔmo ne ra dëne minza moma'jo rɔma zïyï 'dɔ tɔmɔ ma di mï tölë nime. Wa naga nime lïjë kususu ma gɔmo ne, ɔdɔ kiya te kinza rɔ ma laka kinza bɔtɔ ki'di ma dë zïnnï. Moma'jo rɔma zi bɔ dɔliŋɔ ma löbu 'ba Romo na 'dɔ kodɔrɔ bïcï lende ma nime.”
44025012	Kina Peseto ni koloma ŋgï rɔ tilende gɔ kö'du mo ti ya ma këdï ki'di lende zi bo naga. Bo ileki kiya zi Pɔlo, bo iya te, “Ele, nï na me koma'jo röyï 'deni 'dɔ bɔ dɔliŋɔ ma löbu 'ba Romo kodɔrɔ bïcï lende 'bï. Ti kari gbɔ zi bo.”
44025013	Mï tö'dö dɔ konzi di pötö lende nime na ŋere Agoripa ni ti lëmï bo Bërunïkë kako Kayisariya yayi tumötö Peseto.
44025014	Kina ɔdɔ lïjë koloma 'deni kigabi yayi tine, Peseto ïyëtï gɔ lende 'ba Pɔlo zi Agoripa. Bo iya te, “Bɔ mɔtɔ Pelika ki'di mɔlo mï maboso ëdï gba bine.
44025015	Tönë mari Yerosalema ne löbu 'ba bɔ akumu ni ti 'ba Yudayi ni ususu bo zö tëgë 'dɔ modɔ karama dɔ bo.
44025016	Tine mileki dɔmo zïnnï miya te dölëtï 'beze 'ba Romo o'dɔkɔ bilaka mo këdï bi kɔtɔ ti bɔ susu 'ba rɔ bo 'dɔ bo kïyëtï lende ma 'ba bo gbï. Kina gbï di'di bilaka mo dë titi rɔ yawa zi bɔ kususu bo naga nima kinza ma ko'dɔ titi kɔzɔ a nime.
44025017	Kina me mileki mako bine micayi dë kpe, mï bi këzë ma di pötö mo na mari ŋgï moloma mï bi 'ba burë mïdëkï 'dɔ ko'de bɔ nima kako zö.
44025018	Momeri 'bama miya te mɔtɔga bɔ susu 'ba rɔ bo naga nima ti kususu bo gɔ lende kënyë ma bo ko'dɔ. Tine lïjë o'dɔ dë yɔ.
44025019	Lïjë oloma za rɔ togba kpënnï gɔ lende abo gɔ kö'du 'ba mötu ko'dɔ 'bënnï tɔ ne ga ti lende 'ba bɔ mɔtɔ rɔ Yësu kölë 'deni mɔlo, tine Pɔlo iya te ëdï gba rɔ ma kïdïdï.
44025020	Bi 'ba tikali lende mo ïlïkö za dɔma. Mititi bo miya te ɔdɔ bo ti kutï dɔ tari Yerosalema 'dɔ mari mo'dɔ burë abo di yayi.
44025021	Ne tine bo ititi ma 'dɔ mi'di bɔ kanya koda bi rɔ bo ŋbö 'dɔ bɔ dɔliŋɔ ma löbu ze 'ba Romo na gɔ kodɔrɔ bïcï lende abo nime. Kina me mi'di bɔ kanya 'deni këdï rɔ toda bi rɔ bo koda kada mo 'dɔ moja bo kari zi bɔ dɔliŋɔ ma löbu.”
44025022	Agoripa iya te, “Ma gbagba ma mo'dɔkɔ tuwö kpa bo.” Peseto iya te, “Ëddï kuwö kpa bo 'deni 'basi tïlëndö.”
44025023	Mï bi këzë ma di gɔmo na ŋere Agoripa ni ti Bërunïkë kënyï ŋgï tari mï bi 'ba burë. Tine na bilaka kebe ŋgï pili tïlëlu lïjë. Kina lïjë kari ŋgï ti bɔ dɔ asïkërï ni ti turu 'ba dɔ gawo ni kɔdɔ mï rö 'ba kpa kotɔtɔ. Kina Peseto ki'di ŋgï 'dɔ ko'de Pɔlo kako kɔrɔ kömönnï yayi.
44025024	Bo iya te, “Ŋere Agoripa kpaki tiye kpe ya ame ga tize bine ne, oŋgɔke bɔ nime. Bo na Yudayi ame ga pili mï Yerosalema ti ame ga bine ne konyo monda mo zö. Kina lïjë pili kulörï ŋgï timo, tëgë ola bo dë kpe konyo kpa bo.
44025025	Ne 'bama mo'ja wa mɔtɔ ame ŋgï bo ko'dɔ 'dɔ kupö bo gɔmo ne dë. Kina me bo oma'jo rɔ bo 'deni 'dɔ bɔ dɔliŋɔ ma löbu ze 'ba Romo na gɔ kodɔrɔ bïcï lende mo. Miteri toja bo kari,
44025026	ne lende 'ba rɔ bo mɔtɔ ame ŋgï mo'ja 'dɔ mugu mï waraga zi bɔ dɔliŋɔ ma löbu ne inza du te. Kina me mo'de bo 'deni tɔne kako kɔmɔye. Tine ma dɔ kiteli mo mo'de bo kömöyï, ŋere Agoripa, 'dɔ toma kɔri 'ba lende abo laka 'dɔ ki'di mikali wa ame gɔ mugu mï waraga zi bɔ dɔliŋɔ ma löbu ne.
44025027	Gɔ meri 'bama bine toja bɔ maboso kari rɔ ma sari kinza wa ma kïyëtï gɔ susu 'ba rɔmo ele dë.”
44026001	Agoripa iya zi Pɔlo 'dɔ kïyëtï lende ma 'ba bo. Kina Pɔlo kënyï ŋgï tɔrɔ kïyëyï dɔ közï bo kiya te,
44026002	“Ŋere Agoripa, ma tɔne ti mï këyï römöyï nï na me 'deni mëdï mïyëtï gɔ kö'du nime Yudayi naga nime kususu ma gɔmo ne zïyï.
44026003	Nï na rɔ bɔ kikali dölëtï ze 'ba Yudayi pili ti kowasa mo ga. Moma'jo rɔma zïyï tuwö lende ma nime ti mï këyï.
44026004	Yudayi pili ikali gɔ loma ma ame moloma tönë mï löŋgö bilaka ma ga ko'ja mëdï gba mbowa kina gbï mï Yerosalema ne.
44026005	Ɔdɔ lïjë ko'dɔkɔ pele tiya mo zïyï lïjë ti kiya gbï te, lïjë ikali ma moloma mö'bö rɔ Parosi, kina ze Parosi ni na gbï rɔ bɔ tö'bö togbɔ rɔze kinza tïyëyï mï kö'du ki'di 'ba Bɔko'ba rɔ dɔ kiteli di dɔ bilaka ma laki.
44026006	Mi'di dɔma ŋburu kö'bö gɔ wa tönë Bɔko'ba kiya to'dɔ mo zi 'bu ze löbu ga ne. Gɔ kö'du mo na me 'dɔ ki'di ko'de ma tɔne mï gɔ bi 'ba burë nime.
44026007	Rɔ ma laka bilaka pili 'ba dɔ gɔli 'butë dɔmorïyö ze naga nime ogbɔ rönnï 'deni tumötu Bɔko'ba rɔ gɔ bi këzë pili 'dɔ lïjë ko'ja wa ame bo këdï ko'dɔ ne kada mɔtɔ. Kö'du 'ba wa naga nima na Yudayi naga nime kebe kususu ma gɔmo.
44026008	Kpe bilaka lesi, gɔ wa'di na ko'dɔkɔke dë ti'di dɔye gɔ lende 'ba Bɔko'ba nime bo ki'di töku kënyï kɔdɔ yaga di mï tölë ne?
44026009	Ma tönë mɔlo bine momeri miya te ma laka mo na zö 'dɔ moworo ti bɔ ki'di dönnï gɔ lende 'ba Yësu 'ba Nazareta.
44026010	Kina moworo 'deni tönë tïnnï toŋbeŋbe lïjë di mï Yerosalema. Bɔ dɔ bɔ akumu i'di közï kakpa mo zö moloma toboso bilaka ma konzi 'ba kanisa. Mï kada ma kodɔ karama 'ba tölë dönnï naga mëdï gbï teyi yayi tutï gɔmo.
44026011	Mö'bö nduwë todɔ gomɔ rönnï di mï rö 'ba mötu pili 'dɔ ki'di lïjë kola gɔ ti'di dönnï gɔ lende 'ba Yësu. Yïmö ata ŋgï rönnï rɔ mbëmbë moloma tozi gönnï kpaki kebe mï gawo ma löwö naga tinda'ba lïjë.
44026012	Gɔ kö'du mo tine bɔ dɔ bɔ akumu ni i'di közï kakpa zö 'dɔ tari to'dɔ mo gbï tara di Damaseke.
44026013	Tine di gɔ kɔri yayi 'deni mï zana kada na mo'ja bi kɔpɔ ame köbö kiteli kada ne ŋgï kunyï kako di mïtɔrɔ kiyɔpɔ bi toko yaga di rɔze ti ya ame ga tö ne.
44026014	Kina dila'ba ŋgï pili bërï. Tine muwö birɔ kilende zö rɔ kpa Yudayi kiya te, ‘Sɔlo, Sɔlo, gɔ wa'di na këddï koworo kulöwö todɔ gomɔ rɔma teyi? Gɔ wa'di na nï këdï kodɔ gomɔ röyï ŋgï kɔzɔ sa ame kïrërï rönï këdï komba pele ko'dɔkɔ tari dë ne tara.’
44026015	Miya te, ‘Ŋere, nï yë mo na?’ Bo iya te, ‘Ma na rɔ Yësu ame këdï koworo kulöwö timo ne.
44026016	Tine ënyï tɔrɔ kɔrɔ, mileme rɔma 'deni zïyï tɔne ti'di yi rɔ bɔ laja bɔ tïyëtï wa naga nime ko'ja ne zi bilaka gbï ti wa ma mëdï mileme zïyï.
44026017	Ti mɔmɔ yi di zi ya e'be ye ga gbï di zi bɔ löwö. Mëdï moja yi kari zïnnï
44026018	tiyɔpɔ kömönnï, tileki lïjë di mï bi kölu 'ba Satani kako mï bi kɔpɔ 'ba Bɔko'ba. Lïjë ti ki'di dönnï 'deni ŋgï gɔ lende ma. Kina Bɔko'ba ti kola lïjë ŋgï gɔ lende kënyë 'bënnï ga kodɔ'bɔ lïjë ti ya mɔtɔ ga ame bo kigeli 'deni rɔ 'ba gbagba bo ne.’
44026019	Ŋere Agoripa, wa nima kileme rönï zö di mïtɔrɔ ne milagi dë tuwö dɔmo.
44026020	Mari ŋgï misaki tiya lende 'ba Bɔko'ba titi dɔgba mï Damaseke kebe mï Yerosalema gbï kote mï dɔyayi 'ba Yudayi pili gbï zi bɔ löwö. Miya 'deni zi bilaka pili 'dɔ kotɔ dönnï di mï lende kënyë 'bënnï ga kako kuwö dɔ Bɔko'ba, kina gbï 'dɔ to'dɔ wa ame ga gɔ kileme dɔ kotɔ 'bënnï ga di mï lende kënyë ma mɔlo.
44026021	Gɔ kö'du mo na me Yudayi kinda'ba ma di mï reki 'ba rö löbu 'ba Bɔko'ba ko'dɔkɔ tupö ma.
44026022	Ne Bɔko'ba na me kokɔnyi ma ŋbö kömö mï kada nime tɔne ki'di ma tiya lende abo zi ya ame ga rɔ löbu ni ne kpaki ti bilaka ma laki. Lende nime inza 'beri di gɔ ma tönë Musa ni ti bɔ kumë lende 'ba Bɔko'ba ma mɔlo naga kiya te ëdï ko'dɔ rönnï ne.
44026023	Ame kiya te Kurïsïtö ame Bɔko'ba koja kako dɔliŋɔ nime bine ne ëdï kombi gomɔ. Kina bo na ti këdï rɔ dɔndende 'ba tɔdɔ 'ba töku di mï tölë 'dɔ koyi kɔri 'ba dïdï zi Yudayi pili ti bɔ löwö.”
44026024	Gɔ lende nime Pɔlo kiya te ne na Peseto kënyï kembe ŋgï dɔ bo, iya te, “Pɔlo, nï 'deni rɔ rumö. Tïdëkï waraga kulöwö uyï yi 'deni.”
44026025	Pɔlo iya te, “Ŋere ma, minza rɔ rumö. Lende nime mëdï miya ne lende 'ba rumö na dë, lende ma laka na.
44026026	Ŋere Agoripa pele ikali kö'du mo gbï kina me mëdï miya 'deni zi bo rɔ dɔ ŋgölö. Mikali ŋgï bo uwö lende mo ga 'deni pili römöyï o'dɔ rönï dë kebe gɔ ŋgolɔ'bɔ.
44026027	Ŋere Agoripa, nï nime i'di döyï ŋgï gɔ kö'du 'ba bɔ kumë lende 'ba Bɔko'ba ma dɔgba tönë ga na? Rɔ ma laka mikali ŋgï i'di döyï gɔmo.”
44026028	Agoripa iya te, “Pɔlo omeri 'bëyï iya te ti kocɔ ma ŋgï welo mëdï rɔ 'ba Kurïsïtö?”
44026029	Pɔlo iya te, “Mititi Bɔko'ba 'dɔ pele ŋge welo ala ndɔ yayi bo ki'di yi kpaki ti bilaka naga nima këdï kuwö lende ma tɔne ne këdï rɔ 'ba Kurïsïtö gbï kɔzɔ 'bama te, tine ŋge kinza ziŋgiri nime.”
44026030	Kina Agoripa ni kënyï ŋgï tɔrɔ ti Peseto ti Bërunïkë ti ya ame ga tïnnï yayi ne tɔdɔ yaga.
44026031	Bilaka naga nima pili oloma rɔ tiya mo rɔ gɔ rönnï, iya te, “Bɔ nime o'dɔ wa mɔtɔ ame ŋgï 'dɔ kupö bo ala koboso bo gɔmo ne dë.”
44026032	Tine Agoripa ileki kiya zi Peseto, iya te, “Ma kiya te Pɔlo koma'jo rɔ bo dë 'dɔ bɔ dɔliŋɔ ma löbu 'ba Romo na gɔ kodɔrɔ bïcï lende abo nime dëne 'dɔ kope bo ka ŋgï yaga.”
44027001	Kina ɔdɔ Peseto ko'dɔkɔ 'deni 'dɔ toja ze kari Romo tine, bo i'di Pɔlo ni ti bɔ maboso mɔtɔ ga ŋgï zi bɔ këlu mɔtɔ kïdëkï rɔ Yulïyö 'dɔ ki'di këkï mï sorope ma löbu koto Italiya. Bɔ nima na rɔ bɔ dɔ tumu 'ba bɔ kanya ma kïdëkï rɔ “Bɔ kanya 'ba Bɔ Dɔliŋɔ ma Löbu.”
44027002	Bo o'ja bɔ sorope mɔtɔ ga 'ba Adaramota këdï ko'dɔ tari mï gawo mɔtɔ ga ma mï dɔyayi 'ba Asiya. Kina bo ki'di ze ŋgï dëkï mï sorope 'bënnï nima. Aritaroko bɔ Makedoniya di mï gawo 'ba Tesalonika ne ëdï gbï tize yayi. Dënyï ti sorope di mï dɔyayi 'ba Yudayi yayi.
44027003	Mï bi këzë mɔtɔ na dari dömö ŋgï Sidona. Tine Yulïyö ti mï këyï abo ola Pɔlo ŋgï kari zi pɔri bo ga ame yayi ne gɔ kokɔnyi bo ti wa ma bo këdï rɔ leri mo naga.
44027004	Kina dënyï ŋgï di Sidona yayi ti sorope nima tine lili i'di tome ŋgï rɔ ma kusë kako di kɔmɔze. Gɔ kö'du mo na dopa ŋgï kebe ŋgila Kupurïyö.
44027005	Di yayi na dari rɔ mï zana mini löbu diteli dɔyayi 'ba Kilikiya ni ti Pambulïya, dari dömö mï gawo 'ba Mura mï dɔyayi 'ba Lukïya.
44027006	Di Mura yayi tine na Yulïyö ko'ja bɔ sorope mɔtɔ ga kako di Alesandora këdï kari Italiya, kina bo ki'di ze ŋgï dëkï mï sorope nima.
44027007	Kina dënyï ŋgï di yayi ti sorope nima tine lili oloma ŋgï rɔ tome rɔ ma kusë kako di kɔmɔze. Kina dari ŋgï nduwë ndɔ do'dɔ tö'dö dɔ konzi ŋbö dömö ŋgɔsi ŋgila dɔliŋɔ 'ba Kinido. Lili nima ola bi 'ba tari dɔgba dë kpe zize, na dugögö ŋgï diteli gɔ bi mɔtɔ kïdëkï rɔ Salomone dari nduwë kebe dɔ kapa dɔyayi 'ba Kurëtë.
44027008	Dokɔkɔ rɔze ŋgï nduwë rɔ gomɔ ŋgɔsi kebe dɔ kpa götö ŋbö dömö gɔ bi mɔtɔ kïdëkï rɔ “Kpaböŋï ma Laka,” ŋgɔsi ŋgila dɔliŋɔ 'ba Laseya.
44027009	Kina doloma digabi ŋgï yayi. Kada 'ba kpa koro 'ba Yudayi kote rönï, kina nyepe 'ba lili ma kënyë 'ba liŋgere ti sorope na 'deni. Pɔlo iya zi bilaka naga nima mï sorope yayi ne, iya te,
44027010	“Rɔ ma laka gomɔ ma löbu ëdï ko'dɔ rönï mï liŋgere ze 'ba tari dɔgba di bine. Akombi 'ba mï sorope pili ëdï kirasi rönnï. Sorope ti kotopa 'deni kina tölë ti këdï gbï bi mo zize.”
44027011	Ne tine bɔ dɔ sorope nima ti bɔ kugë mo ocɔ ŋgï nduwë zi Yulïyö 'dɔ ki'di lïjë kari kinza bo ki'di dɔ bo dë gɔ lende 'ba Pɔlo nima.
44027012	Kpaböŋï mo nima inza rɔ gɔ bi ma laka ame 'dɔ sorope ma löbu koloma teyi mï kpa dɔlili. Ya ma konzi mɔtɔ ga o'dɔkɔ tënyï di yayi tari ti sorope nima kina kiyɔzɔ ŋgï tokɔkɔ mo 'dɔ kari Pönïkïsï gɔ koloma yayi mï kpa dɔlili nima. Pönïkïsï na ti kpaböŋï 'ba sorope ma löbu mɔtɔ 'ba dɔyayi 'ba Kurëtë teyi, kapa kari dɔ tɔrɔ.
44027013	Kpa lili ma kembe nima oke rönï 'deni kola ŋge rɔ tome dɔziliwawa kako di dɔ ro'ɔ. Kina bɔ sorope naga nima omeri tëgë mɔtɔga ti dari dömö timo ŋbö Pönïkïsï. Kina lïjë kotɔ yamo kïrïndï ma kosi sorope rɔmo nima ŋgï tɔrɔ. Dënyï di yayi dari nduwë ŋgɔsi kebe dɔ kpa götö.
44027014	Ne mbowa tine yɔ na lili ma kënyë rɔ dɔ kiteli ki'di ŋgï tome kako di dɔyayi. Ama na 'deni rɔ lili ma tönë kïdëkï möyï mo rɔ Yurakulö ne.
44027015	Iyaya sorope ŋgï ki'di dikali dë kpe todɔrɔ kpamo, kina dola ŋgï gbɔ zi lili kukpïrï timo.
44027016	Dari dömö ŋgɔsi ŋgila döötu 'ba Kawoda tine na kïkëtï lili 'jaa mbowa di rɔze. Kina doloma ŋgï rɔ topi rɔze gɔ sorope ma titi ame kosi bïcï sorope ma löbu nima ne totɔ mo tɔrɔ.
44027017	Kina dotɔ ŋgï tɔrɔ mï sorope ma löbu kinza könzu ra mï mini. Bɔ sorope naga nima olo yɔki sorope löbu nima ti kabi 'dɔ ki'di kitigɔ. Tine lïjë ere kinza lili kïtïŋï sorope nima ra kari ku'bë rönï yɔki tuŋgulu 'ba yayi lida ame ga mï mini ŋgɔsi ŋgila dɔyayi 'ba Libiya ne. Gɔ kö'du mo na lïjë kuröbö bɔŋgɔ ŋgï dɔ sorope löbu nima 'dɔ lili kïtïŋï kuyï kpamo timo. Kina sorope nima kïyökö ŋgï nduwë kari tara.
44027018	Tine lili nima ö'bö ŋgï nduwë tome rɔ ma kënyë kuwïtï sorope. Mï bi këzë ma di gɔmo na bɔ sorope naga nima kisaki ŋgï rɔ tu'du akombi mɔtɔ ga gɔ mini.
44027019	Mï bi këzë ma di gɔ ama tine, na lïjë koloma ŋgï tu'du wa ame ga pele rɔ 'ba to'dɔ ndɔbɔ 'ba sorope timo ne gɔ mini.
44027020	Do'dɔ tö'dö 'deni dɔ konzi kinza ma do'ja kïnë kada ni ti këlu. Lili ö'bö ŋgï nduwë tome rɔ ma kembe, domeri 'beze diya te dinza dɔmɔ kpe di közï tölë 'ba mini nima.
44027021	Kina ɔdɔ bilaka 'ba mï sorope korɔ rönnï 'deni ŋbö kɔzɔ tö'dö dɔ ndö tara kinza tonyo ɔtɔ tine, Pɔlo ënyï tɔrɔ kiya zïnnï, iya te, “Ma kiya te këddï kuwöke dɔma ra 'dɔ dolomake tötï Kurëtë dëne gomɔ ma kɔzɔ a nime te inza ko'ja ze, dëne gbï wa 'ba mï sorope inza kikali tari gɔ mini.
44027022	Ne mi'di ame ziye 'dɔ kolomake ti mï këddï. Rɔ ma laka bɔtɔ ma kɔtɔ mɔtɔ di mï löŋgö ye nima bina inza kölë mï mini nime. Sorope na ŋge ti kotopa ë'bënï.
44027023	Römöyï ma bɔ laja abo 'ba Bɔko'ba na kina bo na gbï mëdï mo'dɔ mötu zi bo, na me malayika abo kako kileme rönï zö ti korɔndɔ ene kilende zö,
44027024	iya te, ‘Pɔlo, kinza kere dë kpe. Bɔko'ba ëdï ki'di yi kïyëtï lende 'bï kɔmɔ bɔ dɔliŋɔ ma löbu 'ba Romo. Bo Bɔko'ba ti ki'di mïnï këyï röyï kpaki ti ya ame ga pili mï sorope tïyï bine ne, ki'di ye kɔmɔke di közï tölë 'ba mini nima.’
44027025	Kina me miya 'deni ziye, olomake ti mï këddï. Mikali ŋgï rɔ ma laka lende 'ba Bɔko'ba ëdï ko'dɔ rönï kɔzɔ ame kiya rönï zö ne tara.
44027026	Tine lili ti kome sorope ze nime ku'bë rönï yɔki döötu kotopa yaga.”
44027027	Kina ɔdɔ lili kuwïtï ze 'deni ŋbö tö'dö dɔ 'butë dɔmosowɔ mï zana mini löbu tine, mï zana korɔndɔ 'deni bɔ sorope naga nima omeri tëgë ti dömö 'deni ŋgɔsi ŋgila dɔyayi mɔtɔ ga.
44027028	Kina lïjë kosi kabi yɔki kulugbï döku ku'du tiyari mini timo. Tine lïjë o'ja talo mo ëdï ŋbö kɔzɔ mitiri 'butë sowɔ tara. Di pötö mo ko'ja dari 'deni mbowa lïjë o'dɔ gbï tara. Tine lïjë o'ja talo 'ba mini ola 'deni mitiri 'butë mota.
44027029	Gɔ kö'du mo na lïjë ŋgï rɔ tikere mɔtɔga sorope ti kari ku'bë rönï yɔki döku. Kina lïjë kosi kabi ame ga kudödu bïcï sorope ne ŋgï yɔki yamo kïrïndï mɔtɔ ga sowɔ 'do ku'du mï mini 'dɔ kogbɔ sorope nima kinza kari. Lïjë oloma rɔ tulömu kpënnï zi akoro 'bënnï ga 'dɔ ki'di bi këzë welo.
44027030	Ya mɔtɔ ga ame këdï ko'dɔ ndɔbɔ mï sorope yayi ne o'dɔkɔ tu'bögö rönnï tiriŋa yaga. Lïjë ope sorope ma titi tönë kudödu dɔ ma löbu 'beze nima yayi ne koja ti kowe kari bërï mï mini tïndëndë rönnï timo 'dɔ kiya te lïjë ëdï rɔ tosi yamo ma kïrïndï kano sorope nima togbɔ mo bërï.
44027031	Tine Pɔlo ënyï kiya zi bɔ kanya naga nima ti bɔ këlu 'ba dönnï, iya te, “Ɔdɔ ya naga nima koloma dë tize mï sorope bine dinza dɔmɔke di közï tölë 'ba mini nime.”
44027032	Kina bɔ kanya naga nima koke kabi 'ba sorope ma titi nima ŋgï kola kari gɔ mini.
44027033	Mï kano gɔ bi 'deni tine na Pɔlo kebe ŋgï rɔ tocɔ mï këddï zi bilaka 'ba mï sorope naga nima pili 'dɔ konyo kpënnï. Bo iya te, “Tö'dö mo 'deni ŋbö dɔ 'butë dɔmosowɔ ame kö'böke ŋgï rɔ meri kinza tonyo ɔtɔ.
44027034	Milende ziye tɔne, i'dike mïye këddï konyoke kpeye 'dɔ kɔmɔke rɔye di kpa közï tölë 'ba mini nime. Rɔ ma laka miya ziye bɔtɔ ma kɔtɔ mɔtɔ inza kölë mï mini nime.”
44027035	Kina bo kogba maŋgolɔ'bɔ ŋgï bo ko'dɔ yëë'dï mo zi Bɔko'ba di kɔmɔ bilaka naga nima pili. Bo onye maŋgolɔ'bɔ nima, bo konyo.
44027036	Kina dökï'dï bilaka naga nima kolɔdɔ 'jaa ti bërï tonyo akonyo.
44027037	Dëdï pili kuluku muyï kɔdɔ dɔmo 'butë rïyö döömu dɔɔkɔtɔ (276) mï sorope nima yayi.
44027038	Di pötö lïjë konyo kpënnï 'deni kïtëkpë tine, na lïjë koloma rɔ tïtïŋï nyönyu ame ga sorope löbu nima kombi ne gɔ mini 'dɔ ki'di kïtëwu kïyökö mbowa tɔrɔ dɔ mini.
44027039	Kina ɔdɔ gɔ bi këdï këzë 'deni tine bɔ sorope naga nima o'ja kpa götö kinda, ne tine lïjë ikali dë ala dɔyayi ma yala ga na. Lïjë o'ja bi kugö 'ba mini löbu kinda ti dɔ yayi lida teyi. Kina lïjë ko'dɔkɔ 'dɔ toto sorope löbu nima kari kïdëyï yayi.
44027040	Kina lïjë koke kabi 'ba yamo kïrïndï tönë ga kogbɔ sorope timo bërï ne ŋgï kola könzu bitɔ mï mini yayi. Lïjë ileŋo rönnï ŋgï ndö ti ŋgërï 'ba tukpötu sorope 'dɔ tuyï kpamo timo. Kina lïjë kuröbö bɔŋgɔ ŋgï tɔrɔ dɔ kano sorope nima 'dɔ lili kïtïŋï gɔmo kari kpa götö.
44027041	Tine sorope nima ari kilaka ŋgï dɔ yayi lida mɔtɔ mï zana mini. Kano mo usu rönï mï yayi lida kola bi 'ba tari dë kpe teyi. Kina tïrïndï 'ba mini ma këdï kikagba kotopa dɔ kapa sorope ma yï'böwu ŋgï.
44027042	Bɔ kanya naga nima o'dɔkɔ 'dɔ tupö bɔ maboso me yaga kinza mɔtɔ ga kele ra kari dɔ kpa götö kiriŋa.
44027043	Tine Yulïyö bɔ dönnï mo nima o'dɔkɔ dë 'dɔ Pɔlo kölë. Gɔ kö'du mo na bo kota bɔ kanya naga nima ŋgï di bi tupö bɔ maboso naga nima. Bo i'di kö'du mo 'dɔ ya ame ga kikali tele ne ku'du rönnï kele dɔgba kari dɔ kpa götö,
44027044	kina 'dɔ ya ma laki naga nima kulölï 'bënnï rönnï gɔ pörï ti ŋgërï ma kotopa di yɔki sorope nima kozi 'jaa kari. Gɔ kö'du mo na ki'di ze dömö ŋgï pili laka dɔ kpa götö.
44028001	Kina ɔdɔ dari dömö 'deni laka dɔ kpa götö tine, dikali gɔ bi nima ïdëkï möyï mo rɔ Melita.
44028002	Bilaka 'ba dɔyayi mo nima o'dɔ kɔmɔ kele ŋgï dɔze rɔ mbëmbë. Tɔrɔ ëdï rɔ ta'di ti bi këyï rɔ ma kënyë na lïjë kulö'jö pa'do ŋgï rɔze koŋgɔ gɔze laka.
44028003	Pɔlo ari tunzö kpadɔndɔ todɔ mo kɔmɔ pa'do, kina murë kɔdɔ ŋgï di mï kpadɔndɔ nima di zi bi kututu 'ba pa'do koga közï bo ŋgï kö'bö teyi.
44028004	Kina ɔdɔ bilaka naga nima lïjë koŋgɔ murë 'deni kïkïlö rönï kö'bö közï Pɔlo tara tine, lïjë iya rɔ gɔ rönnï, tëgë, “Dëmba bɔ nime ŋgï rɔ ma laka rɔ bɔ akupö ya? Bo ɔmɔ di kpa tölë 'ba mini nime, kina me akoro këdï 'deni rɔ topi dɔkolo mo di rɔ bo, inza kola bo kpe kɔmɔ.”
44028005	Pɔlo iyaya murë nima ŋgï di közï bo kila'ba mï pa'do ko'dɔ wëtö ma titi mɔtɔ te dë gbï yɔ rɔ bo.
44028006	Tine ya naga nima ëdï gba toge kömönnï gɔ ma 'dɔ rɔ bo kö'bu ala mɔtɔga ti bo kila'ba ŋgï bërï rɔ töku. Ne tine lïjë oge kömönnï ŋgï tara wa ma kënyë mɔtɔ o'dɔ rönï dë zi Pɔlo. Gɔ kö'du mo na lïjë kuyï tiya lende abo 'böwu kiya bo rɔ sëgë tɔ ne ga.
44028007	Wökïlï 'ba dɔyayi mo nima kïdëkï möyï mo rɔ Pubulïyö ëdï ti nyaka ŋgɔsi ŋgila gɔ bi nima yayi. Kina bo kota ze ŋgï doloma rɔ ŋba liŋɔ abo ŋbö kada dɔ mota, bo ko'dɔ kɔmɔ kele dɔze sowa.
44028008	Tine 'bu bo ëdï bërï dɔ rɔkɔ'ɔ 'ba zëyï gbï ti mï kɔ'ɔ këdï koti. Pɔlo ari kɔdɔ gɔmo rö yayi ki'di közï bo rɔmo kititi Bɔko'ba 'dɔ kileŋo, kina kileŋo bo ŋgï.
44028009	Gɔ kö'du mo na bɔ rɔkɔ'ɔ ma konzi 'ba mï dɔyayi nima koloma ŋgï rɔ tɔlɔ pili kako zize, kina kileŋo lïjë ŋgï pili.
44028010	Lïjë i'di kpa közï zize rɔ ma kënyë. Mï kada ame dëdï do'dɔkɔ 'deni tënyï di yayi tari yïmo ne na lïjë ki'di wa ame ga dëdï rɔ leri mo di mï liŋgere ze nima ne ŋgï gbï zize.
44028011	Dari dondɔsɔ ti bilaka 'ba Alesandora mɔtɔ ga këdï koloma tote kpa dɔlili nima mï dɔyayi nima yayi. Kina ɔdɔ doloma 'deni do'dɔ nyepe mota yayi tine, na dëkï ŋgï tïnnï kɔtɔ mï sorope 'bënnï mo kïdëkï möyï mo rɔ “Roŋa.”
44028012	Kina dari ŋgï ti sorope nima ŋbö dömö mï gawo 'ba Sarakosa dari do'dɔ tö'dö dɔ mota yayi.
44028013	Di yayi na dënyï ti sorope dari mï gawo 'ba Regiyo. Mï bi këzë ma di gɔmo na lili kisaki ŋgï tome rɔ ma laka kako di dɔ ro'ɔ kïtïŋï gɔze do'dɔ tö'dö dɔ rïyö na dömö Putïyölï.
44028014	Di mï gawo nima yayi na do'ja bilaka 'ba kanisa mɔtɔ ga. Kina lïjë kota ze ŋgï rɔ ŋba do'dɔ tö'dö dɔ modɔmorïyö liŋɔ 'bënnï. Di yayi na dënyï ti ndïze tari nati tömö Romo.
44028015	Kina ɔdɔ bilaka 'ba kanisa ame ga Romo ne kuwö kö'du mo 'deni kiya te dëdï rɔ tako tine, lïjë ari ŋgï turë dɔze gɔ kɔri. Ya mɔtɔ ga ondɔsɔ tize mï bi 'ba ndögö 'ba Apiyo, tine ya mɔtɔ ga ondɔsɔ 'bënnï tize di gɔ bi mɔtɔ kïdëkï möyï mo rɔ “Rö Mota 'ba Ŋba.” To'ja kïnë ya naga nima i'di mï këddï ŋgï zi Pɔlo, na bo ko'dɔ yëë'dï zi Bɔko'ba.
44028016	Kina ɔdɔ dömö 'deni Romo tine turu i'di Pɔlo ŋgï koloma gɔ bi ma 'ba bo 'beri ti bɔ kanya 'ba toŋgɔ gɔ bo kɔtɔ.
44028017	Mï tö'dö dɔ mota ma bo ko'dɔ yayi na bo kose bilaka ma löbu 'ba Yudayi ama ga yayi ne 'dɔ kotɔtɔ rönnï kako zi bo. Kina ɔdɔ lïjë kotɔtɔ rönnï 'deni zi bo yayi tine, bo iya te, “Löndö ma ga, mo'dɔ wa ma kënyë mɔtɔ dë pele zi bilaka ze ga, mirasi dölëtï ɔtɔ 'ba 'bu ze löbu ga dë gbï yɔ, kina me bilaka 'ba Yerosalema kinda'ba ma 'deni ŋgï ki'di zi turu 'ba Romo.
44028018	Mï kada ma turu naga nime koŋgɔ ndï lende ma lïjë o'ja mo'dɔ wa ma kënyë mɔtɔ dë 'dɔ kupö ma gɔmo. Lïjë o'dɔkɔ 'dɔ tope ma yaga,
44028019	ne tine Yudayi naga nime 'dë iya te kope ma dë. Tine wa mɔtɔ inza kpe ma 'dɔ mo'dɔ. Gɔ kö'du mo na me ki'di 'dɔ moma'jo rɔma 'dɔ bɔ dɔliŋɔ ma löbu 'ba Romo na kodɔrɔ bïcï lende ma. Ne mo'dɔkɔ dë tususu bilaka ze ga 'ba Yudayi zi bo.
44028020	Gɔ kö'du mo na me mose ye 'dɔ ki'di mo'ja ye milende ziye. Oŋgɔke ziŋgiri ma kudödu ma 'deni te. Wa tönë ga Yisarele pili këdï ti kɔmɔ ki'di gɔmo ne na me ko'dɔ ma 'deni te gɔmo.”
44028021	Yudayi naga nima iya te, “Do'ja waraga ɔtɔ ma kako di mï dɔyayi 'ba Yudayi dömöyï lende 'bï dë. Bɔtɔ ze ma kako di yayi ki'di kö'du mo zize ala kiya lende 'ba röyï rɔ ma kënyë zize inza gbï.
44028022	Wa ma dikali na ŋge rɔ ma bilaka 'ba dɔyayi pili këdï kiya lende 'be 'ba bilaka 'ba kanisa rɔ ma kënyë. Do'dɔkɔ yi 'dɔ kïyëtï gɔ lende 'bï zize.”
44028023	Kina lïjë kose dɔ tö'dö 'ba kada ma 'dɔ lïjë kako 'böwu zi bo teyi mo ŋgï. Mï kada mo nima na lïjë kako ŋgï rɔ ma konzi mï gɔ bi nima bo këdï koloma teyi ne yayi. Kina mɔlo mï kada ŋbö kömö mï korɔndɔ bo oloma ŋgï tïyëtï lende 'ba ŋere löbu 'ba Bɔko'ba zïnnï. Bo i'di lïjë komeri gɔ kö'du ki'di 'ba Musa gbï ti akugu 'ba bɔ kumë lende ma mɔlo tönë ga 'dɔ lïjë kikali lende 'ba Yësu laka.
44028024	Kina ya mɔtɔ ga ki'di dönnï ŋgï gɔ lende abo nima, tine ya mɔtɔ ga i'di ë'bënnï dönnï dë.
44028025	Di bi tita'ba 'bënnï di yayi lende 'bënnï ga oza mïnï ŋgï. Tine Pɔlo ileki kiya gbɔ zïnnï te, “Rɔ ma laka lende nime ëdï 'deni kɔzɔ kö'du tönë Nyï Kɔtɔ Laka 'ba Bɔko'ba kiya zi Yesaya gɔ kö'du 'ba 'bu ye löbu ga ne, ame kiya te,
44028026	‘Ënyï kari kiya zi bilaka naga nima, “Ti kuwöke lende ma rɔ tuwö, tine inza kikalike 'jɔ 'ba lende mo. Ti koŋgɔke rɔ toŋgɔ, tine inza ko'jake wa ma mëdï mo'dɔ.”
44028027	Iya zïnnï tara römöyï kpa kɔri 'ba döku dönnï ïdïrï 'deni teyi. Mbili lïjë u'bë 'deni kina lïjë otomo kömönnï 'deni gbï teyi. Ma kiya te kinza tara dëne lïjë ëdï ko'ja ti kömönnï, kuwö gbï ti mbili nnï, lende mo kɔdɔ dönnï gɔ lïjë kotɔ dönnï kako zö 'dɔ mileŋo lïjë.’ ”
44028028	,
44028029	Pɔlo iya zi bilaka löbu 'ba Yudayi naga nima, bo iya te, “Mo'dɔkɔ ziye 'dɔ kikalike Bɔko'ba i'di lende 'ba kɔri 'ba dïdï nime 'deni kuwöwö rönï gbï zi bɔ löwö, kina lïjë na ti ki'di dönnï gɔmo.”
44028030	Pɔlo oloma ko'dɔ kɔmɔ kɔɔ ŋbö rïyö 'do mï rö 'ba topi gɔmo ti yamo. Bo ö'bö nduwë tuyë kɔmɔ bilaka ame ga pili kako rɔ ŋba rɔ bo ne
44028031	gbï tïyëtï lende 'ba ŋere löbu 'ba Bɔko'ba zïnnï, tiyandi kömönnï gbï ti lende 'ba ŋere Yësu Kurïsïtö. Mï loma abo nima bo iya wa naga nime pili rɔ dɔ ŋgölö bɔtɔ ota gɔmo dë.
45001001	Ma Pɔlo bɔ ndɔbɔ 'ba Yësu Kurïsïtö ma Bɔko'ba kïdëkï 'deni koweli yaga rɔ bɔ laja tuwöwö laja laka abo nime.
45001002	Laja laka abo nime na tönë bo kiya mɔlo ti bɔ kumë lende abo ga bine kugu 'deni mï buku abo ne.
45001003	-
45001004	Iya rönï 'deni gɔ lende 'ba Yësu Kurïsïtö kole abo ŋere ze. Bo rɔ bilaka lesi di mï kupö Dawidi. Tine bo gbï kɔtɔ laka römöyï ileme bo 'deni yaga ti tigɔ dɔ kiteli rɔ kole 'ba Bɔko'ba mï tɔdɔ abo yaga di mï tölë.
45001005	Ti bo Kurïsïtö na me mo'ja mï këyï 'ba Bɔko'ba 'deni. Bo i'di ma 'deni rɔ bɔ laja 'ba Kurïsïtö 'dɔ bilaka 'ba dɔliŋɔ nime pili ki'di dönnï gɔ lende abo kuwö dɔ bo.
45001006	Kpe na me kodɔ'bɔ ye 'deni gbï yïmo bine rɔ ma Bɔko'ba kïdëkï 'deni rɔ 'ba Yësu Kurïsïtö.
45001007	Kina me mëdï mugu waraga nime ziye kpe ame ga pili mï Romo, Bɔko'ba kɔ'ɔ ye kïdëkï ye 'deni rɔ bilaka abo ga ne. Lende këyï ti yëyï 'ba Bɔko'ba 'bu ze ti 'ba ŋere Yësu Kurïsïtö koloma kɔtɔ tiye.
45001008	Ma dɔgba mo ti mileki yëë'dï titi zi Bɔko'ba ni ti Yësu Kurïsïtö ŋere ze gɔye kpe pili römöyï le'jete dɔliŋɔ pili uwö lëbï 'be ma ki'dike dɔye gɔ lende abo 'deni.
45001009	Mïdëkï bo Bɔko'ba ame mo'dɔ ndɔbɔ mo ti dökï'dï kɔtɔ mï tuwöwö laja laka 'ba kole abo nime ne bo kodɔrɔ bïcï lende ma ame miya te mï mötu ma pili mö'bö ŋburu tititi bo gɔye ne.
45001010	Mï akititi ma zi bo Bɔko'ba dëne ti mï koŋmi abo bo ki'di ma tɔ kpe mari ziye yayi.
45001011	Römöyï ma ŋgï bine ti meri mo rɔ mbëmbë 'dɔ mo'ja kïnë ye 'dɔ mi'di yëyï 'ba Nyï Kɔtɔ Laka ziye titigɔ ye.
45001012	Omba kina rɔ ame gɔ kulu ze kɔtɔ kitigɔ rɔ dɔ riya mï ti'di dɔze gɔ lende 'ba Bɔko'ba.
45001013	Ziye tikali mo laka, kpe löndö, mëdï mɔlo nime rɔ titeri 'dɔ tari ziye yayi mï konzi tine amo tɔ ne ö'bö ŋburu rɔ tota ma di bi tari. Mo'dɔkɔ 'dɔ totɔtɔ dɔmo zi Bɔko'ba di mï löŋgö ye yayi gbï kɔzɔ ma motɔtɔ di mï löŋgö bɔ löwö ma konzi.
45001014	Römöyï ma mëdï ti mörï 'ba ndɔbɔ nime gɔma tote mo mï löŋgö bɔ mï gawo ni ti ma kinza mï gawo këdï yï mökö, mï löŋgö bɔ akikali ni ti ma kinza kiyandi naga.
45001015	Gɔ kö'du mo na mëdï mo'dɔ teri mo kulöwö bine gɔ muwöwö laja laka nime gbï ziye kpe ya ma Romo.
45001016	Laja laka nime ma 'bama lende mo aya dë rɔma römöyï kina rɔ tigɔ 'ba Bɔko'ba rɔ akɔmɔ wa di mï tölë zi ma ki'di dönnï 'deni gɔmo naga, dɔgba mo 'deni zi Yudayi, kina me 'deni gbï zi bɔ löwö ni.
45001017	Römöyï timo na kileme ma Bɔko'ba ki'di bilaka lesi 'deni këdï laka kɔmɔ bo. Tine bo o'dɔ 'deni ŋge gɔ ti'di dönnï gɔ lende 'ba Yësu Kurïsïtö, inza gɔ a mɔtɔ 'beri. Kina kɔzɔ ma tönë kugu mï buku 'ba Bɔko'ba ne tara, ame kiya te, “Lïjë ame ga rɔ ma laka kɔmɔ Bɔko'ba gɔ ti'di dönnï gɔ lende abo ne lïjë na ti këdï ti dïdï ma laka.”
45001018	Ileme ya 'ba Bɔko'ba 'deni di mïtɔrɔ ma këdï kako dɔ bilaka. Römöyï lende kirasi ni ti lende kënyë 'bënnï ïdïmu dɔ lende kodɔrɔ abo nime 'deni.
45001019	-
45001020	Kɔri mɔtɔ inza kpe zïnnï tupë rönnï timo di yïmo römöyï wa ame ga 'dɔ tikali mo dömöyï bo Bɔko'ba ne bo ileme 'deni yaga bi kɔpɔ zïnnï. Mɔlo di bi tisaki 'ba dɔliŋɔ nime wa mo tönë ga gbï ti tigɔ abo ame ko'ja kïnë mo dë ne ileme 'deni yaga mï kïnë ti wa ame ga bo ko'ba pili ne.
45001021	Lïjë ikali bo Bɔko'ba ŋgï, tine lende koro ame 'dɔ lïjë ki'di këdï zi bo ala kileki yëë'dï zi bo ne na kinza 'böwu. Tine meri 'bënnï ŋgï lipo yaga rɔ wa ma yawa, mï dökï'dï rumö 'bënnï mo naga ŋgï lɔ ti a 'ba bi kölu.
45001022	Ma di zïnnï tëgë lïjë bɔ lende kikali na, dëmba wa ga ka ŋgï rɔ rumö.
45001023	Bɔko'ba ma ŋburuŋburu nime gɔ lïjë kïlëlu ne lïjë ola za, akoro ma kose ko'dɔ kɔzɔ kïnë bilaka lesi kɔzɔ kïnë yali naga kɔzɔ ŋgoro ne na za lïjë kebe tulömu kpënnï teyi.
45001024	Gɔ lende dɔ rumö 'bënnï nime na ma Bɔko'ba kodɔ kpënnï 'deni to'dɔ lende kënyë nime ndörö mo koso kulöwö dönnï ne gɔ lïjë kodɔ laŋa mï yida rönnï rɔ gɔ rönnï.
45001025	Lende kodɔrɔ 'ba Bɔko'ba lïjë ebe kutë za yaga ti bëtï. Wa ma Bɔko'ba ko'ba naga na za lïjë kebe toja laja teyi tulömu kpënnï teyi kola bo bɔ ko'ba mo tönë ame 'dɔ bo na kïlëlu bo rɔ ŋburuŋburu ne. Amini.
45001026	Gɔ lende ko'dɔ 'bënnï nime na me Bɔko'ba kodɔ kpënnï 'deni todɔ laŋa rönnï to'dɔ a nima ndörö mo koso kulöwö dönnï ne. 'Ja 'bënnï ga ola tö'dö ma laka mo tönë ti bɔtɔni ne za kari to'dɔ lende ma dɔ kïlïkö naga.
45001027	Bɔtɔni mo ga 'deni gbï tara, ola 'ja yaga kebe za to'dɔ ndörö gɔ bɔtɔni lëpï. Bɔtɔni kebe za todɔ laŋa rönnï gɔ lëpï nnï mɔtɔ ga, kina ma kodɔ karama mo 'deni ŋgï dönnï kɔzɔ ma lïjë ko'dɔ tara.
45001028	Lïjë bilaka ebe kola ti'di lende laka 'ba Bɔko'ba na gɔ këdï dönnï za yaga. Kina ma bo kodɔ kpënnï 'deni mï dɔ kirasi 'bënnï mo tönë to'dɔ wa ame ga dëne 'dɔ ko'dɔ dë ne.
45001029	Mïnnï 'deni ŋgï lɔ ti dɔkomali lende kënyë naga nime, mï kölu ni ti mï löbu ti mï kombi ti közï kasi ti 'dïrï ti 'bölu ti tuburu wa ti kore.
45001030	Lïjë ŋgï rɔ bɔ dɔkosi rɔ bɔ ti'ja to'ji Bɔko'ba rɔ bɔ rɔ lëbë bɔ dɔ kombi, bɔ dölï, meri 'ba to'dɔ lende kënyë na koso ŋgï lɔ mïnnï lïjë kuwö dɔ bɔ köyö lïjë ga dë yɔ.
45001031	Lïjë ŋgï rɔ bɔ lende kënyë ma kinza kiya, lïjë kikali dë kpe yɔ tɔrɔ gɔ kö'du ki'di 'bënnï, lende 'ba bɔtɔ o'de lisa dë kömönnï ma titi te yɔ.
45001032	Lïjë ikali ŋgï kö'du ki'di 'ba Bɔko'ba iya 'deni te bilaka ame ga pili loma mo tara ne ɔ'bɔ ŋgï 'dɔ kölë yaga. Tine lïjë önyö dë ŋge gɔ to'dɔ wa naga nime, lïjë ebe tocɔ ya ame ga pili këdï ko'dɔ gbï tara ne ŋgï yïmo rɔ mbëmbë.
45002001	Nï nima këddï ko'dɔ 'bëyï burë 'ba lëpï yï ga ŋgï tara ne ti kupë ma 'bëyï röyï tondo? Wa naga nime pili lïjë këdï ko'dɔ ne na ma dë gbï nï këddï rɔ to'dɔ mo ne? Burë 'ba röyï na ma 'deni gbï këddï rɔ to'dɔ mo.
45002002	Ze dikalike 'deni Bɔko'ba ëdï ko'dɔ burë 'ba bilaka pili rɔ ma kodɔrɔ gɔ a ma kɔzɔ a nima tara.
45002003	Ne nï ma 'bëyï nime ko'dɔ a nima gbï kebe 'böwu to'dɔ burë 'ba lëpï yï ga gɔmo ne, ma komeri tëgë ti kokpe di kpa ya 'ba Bɔko'ba?
45002004	Mï koŋmi löbu abo nime ti laka abo nime bo kö'bö ŋburu liya ne na kindiri? Ikali dë bo Bɔko'ba o'dɔ mï koŋmi abo nima zïyï 'dɔ koto yi mï dɔ kotɔ?
45002005	Ne gɔ dökï'dï këddï ti minyi 'bï nima otɔtɔ kpa ya 'ba Bɔko'ba 'deni röyï mï kada mo ma bo këdï kako to'dɔ burë 'ba bilaka rɔ ma kodɔrɔ.
45002006	Mï kada mo nima na Bɔko'ba këdï kopi bi gomɔ rɔ, mɔtɔ 'bëyï ŋgï zïyï kɔzɔ ma ko'dɔ tara.
45002007	Ya mɔtɔ ga ame kö'bö to'dɔ lende laka toma rɔ löbu ti lende koro ti dïdï abo 'ba Bɔko'ba ne, bo ti ki'di dïdï ma ŋburuŋburu ŋgï teyi.
45002008	Ne 'bënnï 'ba bɔtɔ lïjë bɔ mï kombi kilagi lende laka ako'dɔkɔ 'bënnï rɔ lende kirasi naga nima ya abo 'ba Bɔko'ba na ti kodɔ dönnï.
45002009	Gomɔ ti tɔ'ɔ 'ba yida rɔ na ti këdï zïnnï lïjë bɔ lende kënyë naga nima, dɔgba mo dɔ Yudayi kina gbï dɔ bɔ löwö mo ga.
45002010	Tine Bɔko'ba ti ki'di rɔ löbu ti lende koro ti yëyï zi bɔ lende laka pili, dɔgba zi Yudayi mo ga kina gbï zi ma rɔ bɔ löwö ni.
45002011	Römöyï bo Bɔko'ba o'dɔ geli dë mï löŋgö bilaka lesi.
45002012	Lïjë ame ga pili ko'dɔ lende kënyë kinza kikali kö'du ki'di 'ba Bɔko'ba dë ne lïjë ti kënyë ma 'bënnï gbï ŋgï tara kinza ma ko'dɔ gɔ kö'du ki'di abo. Tine lïjë ame ga ko'dɔ ma 'bënnï kö'du kënyë ŋgï di mï kö'du ki'di nime lïjë kikali ra pili ne, ti ko'dɔ burë ma 'bënnï gbï gɔ kö'du ki'di nime.
45002013	Römöyï bɔ kuwö kö'du ki'di ni na dë rɔ bɔ lende laka kɔmɔ Bɔko'ba, tine ŋge rɔ ya ma ko'dɔ mo ga.
45002014	Wa ame ga kö'du ki'di kose ne ɔdɔ lïjë bɔ löwö ni na koro ŋgï gɔ dönnï kinza ma kiya rönnï zïnnï kina kileki ŋgï yaga rɔ lömu zïnnï.
45002015	Omba ileme wa ame ga kö'du ki'di kose ne ugu 'deni mɔlo mï dökï'dï nnï. Römöyï meri 'bënnï ileme 'deni zïnnï lende ko'dɔ 'bënnï ma yala ga na rɔ ma laka kina ma yala ga na rɔ ma kënyë.
45002016	Kina ti këdï ŋgï tara mï kada mo nima Bɔko'ba këdï ki'di Yësu Kurïsïtö ko'dɔ burë 'ba bilaka 'doyi teyi pele gɔ meri ma kusu naga ne. Kina rɔ laja mo ame tönë mëdï muwöwö ne.
45002017	Ne nï 'bëyï ma kiya röyï rɔ Yudayi mo nima këddï koloma rɔ kɔmɔ kö'du ki'di 'ba Bɔko'ba këddï kubï göyï kulöwö, kiya röyï 'deni rɔ 'ba Bɔko'ba,
45002018	kikali ako'dɔkɔ abo, kö'du ki'di abo kiyandi yi 'deni toza a ma laka di rɔ ma kënyë ne.
45002019	Iya röyï rɔ bɔ tokɔkɔ bɔ kɔmɔ kölu, rɔ bi kɔpɔ zi ma mï bi kölu naga,
45002020	rɔ bɔ kodɔrɔ gɔ lende zi ma rumö naga, rɔ bɔ kɔmɔ kiyandi 'ba kole titi. Iya röyï te nï 'deni mï kö'du ki'di kikali wa pili ti lende kodɔrɔ 'ba Bɔko'ba 'deni.
45002021	Nï bɔ këddï kiyandi lëpï yï naga nima, ëddï kiyandi yi? Iya te lëpï yï ga ko'dɔ 'bögö dë, ne nï mo ëddï ko'dɔ 'bögö?
45002022	Nï bɔ kiya te ko'dɔ yërï dë mo tönë, ne nï ma 'bëyï o'dɔ yërï? Nï bɔ ko'ji akoro nima, ëddï kolɔ a 'ba mï rö mo ga?
45002023	Nï bɔ kubï göyï kulöwö rɔ bɔ toro kö'du ki'di mo tönë, ebe kirasi mï kö'du ki'di mo tönë 'böwu kuburu Bɔko'ba?
45002024	Kina kɔzɔ ma tönë kugu mï buku 'ba Bɔko'ba ne tara, ame kiya te, “Möyï Bɔko'ba uburu rönï 'deni mï löŋgö bɔ löwö gɔ lende ko'dɔ 'be.”
45002025	Tine nï mo nima o'dɔ dölëtï 'ba akilele 'deni zïyï? Ɔdɔ koro kö'du ki'di 'ba Bɔko'ba akilele 'bï nima ti këdï ŋgï zïyï rɔ ma laka, ne ɔdɔ koro dë nï ë'bï ka ŋgï rɔ ma kinza kilele.
45002026	Ɔdɔ bɔ ame kinza kilele dë ne na ko'dɔ kö'du ki'di bo na ti këdï rɔ ma kilele kɔmɔ Bɔko'ba.
45002027	Kina ti lïjë ma kinza dölëtï 'ba akilele mï yida rönnï tine lïjë na ko'dɔ kö'du ki'di mo naga nima kileme ye kpe ma kugu ziye mo kebe kirasike yïmo naga ŋgï rɔ bɔ lende kënyë.
45002028	Tëdï rɔ Yudayi ma laka mo inza di mï yida rɔ ma yaga nime ala gɔ dölëtï 'ba akilele,
45002029	tine ŋge di mï dökï'dï ti meri laka mo ame rɔ ako'dɔ 'ba Nyï Kɔtɔ Laka ne. Inza rɔ 'ba kö'du ki'di. Kina akïlëlu mo ako dë di zi bilaka lesi tine di zi Bɔko'ba.
45003001	Tine tëdï rɔ Yudayi na kulöwö rɔ wa'di? Kina wa'di ga na këdï kulöwö te gɔ akilele?
45003002	Omba a ma kulöwö rɔ dɔ kiteli mo Bɔko'ba i'di lende abo zïnnï lïjë Yudayi.
45003003	Tine mɔtɔ mo ga inda'ba ga ë'bënnï lende 'ba Bɔko'ba mo dë. Tine ma tara ne Bɔko'ba ti kënyï kebe kuyï mï lömu abo gbï gɔ lende 'bënnï?
45003004	Inza du tara. Ɔdɔ kiya te bilaka lesi pili ko'dɔ rönnï pele rɔ bɔ bëtï lende abo 'ba Bɔko'ba ëdï kö'bö ŋburu rɔ ma kodɔrɔ. Kina kɔzɔ ma tönë kugu mï buku abo ne tara, ame kiya te, “Lende kiya 'bï na ti kileme laka 'bï. Kina mï burë 'ba röyï ti ko'ja yi nï na laka.”
45003005	Ne ɔdɔ lende kirasi ze na ki'di lende laka 'ba Bɔko'ba kinda yaga ti diyake tondo? Gɔ diyake te ya abo nime bo kodɔ dɔze ne na 'deni yaga rɔ lende kënyë? Mëdï miya nime gɔ kpa bilaka lesi.
45003006	Tine inza tara. Ma lende abo 'ba Bɔko'ba kinza rɔ ma kodɔrɔ dëne bo ti ko'dɔ burë 'ba bilaka 'ba dɔliŋɔ nime tondo?
45003007	Nï mɔtɔ ti kiya te, “Bëtï ma i'di lende kodɔrɔ 'ba Bɔko'ba kinda yaga ko'de akïlëlu zi bo, ne ti kodɔ karama mo gɔ wa'di dɔma?”
45003008	Ne ma këdï tara diyake dë gbɔ te, “Dirasike eze lende 'dɔ ko'de kö'du laka”? Kina gbï kɔzɔ ma tönë ya mɔtɔ ga kiti'ja ma kiya te ma na miya ne. Bɔko'ba na ti kodɔ karama mo 'jaa dönnï rɔ ma kodɔrɔ.
45003009	Ne tine ze Yudayi na 'deni kulöwö laka kɔmɔ Bɔko'ba di dɔ bilaka ma laki? Inza du tara. Kina kɔzɔ ma tönë mïyëtï 'deni bine ne tara, Yudayi ti bɔ löwö 'bënnï pili bïcï lende kënyë.
45003010	Kina gbï kɔzɔ ma tönë kugu mï buku 'ba Bɔko'ba kiya te, “Bɔtɔ ma kɔtɔ mɔtɔ te inza rɔ ma laka kɔmɔ Bɔko'ba.
45003011	Bɔtɔ ma kɔtɔ te ikali lende abo dë. Bɔtɔ ma kɔtɔ te o'dɔkɔ dë du tako zi bo.
45003012	Lïjë pili ilagi Bɔko'ba 'deni, lïjë kirasi rönnï 'deni ŋgï yaga. Bɔtɔ ma kɔtɔ mɔtɔ te o'dɔ lende laka dë.
45003013	Kpënnï ŋgï rɔ gböŋö kɔzɔ kpa gö 'ba tusu töku. Lïjë i'di 'bölu na ŋgï köbö dɔ kpënnï. Lïjë i'di lɔ'bɔ nnï ŋgï koso lɔ ti wɔwɔ ma kata kɔzɔ woro kpa murë naga tara.
45003014	Kpënnï ŋgï lɔ ti gbɔki ni ti lende ma kata naga.
45003015	Ndïnnï ŋgï rɔ ma kïtëwu bi tari to'dɔ közï kasi tupö löpö.
45003016	Mï gɔ bi pili ma lïjë kudö kebe teyi akirasi ni ti gomɔ na lïjë kola ŋgï jewo rɔ gɔmo.
45003017	Lïjë ikali ɔtɔ dë lipo te gɔ kɔri 'ba lende këyï.
45003018	Tere Bɔko'ba inza ma titi te dɔ kömönnï.”
45003019	Kina me le'jete ze dikalike 'deni wa tönë ga pili kö'du ki'di 'ba Bɔko'ba kiya ne, iya rönnï zïnnï lïjë bɔ ki'di zïnnï mo naga nima. Römöyï 'dɔ a mɔtɔ rɔ, rɔ kupë kinza kpe zize bilaka lesi gɔ bo Bɔko'ba ko'de bilaka 'ba mï dɔliŋɔ löbu nime pili kako zi bo kɔmɔ kïtï abo 'ba burë.
45003020	Kina bɔtɔ mɔtɔ inza ame gɔ këdï ŋgï rɔ ma laka kɔmɔ bo Bɔko'ba mï to'dɔ kö'du ki'di abo nime. Tine ndɔbɔ 'ba kö'du ki'di na ŋge rɔ ti'di bilaka lesi tikali gɔ lende kënyë 'bënnï ga.
45003021	Kina me le'jete Bɔko'ba ileme kɔri 'ba ti'di bilaka këdï laka kɔmɔ bo 'deni yaga inza gɔ to'dɔ kö'du ki'di abo. Ma tönë pa bine ne bɔ kumë lende ni ti kö'du ki'di na koloma rɔ tiya lende mo.
45003022	Ame ti'di dɔ gɔ lende 'ba Yësu Kurïsïtö na ki'di wa rɔ ma laka kɔmɔ Bɔko'ba ne. Kina me bo ko'dɔ 'deni zi ame ga pili ki'di dönnï gɔ lende 'ba Yësu Kurïsïtö ne. Geli inza kpe mï löŋgö Yudayi ni ma ti bɔ löwö.
45003023	Römöyï bilaka pili 'deni rɔ bɔ lende kënyë. Ma kɔtɔ mo te inza kömö mï rɔ löbu abo 'ba Bɔko'ba.
45003024	Tine bo i'di lïjë pili 'deni ŋgï këdï laka kɔmɔ bo ti mï këyï abo rɔ ma sari gɔ gɔ kutë nime Yësu Kurïsïtö kako ko'dɔ 'deni ne.
45003025	-
45003026	Bɔko'ba oja bo 'deni dɔliŋɔ bine kumu rɔ roma 'dɔ tola wa timo gɔ lende kënyë ɔdɔ ki'di dɔ gɔ lende abo. Bɔko'ba o'dɔ a nime te tileme lende kodɔrɔ abo timo. Römöyï pa tönë bine bo oloma ŋgï liya to'ba'bo gɔ lende kënyë ko'dɔ 'ba bilaka lesi. Tine ma le'jete bo ëdï 'deni kileme lende kodɔrɔ abo, bo na ki'di ma ki'di dönnï gɔ lende 'ba Yësu naga 'deni këdï rɔ ma laka kɔmɔ bo.
45003027	Ne me tine wa'di na kola kpe 'böwu zize tubï gɔze timo? Ɔtɔ inza kpe lipo te. Ne tine ɔrɔ 'deni dɔ wa'di? Gɔ to'dɔ kö'du ki'di? Inza du te gɔmo, 'deni ŋge gɔ ti'di dɔze gɔ lende 'ba Kurïsïtö.
45003028	Römöyï dikalike 'deni Bɔko'ba i'di bilaka këdï ŋge laka kɔmɔ bo gɔ ti'di dɔ gɔ lende 'ba Kurïsïtö tine inza gɔ to'dɔ kö'du ki'di abo.
45003029	Ne ma tara ne Bɔko'ba mo 'deni ŋge nati kɔtɔ rɔ Bɔko'ba 'ba Yudayi? Bo na dë kpe gbï rɔ Bɔko'ba 'ba bɔ löwö ni? Rɔ ma laka inza tara. Bo na gbï rɔ Bɔko'ba 'ba bɔ löwö ni.
45003030	Römöyï bo Bɔko'ba ŋge kɔtɔ. Kina bo ti ki'di Yudayi ŋge këdï laka kɔmɔ bo gɔ ti'di dönnï gɔ lende 'ba Kurïsïtö kina ti bo ki'di bɔ löwö ni gbï këdï ŋge laka kɔmɔ bo gɔ ma lïjë ki'di dönnï gɔmo.
45003031	Tine ze duburuke kö'du ki'di 'deni gɔ lende 'ba ti'di dɔ? Inza du tara. Tine ndïmo na dïsïkï 'deni kitigɔ.
45004001	Wa'di na ti diya nati gɔ ama ko'dɔ rönï zi 'bu ze löbu Abarayama yï lïŋgï ze mo tönë?
45004002	Ma ndɔbɔ ko'dɔ na këdï ki'di bo ra rɔ ma laka, dëne bo ëdï ti wa ma 'dɔ kubï gɔ bo timo. Tine bo inza kikali tubï gɔ bo kɔmɔ Bɔko'ba.
45004003	Römöyï akugu iya 'deni te, “Abarayama i'di dɔ bo gɔ lende 'ba Bɔko'ba kina me ki'di Bɔko'ba kïdëkï bo rɔ bɔ lende laka.”
45004004	Kina gbï kɔzɔ ame bɔ ndɔbɔ bi gomɔ 'ba rɔmo ïtëtë dë rɔ kpa közï ki'di, ïtëtë rɔ mörï.
45004005	Tine bɔ ame ki'di dönï gɔ lende 'ba Bɔko'ba ma bo ki'di bɔ lende kënyë rɔ ma laka kɔmɔ bo ne, bo na ti Bɔko'ba kïdëkï ŋgï rɔ bɔ lende laka kinza ndɔbɔ 'ba gɔmo.
45004006	Kina kɔzɔ ma tönë Dawidi kiya gɔ laka 'ba ya ma Bɔko'ba ki'di ŋgï rɔ bɔ lende laka kinza ma lïjë ko'dɔ ndɔbɔ mo dë yɔ ne tara. Ame tönë bo kiya te,
45004007	“Lïjë ame ga Bɔko'ba kola 'deni gɔ lende kirasi ne na laka, lïjë ame ga bo kora dɔ lende kënyë mo 'deni teyi ne.
45004008	Lïjë ame ga ŋere Bɔko'ba komeri lende kënyë 'bënnï ga dë kpe na laka.”
45004009	Tine ma kiya gɔ kö'du 'ba laka mo nime ne, iya ŋge gɔ lende 'bënnï lïjë Yudayi ma kilele mo naga nima? Inza tara. Iya rönnï gbï gɔ lende 'ba ya ma laki. Kina kɔzɔ ma tönë diya gɔmo bine ne tara, “Abarayama i'di dɔ bo gɔ lende 'ba Bɔko'ba kina me ki'di Bɔko'ba kïdëkï bo rɔ bɔ lende laka.”
45004010	Tine o'dɔ rönï nyanya ga? Di pötö akilele ala gba kota kinza kilele bo dë? Rɔ ma laka o'dɔ rönï gba kota kinza kilele Abarayama dë.
45004011	Di pötö mo na ma ki'di dölëtï 'ba akilele nima 'jaa zi bo rɔ akileme 'ba lende laka abo nime kudu 'deni dɔ bo gɔ ti'di dɔ bo gɔ lende 'ba Bɔko'ba ne. Omba kina ma 'dɔ ki'di bo ŋgï këdï rɔ yï lïŋgï 'ba ma kinza kilele dë naga lïjë ma Bɔko'ba ki'di 'deni tëdï rɔ ma laka kɔmɔ bo gɔ ti'di dönnï gɔ lende abo ne.
45004012	Abarayama na gbï rɔ yï lïŋgï 'ba ya ma kilele ɔdɔ kiya te lïjë kɔrɔ dë ŋge gɔ akilele, tine ti'di dɔ gɔ lende 'ba Bɔko'ba na lïjë kinda'ba mï loma 'bënnï gbï kɔzɔ ma 'ba bo tönë bo ko'dɔ bine gba kinza kilele bo dë ne.
45004013	Yëyï nima Bɔko'ba kiya to'dɔ mo zi Abarayama ti dɔ kupö bo ga gɔ lïjë kinda'ba dɔliŋɔ nime pili ne, inza gɔ to'dɔ kö'du ki'di tine gɔ ti'di dɔ gɔ lende 'ba Bɔko'ba tëdï rɔ ma laka kɔmɔ bo.
45004014	Ne ma ɔdɔ Bɔko'ba këdï ki'di yëyï abo mo 'deni ŋge gɔ toro kö'du ki'di, ti'di dɔ gɔ lende abo 'deni ŋgï rɔ wa sari nati ma? Ndose abo mo tönë inza kpe rɔ ɔtɔ ma?
45004015	Tine kö'du ki'di o'de ma 'bënï ŋgï rɔ ya 'ba Bɔko'ba na dɔ bilaka. Römöyï gɔ bi ame kinza kö'du ki'di teyi, a mɔtɔ rɔ tirasi mï kö'du ki'di inza gbï teyi.
45004016	Kina me ndose mo tönë ɔrɔ 'deni gɔ ti'di dɔ gɔ lende 'ba Bɔko'ba. Kina 'dɔ ko'dɔ rönï gɔ lende këyï 'ba Bɔko'ba zi dɔ kupö Abarayama ga pili. Inza ŋge zi ma ko'dɔ kö'du ki'di abo 'ba Bɔko'ba tine gbï zi ma ki'di dönnï gɔ lende abo kɔzɔ 'ba Abarayama tara. Römöyï bo na rɔ yï lïŋgï ze pili.
45004017	Kina kɔzɔ ma tönë kugu mï buku 'ba Bɔko'ba ne tara ame kiya te, “Mo'dɔ yi 'deni rɔ 'bu löbu zi dɔ'be ma konzi.” Kina ti bo Bɔko'ba mo tönë Abarayama ki'di dɔ bo gɔmo ne ko'dɔ ŋgï tara römöyï bo bɔ kïdïdï töku ni ti bɔ ko'ba wa ma mɔlo kinza naga mo tönë ne na.
45004018	Abarayama i'di dɔ bo gɔmo bo kïyënï ŋgï di mï wa ame 'dɔ kïyënï dë ne. Kina ko'dɔ rönï ŋgï zi bo kɔzɔ ma kiya zi bo tönë tara, ame kiya te, “Kupö yï ga na ti konzi tara.”
45004019	Kɔmɔ kɔɔ 'ba Abarayama 'deni kɔzɔ kuluku rïyö, tine pele bo idaki dë di bi ti'di dɔ bo gɔ lende nime. Di mï ame yida rɔ bo kɔ'bɔ ɔtɔ dë kpe pele ne mï meri abo bo idaki dë, di mï ame ŋgï pele 'ja abo Sara kɔrɔ 'deni rɔ kɔtɔ ne.
45004020	Bo ö'bö ŋburu mï ti'di dɔ bo gɔ ndose 'ba Bɔko'ba nima kina ki'di bo ŋgï kɔrɔ kitigɔ tïlëlu Bɔko'ba.
45004021	Bo inda'ba lende mo kitigɔ Bɔko'ba ɔ'bɔ to'dɔ ndose nima ŋgï ko tara.
45004022	Kina me 'dɔ ki'di Bɔko'ba kïdëkï bo rɔ bɔ lende laka ne gɔ ti'di dɔ bo gɔ lende 'ba Bɔko'ba.
45004023	Tine kö'du 'ba tëdï rɔ bɔ lende laka kɔmɔ Bɔko'ba nima ugu dë ŋge gɔ lende 'ba Abarayama.
45004024	Ugu 'deni gbï gɔ lende ze ame ga ze 'deni pili rɔ ma laka kɔmɔ Bɔko'ba gɔ ti'di dɔze gɔ lende abo 'ba bɔ koja ŋere ze Yësu Kurïsïtö yaga di mï tölë nime ne.
45004025	Bo na kupö 'deni gɔ lende kënyë ze ga. Kina me koja bo 'deni yaga di mï tölë ti'di ze rɔ ma laka kɔmɔ Bɔko'ba.
45005001	Kina gɔ ame ki'di ze 'deni rɔ ma laka kɔmɔ Bɔko'ba gɔ ti'di dɔ ne ze 'deni mï lende këyï ti bo Bɔko'ba dömöyï ŋere ze Yësu Kurïsïtö.
45005002	Bo na ko'de ze 'deni gɔ ti'di dɔze gɔ lende abo kako zi Bɔko'ba mï lende këyï nime dëdï 'deni yïmo ne. Kina i'di diliyake nati gɔ kɔmɔ ki'di 'ba tari todɔ'bɔ rɔ ti bo mï rɔ löbu dɔ kiteli abo.
45005003	Tine ma rɔ dɔ kiteli mo i'di diliyake gbï ti mï gomɔ ze ga. Römöyï ze dikalike 'deni gomɔ na këdï ko'de mï këddï zize.
45005004	Kina mï këddï na ti kileme dinda'bake lende 'ba Kurïsïtö 'deni laka. Kina ɔdɔ këdï 'deni tara ti ki'di ze ŋgï dëdïke ti kɔmɔ ki'di gɔ yëyï 'ba Bɔko'ba.
45005005	Kɔmɔ ki'di nime inza rɔ a ma kïlïkö rɔ yawa. Römöyï akɔ'ɔ 'ba Bɔko'ba na kodɔ 'deni lɔ mï dökï'dï ze ti Nyï Kɔtɔ Laka nime bo ki'di zize ne.
45005006	Di mï ame ko'ja dëdïke gba kinza tigɔ ɔtɔ ne, na Kurïsïtö kako 'deni ŋgï kölë gɔze bɔ lende kënyë mï kada ma laka mo ame Bɔko'ba koza 'deni ne.
45005007	Me yë na kilaŋa dïdï nï ra tölë gɔ kö'du 'ba bɔtɔ ame pele rɔ bɔ lende kodɔrɔ ne? Ala ɔdɔ bo këdï pele rɔ bɔ ame kinza kirasi ɔtɔ dë ne, yë na kilaŋa rönï ra tölë gɔ kö'du abo?
45005008	Ne oŋgɔke te, Bɔko'ba ileme akɔ'ɔ abo ŋgï zize di mï ame ze pele rɔ bɔ lende kënyë ne Kurïsïtö ako ŋgï kölë gɔze.
45005009	Kina kɔzɔ ame roma bo ki'di ze 'deni rɔ ma laka kɔmɔ Bɔko'ba ne omba ma rɔ dɔ kiteli mo bo ti kɔmɔ ze ŋgï yaga di mï ya 'ba Bɔko'ba.
45005010	Tönë pele pa bine ze rɔ bɔ ya ti bo Bɔko'ba ne, na me bo kusï kɔmɔze 'deni yaga ti tölë 'ba kole abo. Kina gɔ ame bo kole mo tönë kïdïdï 'deni omba ma rɔ dɔ kiteli mo ti bo kɔmɔ ze ŋgï nati di mï tölë.
45005011	Tine inza ŋge gɔ ama, diliyake mï Bɔko'ba gɔ ame ŋere ze Yësu Kurïsïtö ko'dɔ ze 'deni rɔ bɔ pɔri zi Bɔko'ba ne.
45005012	Bilaka kɔtɔ na me ko'de lende kënyë kako mï dɔliŋɔ bine. Kina lende kënyë ko'de tölë ŋgï tïnï. Kina tölë kita'ba ŋgï kote gɔ dɔ kupö bilaka lesi pili römöyï bilaka lesi pili o'dɔ lende kënyë 'deni.
45005013	Lende kënyë na 'deni mɔlo mï dɔliŋɔ bine gba kinza ki'di kö'du ki'di dë zi Musa. Tine tönë gba kota kinza ki'di kö'du ki'di dë ne, Bɔko'ba ïtëtë bo lende kënyë dë.
45005014	Tine tölë isaki 'deni mɔlo mï kada 'ba Adama nduwë kömö mï kada 'ba Musa. Bilaka ame ga pili lende kirasi mo kinza pele kɔzɔ 'ba Adama tönë ne, tölë na ŋgï rɔ bɔ dɔmo pili. Dëmba tine Adama na rɔ kïnë 'ba bɔ ma këdï kako mo nime, ame kina rɔ Kurïsïtö ne.
45005015	Tine aki'di rɔ ma sari 'ba Bɔko'ba nime inza rɔ ma koriya ti lende kënyë 'ba Adama. Ma konzi ölë 'deni ŋgï gɔ lende kënyë abo 'ba bɔ kɔtɔ nima. Tine mï këyï abo 'ba Bɔko'ba na rɔ dɔ kiteli gbï ti aki'di rɔ ma sari abo nime bo ki'di 'deni zi ma konzi ti mï këyï 'ba bɔ kɔtɔ kpökï mo tönë ame kina rɔ Yësu Kurïsïtö ne.
45005016	Aki'di rɔ ma sari nime inza ma 'bënï kɔzɔ lende kënyë 'ba bɔ ma tönë mo ne tara. Lende kënyë 'ba bɔ kɔtɔ nima na me ko'de wali 'ba Bɔko'ba ŋgï 'deni dɔ bilaka lesi. Tine aki'di rɔ ma sari abo nime kako di pötö lende kënyë ma konzi ko'dɔ rönnï 'deni ne na ki'di wa 'deni rɔ ma laka kɔmɔ bo.
45005017	Kina me gɔ lende kënyë 'ba bɔ kɔtɔ na tölë kako ŋgï rɔ bɔ dɔ bilaka löbu nime pili. Kina ti kɔnyi 'ba bɔ ma kɔtɔ mo ame kina rɔ Yësu Kurïsïtö ne këdï gbï tara, tine ti këdï ŋgï rɔ dɔ kiteli. Römöyï lïjë ame mo ga ŋgï kinda'ba lende këyï löbu mo nime laka ti aki'di rɔ ma sari mo nima ne ti këdï rɔ ma laka kɔmɔ bo kari toloma rɔ bɔ dɔ wa pili mï dïdï ma ŋburuŋburu.
45005018	Kina kɔzɔ ame lende kënyë kɔtɔ na ko'de wali dɔ bilaka lesi pili ne tara, kina 'deni gbï tara lende laka kɔtɔ na ko'de dïdï ma ŋburuŋburu 'deni zi bilaka lesi pili ki'di rɔ bɔ lende laka.
45005019	Kina kɔzɔ ame ko'dɔ bilaka lesi ŋgï pili rɔ bɔ lende kënyë gɔ lende 'ba bɔ kɔtɔ ma kuwö dɔ Bɔko'ba dë ne tara, kina ti këdï gbï tara ti ki'di bilaka lesi ŋgï pili këdï rɔ ma laka gɔ lende 'ba bɔ ma kɔtɔ ame kuwö dɔ Bɔko'ba laka ne.
45005020	Kö'du ki'di 'ba Bɔko'ba ako ma 'bënï di pötö lende kënyë ti'di mo kömbö. Tine ɔdɔ lende kënyë kömbö 'deni tara tine na lende këyï 'ba Bɔko'ba kako kömbö ma 'ba bo ŋgï yaga rɔ dɔ kiteli.
45005021	Kina kɔzɔ ame tölë na kileme tigɔ 'ba lende kënyë ne, kina gbï tara tigɔ 'ba lende këyï ti kinda mï ti'di bilaka rɔ bɔ lende laka kɔmɔ Bɔko'ba mï dïdï ma ŋburuŋburu ti ŋere ze Yësu Kurïsïtö.
45006001	Tine ame gɔ diyake tondo nati? Gɔ dö'böke gbɔ nduwë to'dɔ lende kënyë 'dɔ lende këyï 'ba Bɔko'ba kömbö nduwë?
45006002	Inza du te tara. Ze ma dölëke 'deni kope ze rɔ dɔ ŋgölö di mï lende kënyë nime gɔ dö'böke nduwë toloma yïmo 'böwu tondo ga?
45006003	Kpe ikalike dë du ze ame ga pili kobapatisi ze 'deni mï möyï Yësu Kurïsïtö ne obapatisi ze 'deni mï tölë abo?
45006004	Mï bapatisi dölëke 'deni kusu ze kɔtɔ ti bo 'dɔ kɔzɔ ame rɔ löbu 'ba Bɔko'ba 'bu ki'di bo Kurïsïtö kɔdɔ yaga di mï tölë ne tara kina gɔ ze gbï dïdïdïke yaga mï loma ma la'ja.
45006005	Römöyï ɔdɔ dëdïke 'deni rɔ akɔtɔ ti bo mï tölë kina ti dëdïke gbï rɔ akɔtɔ ti bo tara mï tɔdɔ abo.
45006006	Dikalike 'deni dïdï ma mɔlo ze mo tönë na ma kutötï 'deni kölë ti bo dɔ ŋgërï 'dɔ yida rɔ ma 'ba lende kënyë ze nima keŋme yaga yayi nati kinza dëdïke ra kpe 'böwu rɔ atɔli zi lende kënyë.
45006007	Römöyï bɔ ame kölë 'deni ne ope 'deni yaga rɔ dɔ ŋgölö di mï lende kënyë.
45006008	Ne di'dike dɔze 'deni gɔmo ɔdɔ dölëke 'deni ŋgï kɔtɔ ti Kurïsïtö ti dolomake ŋgï kɔtɔ ti bo.
45006009	Römöyï dikalike toja nime koja Kurïsïtö yaga di mï tölë ne bo ölë dë kpe. A mɔtɔ rɔ tölë inza kpe ti közï kakpa dɔ bo.
45006010	Tölë nime bo kölë ne a'da lende kënyë ŋgï mï kɔtɔ. Tine kina me bo kïdïdï 'deni yaga bi kɔtɔ ti Bɔko'ba.
45006011	Kina gbï tara, kpe omerike rɔye yaga rɔ töku zi lende kënyë, tine rɔ ma kïdïdï zi Bɔko'ba rɔ akɔtɔ ti Yësu Kurïsïtö.
45006012	Kina me kinza kolake lende kënyë na dë këdï mbiri dɔ yida rɔye kebe ki'di ye to'dɔ ako'dɔkɔ kënyë 'ba yida rɔ naga nima.
45006013	Nï mɔtɔ kinza kebe kola yida röyï dë këdï yaga rɔ jama abo 'ba lende kënyë tirasi wa timo. Tine nï ame mo kɔdɔ 'deni yaga di mï tölë ne, i'di yida röyï këdï rɔ jama 'ba to'dɔ ndɔbɔ laka abo 'ba Bɔko'ba.
45006014	Römöyï kɔzɔ ame kpe e'be bïcï lende këyï 'ba Bɔko'ba kinzake e'be bïcï kö'du ki'di mo ne, lende kënyë ikali dë kpe ma 'dɔ këdï ti közï kakpa dɔye.
45006015	Tine 'deni tondo nati? Gɔ do'dɔke eze lende kënyë gbɔ nduwë nati römöyï dinzake bïcï kö'du ki'di gɔ ame ze 'deni bïcï lende këyï 'ba Bɔko'ba ne? Inza du te tara.
45006016	Ikalike 'deni ɔdɔ nï mɔtɔ ki'di röyï yaga rɔ atɔli zi bɔ mɔtɔ tuwö dɔ bo nï 'deni ŋgï yaga rɔ ma laka rɔ atɔli abo. Kina ɔdɔ nï këddï 'deni rɔ atɔli 'ba lende kënyë ti koto yi ŋgï mï tölë. Tine ɔdɔ këddï 'deni rɔ atɔli abo 'ba Bɔko'ba kuwö dɔ bo ti ki'di yi ŋgï rɔ ma laka kɔmɔ bo.
45006017	Tine yëë'dï këdï zi Bɔko'ba römöyï kpe ame mo tönë ga pa rɔ atɔli 'ba lende kënyë ne kpe na kinda'bake lende abo ame kiyandi ye timo ne 'deni ŋgï ti dökï'dï kɔtɔ.
45006018	Utë gɔye 'deni yaga rɔ dɔ ŋgölö di mï lende kënyë ko'de ye rɔ atɔli 'ba lende laka.
45006019	Mëdï milende ziye ti dɔŋgala 'ba atɔli nime römöyï dɔye gba rɔ ma kïrïndï. Pa tönë bine kpe i'dike rɔye ŋgï lipo rɔ atɔli zi wa ma kënyë rɔ dɔ kiteli naga bi to'dɔ wa ma ti'da naga. Kina 'dɔ ki'dike rɔye gbï lipo tara rɔ atɔli 'ba lende laka le'jete to'dɔ wa ame ga ko gɔ ako'dɔkɔ 'ba Bɔko'ba ne.
45006020	Ma tönë mo pa kpe gba rɔ atɔli 'ba lende kënyë ne inzake bïcï lende laka.
45006021	Ne wa'di na ko'jake ra kulöwö te gɔ to'dɔ wa mo naga nime lende mo këdï kaya 'deni za yaga rɔye ma le'jete ne? Lïjë wa naga nima kpa közï 'bënnï na ŋgï rɔ tölë.
45006022	Tine ma le'jete utë gɔye 'deni ŋgï yaga rɔ dɔ ŋgölö di mï lende kënyë kpe 'deni rɔ atɔli 'ba Bɔko'ba. Kina kpa közï ma 'beye 'deni rɔ loma ame mo ko gɔ ako'dɔkɔ abo ne. Tine wa ma 'dɔ ko'jake gɔmo na rɔ dïdï ma ŋburuŋburu.
45006023	Römöyï bi gomɔ 'ba rɔ gɔ lende kënyë na rɔ tölë. Tine kpa közï ki'di ma 'ba Bɔko'ba na rɔ dïdï ma ŋburuŋburu rɔ akɔtɔ ti Yësu Kurïsïtö ŋere ze.
45007001	Löndö ma ga, kpe ikalike kö'du ki'di 'deni laka. Ikalike 'deni bilaka ame këdï gba ti kömönï te ne na ŋge bïcï kö'du ki'di.
45007002	Kina kɔzɔ ame ɔdɔ më'dë këdï gba ti kömönï kö'du ki'di kudödu 'ja ŋgï zi më'dë nï ŋburu tara ne. Tine ɔdɔ më'dë mo nima kölë 'deni mï kö'du ki'di ope nï 'deni yaga rɔ dɔ ŋgölö.
45007003	Ɔdɔ lɔko kebe kinda'ba dönï ti bɔ mɔtɔ ko'ja më'dë nï këdï gba ti kömönï ti kïdëkï lɔko ŋgï rɔ bɔ yërï. Ne ɔdɔ më'dë kölë 'deni lɔko inza kpe bïcï kö'du ki'di. Bɔtɔ ame kogbe nï pele inza kpe zïnï rɔ yërï nati.
45007004	Kina gbï ziye tara löndö ma ga, ma di zi kö'du ki'di kpe ölëke e'be 'deni. Römöyï kpe rɔ akɔtɔ ti yida rɔ bo Kurïsïtö mo tönë kölë 'deni ne. Kina me le'jete kpe 'deni rɔ 'ba bo bɔ koja di mï tölë mo tönë. Kina gɔ ze do'dɔke wa ma laka mo ŋgï nati zi Bɔko'ba.
45007005	Ame ze gba mï loma 'ba yida rɔ ne kö'du ki'di na kocɔ ze to'dɔkɔ lende kënyë kina lende kënyë ko'de tölë ŋgï.
45007006	Kina me le'jete ope ze 'deni yaga di mï kö'du ki'di. Dölëke eze 'deni yaga di teyi. Dinzake kpe rɔ 'bɔki teyi nati. Dinzake kpe rɔ atɔli 'ba kö'du ki'di ma ki'di kugu mo tönë, tine ze 'deni rɔ bɔ laja 'ba Bɔko'ba mï kɔri ma la'ja 'ba Nyï Kɔtɔ Laka.
45007007	Tine ame gɔ diyake tondo nati? Kö'du ki'di mo tönë 'deni yaga rɔ lende kënyë? Inza du te tara. Tine bo kö'du ki'di mo na me ki'di ma mikali wa nima rɔ lende kënyë ne. Ma kiya te bo kö'du ki'di kiya dë dëne minza mikali a mɔtɔ kïdëkï rɔ mï kombi. Kina tönë kugu kiya te, “Kinza kombi mïyï dë.”
45007008	Kina lende kënyë ko'ja gɔ kele abo ŋgï ti kö'du ki'di nima kina kodɔ mï kombi ŋgï lɔ yïmö. Ma kiya te kö'du ki'di kinza dëne lende kënyë ŋgï rɔ töku.
45007009	Tönë pa bine ma ŋgï rɔ ma kïdïdï kinza bo kö'du ki'di mo nima ne. Tine ame mikali kö'du ki'di yɔ na lende kënyë kindiŋi ŋgï yaga yïmö, na mölë ŋgï.
45007010	Kö'du ki'di mo tönë Bɔko'ba ki'di 'dɔ këdï rɔ dïdï zö ne na kebe kusu kpama ŋgï 'böwu mï tölë.
45007011	Römöyï gɔ kele nime bo lende kënyë ko'ja ti kö'du ki'di ne na bo ku'bölu ma ŋgï timo kupö ma yaga.
45007012	Kina me mëdï miya, kö'du ki'di 'ba Bɔko'ba rɔ ma koro kɔtɔ laka, kina ndose naga nime rɔ ma kodɔrɔ gbï rɔ ma laka.
45007013	Tine 'dɔ bo wa laka mo tönë na kebe 'böwu ko'de tölë zö? Inza du te tara. Lende kënyë na ko'de tölë zö. Bo ebe kupö ma ŋgï ti wa ma laka mo tönë 'dɔ ki'di gbagba bo mo kinda ŋgï siliŋbi yaga rɔ lende kënyë mo gɔ bi mo. Kina ame kpe ti kö'du ki'di ne tine na bo ŋgï yaga rɔ lende kënyë ma kinza kiya mo nati.
45007014	Dikalike kö'du ki'di nima rɔ 'ba mïtɔrɔ. Tine ma 'bama rɔ bilaka lesi 'ba dɔliŋɔ nime, atɔli 'ba lende kënyë.
45007015	Wa ame ga moŋgɔ mëdï mo'dɔ ne ïlïkö za dɔma. Römöyï wa ma kinza mo'dɔkɔ naga na ŋgï mëdï mo'dɔ tine ma mo'dɔkɔ mo naga mo'dɔ dë 'böwu.
45007016	Rɔ ma laka ileme 'deni ŋgï zö omba kö'du ki'di 'ba Bɔko'ba na laka.
45007017	Kina me ŋgï wa naga nime pili ma na dë mëdï mo'dɔ, bo lende kënyë mo tönë koloma 'deni mï dökï'dï ma ne bo na këdï ko'dɔ abo.
45007018	Römöyï ma mikali, mï yida rɔma lende laka ɔtɔ inza du te yïmö. Miteri wa ma laka naga pele tine mɔ'bɔ dë to'dɔ mo.
45007019	Römöyï lende laka mo tönë mo'dɔkɔ ne mo'dɔ dë yɔ. Tine lende kënyë ma kinza mo'dɔkɔ dë mo tönë na za 'böwu mebe mo'dɔ.
45007020	Ne kina me ɔdɔ mëdï 'deni rɔ to'dɔ wa ma kinza mo'dɔkɔ dë naga tara, ma mo na dë kpe ŋgï lipo ma? Lende kënyë mo tönë bo koloma 'deni yïmö ne bo na këdï ko'dɔ abo ŋgï 'deni nati.
45007021	Wa naga nime lïjë na kinda ŋgï yaga zö. Ɔdɔ mo'dɔkɔ pele 'dɔ to'dɔ lende laka bo lende kënyë na ŋgï ndö zö.
45007022	Ma gbagba ma mo ŋgï rɔ lɔŋɔ di yïmö gɔ kö'du ki'di 'ba Bɔko'ba.
45007023	Tine moŋgɔ 'deni mï yida rɔma kö'du ki'di ma 'beri mɔtɔ tɔne na za rɔ bɔ dɔmo. Bo kö'du ki'di mɔtɔ 'ba lende kënyë mo nima ëdï ŋgï rɔ to'dɔ ya ti ma 'ba Bɔko'ba ame kina 'deni mï meri ma ne kina kinda'ba ma 'deni rɔ 'bɔki mo.
45007024	Bu'bu, rɔ kata wa'di na kulöwö zö te? Yë na ti kako kotɔ ma ŋgï tɔ kpe yaga di mï yida rɔ 'ba tölë nime?
45007025	Yëë'dï këdï zi bo Bɔko'ba gɔ toja Yësu Kurïsïtö ŋere ze kako totɔ ma yaga. Kina me mëdï miya 'deni ziye, ma 'bama mï meri ndɔbɔ 'ba kö'du ki'di abo 'ba Bɔko'ba na mo'dɔ. Tine mï yida rɔ, ndɔbɔ 'ba kö'du ki'di abo 'ba lende kënyë na mo'dɔ.
45008001	Lïjë ame ga 'deni pili rɔ akɔtɔ ti Kurïsïtö ne Bɔko'ba inza kodɔ karama kpe dɔmo.
45008002	Römöyï közï kakpa 'ba Nyï Kɔtɔ Laka ame kïdïdï ze 'deni ti Yësu Kurïsïtö ne ope ma 'deni yaga rɔ dɔ ŋgölö di mï közï kakpa 'ba lende kënyë ame ŋgï rɔ tölë ne.
45008003	Gɔ tikeŋme ze na ki'di kö'du ki'di 'ba Bɔko'ba kɔ'bɔ dë todɔ karama dɔ lende kënyë ze ga. Tine na me bo Bɔko'ba kodɔ karama 'deni dɔmo ti toja kole abo kako mï yida rɔ kɔzɔ ze te rɔ akumu gɔ lende kënyë ze ga.
45008004	Bo odɔ karama 'deni dɔ lende kënyë di mï yida rɔze 'dɔ kileme kö'du ki'di abo pili rɔ ma laka mïze ame ga dösöke 'deni gɔ Nyï Kɔtɔ Laka dinzake kpe rɔ to'dɔ ako'dɔkɔ 'ba yida rɔ ne.
45008005	Römöyï lïjë ame mo ga pili këdï koloma gɔ ako'dɔkɔ 'ba yida rɔ ne meri 'bënnï pili gɔ ako'dɔkɔ 'ba yida rɔ. Kina ya ma këdï koloma 'deni gɔ ako'dɔkɔ 'ba Nyï Kɔtɔ Laka naga meri ma 'bënnï pili gɔ ako'dɔkɔ 'ba Nyï Kɔtɔ Laka.
45008006	Ti'di meri gɔ ako'dɔkɔ 'ba yida rɔ omba kina ŋgï rɔ tölë. Tine ti'di meri gɔ ako'dɔkɔ 'ba Nyï Kɔtɔ Laka na rɔ dïdï ti lende këyï.
45008007	Lïjë ame ga meri 'bënnï gɔ ako'dɔkɔ 'ba yida rɔ ne lïjë ŋgï rɔ bɔ ya 'ba Bɔko'ba. Lïjë o'dɔ kö'du ki'di abo dë römöyï lïjë inza ti tigɔ 'ba to'dɔ mo.
45008008	Kina ŋgï tara lïjë ame ga rɔ bɔ to'dɔ ako'dɔkɔ 'ba yida rɔ ne ɔ'bɔ dë to'dɔ ako'dɔkɔ 'ba Bɔko'ba.
45008009	Tine kpe ma 'beye inzake kpe to'dɔ ako'dɔkɔ 'ba yida rɔ, kpe 'deni rɔ bɔ to'dɔ ako'dɔkɔ 'ba Nyï Kɔtɔ Laka ɔdɔ kiya te bo Nyï Kɔtɔ Laka 'ba Bɔko'ba mo këdï 'deni ŋgï mïye. Bɔ ame 'bënï ŋgï tara kinza ti Nyï Kɔtɔ Laka 'ba Kurïsïtö ne inza rɔ 'ba bo.
45008010	Ne ɔdɔ Kurïsïtö na këdï 'deni ŋgï mïyï ɔdɔ kölë pele mï yida rɔ gɔ lende kënyë Nyï Kɔtɔ Laka ti kïdïdï yi ŋgï gɔ ame nï rɔ ma laka kɔmɔ Bɔko'ba ne.
45008011	Ɔdɔ kiya te Nyï Kɔtɔ Laka abo 'ba bɔ koja Yësu yaga di mï tölë nime këdï 'deni ŋgï mïyï bo ti ki'di dïdï ŋgï mï yida rɔ 'ba yayi 'bï nime ti Nyï Kɔtɔ Laka abo mo nime këdï 'deni mïyï ne.
45008012	Kina me 'deni ti löndö ze ga, wali ma këdï gɔze inza rɔ 'ba to'dɔ ako'dɔkɔ 'ba yida rɔ.
45008013	Römöyï ɔdɔ nï koloma to'dɔ ako'dɔkɔ 'ba yida rɔ ti kölë ŋgï. Ne ɔdɔ ki'di Nyï Kɔtɔ Laka kupö ako'dɔkɔ 'ba yida rɔ 'deni yaga ti këdï ŋgï yaga zïyï rɔ dïdï ma laka.
45008014	Römöyï lïjë ame ga pili Nyï Kɔtɔ Laka abo 'ba Bɔko'ba këdï kokɔkɔ ne 'deni rɔ kole abo ga.
45008015	Gɔ wa'di na ki'di Nyï Kɔtɔ Laka zize? I'di dë gɔ dëdïke 'böwu rɔ atɔli tikere kudödu ze bërï. Tine 'dɔ dëdïke rɔ kole 'ba Bɔko'ba 'dɔ duduke te, “Baba, 'bu ze.”
45008016	Kina Nyï Kɔtɔ Laka abo 'ba Bɔko'ba kutï dɔ lende ŋgï bi kɔtɔ ti dökï'dï ze ma ze rɔ kole 'ba Bɔko'ba.
45008017	Kina ame ze 'deni rɔ kole ne ti dinda'bake yëyï abo mo tönë bo kikeki 'deni koda bilaka abo ga ne ŋgï. Ti do'jake yëyï nima gbï kɔtɔ ti Kurïsïtö. Römöyï ɔdɔ dombike gomɔ 'deni kɔtɔ ti bo Kurïsïtö ti do'jake rɔ löbu mo gbï kɔtɔ ti bo.
45008018	Miya ma 'bama gomɔ ma gïrï nime ne oriya dë ti rɔ löbu mo nime këdï kari ki'di zize yayi ne.
45008019	Römöyï kina me wa pili 'ba dɔliŋɔ nime koloma 'deni ndö ti kɔmɔ ki'di toda tileme ze rɔ kole 'ba Bɔko'ba mo.
45008020	Wa pili 'ba dɔliŋɔ nime 'deni ŋgï tönë bine rɔ a sari. Tine inza gɔ ako'dɔkɔ 'bënnï. Bɔko'ba na ko'dɔ tara.
45008021	Römöyï bo iteri tope lïjë ŋgï yaga kada mɔtɔ di mï tëdï rɔ atɔli 'bɔki 'ba tölë nime 'dɔ lïjë këdï ŋgï rɔ dɔ ŋgölö mï rɔ löbu ze 'ba kole abo ga.
45008022	Ze dikalike 'deni ŋbö kömö mï kada nime tɔne wa pili 'ba dɔliŋɔ nime ëdï kileri ŋgï kɔzɔ 'ja ame 'deni dɔ löyö ne tara.
45008023	Tine wa 'ba dɔliŋɔ nime na dë ŋge këdï kileri, ze ma 'deni ti Nyï Kɔtɔ Laka rɔ dɔndende 'ba kpa közï ki'di abo mo nime dëdï dilerike gbï tara römöyï dëdïke rɔ toda dɔmo ma 'dɔ Bɔko'ba ko'dɔ ze rɔ kole abo, kina 'dɔ bo kutë gɔ yida rɔze yaga di mï tölë.
45008024	Römöyï ti kɔmɔ ki'di gɔmo na me bo kɔmɔ ze 'deni. Tine ma dëdï do'jake kïnë mo ra 'deni ti kɔmɔze dëne dinzake kpe ti kɔmɔ ki'di gɔmo. Me nï yë na ti koloma ti kɔmɔ ki'di gɔ wa ame këddï ko'ja kïnë mo ti kömöyï ne?
45008025	Tine ɔdɔ nï këddï 'bëyï ti kɔmɔ ki'di toda wa ma kinza ko'ja kïnë mo dë gba nime, oda ti mï këddï.
45008026	Kina me gbï kɔzɔ ame Nyï Kɔtɔ Laka kako 'deni tokɔnyi ze wa kinza tigɔ naga nime ne tara. Gbagba ze mo dikalike dë gbï yɔ tumötu zi bo Bɔko'ba kɔzɔ ma bo ko'dɔkɔ. Tine bo Nyï Kɔtɔ Laka na rɔ bɔ kpërï gɔze kɔmɔ Bɔko'ba ti tileri ame ŋgï rɔ ma kinza kiya ne.
45008027	Kina bo Bɔko'ba bɔ tikali mï dökï'dï pili ikali wa ame mï meri 'ba Nyï Kɔtɔ Laka gɔze ne 'deni. Römöyï kpërï nime Nyï Kɔtɔ Laka o'dɔ 'deni ko gɔ ako'dɔkɔ abo 'ba Bɔko'ba gɔ kö'du ze 'ba bilaka abo ga.
45008028	Dikalike 'deni Bɔko'ba ëdï ki'di a ma ko'dɔ rönnï këdï pili rɔ ma laka zi ma kɔ'ɔ bo naga, lïjë ame mo ga pili bo na kïdëkï 'deni ko gɔ akiteri abo ne.
45008029	Lïjë ame ga bo koza 'deni mɔlo ne omba bo oweli lïjë 'deni 'beri yaga 'dɔ lïjë këdï ko rɔ ma laka kɔzɔ 'ba kole abo tara. Römöyï 'dɔ kole abo na këdï ti rɔ kole dɔndende mï löŋgö lïjë ma konzi naga nima pili.
45008030	Kina me bo kïdëkï bilaka abo ga ma bo koweli yaga mo ga 'deni. Ame mo ga ŋgï bo kïdëkï ne bo i'di 'deni këdï yaga rɔ ma laka zi bo. Kina lïjë ame mo ga bo ki'di 'deni këdï yaga rɔ ma laka zi bo ne na 'deni ti rɔ löbu abo.
45008031	Tine ame gɔ diyake tondo nati? Me ɔdɔ bo Bɔko'ba na këdï 'deni tize yë na kpe ti ka'da ze?
45008032	Bɔko'ba ota gɔ kole abo dë, bo oja ŋgï kako kölë gɔ lende ze. Ne ma tara bo ti ki'di wa pili dë ŋgï zize ti bo kole mo?
45008033	Yë na ti kɔ'bɔ ti'di mugu nï rɔ bilaka 'ba Bɔko'ba ame ga bo koweli abo 'deni ne. Bo Bɔko'ba mo na me ki'di abo ga 'deni këdï laka zi bo.
45008034	Yë na 'böwu 'dɔ kodɔ karama dɔmo? Kurïsïtö Yësu na me kölë 'deni koja di mï tölë kari 'deni tɔrɔ dɔ dörï Bɔko'ba, kina bo na me kari ko'dɔ kpërï 'deni gɔze zi Bɔko'ba.
45008035	Tine 'dɔ yë mɔtɔ na kɔ'bɔ kpe 'böwu toza ze yaga di mï akɔ'ɔ 'ba Kurïsïtö? 'Dɔ këdï gbɔ rɔ gomɔ ala lisa ala sëyï ala közï kasi ala leri 'ba bɔŋgɔ ala tölë ni ti kulu na gbɔ 'dɔ koza ze yaga di yïmo?
45008036	Römöyï ëdï 'deni kɔzɔ ma tönë buku 'ba Bɔko'ba kiya ne ame kiya te, “Gɔ kö'du 'bï ŋere, kina me këdï kupö ze 'deni ŋgï rɔ kɔmɔ kada löbu nime pili. Ze 'deni ŋgï kɔzɔ kamölö ma këdï kumu.”
45008037	Tine ze na ti da'dake gomɔ naga nime pili ti tigɔ abo 'ba bɔ kɔ'ɔ ze mo nime.
45008038	Römöyï rɔ ma laka mikali ŋgï, a ma kɔtɔ mɔtɔ inza kpe ma 'dɔ kɔ'bɔ tolɔ akɔ'ɔ 'ba Bɔko'ba nime yaga di zize, pele rɔ tölë ala dïdï ala malayika ala pele rɔ lïjë tigɔ löbu ma mïtɔrɔ ni ala wa ma gïrï naga nime ala ma këdï kako ala tigɔ
45008039	ala wa ma mïtɔrɔ ala ma bërï bine. A mɔtɔ inza ŋgï du te mï löŋgö lïjë wa pili naga nime bo ko'ba lïjë ne ma 'dɔ kɔ'bɔ tolɔ akɔ'ɔ 'ba Bɔko'ba nime Yësu Kurïsïtö ŋere ze ko'de 'deni ne yaga.
45009001	Ame mëdï miya ne ŋgï rɔ ma laka. Ma rɔ 'ba Kurïsïtö, mo'dɔ bëtï dë. Nyï Kɔtɔ Laka ame kina yïmö ne na kileme 'deni
45009002	ma ŋgï rɔ meri rɔ mbëmbë gönnï lïjë bilaka ma ga 'ba Yudayi. Lende 'bënnï lïjë ma ŋgï rɔ 'bama di mï roma ma naga nime kpamo ɔ'ɔ ŋgï zö kɔdɔ mï dökï'dï ma kulöwö.
45009003	Gɔ kö'du 'bënnï miteri ŋgï miya te dëne 'dɔ Bɔko'ba kusönö ma gbɔ ŋgï yaga minza kpe rɔ 'ba Kurïsïtö.
45009004	Römöyï lïjë na rɔ kupö Yisarele ame mo ga Bɔko'ba koza 'deni rɔ kole zi bo ne. Lïjë na rɔ ame mo ga Bɔko'ba kileme bi nzari 'ba bi kɔpɔ abo zïnnï bo ko'dɔ lömu 'deni tïnnï, bo ki'di kö'du ki'di abo 'deni zïnnï. Lïjë na rɔ bɔ kumötu bo rɔ ma kodɔrɔ mo tönë ga. Lïjë na bo kulömu 'deni 'dɔ to'dɔ yëyï dönnï.
45009005	Lïjë na rɔ kupö ma kɔdɔ kako di yïlïŋgï ze mo tönë. Ma rɔ gɔ 'ba bilaka lesi Kurïsïtö ɔdɔ di mï dɔ kupö lïjë. Akïlëlu këdï zi bo Bɔko'ba löbu 'ba dɔ wa pili nime rɔ ŋburuŋburu. Amini.
45009006	Tine wa naga nime mëdï miya ne inza gɔ ame kiya 'deni te lömu 'ba Bɔko'ba mo tönë ïlïkö 'deni rɔ yawa.
45009007	Römöyï dɔ kupö Yisarele pili na dë rɔ ma bo koza 'deni rɔ 'ba bo mo ga. Pele rɔ dɔ kupö Abarayama ga inza pili rɔ gɔmo rɔ kole 'ba Bɔko'ba. Römöyï Bɔko'ba na kiya tönë bine zi Abarayama te, “Yisika na ti koja dɔ kupö yï yaga.”
45009008	Omba bine ileme ŋgï kole 'ba Abarayama ama ga köyö ŋge gɔ 'ba yida rɔ ne inza rɔ 'ba Bɔko'ba. Tine ame mo ga köyö gɔ kpa bo Bɔko'ba ne na rɔ 'ba bo ga rɔ kupö ma laka 'ba Abarayama mo ga.
45009009	Römöyï bo Bɔko'ba ulömu 'deni mɔlo kiya te, “Mëdï mileki mako kabate kina Sara ti köyö kole ŋgï.”
45009010	Tine gɔmo na dë ŋge nima. Kole rïyö tönë ga Rebeka köyö ne 'bu mo ŋge kɔtɔ ame bo na rɔ 'bu ze löbu Yisika ne.
45009011	,
45009012	Tine Bɔko'ba iya mɔlo zi Rebeka te, “Bɔ ma löbu mo ti koja laja zi ma titi mo.” Lende nime Bɔko'ba iya 'deni te gba kota kinza köyö lïjë dë, gbï gba kota kinza ma lïjë ko'dɔ ɔtɔ mɔtɔ ma laka ala ma kënyë. Bo iya 'deni mɔlo tara 'dɔ kileme bɔ ma bo koweli 'deni mo. Bo o'dɔ te gɔ ako'dɔkɔ abo 'dɔ kileme yëyï abo ma këdï dɔ ma kɔtɔ mo nima gɔ dëkï abo, tine inza gɔ a ma kole nima ko'dɔ.
45009013	Ëdï 'deni kɔzɔ ma tönë kugu mï buku 'ba Bɔko'ba ne tara, ame kiya te, “Yakoba na mɔ'ɔ. Milagi 'deni di rɔ Esawu.”
45009014	Ne tine wa'di na gɔ diyake nati? Gɔ diyake te Bɔko'ba na kirasi lende zi ma kɔtɔ mo nima? Inza du te tara.
45009015	Römöyï bo iya zi Musa te, “Ma, ti mileme mï koŋmi ma ti mï këyï ma zïnnï lïjë ame ga migeli 'deni ne.”
45009016	Omba akoweli nime inza kpe gɔ ako'dɔ ala gɔ ako'dɔkɔ ze 'ba bilaka lesi, tine 'deni ŋge gɔ mï këyï 'ba Bɔko'ba.
45009017	Römöyï mï buku 'ba Bɔko'ba iya 'deni tönë zi bɔ dɔliŋɔ 'ba Ezipeto te, “Mo'dɔ yi 'deni rɔ bɔ dɔliŋɔ 'dɔ mileme tigɔ dɔ kiteli ma tïyï. Kina 'dɔ möyï ma kïlëbï ti timo kote mï dɔyayi nime pili.”
45009018	Gɔ ako'dɔkɔ abo 'ba Bɔko'ba na me bo këdï ko'dɔ abo mï këyï 'deni zi ame ga bo kigeli ne. Kina gɔ ako'dɔkɔ abo na ma gbï bo këdï ki'di ama ga këdï yaga rɔ minyi.
45009019	Tine mɔtɔga nï mɔtɔ ti kebe kiya zö te, “Ne ma këdï tara yɔ bo Bɔko'ba ëdï ko'ja bi ŋgɔrɔ gba 'böwu di rɔ bilaka rɔ ma totondo ga? Yë na ti ka'da ako'dɔkɔ abo?”
45009020	Ne nï bɔ pɔri ma, ti miya zïyï, “Nï yë na 'dɔ kileki dɔ lende tara zi Bɔko'ba? Kete ebe ra kititi bɔ ko'ba nï kiya te, ‘O'ba ma te gɔ wa'di?’ ”
45009021	Bɔ la'ba mo na ko'ba ë'bënï kɔzɔ ma bo ko'dɔkɔ. Mɔtɔga di mï korɔ'bɔ konzɔ kɔtɔ nima na bo ko'ba kete ŋgï rïyö, mɔtɔ rɔ kete 'ba wa ma kondi tine mɔtɔ rɔ 'ba wa ma yawa naga.
45009022	Kina gbï tara mï ako'dɔkɔ 'ba Bɔko'ba. Ya ti tigɔ abo nime bo ko'dɔkɔ pele tileme mo zi bilaka ne tine bo ogbɔ rɔ bo 'deni le tötï liya zïnnï lïjë ma bo këdï kote dönnï ti ya abo mo tönë ga.
45009023	Kina mɔtɔ gbï rɔ löbu abo nime na bo ko'dɔkɔ tileme mɔri mo ame bo kodɔ 'deni dɔze ma rɔ a 'ba mï këyï abo mo ga ne. Ze ma bo kileŋo 'deni 'dɔ do'jake rɔ löbu abo mo tönë ne.
45009024	Römöyï ze na rɔ ma bo kïdëkï 'deni mo ga. Tine bo ïdëkï dë ŋge kɔtɔ di mï löŋgö Yudayi, gbï di mï löŋgö bɔ löwö ni.
45009025	Kina kɔzɔ ma tönë Bɔko'ba kiya mï akugu 'ba Oseya ne tara, ame kiya te, “Bilaka ame ga pele kinza rɔ 'bama ne ti mïdëkï 'deni rɔ 'bama. Dɔ kupö ame ga pele mɔ'ɔ dë ne ti mïdëkï 'deni rɔ ma mɔ'ɔ.
45009026	Kina gbï bi kɔtɔ mo nima na tönë kiya te, ‘Kpe ma 'bama ga na dë,’ tine ti kïdëkï lïjë 'deni rɔ kole 'ba Bɔko'ba bɔ dïdï.”
45009027	Kina gbï kɔzɔ ma tönë bine Yesaya kiya te, “Yisarele nima konzi pele kulöwö kɔzɔ yayi lida 'ba kpa mini löbu ne, kɔsɔ ma ndö te mo ga na ŋge ti kɔmɔ.
45009028	Römöyï bo ŋere Bɔko'ba ti kote todɔ karama abo ŋgï welo dönnï lïjë bilaka 'ba dɔyayi nime.”
45009029	Kina gbï kɔzɔ ma tönë bo Yesaya kiya mɔlo bine ne tara, ame kiya te, “Ma kiya te bo Bɔko'ba tigɔ dɔ kiteli kola kɔsɔ dɔ kupö ze ga dë, dëne ze 'deni ŋgï kɔzɔ Sodomo ni ma ti Gomora.”
45009030	Tine ame gɔ diyake tondo nati? Dëmba tine lïjë bɔ löwö mo tönë ga koloma kinza rɔ bɔ toma gɔ tëdï rɔ ma laka kɔmɔ Bɔko'ba ne le'jete lïjë na ki'di dönnï gɔ lende abo kina lïjë na 'deni rɔ ma laka kɔmɔ bo.
45009031	Tine lïjë Yisarele mo tönë ga këdï koma ga gɔ 'bënnï tëdï rɔ ma laka ti to'dɔ kö'du ki'di abo ne ɔ'bɔ ga dë kpe to'ja mo.
45009032	Römöyï lïjë oma ŋgï tara kinza ma lïjë ki'di dönnï gɔ lende mo, lïjë oma ë'bënnï ŋge ti ako'dɔ 'bënnï. Kina döku mo tönë buku 'ba Bɔko'ba kiya lende mo ne kokpe ndïnnï ŋgï.
45009033	Ame tönë kiya rönï gɔ kö'du 'ba Kurïsïtö te, “Oŋgɔke te, mïdëyï döku 'deni mï Yerosalema tokpe ndïnnï lïjë bilaka. Döku ame 'dɔ koŋma lïjë ne. Tine lïjë ame ga ki'di dönnï 'deni gɔ lende abo ne kö'du mo inza kaya kpe rönnï.”
45010001	Löndö ma ga, akiteri ame mï dökï'dï ma bine ti mötu ma gönnï lïjë Yudayi bilaka ma ga dëne 'dɔ kɔmɔ lïjë tɔ kpe yaga.
45010002	Mikali ŋgï rɔ ma laka lïjë mïnnï löbu gɔ ndɔbɔ 'ba Bɔko'ba, tine akikali mo na kinza.
45010003	Kɔri 'ba lende laka abo 'ba Bɔko'ba lïjë ikali dë yɔ, ma gɔ dönnï na za lïjë kebe to'dɔ mo. Kina ŋgï kɔri 'ba 'dɔ ti'di wa këdï rɔ ma laka kɔmɔ Bɔko'ba mo tönë lïjë ebe kola 'deni za yaga.
45010004	Römöyï kö'du ki'di u'bë kpënï 'deni pili rɔ Kurïsïtö 'dɔ ame ga ki'di dönnï ŋgï gɔ lende abo ne na këdï ti rɔ ma laka kɔmɔ Bɔko'ba.
45010005	Kina tönë 'dɔ Musa kiya bine gɔ lende 'ba tëdï rɔ ma laka kɔmɔ Bɔko'ba gɔ toro kö'du ki'di ne. Ame bo kiya te, “Bɔ ame ko'dɔ kö'du ki'di naga nime ne ti kïdïdï ŋgï yaga.”
45010006	Tine ma kugu mï buku 'ba Bɔko'ba gɔ tëdï rɔ ma laka kɔmɔ bo gɔ ti'di dɔ gɔ lende abo mo na me te, “Nï, kinza kebe kiya dë ti mïyï te, ‘Yë na ti kari kömö ŋbö mïtɔrɔ to'de Kurïsïtö mo kako bërï bine?
45010007	Yë na ti kɔdɔ ŋbö kari mï maliti toja Kurïsïtö mo kɔdɔ yaga di mï tölë?’ ”
45010008	Kina ugu 'deni gbï iya te, “Nï mɔtɔ lende 'ba Bɔko'ba 'deni ŋɔli te dɔ ŋgila yï, dɔ dɔnde'de yï, kina gbï 'deni mï dökï'dï yï.” Omba gogo 'jɔ 'ba ti'di dɔ gɔ lende 'ba Kurïsïtö mo tönë na ma duwöwö 'deni ziye ne.
45010009	Kina me ɔdɔ nï na ŋgï kiya te ti kpëyï Kurïsïtö na rɔ ŋere, ki'di döyï ŋgï gɔmo Bɔko'ba oja bo 'deni yaga di mï tölë, ti kɔmɔ yi ŋgï.
45010010	Römöyï ɔdɔ ze di'dike dɔze ŋgï gɔmo ti dökï'dï kɔtɔ na ti ki'di ze ŋgï rɔ ma laka kɔmɔ Bɔko'ba. Kina ɔdɔ diyake ŋgï yaga ti kpeze kina ti kɔmɔ ze ŋgï.
45010011	Mï buku 'ba Bɔko'ba iya 'deni te, “Lïjë ame ga pili ki'di dönnï 'deni gɔ lende abo ne kö'du mo inza kaya kpe rönnï.”
45010012	Tine iya rönï 'deni zi bilaka pili. Römöyï le'jete geli inza kpe mï löŋgö Yudayi ni ma ti bɔ löwö. Bɔko'ba na rɔ ŋere 'ba bilaka nime pili. Yëyï löbu abo nime 'deni pili rɔ ma koriya dɔ ame ga këdï kïdëkï bo ne.
45010013	Kina tönë gbï kugu mï buku 'ba Bɔko'ba kiya te, “Lïjë ame ga pili kïdëkï bo ŋere Bɔko'ba tokɔnyi lïjë ne, bo ti kɔmɔ ŋgï.”
45010014	Tine ti lïjë kïdëkï bo totondo ɔdɔ lïjë ki'di dönnï dë gɔ lende abo? Kina ti lïjë ki'di dönnï gɔmo tondo ga ɔdɔ lïjë kuwö lende abo dë? Kina ti lïjë kuwö tondo mo ga ɔdɔ kuwöwö dë zïnnï?
45010015	Kina ti kuwöwö rönï tondo ga ɔdɔ koja bɔ laja dë? Kina tönë buku 'ba Bɔko'ba kiya bine te, “Tako 'ba bɔ ko'de laja laka naga nime ele te gɔ wa'di?”
45010016	Tine pele tara bilaka mo ga pili na dë 'böwu kutï gɔ lende mo. Römöyï Yesaya mo na tönë kiya te, “Ŋere, yë na ki'di dönï ra gɔ lende ze?”
45010017	Kina me ti'di dɔ gɔmo ako di mï tuwö lende mo. Tine tuwö mo ako di mï laja 'ba Bɔko'ba mo tönë kuwöwö ne.
45010018	Ne i'dike mititi te, “Lïjë Yudayi mo ga na kuwö ma 'bënnï dë?” Rɔ ma laka lïjë uwö römöyï kɔzɔ ma tönë kugu mï buku 'ba Bɔko'ba bine kiya te, “Dönnï lïjë bɔ laja ma ga udu ŋgï kogba mï dɔliŋɔ. Lende 'bënnï ote mï dɔyayi nime ŋgï pili.”
45010019	Kina i'dike mititi gbï te, “Tara ne lïjë Yisarele ikali 'jɔ 'ba lende nime dë?” Musa na dɔgba kileme ma lïjë kikali 'deni. Ame bo kiya tönë te Bɔko'ba iya te, “Ti mi'di mïye ŋgï kombi rɔ bilaka ame ga kinza du rɔ ɔtɔ ne. Kina ti mi'di lïjë bɔ rumö naga nima koma kpeye gɔ ko'dɔke 'dïrï.”
45010020	Kina Yesaya na kilaŋa rɔ bo 'deni tönë kiya te, “Bɔko'ba iya te, ‘Bilaka ame ga pele koma ma dë ne na za 'böwu ko'ja ma. Bilaka ame ga kïdëkï ma dë ne na za mileme rɔma 'deni teyi.’ ”
45010021	Ma gɔ lende 'ba Yisarele na bo kiya tönë te, “Mɔrɔ 'deni ŋgï kada kösö dɔma rɔ yawa tïdëkï lïjë wa kinza kuwö dɔma bɔ lende kusë naga nime.”
45011001	Kina i'dike mititi te, “Bo Bɔko'ba ebe kilagi 'deni 'böwu yaga di rɔ bilaka abo mo tönë ga?” Inza du te tara. Ma gbagba ma mo nime rɔ Yisarele di mï kupö Abarayama, kpa gɔli 'ba Benyimona.
45011002	Bɔko'ba ilagi dë du te yaga di rɔ bilaka abo ga ame bo koza 'deni mɔlo di bi tisaki mo ne. Ikalike ma tönë kugu mï buku 'ba Bɔko'ba ne dë? Ame Eliya koloma rɔ toma'jo rɔ bo zi Bɔko'ba rɔ wali rönnï Yisarele kiya te,
45011003	“Ŋere, bilaka naga nime lïjë ote dɔ bɔ kumë lende 'bï ga 'deni 'doyi yaga. Bi 'ba toŋma akumu 'bï ga lïjë icaca dɔmo 'deni ŋgï 'doyi yaga. Ma na ŋge me kola ma 'deni kɔtɔ kpökï. Kina me lïjë këdï 'deni rɔ toma gɔma 'dɔ tupö ma gbï yaga.”
45011004	Tine Bɔko'ba ileki dɔmo 'deni tönë zi Eliya te, “Di mï löŋgö lïjë nime mogba ma 'bama ga 'deni zö di yïmo kuluku 'butë dɔmosowɔ bi 'butë (7,000) ame ga kinza kulömu kpënnï dë zi akoro Bala ne.”
45011005	Kina 'deni gbï tara mï kada nime tɔne, kɔsɔ Yisarele ma ndö te mo ga ëdï ame Bɔko'ba koweli 'deni yaga gɔ mï këyï abo.
45011006	Ne kina me ɔdɔ toweli mo këdï 'deni ŋge gɔ mï këyï, inza kpe nati gɔ ndɔbɔ ko'dɔ. Römöyï ɔdɔ kinza tara mï këyï abo inza kpe nati gɔ bi mo rɔ mï këyï.
45011007	Tine gɔ diya 'böwu tondo ga gɔmo nati? Wa mo tönë lïjë Yisarele koloma rɔ toma mo ne lïjë ebe ko'ja dë 'böwu, tine ma Bɔko'ba koweli di mï löŋgö lïjë mo naga na ŋge ko'ja. Tine ma 'bënnï lïjë ma laki mo naga nime minyi 'bënnï 'deni ŋgï kɔzɔ ma tönë kugu mï buku 'ba Bɔko'ba kiya te,
45011008	“Bilaka naga nime, dɔ ti dökï'dï ma kinza ko'dɔ ndɔbɔ na Bɔko'ba ki'di 'deni ŋgï zïnnï, kina me 'deni ŋbö kömö mï kada nime tɔne kömönnï o'ja gɔ bi dë, mbili nnï uwö lende dë gbï.”
45011009	Kina me gbï tönë 'dɔ Dawidi kiya te, “Ee, Bɔko'ba kodɔ karama tɔ kpe dönnï. Ŋbele 'bënnï nima kuyï rönnï tɔ kpe yaga zïnnï rɔ ŋgɔwo ko'ba lïjë.
45011010	Kïyölu kömönnï nima tɔ kpe yaga kinza lïjë ko'ja gɔ bi ra. Odi gönnï nima tɔ ŋburu lïjë kö'bö tombi gomɔ 'bënnï ga nduwë rɔ kɔmɔ lëndö.”
45011011	Kina i'dike mititi gbï te, “Me tönë lïjë Yudayi kɔcɔ yaga ne na kɔrɔ ŋgï rɔ la'ba ma ŋburu zïnnï?” Inza du te tara. Lende kirasi 'bënnï na me ko'de kɔnyi ŋgï zi ma rɔ bɔ löwö ni. Römöyï 'dɔ ki'di lïjë Yudayi kutï gbï to'ja mo kɔzɔ 'ba bɔ löwö.
45011012	Ne kina me ɔdɔ lende kënyë 'bënnï 'ba Yudayi mo tönë na këdï ko'de yëyï ma dɔ kiteli 'deni mï dɔyayi, tɔcɔ yaga 'bënnï na këdï ko'de yëyï ma dɔ kiteli 'deni zi bɔ löwö tara tine, todɔ'bɔ lïjë Yudayi rɔ gɔmo mo, yëyï mo ti këdï ŋgï kulöwö tondo ga na te?
45011013	Mëdï miya ame 'deni ziye kpe ma rɔ bɔ löwö ni. Kina kɔzɔ ame ma na 'deni rɔ bɔ laja ziye ne tara, ti moyo rɔma ti gɔ laja koja ma
45011014	gɔ ki'di Yudayi ma 'beze mo tönë ga kebe kutï ti gɔmo, gɔ kɔmɔ mɔtɔ ga 'jaa yayi.
45011015	Me ɔdɔ bo Bɔko'ba kilagi di rönnï na bo ko'dɔ pɔri ŋgï ti bilaka lesi pili, ɔdɔ bo kutï 'deni dönnï lïjë Yudayi kada mɔtɔ yayi ti këdï ŋgï tondo? Omba kina ti këdï ŋgï rɔ yëyï ma löbu kɔzɔ tïdïdï töku.
45011016	Kina kɔzɔ ame ɔdɔ dɔndende 'ba wa na kulömu 'deni zi Bɔko'ba, omba kɔsɔ mo nima 'deni pili rɔ abo. Kina ɔdɔ kulömu ŋgira'da lïjë Yudayi mo na 'deni zi bo, omba dɔŋgila mo ga 'deni pili rɔ abo.
45011017	Ŋgërï ma bo Bɔko'ba kïdïyë mo tönë na me koce dɔndende ma kunzï mo ga 'deni yaga konzo 'ba ŋgërï 'ba mökö teyi. Kpe bɔ löwö ni na 'deni rɔ dɔŋgila ma konzo mo naga 'dɔ këddïke ti tigɔ dɔ kiteli 'ba ŋgira'da nime.
45011018	Tine kpe kinza kebe kudölïke lïjë dɔŋgila ma koce 'deni yaga mo naga nima dë. Kpe gɔ kebe kudölïke lïjë rɔ ma totondo? Yë na këdï kogbɔ ye kpe dɔŋgila, ŋgira'da na dë këdï kogbɔ ye?
45011019	Tine ma 'dɔ kiyake na te, “Oce dɔŋgila mo 'deni yaga 'dɔ konzo ma dɔmo.”
45011020	Omba kina ŋgï te rɔ ma laka, tine oce lïjë 'deni yaga gɔ lende kinza ti'di dɔ gɔmo 'bënnï. Ne ma 'beye Bɔko'ba onzo ye 'deni dɔmo gɔ ti'di dɔye gɔ lende abo. Kina kinza kolomake dë ti dɔ kombi, olomake ti tikere.
45011021	Me ɔdɔ lïjë Yudayi ame mo ga rɔ dɔŋgila ma kötu timo mo ga na kɔ'ɔ rɔmo dë tara, ma komerike 'beye iyake te kpe na ti bo kɔ'ɔ rɔye tëgë?
45011022	Bine do'jake 'deni ma mï këyï ti mï kata abo 'ba Bɔko'ba na tondo. Mï kata abo ŋgï kulöwö rɔ ame ga ko'dɔ lende kënyë ne. Tine kpe mï këyï abo ŋge ziye ɔdɔ kö'böke mï kɔri mo. Ɔdɔ kö'böke dë tara bo ti koce ye gbï yaga.
45011023	Kina ɔdɔ lïjë Yudayi mo naga nima könyö dë ŋgï nduwë gɔ lende 'ba kinza ti'di dönnï gɔ lende abo nime, bo ti konzo lïjë ŋgï kileki teyi. Römöyï bo Bɔko'ba na ti tigɔ mo 'dɔ tonzo lïjë kileki 'böwu teyi.
45011024	Me ɔdɔ kpe ma kötuke mökö naga na bo kebe koce 'deni konzo dɔ ŋgira'da ma kïdïyë nima kinza rɔ ma kötu tiye mo ne, tonzo lïjë dɔŋgila ma kötu timo naga nima kileki gɔ bi mo na ti konya dɔ bo?
45011025	Kpe löndö ma ga, mo'dɔkɔ ziye kinza kolomake dë ŋgï kulöwö ti meri mo te, ikalike wa 'deni rɔ dɔ kiteli. Tine 'jɔ 'ba wa ma rɔ ma kusu naga ti mileme 'deni ziye. Minyi nime inza kö'bö ŋburu tara. Inda'ba dɔ kapa Yisarele ma konzi 'deni ŋge timo ŋbö lïjë bɔ löwö ma bo koweli 'deni naga kako pili zi bo Bɔko'ba.
45011026	Kina 'dɔ kɔmɔ lïjë Yisarele pili ŋgï ti yaga kɔzɔ ma tönë kiya te, “Bɔ këdï kako tɔmɔ wa di mï tölë ti kɔdɔ 'deni di mï Yerosalema. Bo na ti kona lende kënyë 'deni 'doyi yaga di mï kupö Yakoba.
45011027	Ma Bɔko'ba, ti mo'dɔ lömu ma nime tïnnï ɔdɔ mombi lende kënyë 'bënnï 'deni yaga.”
45011028	Kina me Bɔko'ba 'deni rɔ ya ti lïjë Yudayi gɔ kokɔnyi ye kpe bɔ löwö römöyï lïjë ma 'bënnï i'di dönnï dë gɔ laja laka abo. Tine 'bu nnï löbu ga na rɔ ma bo koweli mo kina me akɔ'ɔ abo gba gönnï.
45011029	Römöyï ɔdɔ bo Bɔko'ba koweli abo 'deni to'dɔ yëyï dɔmo bo uyï yïmo dë.
45011030	Tine kpe ma 'beye bɔ löwö, tönë pa bine uwöke dɔ bo dë. Kina me ma le'jete kpe na ko'jake mï këyï abo 'ba Bɔko'ba 'deni römöyï lïjë Yudayi mo ga ebe kuwö dɔ bo dë kpe.
45011031	Ma le'jete lïjë ebe kuwö dɔ bo dë kpe römöyï gɔ lïjë ko'ja mï këyï kɔtɔ nima ko'jake ne gbï nati.
45011032	Römöyï Bɔko'ba na me kodɔ kpa bilaka 'deni pili me kuwö dɔ bo dë 'dɔ bo na ko'dɔ mï këyï abo 'jaa zïnnï pili.
45011033	Oŋgɔke ti yayi. Yëyï ti akikali abo 'ba Bɔko'ba na ŋgï rɔ dɔ kiteli. Bɔtɔ mɔtɔ ɔ'bɔ dë tïyëtï gɔ burë ko'dɔ abo ala kɔ'bɔ tiyari gɔ ndɔbɔ ko'dɔ abo.
45011034	Kina kɔzɔ ma tönë kugu mï buku 'ba Bɔko'ba ne tara, ame kiya te, “Yë na ti kɔ'bɔ tikali meri 'ba dɔ Bɔko'ba? Yë na ti kɔ'bɔ ti'di lende zi bo?
45011035	Yë na ki'di wa ra zi bo kiteri 'böwu 'dɔ bo kopi bi mo teyi?”
45011036	Wa pili bo na me ko'ba. Wa pili naga nime bo na me ki'di 'dɔ këdï kina 'dɔ këdï zi bo. Rɔ löbu këdï ti zi bo Bɔko'ba rɔ ŋburuŋburu. Amini.
45012001	Kina me 'deni ti ziye kpe löndö ma ga, moma'jo rɔma ziye gɔ mï këyï 'ba Bɔko'ba nime zize ne. I'dike rɔye këdï kɔtɔ laka rɔ kpa közï zi Bɔko'ba 'dɔ loma 'be kïyëyï dökï'dï bo. Ame kina rɔ mötu ma laka ziye to'dɔ mo zi bo.
45012002	Kinza ki'dike rɔye dë ŋgï këdï yaga kɔzɔ wa 'ba dɔliŋɔ nime. I'dike Bɔko'ba kuyï ye yaga mï meri la'ja. Römöyï 'dɔ kikalike ako'dɔkɔ 'ba Bɔko'ba gɔ lende ko'dɔ 'be pili kïyëyï dökï'dï bo.
45012003	Mi'di ame 'deni ziye pili te ti mï këyï nime bo ki'di 'deni zö ne. Nï mɔtɔ kinza komeri röyï dë kiya te nï na 'deni ŋgï kulöwö laka rɔ dɔ kiteli. Tine ma laka mo oloma le këyï mï meri 'bï. Laka 'bï 'ba bɔ mɔtɔ na rɔ ti'di döyï gɔ lende 'ba Yësu Kurïsïtö kɔzɔ ame Bɔko'ba ki'di 'deni zïyï ne.
45012004	Römöyï kɔzɔ ame mï yida rɔ kɔtɔ kapa 'ba yida rɔ ŋgï ŋbaŋi ti ndɔbɔ mo ga pili rɔ 'beri'beri ne,
45012005	kina gbï tara ze pele rɔ ma konzi nime mï rɔ kodɔ'bɔ ti Kurïsïtö ze pili rɔ yida rɔ kɔtɔ. Kina rɔ gɔze nime pili rɔ kɔtɔkɔtɔ, ze kapa 'ba yida rɔ kɔtɔ ze nime na.
45012006	Kina Bɔko'ba i'di kpa közï 'deni zize pili rɔ 'beri'beri gɔ mï këyï abo. Kina do'dɔke ndɔbɔ mo ti. Mɔtɔ o'dɔ ti ma 'bëyï ma ki'di 'deni zïyï mo. Ɔdɔ kpa közï 'bëyï 'ba bɔ mɔtɔ këdï rɔ tumë lende, o'dɔ ti gɔ ma bo ki'di 'deni zïyï ki'di döyï gɔmo mo nima.
45012007	Ɔdɔ ma 'bëyï këdï rɔ ndɔbɔ mï kanisa mo, o'dɔ ti. Ne ɔdɔ këdï rɔ akiyandi, iyandi ti.
45012008	Ala ɔdɔ këdï rɔ tocɔ mï këddï, ocɔ ti. Nï ame këdï ki'di ma 'bëyï rɔ aki'di zi bɔ lisa ni ne i'di ti, ti mï kɔtɔ. Ala ɔdɔ ma 'bëyï këdï rɔ közï kakpa mo ogbɔ röyï laka teyi. Ne ɔdɔ ma 'bëyï këdï rɔ to'dɔ mï koŋmi o'dɔ ti, ti lɔŋɔ mo.
45012009	I'dike akɔ'ɔ 'be këdï ti, ti dökï'dï kɔtɔ. O'jike lende kënyë. Lende laka na kinda'bake kitigɔ.
45012010	Ɔ'ɔke rɔye rɔ gɔ rɔye kɔzɔ löndö kɔtɔ mï Kurïsïtö. Kpe, ö'böke ti ŋburu kitigɔ mï toro rɔye rɔ gɔ rɔye.
45012011	Inda'bake ndɔbɔ kitigɔ kinza nï mɔtɔ ko'dɔ tïkëpï dë. Tine ogbɔke rɔye laka toja laja zi ŋere Kurïsïtö.
45012012	Kina iliyake ti mï kɔmɔ ki'di 'be gɔ yëyï abo 'ba Bɔko'ba. Mï gomɔ 'be ga pili olomake ti mï këddï ŋburu ti mötu ko'dɔ.
45012013	Okɔnyike löndö ame ga rɔ leri ne ti wa ma këddïke timo. I'dike liŋɔ 'be ga kpamo këdï ŋburu yaga rɔ gböŋö zi bɔ löwö.
45012014	Ya ame ga ko'dɔ közï kasi ziye ne ititike Bɔko'ba ko'dɔ yëyï dɔmo. Yëyï na kititike bo gɔmo bo ko'dɔ dönnï kinza kititike bo dë tusönö lïjë.
45012015	Olomake rɔ lɔŋɔ ti ya ame ga rɔ lɔŋɔ ne. Uduke kɔtɔ ti ame ga këdï kudu ne.
45012016	Kinza ko'dɔke geli dë mï löŋgö ye. Kinza ko'dɔke dɔ kombi dë. Ilekike rɔye liya bërï toja laja rɔ gɔ rɔye. Kinza ko'dɔ röyï dë kulöwö kiya te nï na rɔ bɔ lende kikali.
45012017	Kinza kebe kilekike dɔ lende kënyë dë ti lende kënyë. I'dike ako'dɔ 'be këdï rɔ ame bilaka pili kutï gɔmo ne.
45012018	Ogbɔ röyï ti'di lende këyï na 'dɔ këdï mï löŋgö yï ma ti bilaka ma laki pili.
45012019	Kpe ame ga mɔ'ɔ ye ne, kinza kebeke dë topi dɔkolo. Ola zi bo Bɔko'ba 'dɔ bo ko'dɔ gɔ ya abo. Römöyï mï buku abo 'ba Bɔko'ba bo iya 'deni te, “Ma na ti mopi dɔkolo. Monda nima ma na ti mileki dɔmo.”
45012020	Kina gbï kɔzɔ ma tönë kugu ne tara, “Ɔdɔ ko'ja bɔ ya 'bï këdï rɔ 'bö i'di akonyo teyi. Ɔdɔ ko'ja bo këdï rɔ koda mini i'di mini zi bo. Römöyï ti to'dɔ mo kɔzɔ a nime te na ti ko'de dɔ kulu'butï zi bo.”
45012021	Nï kinza kola röyï dë zi lende kënyë ka'da yi. Tine a'da lende kënyë yaga ti lende laka ko'dɔ 'bï.
45013001	Kina ti kpe rɔ gɔye pili uwöke dɔ turu 'ba mï dɔyayi 'be. Römöyï közï kakpa 'ba wa pili ako di zi Bɔko'ba. Kina me közï kakpa nime le'jete mï dɔyayi 'be ne bo na ki'di.
45013002	Bɔ ame kilagi tuwö dɔ turu ne, ndose 'ba Bɔko'ba na bo kilagi 'deni. Kina bɔtɔ ame ko'dɔ tara ne ti ko'de karama 'ba Bɔko'ba ŋgï timo dönï.
45013003	Römöyï bilaka ame ga rɔ bɔ lende laka na dë këdï kere bɔ dönnï ga, tine bɔ lende kënyë na këdï kere. Nï o'dɔkɔ 'dɔ dökï'dï yï kö'bö ŋburu rɔ ma köpu di zi bɔ közï kakpa? Ne ɔdɔ ko'dɔkɔ dë, o'dɔ wa ma laka 'dɔ mï bo këyï röyï.
45013004	Römöyï bo na 'deni rɔ bɔ laja 'ba Bɔko'ba bine tokɔnyi yi. Ne ɔdɔ nï kikali röyï 'deni rɔ bɔ kirasi lende kinza ki'di dömbëlï yï kolɔdɔ dë römöyï turu nima ki'di dɔ bo ne i'di dë rɔ ma sari. Ndɔbɔ abo na rɔ todɔ ya 'ba Bɔko'ba dɔ bɔ lende kirasi.
45013005	Kina me nï mɔtɔ zïyï tuwö dɔ turu, tine inza ŋge gɔ ame 'dɔ kɔmɔ timo di kpa ya 'ba Bɔko'ba ne, o'dɔ gɔ këdï rɔ lende laka zïyï.
45013006	Gɔ kö'du mo na gbï ki'di këddï kopike awada ne römöyï lïjë turu na 'deni rɔ bɔ laja abo 'ba Bɔko'ba mï ndɔbɔ nime.
45013007	Kina opike wali 'ba gɔye ga ti pili yaga zïnnï rɔ gɔ dɔkomali awada pili ti lende koro ti rɔ koyo mo.
45013008	Kinza kolake wali 'ba a mɔtɔ dë këdï gɔye, tine 'dɔ wali 'ba akɔ'ɔ na ŋge ki'dike këdï gɔye. Römöyï nï ame kɔ'ɔ lëpï yï mɔtɔ ne, kö'du ki'di abo 'ba Bɔko'ba na me 'deni gbï pili ko'dɔ.
45013009	Römöyï kö'du ki'di iya 'deni tönë bine te, “Kinza ko'dɔ yërï dë. Kinza ko'dɔ röyï dë rɔ bɔ közï roma. Kinza ko'dɔ 'bögö dë. Kinza ko'dɔ mï kombi dë.” Kina kö'du ki'di naga nime ti mɔtɔ ga pili ɔrɔ 'deni dɔ ame kiya te, “Ɔ'ɔ bilaka lëpï yï mɔtɔ gbï kɔzɔ ame kɔ'ɔ yida röyï ne tara.”
45013010	Akɔ'ɔ i'di kirasi lende dë zi lëpï mɔtɔ, omba kina kote gɔ kö'du ki'di pili 'ba Bɔko'ba.
45013011	Kina o'dɔke ti te römöyï ikalike 'deni kada mo na yala. Kada 'ba toŋgɔ bi yaga di bi 'ba tö'dö na me kömö 'deni. Römöyï ma le'jete kada abo 'ba tɔmɔ ze mo tönë 'deni ŋɔli rɔze di rɔ ma tönë gba bine di'dike dɔze gɔmo ne.
45013012	Korɔndɔ ëdï kote rönï yaga gïrï nime kada na 'deni ŋɔli tize. Kina i'di du'duke ako'dɔ 'ba bi kölu ti yaga mökö dusuke rɔ jama 'ba ya 'ba mï kada na rɔze.
45013013	Kina di'dike rɔze ti këdï yaga laka rɔ bilaka 'ba mï kada. Kinza di'dike rɔze dë këdï rɔ 'ba ndörö tuwë layi rɔ dɔ közï kënyë, to'dɔ yërï, to'dɔ 'dïrï ala mï kombi.
45013014	Tine jama 'ba ya 'ba ŋere Yësu Kurïsïtö na kinda'bake, kolake gɔ lende kënyë 'ba yida rɔ yaga ti ako'dɔkɔ mo ga.
45014001	Kpe kinza ko'dɔke kowasa dë ti bilaka ame ga kitigɔ dë gba laka mï ti'di dönnï gɔ lende 'ba Kurïsïtö ne. Tine o'deke lïjë kako mï löŋgö ye.
45014002	Römöyï 'ba bɔ mɔtɔ ti'di dɔ bo gɔ lende 'ba Kurïsïtö i'di bo ŋgï konyo wa pili rɔ gɔmo. Tine ma 'ba bɔ mɔtɔ ame bo kitigɔ dë gba laka yïmo ne i'di bo ŋgï ŋge konyo ma 'ba bo rɔ möku.
45014003	Kina kinza bɔ ma konyo mo nima kebe dë tudölï bɔ ma koro tonyo mo nima. Kina kinza bɔ ma koro mo nima kebe dë tilende rɔ bɔ ma konyo 'deni mo nima römöyï Bɔko'ba utï 'deni dönnï kpaki rɔ 'ba bo ga.
45014004	Nï yë na kebe ŋgï tilende rɔ bɔ laja 'ba bɔ mɔtɔ tara? Löbu abo na ŋge këdï kiya laka ti kënyë 'ba ndɔbɔ abo. Kina ti bo ko'dɔ ŋgï laka römöyï Kurïsïtö löbu ze mo ɔ'bɔ ŋgï 'dɔ ti'di bo ko'dɔ tara.
45014005	Bɔ mɔtɔ omeri 'ba bo tëgë kada ma dɔ kɔtɔ mɔtɔ na koro kulöwö rɔ dɔ kiteli di dɔ mɔtɔ. Tine bɔ mɔtɔ omeri ma 'ba bo tëgë kada pili rɔ gɔmo rɔ ma koriya. Ne ma laka mo nï mɔtɔ 'bëyï mo nima i'di lende mo kɔdɔ laka mï döyï.
45014006	Bɔ ama komeri lende 'ba kada ma dɔ kɔtɔ mɔtɔ na ŋgï kulöwö ne, bo o'dɔ 'deni toro Kurïsïtö ŋere ze timo. Kina bɔ ama konyo ma 'ba bo dɔkomali wa 'doyi rɔ gɔmo ne o'dɔ 'deni gbï toro Kurïsïtö ŋere ze timo römöyï bo ileki yëë'dï mo ŋgï zi Bɔko'ba. Kina bɔ ame koro tonyo wa mɔtɔ ga ne, o'dɔ 'deni gbï toro Kurïsïtö ŋere ze timo kina bo kileki yëë'dï mo ŋgï zi Bɔko'ba.
45014007	Römöyï ma kɔtɔ mɔtɔ di mï löŋgö ze nime bine oloma dë ŋge toro gbagba bo ala tölë gɔ toro gbagba bo.
45014008	Tine ɔdɔ dolomake bine, loma ze pili toro bo Kurïsïtö ŋere ze. Kina ɔdɔ dölëke, ti dölëke toro bo. Kina me ɔdɔ ze dölëke ala dolomake, ze pili rɔ 'ba bo 'ba Kurïsïtö ŋere ze.
45014009	Gɔ kö'du mo na me 'dɔ ki'di Kurïsïtö kako kölë bine kɔdɔ yaga di mï tölë ne 'dɔ bo këdï rɔ ŋere zi bɔ loma ni gbï ti töku ni.
45014010	Tine nï ëddï kilende rɔ löndö yï mɔtɔ gɔ wa'di? Nï mɔtɔ mo ëddï kudölï löndö yï mɔtɔ gɔ wa'di? Ze nime pili dëdï dari dɔrɔke kɔmɔ kïtï 'ba burë 'ba Bɔko'ba.
45014011	Römöyï ugu 'deni ame tönë bo ŋere Bɔko'ba kiya te, “Kɔzɔ dïdï ma, rɔ gɔ bilaka lesi pili ti kolɔdɔ ŋgï bërï kɔmɔ ma. Kina ti lïjë kutï ŋgï kiya te ma na rɔ Bɔko'ba.”
45014012	Kina rɔ gɔze nime pili mɔtɔ nï na ti kïyëtï gɔ lende ti ako'dɔ 'bï zi Bɔko'ba.
45014013	Kina ti, i'dike dolake gɔ tilende rɔ lëpï ze ga yaga. Ma laka mo kinza debe duruwöke a 'ba la'ba dë këdï yaga mï kɔri zi lëpï ze mɔtɔ ga ame këdï ki'di lëpï yï kila'ba ŋgï mï lende kënyë ne.
45014014	Gɔ ame ma 'deni rɔ akɔtɔ ti Yësu Kurïsïtö ne mikali ŋgï akonyo mɔtɔ inza ame ki'di bilaka rɔ ti'da kɔmɔ Bɔko'ba. Ne ɔdɔ nï bɔ mo na komeri ë'bï kiya te a mɔtɔ nima ti ki'di yi këdï rɔ ti'da, ti ko'dɔ rönï ŋgï tara zïyï.
45014015	Kina me ɔdɔ wa ame këddï konyo ne kebe ko'dɔ lëpï yï mɔtɔ dë kpe kele omba nï inza ë'bï kpe nati mï kɔri 'ba akɔ'ɔ. Tine nï kinza ki'di wa ame këddï konyo ne dë kebe kirasi ma kɔtɔ ame Kurïsïtö kölë 'deni bine gɔ lende mo ne.
45014016	Kinza kebe ki'di wa ame koza 'deni yaga zïyï rɔ ma laka ne dë kinda ŋgï rɔ lende kënyë zi lëpï yï mɔtɔ.
45014017	Römöyï tëdï mï ŋere löbu 'ba Bɔko'ba inza gɔ wa ma këddï konyo ala kuwë, tine ŋge gɔ ame Nyï Kɔtɔ Laka ki'di yi 'deni laka kɔmɔ Bɔko'ba toloma mï lende këyï ti lɔŋɔ.
45014018	Bɔ ame koja laja ŋgï zi Kurïsïtö kɔzɔ a nime te ne na rɔ ma Bɔko'ba ko'dɔkɔ kina bilaka lesi kutï gbï gɔmo.
45014019	Kina di'dike kɔmɔze ti gɔ wa ame ga këdï ko'de lende këyï gbï ti tigɔ zi lëpï ze ga ne.
45014020	Kina kinza kebe kirasike ndɔbɔ 'ba Bɔko'ba dë ŋgï yaga gɔ lende 'ba akonyo. Wa pili rɔ gɔmo rɔ ma kele rɔ akonyo. Tine ɔdɔ nï mɔtɔ kebe ki'di lëpï yï mɔtɔ kebe kila'ba di mïnï gɔ wa ma këddï konyo, na rɔ ma kënyë mo.
45014021	Tine ma laka mo a mɔtɔ ame këdï ki'di löndö yï mɔtɔ kila'ba di mïnï ne, kinza ko'dɔ dë lipo ɔdɔ këdï pele rɔ tonyo yida ala tuwë layi ni pili ti a mɔtɔ ga.
45014022	Meri 'bï nima këddï timo gɔ lende 'ba akonyo naga nime ne, i'di këdï ŋge mï löŋgö ye kpe ti bo Bɔko'ba. Nï ame kodɔrɔ bïcï lende dë röyï gɔ wa ma kikali kinza rɔ ma laka ne na ti yëyï.
45014023	Tine nï ama konyo wa ma döyï rɔ ma kïlïkö gɔmo nima Bɔko'ba ti kodɔ karama mo ŋgï döyï römöyï o'dɔ dë du mï ti'di döyï gɔ lende abo. Wa ame ga pili këddï ko'dɔ kinza ki'di döyï dë gɔmo këdï rɔ lende 'ba Bɔko'ba ne, 'doyi rɔ gɔmo rɔ lende kënyë.
45015001	Ze ma ditigɔke 'deni mï ti'di dɔze gɔ lende 'ba Kurïsïtö mo naga nime, ma laka mo zize 'dɔ tombi gomɔ 'ba ya ma kinza ti tigɔ naga. Tine kinza ze dö'böke dë ŋge tïyëyï dökï'dï ze.
45015002	Nï mɔtɔ zïyï tomeri lende 'ba lëpï yï 'dɔ ko'dɔ rɔ wa ame gɔ këdï rɔ ma kïyëyï dökï'dï bo kïyëddï mï bo ne.
45015003	Römöyï Kurïsïtö tönë bine ne dökï'dï bo na dë bo kïyëyï. Kina kɔzɔ ma tönë kugu bine mï buku 'ba Bɔko'ba ne tara, ame kiya te, “Ti'ja mo tönë kiti'ja yi Bɔko'ba timo ne ileki 'deni pili rɔma.”
45015004	Wa pili naga nime kugu mï buku 'ba Bɔko'ba ne, ugu 'deni tiyandi ze timo 'dɔ dëdïke ti kɔmɔ ki'di liya ti mï këddï gɔmo.
45015005	Bo Bɔko'ba bɔ dɔ loma liya ti mï këddï ki'di ye tɔ kpe ko'dɔke kɔzɔ 'ba Yësu Kurïsïtö kolomake ti meri kɔtɔ mï löŋgö ye.
45015006	Kina 'dɔ kpe pili kïlëluke Bɔko'ba 'ba Yësu Kurïsïtö ŋere ze ame gbï rɔ 'bu bo ne ti pili rɔ gɔye ti birɔ kɔtɔ.
45015007	Kina ti kpe o'dɔke lëpï ye mɔtɔ ga gbï laka kɔzɔ löndö, kɔzɔ ma Kurïsïtö ko'dɔ ye tara 'dɔ ma konzi kïlëlu Bɔko'ba ti gɔmo.
45015008	Miya ziye, Kurïsïtö ileki rɔ bo 'deni rɔ bɔ laja zi Yudayi tileme mo zïnnï Bɔko'ba ti ko'dɔ yëyï zi ma kɔdɔ ŋgï di mï yï lïŋgï 'bënnï mo nima gɔ lömu mo tönë bo ko'dɔ 'deni zïnnï,
45015009	kina gbï 'dɔ ma rɔ bɔ löwö mo ga kïlëlu Bɔko'ba ti gɔ mï këyï abo nime kɔzɔ ma tönë kugu mï buku 'ba Bɔko'ba bine kiya te, “Kina ti, ti mïlëlu yi ŋgï mï löŋgö bɔ löwö ni. Ti moba ŋgala mo ŋgï mïlëlu möyï yï.”
45015010	Kina gbï ti ma tönë kiya te, “Kpe ma rɔ bɔ löwö ni iliyake ti kɔtɔ tïnnï lïjë bilaka abo ga 'ba Bɔko'ba.”
45015011	Mɔtɔ na gbï kiya te, “Kpe bɔ löwö pili ïlëluke bo ŋere Bɔko'ba. Kpe bilaka 'ba dɔliŋɔ pili ïlëluke bo.”
45015012	Kina tönë Yesaya kiya gbï bine te, “Kupö Yisayi ti kɔdɔ 'deni, ti ki'di bo ŋgï këdï rɔ bɔ dɔ bɔ löwö ni. Lïjë ti këdï ŋgï ti kɔmɔ ki'di gɔ yëyï abo.”
45015013	Bɔko'ba bɔ dɔ kɔmɔ ki'di gɔ mï këyï abo mo nime ki'di ye tɔ kpe kiliyake këddïke lɔ ti lɔŋɔ mï ti'di dɔye gɔmo. Kina 'dɔ kɔmɔ ki'di 'be gɔmo koto tïyöbu ti nduwë ti tigɔ 'ba Nyï Kɔtɔ Laka.
45015014	Löndö ma ga, ma di zö bine kpe indake ŋgï lɔ ti lende laka ti dɔkomali akikali, këddïke 'deni tiyandi lëpï ye mɔtɔ ga gbï.
45015015	Tine mï akugu nime moja kpama 'deni mbowa ziye mï wa tönë ga bine ne kinza kudölu di dɔye. Moja kpama 'deni tara gɔ mï këyï tönë Bɔko'ba ko'dɔ 'deni zö
45015016	ki'di ma rɔ bɔ laja 'ba Yësu Kurïsïtö ziye kpe bɔ löwö ne. Mï tuwöwö laja 'ba Kurïsïtö nime ma 'deni ŋgï kɔzɔ bɔ akumu 'ba Bɔko'ba 'dɔ mo'de ye bɔ löwö zi bo rɔ kpa közï ma laka ma bo kutï dɔmo kulömu 'deni ti Nyï Kɔtɔ Laka.
45015017	Kina kɔzɔ ame ma 'deni rɔ akɔtɔ ti Kurïsïtö ne, ti moyo rɔma ŋgï gɔ ndɔbɔ ma mo'dɔ zi Bɔko'ba.
45015018	Tine ma minza milaŋa rɔma tilende gɔ wa ame ga Kurïsïtö ko'bɔ'bi dë tö ne, gɔ ki'di bɔ löwö tuwö dɔ Bɔko'ba. Bo o'dɔ 'deni ti lende kiya gbï ti ako'dɔ ma
45015019	gbï ti tigɔ 'ba Nyï Kɔtɔ Laka mï gɔ kotɔ ma konzi. Mï liŋgere ma nime kisaki mɔlo di Yerosalema ŋbö kömö Iloriko ne, laja laka 'ba Kurïsïtö na muwöwö 'deni pili teyi.
45015020	Akiteri ma nduwë tuwöwö laja 'ba Kurïsïtö nime mï gɔ bi ame ga lëbï mo kömö dë gba teyi ne. Römöyï kinza mebe mo'ba ma 'bama ra dɔ gbɔndɔ kujë 'ba bɔ mɔtɔ.
45015021	Kina kɔzɔ ma tönë mï buku 'ba Bɔko'ba kiya te, “Lïjë ame ga kiya lende abo dë zïnnï ne ti ko'ja ŋgï. Kina lïjë ame ga kuwö dë ne ti kikali ŋgï.”
45015022	Gɔ kö'du mo na me këdï kota ma 'deni nduwë mï konzi kinza tömö ziye yayi ne.
45015023	Tine le'jete ndɔbɔ ma mï kapa gɔ bi mɔtɔ naga nime bine mote 'deni. Kina kɔzɔ ame miteri 'deni kulöwö 'dɔ tari ziye yayi kɔmɔ kɔɔ mo konzi ne,
45015024	miteri 'dɔ to'ja ye mï tari ma Sepaniya. Kina 'dɔ kpe na ki'dike ma 'jaa gɔ kɔri di yayi ɔdɔ moloma 'deni ŋgï mbowa miliya rɔma tiye laka.
45015025	Tine ma gïrï nime mëdï gba mari Yerosalema toto a 'ba kɔnyi zi bilaka 'ba Bɔko'ba ama ga yayi ne.
45015026	Römöyï kanisa ma mï Makedoniya ti ma Giriki bine omeri lende 'ba bɔ lisa ma mï löŋgö bilaka 'ba Bɔko'ba ma mï Yerosalema 'deni kina me lïjë koja kpa közï 'dɔ toto mo zïnnï.
45015027	Lïjë na ŋgï kiteri ë'bënnï to'dɔ mo. Tine rɔ ma laka ëdï ŋgï rɔ wali zïnnï topi mo tara römöyï lïjë bɔ löwö ni o'ja yëyï 'ba Bɔko'ba 'deni di zi Yudayi. Kina ma laka mo na ŋgï zïnnï lïjë ma rɔ bɔ löwö tokɔnyi Yudayi tara ti wa ma lïjë këdï timo.
45015028	Tine ɔdɔ mote ndɔbɔ nime 'deni mi'di kpa közï nime 'deni zïnnï, ti mudö kebe ziye yayi mala nduwë Sepaniya.
45015029	Kina mikali ŋgï tömö ma ziye yayi ti këdï ŋgï lɔ ti yëyï 'ba Kurïsïtö.
45015030	Kpe löndö ma ga, kɔzɔ ame ze 'deni rɔ akɔtɔ mï ŋere ze Yësu Kurïsïtö ne, moma'jo rɔma ziye, odɔ'bɔke rɔye kɔtɔ tö mï mötu ko'dɔ gɔma, mï akɔ'ɔ 'ba Nyï Kɔtɔ Laka.
45015031	Umötuke gɔma 'dɔ Bɔko'ba kokɔnyi ma kitata ma di zi ma kinza ki'di dönnï dë gɔ lende abo ga di mï dɔyayi 'ba Yudayi ne. Kina gbï gɔ bo ki'di bilaka abo ga ma mï Yerosalema kogba kpa közï nime mëdï moto ne ti mï këyï.
45015032	Kina gɔ mako ti ziye lɔ ti lɔŋɔ kina ɔdɔ këdï ŋgï rɔ ako'dɔkɔ abo 'ba Bɔko'ba gɔ mindawo rɔma titi mbowa ziye yayi.
45015033	Bɔko'ba bɔ lende këyï koloma kɔtɔ tɔ kpe tiye pili. Amini.
45016001	Ma na me mëdï moja lëmï ze Poyibe kari ziye. Lɔko na rɔ bɔ ndɔbɔ 'ba kanisa ma mï Keŋgoriya.
45016002	Inda'bake nï laka rɔ 'ba Kurïsïtö ŋere ze, kpe bilaka 'ba Bɔko'ba okɔnyike nï ti wa ma lɔko ko'dɔkɔ di ziye. Römöyï lɔko o'dɔ kɔnyi 'deni zi ma konzi gbï ti gbagba ma.
45016003	Umötöke Purïsïkïla ni ti Akowila bɔ ndɔbɔ lëpï ma ga mï Yësu Kurïsïtö.
45016004	Lïjë na tönë kilaŋa rönnï gɔ lende ma ame ma na dë ŋge kɔtɔ mëdï mileki yëë'dï mo zïnnï, tine rɔ gɔ bilaka 'ba kanisa pili ma rɔ bɔ löwö mo ga ne.
45016005	Kina umötöke bilaka 'ba kanisa ame ga pili këdï kotɔtɔ kpënnï bi mötu liŋɔ 'bënnï ne. Umötöke Epaneto ame mɔ'ɔ kulöwö ne. Bo na rɔ dɔndende 'ba bilaka ma ki'di dönnï gɔ lende 'ba Kurïsïtö dɔgba di mï dɔyayi 'ba Asiya.
45016006	Umötöke Mariya. Lɔko ma ko'dɔ ndɔbɔ kulöwö ziye mo tönë.
45016007	Umötöke Andonika ni ti Yunïya, lïjë ma rɔ wado ma mo tönë ga koloma ga tö mï maboso ne. Lïjë na rɔ ma kïlëbï kulöwö di mï löŋgö bɔ laja 'ba Kurïsïtö kina lïjë na gbï ki'di dönnï gɔ lende 'ba Kurïsïtö dɔgba di zö.
45016008	Umötöke Ambolato ame rɔ 'ba Kurïsïtö mɔ'ɔ bo kulöwö ne.
45016009	Umötöke Orobano lëpï ze mï ndɔbɔ 'ba Kurïsïtö. Kina umötöke Sitakiso ame mɔ'ɔ kulöwö ne gbï.
45016010	Umötöke Apele, bo ame kilagi toga kpa bo gɔ Kurïsïtö ne. Umötöke bilaka liŋɔ 'ba Aritobolo ga.
45016011	Umötöke wado ma Erodiyona. Umötöke bilaka 'ba ŋere Kurïsïtö ame ga liŋɔ 'ba Narokiso ne.
45016012	Umötöke Turupïna ni ti Turupösa, lïjë ma ko'dɔ ndɔbɔ 'ba ŋere Kurïsïtö mo naga tönë ne, gbï ti Perosisi ame mɔ'ɔ kulöwö ko'dɔ ndɔbɔ 'ba ŋere Kurïsïtö kulöwö ne.
45016013	Umötöke Rupusa, bo ame ŋgï rɔ ma laka rɔ 'ba ŋere Kurïsïtö ne. Kina umötöke ma bo gbï, lɔko ma tönë ko'dɔ ma ŋgï kulöwö kɔzɔ kole 'bënnï ne.
45016014	Umötöke Asunurïtö ni ti Pelegono ti Erome ti Pataroba ti Eroma ti löndö ame ga tïnnï ne.
45016015	Umötöke Pilologo ni ti Yulïya gbï ti Nerewo ni ti lëmï bo ti Olomba ti bilaka 'ba Bɔko'ba ame ga pili këdï koloma tïnnï ne.
45016016	Umötöke rɔye rɔ gɔ rɔye ti közï rïyö. Kanisa 'ba Kurïsïtö ame ga pili bine ne umötö ye pili.
45016017	Löndö ma ga, moma'jo rɔma ziye, i'dike kɔmɔye kandi laka di zi lïjë bilaka naga nima këdï kiyandi a mɔtɔ tɔ ne ga 'beri di gɔ ma kiyandi ye timo lïjë këdï ko'de rɔ koza mï kanisa ki'di ya mɔtɔ ga kɔcɔ yaga di mï kɔri 'ba Bɔko'ba. Kinza kodɔ'bɔke dɔye dë tïnnï.
45016018	Römöyï lïjë ama ga tara ne inza kpe rɔ toja laja 'ba Kurïsïtö ŋere ze, a 'ba gɔ kömönnï na lïjë këdï ë'bënnï rɔ to'dɔ mo. Lende koŋmi 'bënnï nima lïjë këdï kinene ne na lïjë ku'bölu ma kinza ŋgï lipo ti lende ɔtɔ naga ŋgï timo.
45016019	Ne ma 'beye lëbï 'be ame kpe ti dökï'dï kɔtɔ mï laja nime ne, ma konzi pili uwö 'deni. Gɔ kö'du mo na ma 'deni ŋgï ti mï këyï gɔ lende 'be. Tine mo'dɔkɔ ye gɔ këddïke ti akikali mï lende laka, tine lipo tara rɔ rumö zi lende kënyë.
45016020	Kina ti bo Bɔko'ba bɔ lende këyï kiyaŋmi Satani ŋgï yaga ku'du bërï bi ndïye. Lende këyï 'ba Yësu ŋere ze koloma tiye.
45016021	Timatiyo bɔ ndɔbɔ lëpï ma umötö ye pili. Wado ma ga Lukïyö ni ti Yasona ti Sosipata umötö ye gbï pili.
45016022	(Ma Terotiyo bɔ ma ki'di tugu waraga mo nime ne, mumötö ye pili mï möyï ŋere Kurïsïtö.)
45016023	Gayo bɔ ma, ma Pɔlo mëdï moloma liŋɔ mo bilaka 'ba kanisa këdï kotɔtɔ kpënnï bi mötu liŋɔ abo ne umötö ye pili. Eraseto bɔ kikeki yamo 'ba turu ma mï gawo mo nime umötö ye. Löndö ze Korato umötö ye gbï pili.
45016025	Dilekike yëë'dï ti zi bo Bɔko'ba ame tigɔ abo ki'di ye 'deni kɔrɔke kitigɔ mï ti'di dɔye gɔ laja laka 'ba Yësu Kurïsïtö mo tönë muwöwö ziye ne. Ame kina ŋgï ko rɔ laja mo tönë pa rɔ ma kusu kɔmɔ kɔɔ mo konzi ne, kina me kileme 'deni 'jaa nati yaga.
45016026	Ileme 'deni yaga bi kɔpɔ ti akugu 'ba bɔ kumë lende 'ba Bɔko'ba ga. Kina bo Bɔko'ba ma rɔ ŋburuŋburu mo tönë na me ki'di kö'du mo 'deni zi bilaka 'ba dɔyayi nime pili tikali mo gɔ lïjë ki'di dönnï gɔmo ko'dɔ pili.
45016027	Rɔ löbu këdï zi bo Bɔko'ba ame bo na kɔtɔ kpökï rɔ bɔ akikali ne nduwë rɔ ŋburuŋburu ti möyï Yësu Kurïsïtö. Amini
46001001	Ma Pɔlo mo ame Bɔko'ba kigeli ma 'deni gɔ ako'dɔkɔ abo rɔ bɔ laja 'ba Yësu Kurïsïtö ne, ze ti Sɔsetene bɔ löndö ze, dumötö ye pili.
46001002	Mëdï mugu ame ziye kpe kanisa 'ba Bɔko'ba ma mï Korinito, kpe ame ga Bɔko'ba kïdëkï ye 'deni rɔ 'ba bo ga rɔ akɔtɔ ti Yësu Kurïsïtö gbï mï rɔ kodɔ'bɔ ti ma konzi mɔtɔ ga ame mï dɔliŋɔ nime pili këdï kumötu ti möyï bo Yësu Kurïsïtö ŋere 'bënnï ame kina gbï rɔ ŋere ze ne.
46001003	Lende këyï ti yëyï abo 'ba Bɔko'ba 'bu ze ti 'ba ŋere ze Yësu Kurïsïtö koloma kɔtɔ tiye.
46001004	Mëdï nduwë rɔ to'dɔ yëë'dï mo zi bo Bɔko'ba ma gɔ lende 'be gɔ mï këyï nime bo ko'dɔ 'deni ziye kpe ma rɔ akɔtɔ ti Yësu Kurïsïtö ne.
46001005	Bo odɔ mɔri 'deni dɔye ki'di akikali gbï ti kpa kikali lende 'deni ziye.
46001006	Kina gbï ŋgira'da 'ba laja 'ba Kurïsïtö alo 'deni ŋgï mïye,
46001007	kɔcɔke dë du te di dɔ yëyï ma Bɔko'ba këdï ko'dɔ pili ziye naga mï kɔmɔ ki'di 'be gɔ tako 'ba ŋere ze Yësu Kurïsïtö tileme rɔ bo.
46001008	Bo na ŋgï ti kogbɔ ye kö'böke ti mï këddï ŋbö kömö mï kada ma rɔ ŋburuŋburu 'ba dɔliŋɔ nime kota ye kinza bɔti mɔtɔ rɔye mï kada 'ba tako abo nima.
46001009	Bo Bɔko'ba na me kïdëkï ye 'deni mï rɔ kodɔ'bɔ ti kole abo Yësu Kurïsïtö ŋere ze nime kina bo bɔ tuyï mï lende abo na dë.
46001010	Kpe löndö ma ga, mëdï mi'di ame ziye ti közï kakpa 'ba ŋere ze Yësu Kurïsïtö. Utïke dɔ lende 'be bi kɔtɔ kinza rɔ koza yïmo. Odɔ'bɔke mïye ŋburu kɔtɔ mï meri 'be gbï ti lende kiya 'be ga.
46001011	Römöyï muwö lëbï mo bine e'be Kulöwë ga ïyëtï zö tëgë lamo ëdï 'deni mï löŋgö ye yayi.
46001012	Kpe lende 'be pili rɔ gɔye, ya mɔtɔ ga ebe tiya mo te, “Ma 'bama mösö gɔ Pɔlo,” ya mɔtɔ ga iya 'bënnï te, “Ma 'bama rɔ 'ba Apolo,” mɔtɔ ga tëgë, “Ma 'ba Pïtörö na,” tine ya mɔtɔ ga iya 'bënnï te, “Ma 'ba Kurïsïtö na.”
46001013	Wa'di ga na tara? Kurïsïtö mo ebe koza mïnï 'deni? Pɔlo na me kutötï kölë bine dɔ ŋgërï gɔye ne? Obapatisi ye rɔ bɔ kösö gɔ Pɔlo ga?
46001014	Yëë'dï këdï zi Bɔko'ba, 'bama mobapatisi ama bɔtɔ dë di mï löŋgö ye yayi. Bilaka ma mobapatisi na ŋge rɔ Kurïsïpö ni ti Gayo.
46001015	Kina kinza bɔtɔ mɔtɔ kebe kiya dë te obapatisi bo rɔ bɔ kösö gɔma.
46001016	Tine mɔtɔ e'be Setepana ga na ŋge mobapatisi. Momeri 'bama bɔtɔ mɔtɔ ma mobapatisi 'böwu di gɔ ame inza kpe.
46001017	Kurïsïtö oja ma dë tobapatisi bilaka, tine oja ma tuwöwö laja laka abo. Kina bo oja ma dë gbï 'dɔ tuwöwö mo ti akikali 'ba mï dɔ bilaka lesi kinza kuburu bi 'ba tutötï Yësu nime ra yaga.
46001018	Römöyï tölë 'ba Kurïsïtö dɔ ŋgërï nime ma di zïnnï lïjë ma 'deni rɔ a 'ba tölë naga nima inda ŋgï kɔzɔ lende sari. Ne ma di zize ze ame këdï kɔmɔ ze ne ileme ŋgï rɔ tigɔ 'ba Bɔko'ba.
46001019	Mï buku 'ba Bɔko'ba yayi iya te, “Ti mirasi mï akikali 'ba bɔ lende kikali ni yaga. Kina ti mïlïkö mï kɔmɔ kandi 'ba bɔ kɔmɔ kandi ni yaga.”
46001020	Ne ɔdɔ kina këdï 'deni te tine lïjë bɔ lende kikali ni ëdï 'deni yala nati? Kina gbï lïjë ma rɔ bɔ kɔmɔ kiyandi 'ba kö'du ki'di mo tönë ga lïjë ëdï 'deni yala nati? Lïjë bɔ kpa kitigɔ mo tönë ga ëdï 'deni yala nati? Kina me Bɔko'ba kileme 'deni bine akikali 'ba dɔliŋɔ nime ka ŋgï rɔ wa sari.
46001021	Römöyï bo Bɔko'ba ti akikali dɔ kiteli abo i'di tikali bo 'deni konya dönnï lïjë bilaka lesi ti akikali ma 'bënnï mo tönë. Tine ma ki'di dönnï gɔ laja rumö abo nime dëdï duwöwö kɔzɔ akiya 'bënnï 'ba laki ni ne na Bɔko'ba këdï kɔmɔ.
46001022	Yudayi iteri ma 'bënnï rɔ gɔ kotɔ rɔ akileme mo, tine Giriki oma 'bënnï rɔ gɔ akikali mo.
46001023	Tine ma 'beze duwöwö eze ŋge rɔ lende 'ba tutötï Kurïsïtö ame koja kako di mïtɔrɔ ne. Kina me 'böwu Yudayi omba ma 'bënnï za rɔ gönnï teyi, tine ma di zi bɔ löwö ni ŋgï rɔ wa sari.
46001024	Na ma di zïnnï lïjë Yudayi ni ti Giriki ame ga Bɔko'ba kïdëkï 'deni ne, Kurïsïtö mo na me ŋgï dëdï duwöwö. Bo na rɔ tigɔ 'ba Bɔko'ba gbï rɔ akikali mo.
46001025	Römöyï wa ame këdï kiya rɔ rumö 'ba Bɔko'ba ne ebe akikali 'ba bilaka lesi. Kina wa ame këdï kiya rɔ tikeŋme 'ba Bɔko'ba ne ebe tigɔ 'ba bilaka lesi.
46001026	Kpe löndö ma ga, omerike te ma tönë Bɔko'ba kïdëkï ye ne. Ma konzi di mï löŋgö ye inza rɔ bɔ akikali 'ba dɔliŋɔ nime. Ma konzi inza gbï rɔ bɔ tigɔ ala rɔ kole 'ba löbu ni.
46001027	Tine Bɔko'ba igeli abo rɔ wa ame ga bilaka 'ba dɔliŋɔ nime kïdëkï rɔ rumö ne 'dɔ kodɔ rɔ kaya rönnï lïjë bɔ lende kikali ni. Bo igeli abo rɔ wa ame dɔliŋɔ kïdëkï rɔ ma keŋme naga ne 'dɔ kodɔ rɔ kaya rönnï lïjë bɔ tigɔ ni.
46001028	Bo igeli abo rɔ wa ame ga dɔliŋɔ kindiri kudölï kiya rɔ wa ma yawa ne 'dɔ kuburu lïjë bɔ rɔ löbu ni.
46001029	Bo Bɔko'ba o'dɔ kɔzɔ a nima tara kinza bɔtɔ kari kebe ra tonyo koso mo zi bo.
46001030	Bo Bɔko'ba na ko'de ye 'deni rɔ akɔtɔ ti Yësu Kurïsïtö. Kina me bo i'di Kurïsïtö 'deni rɔ akikali zize. Ti Kurïsïtö na ki'di ze 'deni rɔ ma laka kɔmɔ Bɔko'ba gbï rɔ 'ba bo ga kutë gɔze 'deni yaga.
46001031	Kina 'deni kɔzɔ ma tönë mï buku 'ba Bɔko'ba kiya te, “I'dike lïjë ame ga ko'dɔkɔ tonyo koso ne konyo ti gɔ wa ma Bɔko'ba ko'dɔ.”
46002001	Ne ma 'bama, löndö ma ga, me tönë mari ziye yayi tuwöwö a ma Bɔko'ba kusu dɔmo 'deni pa naga ne, muwöwö dë ti kpa kitigɔ ala ti akikali 'ba bilaka lesi.
46002002	Mï kada ma mëdï tiye yayi nima mi'di dɔma kudölu ŋgï di gɔ wa pili, Kurïsïtö na ŋge mi'di kɔmɔ ma tuwöwö mo ziye gbï ti lende 'ba tutötï bo.
46002003	Mï kada nima ma ŋgï du kinza tigɔ mo, rɔma kö'bö tïlë'dï di zi tikere.
46002004	Kina laja ma ti lende kiya ma ŋgï du kinza lende kikali mo, tine rɔ akileme tigɔ 'ba Nyï Kɔtɔ Laka.
46002005	Tine ti'di dɔye gɔ lende 'ba Kurïsïtö inza gɔ akikali 'ba dɔ bilaka lesi. Tigɔ 'ba Bɔko'ba na.
46002006	Ne ma di zi ya ame ga kandi 'deni mï lende 'ba Bɔko'ba ne lende kikali mo na me dëdï duwöwö. Ne tine inza rɔ akikali ma 'ba dɔliŋɔ nime ala 'ba ŋere mo ga ame këdï kiteli ë'bënï ŋgï yaga ne.
46002007	Akikali nime dëdï duwöwö ne 'ba Bɔko'ba na. Bo na kusu abo dɔmo 'deni di zi bilaka. Bo iteri 'deni mɔlo di bi tisaki mo 'dɔ do'ja rɔ löbu timo.
46002008	Ŋere 'ba dɔyayi nime ma kɔtɔ mɔtɔ te ikali akikali nime dë. Ma lïjë këdï kikali ra dëne lïjë inza kutötï Kurïsïtö ŋere 'ba dɔ wa pili.
46002009	Tine kɔzɔ ma tönë mï buku 'ba Bɔko'ba ne iya te, “Wa ame kɔmɔ ko'ja dë mbili kuwö dë gbï dökï'dï bɔtɔ komeri dë ne na rɔ wa ma Bɔko'ba kileŋo 'deni dömöyï ya ma kɔ'ɔ bo naga.”
46002010	Tine Bɔko'ba i'di Nyï Kɔtɔ Laka 'deni kugbë'du gɔmo zize. Römöyï Nyï Kɔtɔ Laka na rɔ bɔ kote gɔ lende 'ba Bɔko'ba ame ga pele ŋbö rɔ ma kusu bitɔ ga yayi ne.
46002011	Kina gbï kɔzɔ ame nï mɔtɔ dökï'dï yï na ŋge rɔ bɔ kikali gɔ lende 'bï ga 'doyi ne, kina gbï tara Nyï Kɔtɔ Laka abo 'ba Bɔko'ba na ŋge rɔ bɔ kikali gɔ lende abo ga 'doyi.
46002012	Kina ma 'beze a 'ba dɔliŋɔ nime na dë ki'di rönï zize. Nyï Kɔtɔ Laka abo 'ba Bɔko'ba na bo ki'di zize tikali kpa közï abo ma bo ki'di zize.
46002013	Kina me dinza kpe dilende ti akikali ame rɔ meri 'ba bilaka ne. Tine dëdï dilende ti wa ame ga Nyï Kɔtɔ Laka na kiyandi ze timo ne, tïyëtï gɔ lende mo zi ame ga bo këdï 'deni yïmo ne.
46002014	Bɔ ame kinza Nyï Kɔtɔ Laka yïmo ne o'ja a mɔtɔ rɔ kpa közï nime kako di zi Nyï Kɔtɔ Laka ne dë du te. Ikali dë gbï inda ŋgï rɔ lende sari di zi bo. Römöyï todɔrɔ bïcï lende mo ŋge ti Nyï Kɔtɔ Laka.
46002015	Kina bɔ ame ti Nyï Kɔtɔ Laka ne na rɔ bɔ kodɔrɔ bïcï lende pili, tine bɔtɔ ɔ'bɔ dë todɔrɔ bïcï lende abo.
46002016	Kina kɔzɔ ma tönë mï buku 'ba Bɔko'ba ne iya te, “Yë na kikali meri 'ba Bɔko'ba? Yë na kɔ'bɔ ti'di lende zi bo?” Tine na rɔ ze mo. Ze na ki'di akikali 'ba Kurïsïtö 'deni zize.
46003001	Ne kpe löndö ma ga, mɔ'bɔ dë tilende ziye kɔzɔ tilende zi ya ame ga 'deni ti Nyï Kɔtɔ Laka naga tara. Milende 'deni ziye kɔzɔ tilende zi bilaka 'ba dɔliŋɔ nime römöyï kpe gba rɔ kole kuru mï ti'di dɔye gɔ lende 'ba Kurïsïtö.
46003002	Mba na gɔ mi'di kpeye. Mi'di akonyo ma kitigɔ dë ziye römöyï ɔ'bɔke dë gba tonyo mo. Kpe gba ɔ'bɔke dë tonyo wa.
46003003	Kpe e'be ŋgï gba kɔzɔ bilaka ma 'ba dɔliŋɔ nime. Me mï kombi ni ti kpa kogba këdï gba mï löŋgö ye ne kpe 'ba dɔliŋɔ nime na dë gba ya? Kpe gba ŋgï ŋburu mï loma 'ba dɔliŋɔ nime.
46003004	Me ɔdɔ ya mɔtɔ ga kënyï kiya 'bënnï te, “Mösö 'bama gɔ Pɔlo,” mɔtɔ ga iya te, “Mösö 'bama gɔ Apolo,” ne lende 'ba dɔliŋɔ nime na dë?
46003005	Apolo mo bo rɔ wa'di? Kina Pɔlo mo bo rɔ wa'di ga? Ze eze ka ŋgï rɔ bɔ ndɔbɔ 'ba Bɔko'ba ziye ti'di dɔye gɔ lende 'ba Yësu Kurïsïtö. Ze nime kpaki rïyö mɔtɔ ndɔbɔ ma ŋere Yësu ki'di 'deni zïyï na me këddï ko'dɔ.
46003006	Mïdïyë ma 'bama 'deni rɔ kupö mo kina Apolo ako ma 'ba bo 'deni kodɔ rɔ mini dɔmo. Tine Bɔko'ba na ki'di 'deni kïyöbu.
46003007	Kina me bɔ ma kïdïyë mo ti bɔ ma kodɔ mini dɔmo pili inza rɔ a ma kembe. Bɔko'ba bɔ ki'di kïyöbu mo nima bo na rɔ dɔ kiteli.
46003008	Bɔ kïdïyë mo ti bɔ kodɔ mini dɔmo lïjë kpaki rïyö rɔ ma koriya. Ze nime mɔtɔ Bɔko'ba ëdï ki'di bi gomɔ 'ba röyï zïyï kɔzɔ ma ko'dɔ.
46003009	Ze rɔ lëpï mï ndɔbɔ abo 'ba Bɔko'ba kina kpe na rɔ nyaka abo mo ga. Kina kpe na gbï rɔ rö abo 'ba Bɔko'ba.
46003010	Ti mï këyï nime Bɔko'ba ki'di ra zö ne ma ŋgï rɔ ajonyi 'ba to'ba rö mugë gbɔndɔ mo 'deni kina me bɔ mɔtɔ këdï 'deni rɔ to'ba dɔmo teyi. Tine nï mɔtɔ oŋgɔ röyï laka di bi to'ba mo.
46003011	Römöyï Kurïsïtö Yësu na ŋge kɔtɔ kpökï Bɔko'ba kugë 'deni rɔ gbɔndɔ rö nime. Gbɔndɔ mɔtɔ ma 'dɔ kugë 'beri di gɔ ame inza kpe.
46003012	Kina ya mɔtɔ ga ti kubö dɔmo 'deni teyi ti yamo köbököbö ti sïtërï ti döku ma kele kulöwö naga. Kina mɔtɔ ga ti kubö ma 'bënnï 'deni ti ŋgërï ni ti mɔli ti kolɔkɔ.
46003013	Tine teteŋi 'ba ndɔbɔ mo ti kinda 'jaa mï kada 'ba tileme Kurïsïtö. Römöyï mï kada mo nima pa'do ma löbu ti kako ku'dö'dö gɔ ndɔbɔ ko'dɔ 'bï 'ba mɔtɔ kileme kïnë mo yaga.
46003014	Ɔdɔ a 'bëyï 'ba mɔtɔ ame kubö dɔ gbɔndɔ nima ne konya dɔ pa'do ti ko'ja kpa közï 'bï ŋgï.
46003015	Ne ɔdɔ 'bëyï 'ba mɔtɔ na kilaŋma yɔ o'ja ɔtɔ dë kpe gɔmo. Nï mo na ŋge ti kɔmɔ ë'bï ŋgï kɔzɔ a ma kɔmɔ di mï pa'do.
46003016	Ikalike 'deni rɔ ma laka kpe na rɔ rö löbu 'ba Bɔko'ba kina Nyï Kɔtɔ Laka abo ëdï koloma mïye.
46003017	Kina me ɔdɔ bɔ mo kebe kirasi rö 'ba Bɔko'ba nime Bɔko'ba ti kirasi bɔ mo tɔ nima gbï. Römöyï rö löbu abo 'ba Bɔko'ba rɔ a ma koro, kina me 'deni rɔ kpe.
46003018	Kinza bɔtɔ mɔtɔ kebe ku'bölu rɔ bo dë kpe. Bɔ ame komeri rɔ bo tëgë bo bɔ lende kikali na gɔ akikali 'ba dɔliŋɔ nime ne, i'dike bo kuyï rɔ bo ti yaga rɔ rumö gɔ bo këdï rɔ bɔ lende kikali ma laka.
46003019	Römöyï wa ame bilaka 'ba dɔliŋɔ nime këdï kïdëkï rɔ akikali ne ka ŋgï rɔ lende yawa di kɔmɔ Bɔko'ba. Kɔzɔ ma tönë kugu mï buku abo ne iya te, “Bɔko'ba o'ba lïjë bɔ lende kikali ni 'deni lïjë kilaka mï kɔmɔ kandi 'bënnï ga.”
46003020	Kina mɔtɔ gbï iya te, “Ŋere Bɔko'ba ikali meri 'ba bɔ akikali ni nima dɔ ɔtɔ mo inza.”
46003021	Kina kinza nï mɔtɔ kidewo bɔtɔ mɔtɔ dë ka ndeŋi. Wa pili zïyï rɔ ë'bï ga.
46003022	Pɔlo ni ti Apolo ti Pïtörö ti dɔliŋɔ nime ti dïdï ni ti tölë ti wa ma gïrï naga nime gbï ti ma 'jaa kɔwɔ yayi naga rɔ gönnï lïjë wa naga nime pili ë'bï ga na.
46003023	Tine nï rɔ 'ba Kurïsïtö kina Kurïsïtö ma 'ba bo rɔ 'ba Bɔko'ba.
46004001	Ma 'beze ma laka mo na gɔ koŋgɔke ze kɔzɔ bɔ ndɔbɔ 'ba Kurïsïtö ga bɔ koŋgɔ gɔ a 'ba Bɔko'ba mo tönë ga pa rɔ ma kusu ne.
46004002	Tine wa ma ko'dɔkɔ di zi bɔ koŋgɔ gɔ wa na rɔ toŋgɔ gɔmo laka.
46004003	Ne ma 'bama ame gɔ kpe ala bilaka mɔtɔ kodɔrɔ bïcï lende rɔma gɔ ndɔbɔ ko'dɔ ma ne, o'dɔ ɔtɔ dë zö. Ma pele modɔrɔ bïcï lende mo dë gbï.
46004004	Ma di zö ma rɔ ma kɔpɔ mï ndɔbɔ ma, ne tine ileme dë du te ma 'deni ŋgï rɔ ma laka. Ŋere Yësu na ti kodɔrɔ bïcï lende ma.
46004005	Kina kinza kodɔrɔke bïcï lende 'ba bɔtɔ mɔtɔ dë ŋgï gba tötï tara kota kinza ma kada mo kömö titi. Burë ma ŋburuŋburu pili ëdï koda tako 'ba ŋere Yësu titi ŋbö. Bo na ti koja wa pili ma rɔ ma kusu naga pili yaga kpaki ti meri 'ba mï dökï'dï bilaka. Kina ti nï mɔtɔ ko'ja rɔ koyo ame koriya tïyï ne ŋgï di zi Bɔko'ba.
46004006	Kina me löndö ma ga, wa naga nime pili dɔŋgala mo ga miyari 'deni tize, ze ti Apolo 'dɔ kutuke rɔye gɔ lende ko'dɔ ze. Kina gbï gɔ kikalike mï 'jɔ 'ba lende mumë tönë kiya te, “Mï akïyënï ɔrɔke gɔ ame kugu ne.” Kina kinza nï mɔtɔ kombi döyï dë kubï gɔ ya mɔtɔ ga tine kebe kudölï mɔtɔ ga.
46004007	Nï, yë na ki'di yi mbiri dɔ lëpï yï ga? Tara ne ë'bï naga nima Bɔko'ba na dë pili ki'di? Ne gɔ wa'di na këddï kombi döyï timo kɔzɔ i'di dë rɔ ti'di zïyï tara gɔmo?
46004008	Kpe, ëddïke 'deni ti wa ma ko'dɔkɔke mo naga? Kina kpe 'deni rɔ bɔ mɔri mo nati? Kpe 'deni rɔ ŋere mo nati ko'ja dëdï 'beze gba rɔ bɔ sari? Ne ma kiya te këddïke ra 'deni ŋgï rɔ ŋere mo dëne ëdï kele ŋgï sowa gɔ dëdï gbï rɔ ŋere kɔtɔ tiye.
46004009	Tine ma di zö bine inda kɔzɔ iya te Bɔko'ba i'di ze bɔ laja abo ga tëdï ŋgï wötï titiyi bërï kɔzɔ bilaka ame kodɔ karama 'deni dɔmo tupö mo yaga kɔmɔ bilaka pili te ne tara 'dɔ kɔmɔ dɔliŋɔ löbu nime ti malayika ni pili ko'ja rɔ kaya ze.
46004010	Ze ma 'beze 'deni ŋgï yaga rɔ rumö dömöyï Kurïsïtö, tine kpe ma 'beye na 'deni rɔ bɔ akikali. Deŋme ma 'beze 'deni ŋgï du yaga, tine kpe na 'beye rɔ ma kitigɔ. Kpe koro ye 'beye kubï gɔye, tine kudölï ze ma 'beze.
46004011	Mɔlo tönë bine ŋbö kömö mï kada nime tɔne ze ŋgï rɔ 'bö ti koda mini kinza bɔŋgɔ rɔze këdï koto tomba ze dulë dote gɔ bi ti yida rɔze,
46004012	do'dɔ ndɔbɔ ti közïze ti tende. Ɔdɔ kogbɔki ze do'dɔ ŋgï rɔ yëyï zi bilaka mo ga. Ɔdɔ kodɔ gomɔ rɔze dombi ŋgï.
46004013	Ɔdɔ kumu kpa pele gɔze dileki dɔmo ŋgï rɔ ma këyï. Mɔlo nime ze ŋgï kɔzɔ yërï naga tara zi dɔliŋɔ pili.
46004014	Wa naga nime mëdï mugu ne, minza mugu ziye 'dɔ ki'di rɔye kaya. Tine mugu ziye tiyandi ye timo römöyï kpe kole ma ga ma mɔ'ɔ kulöwö na.
46004015	Kpe 'deni le'jete ti bɔ koŋgɔ gɔye ga ŋbaŋi mï kɔri 'ba Kurïsïtö nime, tine 'bu ëdï ŋge kɔtɔ. Ma na 'deni ŋge rɔ 'bu ziye mï kɔri 'ba Kurïsïtö nime römöyï ma na muwöwö laja laka mo ziye.
46004016	Kina me mëdï miya ziye ogbake görö dɔma.
46004017	Gɔ kö'du mo na me mëdï moja Timatiyo kari ziye yayi ne. Bo na rɔ kole ma ame mɔ'ɔ kulöwö ne. Bo bɔ ndɔbɔ ma laka 'ba ŋere ze Kurïsïtö mo na. Bo ti ki'di ye 'deni ŋgï komerike gɔ akiyandi mo ga ame mo'dɔ kote mï kanisa naga nime mï gɔ bi löbu nime pili ne.
46004018	Ya mɔtɔ ga ubötö ga rönnï 'deni ŋgï yayi nime te, lïjë omeri 'bënnï tëgë minza mako kpe tori ye.
46004019	Ne ɔdɔ ŋere Yësu Kurïsïtö ko'dɔkɔ ŋgï zö ti mömö gïrï naga nime yayi. Kina ti mako muwö, moŋgɔ a löbu tɔ nima lïjë bɔtɔ bɔ kubötö rönnï naga nima këdï ko'dɔ ne.
46004020	Römöyï ŋere löbu 'ba Bɔko'ba inza ŋge rɔ lende kiya, tine kina rɔ tigɔ.
46004021	Kina me ma yala na ko'dɔkɔke? Gɔ mako ziye ti nyɔ'bɔ? Ala gɔ mako ti akɔ'ɔ ti dökï'dï këyï?
46005001	Mi'di ame te ziye, lëbï mo ëdï kiya rönï kako zö bine tëgë yërï ko'dɔ ma kënyë ame ya ma kinza kikali Bɔko'ba dë naga pele kɔ'bɔ dë to'dɔ mo ne ëdï 'deni ko'dɔ rönï mï löŋgö ye yayi. Bɔ mɔtɔ kebe kö'dö ti 'ja 'ba 'bu bo.
46005002	Ne ma tara ne 'dɔ koyoke rɔye tondo ga? O'ja dëne 'dɔ kuduke kogake bo bɔtɔ bɔ ko'dɔ mo nima yaga di mï löŋgö ye.
46005003	,
46005004	Ne ma 'bama ame yida rɔma pele ŋbö rɔ ma kɔwɔ di rɔye ne, mëdï tiye mï meri. Kina me mï möyï Yësu Kurïsïtö ŋere ze, modɔ karama mo 'deni dɔ bɔtɔ bɔ ko'dɔ lende nime kɔzɔ yida rɔma ëdï tiye yayi. Mï kpa kotɔtɔ 'be ti mëdï ŋgï tiye mï meri. Kina ti tigɔ 'ba ŋere Yësu
46005005	odɔke kpa bɔ nima zi Satani 'dɔ kupö yida rɔ bo mo nima yaga tine gɔ ŋere Yësu kɔmɔ dïdï bo 'jaa mï kada ame 'deni rɔ 'ba bo 'ba ŋere ne.
46005006	Dɔ kombi 'bï 'ba mɔtɔ ileki aa röyï. Ikalike lende mumë tönë kiya te, “Laŋga titiyi pele i'di ruzu ma löbu ŋgï kö'bu.”
46005007	Kina ti otɔtɔke laŋga ma mɔlo 'ba lende kënyë ti yaga di mï löŋgö ye 'dɔ këddïke ti yaga 'doyi rɔ wa la'ja kɔzɔ maŋgolɔ'bɔ 'ba Pasaka ame kinza laŋga gɔmo ne tara. Rɔ ma laka kpe na 'deni ŋgï tara römöyï Kurïsïtö kamölö 'ba karama 'ba Pasaka ze mo tönë umu 'deni.
46005008	Kina donyoke karama ze ti. Tine kinza donyoke dë ti maŋgolɔ'bɔ ma ti laŋga mɔlo tönë ga gɔmo ame rɔ dɔkomali lende kënyë ne. Donyoke ti maŋgolɔ'bɔ ma laka ma kinza laŋga gɔmo ame kina rɔ lende kodɔrɔ ni ti dökï'dï kɔtɔ ne.
46005009	Mï waraga ma tönë mugu ziye ne miya 'deni ziye kinza kodɔ'bɔke dɔye dë ti bɔ yërï.
46005010	Tine miya dë te kinza kodɔ'bɔke dɔye dë ti bɔ yërï ma gba kinza kikali Bɔko'ba dë naga ti bɔ tomɔmi wa ni ti bɔ 'bögö ni ti bɔ akoro ni. Todɔ'bɔ dɔye dë tïnnï mo omba kina rɔ tënyï tari ŋburu mï kɔtɔ yaga di mï dɔliŋɔ nime.
46005011	Tine 'jɔ 'ba lende ma miteri mo, ya ame ga ŋgï këdï kïdëkï rönnï 'deni zize rɔ löndö tine këdï gba to'dɔ yërï rɔ bɔ tomɔmi wa rɔ bɔ kulömu kpënnï zi akoro rɔ bɔ ti'ja rɔ bɔ layi gbï rɔ bɔ 'bögö ne na gɔ kodɔ'bɔke dɔye dë tïnnï. Bilaka ma kɔzɔ a nime te pele rɔ akonyo kinza konyoke dë gbï timo bi kɔtɔ.
46005012	,
46005013	Tine todɔ karama dɔ ya ma kinza rɔ 'ba kanisa naga nima ndɔbɔ ma na dë. Bɔko'ba na ti kodɔ karama dönnï. Ne gɔ wa'di na kpe kodɔke karama dë dɔ lëpï ye ga ame tiye mï kanisa ne? Mï buku 'ba Bɔko'ba yayi iya 'deni te, “Ogake bɔ lende kënyë yaga di mï löŋgö ye.”
46006001	Gɔ wa'di na ɔdɔ nï mɔtɔ këddïke ti lende mbowa mï löŋgö ye ti löndö yï mɔtɔ kebe kogba lende mo za koto kari zi bilaka ma yaga kola bilaka 'ba Bɔko'ba?
46006002	Nï, ikali dë du bilaka 'ba Bɔko'ba na këdï ko'dɔ burë 'ba dɔliŋɔ nime pili kada mɔtɔ? Ne ɔdɔ kpe na këddï ko'dɔke burë 'ba dɔliŋɔ 'deni, gɔ wa'di na kɔ'bɔke dë tileŋo lende ma titi naga nime?
46006003	Ikalike dë du ma ze na dëdï do'dɔke burë 'ba malayika ni kada mɔtɔ? Ma tara ne kina dë kïrïndï kebe lende 'ba loma ze bine?
46006004	Ne kina me 'böwu ɔdɔ lende ma te ga ko'dɔ rönnï, gɔ wa'di na kebe kotoke za zi ya ma kinza rɔ ɔtɔ mï kanisa naga?
46006005	Laŋa rɔye. Kpe nima pili bɔtɔ ma kɔtɔ mɔtɔ te inza mï löŋgö ye nima rɔ bɔ kikali lende ame gɔ kɔ'bɔ tote burë 'ba mï löŋgö ma löndö?
46006006	Kina me ŋgï 'deni nï mɔtɔ kogba löndö yï ŋgï koto za zi ma kinza ki'di dönnï gɔ lende 'ba Bɔko'ba naga na ko'dɔ burë mo.
46006007	Me këddï kari kɔrɔke 'deni za kɔmɔ burë te ne, o'ja Satani na ka'da ye 'deni 'di? Ma laka mo dëne kolake ra ŋgï gbɔ kirasi lende ziye kolɔ e'be ga kinza lende gɔmo?
46006008	Ne ame kpe ma tönë mo 'deni ko rɔ löndö ne na kënyïke za aa 'böwu tirasi lende tolɔ wa rɔ gɔ rɔye.
46006009	Ikalike dë du? A mɔtɔ rɔ bɔ lende kënyë 'dɔ kɔdɔ mï ŋere löbu 'ba Bɔko'ba inza du te. Kinza ki'dike ku'bölu ye dë. Bɔ rɔnyɔ ni ti bɔ tulömu kpënnï zi akoro ni ti bɔ yërï ni ti bɔtɔni ma këdï ki'di kö'dö tïnnï naga
46006010	ti bɔ 'bögö ni ti bɔ tomɔmi wa ni ti bɔ layi ni ti bɔ ti'ja ni ti bɔ akolɔ ni, lïjë nime pili a mɔtɔ rɔ tɔdɔ zïnnï mï ŋere löbu 'ba Bɔko'ba inza du te.
46006011	Ya mɔtɔ ga di mï löŋgö ye nima bina kina gbï pa tönë kɔzɔ a nime te. Tine urögö ye 'deni di mï lende kënyë. O'de ye 'deni zi Bɔko'ba ki'di ye 'deni yaga rɔ ma laka kɔmɔ bo ti möyï ŋere ze Yësu Kurïsïtö gbï ti Nyï Kɔtɔ Laka abo 'ba Bɔko'ba ze.
46006012	Nï mɔtɔ ti kiya te, “Ma rɔ dɔ ŋgölö bi to'dɔ wa pili.” Ne ti mileki zïyï te, “Yëë, tine wa pili inza rɔ yëyï zïyï.” Ma gbï rɔ dɔ ŋgölö bi to'dɔ wa pili. Tine mola rɔma dë zi a mɔtɔ kuyï ma rɔ atɔli 'bënï.
46006013	Ne ɔdɔ nï mɔtɔ kiya te, “Akonyo zi mï kina mï zi akonyo,” ti miya te, “Yëë, ne tine kada mɔtɔ Bɔko'ba ti kote dɔmo kpaki rïyö yaga.” Yida rɔ nima i'di dë zi bilaka 'dɔ to'dɔ yërï timo, tine i'di 'dɔ toja laja 'ba ŋere Kurïsïtö timo. Kina bo na gbï këdï koja gɔ wa pili zi yida rɔze.
46006014	Bɔko'ba ombi Kurïsïtö 'deni koja yaga di mï tölë kina ti bo ko'dɔ gbï tara zize ti tigɔ abo nime.
46006015	Kpe ikalike dë du yida rɔze nime na rɔ kapa yida rɔ Kurïsïtö? Tine 'dɔ kebe kogba kapa yida rɔ Kurïsïtö nime 'böwu tondo ga ko'dɔ rɔ kapa yida rɔ bɔ rɔnyɔ? Kinza kpe du tara lipo.
46006016	Kpe, ikalike dë? Nï bilaka ame kinda'ba döyï 'deni ti bɔ rɔnyɔ nï 'deni rɔ akɔtɔ tïnï. Buku 'ba Bɔko'ba iya lende nime 'deni te, “Lïjë nima kpaki rïyö 'deni rɔ yida rɔ kɔtɔ.”
46006017	Kina me bɔ ame kodɔ'bɔ rönï 'deni ti Kurïsïtö 'deni rɔ akɔtɔ ti Kurïsïtö.
46006018	Kpe, otɔke rɔye yaga di rɔ yërï. Lende kënyë ma laki naga nima pele pili ëdï 'bënnï yaga di mï yida rɔ. Tine bɔ ame ko'dɔ yërï ne irasi lende 'deni mï yida rɔ bo.
46006019	Ikalike dë du yida rɔye na rɔ rö 'ba Nyï Kɔtɔ Laka ame Bɔko'ba ki'di 'deni ziye këdï koloma mïye ne? Kpe, inzake kpe rɔ 'ba gbagba ye, tine kpe 'deni yaga rɔ 'ba Bɔko'ba.
46006020	Bo ugö ye 'deni rɔ tugö. Kina i'dike yida rɔye ti kileme rɔ löbu abo 'ba Bɔko'ba.
46007001	Gɔ lende 'ba wa ma tönë ga kuguke zö bine ne, dɔgba mo miya te ele zi bɔtɔni 'dɔ kosa a mɔtɔ rɔ 'ja dë.
46007002	Ne gɔ ame yërï ko'dɔ këdï 'deni ŋgï kulöwö te ne, ma laka mo zïyï nï bɔtɔni kogbe 'ja 'bï zïyï, gɔ 'ja gbï yɔ mɔtɔ këdï ti më'dë yï.
46007003	Kina gɔ nï më'dë kinda'ba 'ja 'bï laka. Kina 'ja gbï tara lɔko kinda'ba më'dë nï laka.
46007004	'Ja lɔko inza ti közï kakpa dɔ yida rönï, a 'ba më'dë nï na. Kina bɔtɔni gbï inza ti közï kakpa dɔ yida rɔ bo, a 'ba 'ja abo na.
46007005	Kinza kebeke dë toza mï rö, tine ŋge ɔdɔ kpe na kutïke e'be dɔ lende mo 'deni 'dɔ toloma titi mbowa tara mï tö'dö dɔ ndö bi to'dɔ mötu. Di pötö mo ileki kodɔ'bɔke dɔye kinza Satani ko'ja kpa kɔri ra di rɔye ti akiyɔzɔ mï togbɔ dɔ yida rɔye nima.
46007006	Miya ama 'deni ŋge tara, tine inza rɔ kö'du ki'di.
46007007	Miteri 'bama dëne gɔ këddïke ra pili kɔzɔ ma te. Ne oŋgɔ, Bɔko'ba oza loma 'deni pili zize rɔ gege nï mɔtɔ ti 'bëyï ama gbï ti 'ba bo.
46007008	Tine zi ya ma kinza kogbe rönnï dë gba naga ti makuru'bë ni, ma laka mo zïnnï gɔ lïjë koloma ë'bënnï kö'bö ŋburu kutu nnï tara kɔzɔ 'bama te.
46007009	Ne ɔdɔ nï mɔtɔ kɔ'bɔ dë togbɔ dɔ yida röyï, ogbe 'bëyï zïyï. Togbe mo na laka kinza ako'dɔkɔ 'ba yida rɔ kogba döyï ra.
46007010	Tine ziye kpe ame ga kogbeke rɔye 'deni ne, wa nime mëdï miya ne lende ma na dë, tine 'ba ŋere ze Yësu na. Kinza 'ja kebe kënyï dë di gɔ më'dë nï.
46007011	Ɔdɔ nï 'ja mo kënyï, oloma ŋgï ŋburu tara mɔtɔga kileki zi më'dë yï mo nima. Kina kinza nï bɔtɔni kebe koga 'ja 'bï dë gbï.
46007012	Ziye kpe ma laki mo ga, ame mëdï miya ziye ne ma 'bama na, 'ba ŋere Yësu na dë. Ɔdɔ nï löndö mɔtɔ këddï ti 'ja ame gba ki'di dönï dë gɔ lende 'ba Yësu ne, kinza koga ni dë ɔdɔ lɔko kutï toloma tïyï.
46007013	Kina gbï tara nï 'ja ame këddï ti më'dë ma kinza ki'di dönï dë gɔ lende 'ba Bɔko'ba ne, kinza kënyï dë di gɔ bo ɔdɔ bo kutï toloma tïyï.
46007014	Römöyï bɔtɔni ma kinza ki'di dönï dë pele gba gɔ lende 'ba Yësu nima ti ko'ja yëyï 'ba Bɔko'ba gɔ lende 'ba 'ja abo. Kina 'ja ma kinza ki'di dönï ti ko'ja yëyï gbï gɔ lende 'ba më'dë nï. Ɔdɔ kinza tara kole 'be ga ti këdï ŋgï rɔ ti'da kɔmɔ Bɔko'ba. Tine rɔ ma laka lïjë rɔ 'ba bo.
46007015	Ne ɔdɔ kiya te ma kinza ki'di dönï dë mo nima ko'dɔkɔ tïyëyï gbe 'bënnï nima, i'dike lïjë koza gönnï ŋgï. Römöyï a mɔtɔ inza bine ame kudödu löndö ti lëmï nime rɔ akɔtɔ. Bɔko'ba ïdëkï ye toloma mï lende këyï.
46007016	Nï 'ja, ikali tondo ma këdï kɔmɔ më'dë yï di mï tölë? Kina nï bɔtɔni, ikali tondo ma këdï kɔmɔ 'ja 'bï?
46007017	Tine ndose ame mola zi kanisa pili na me. Nï mɔtɔ oloma kö'bö gɔ loma 'bï ame ŋere Kurïsïtö ki'di 'deni zïyï Bɔko'ba kïdëkï yi teyi ne.
46007018	Nï ame dëkï kömö zïyï ko'ja kilele yi 'deni ne, kinza kebe dë kpe 'dɔ tïyölu kpa mbero mo tëgë yaga. Kina nï ame dëkï kömö zïyï ko'ja kilele yi dë gba ne kinza kebe koma gɔ a mɔtɔ rɔ akilele dë kpe.
46007019	Römöyï tilele mo ala kilele dë pele nima inza rɔ lende kembe. A ma rɔ dɔ kiteli mo na rɔ tuwö dɔ kö'du ki'di 'ba Bɔko'ba.
46007020	Nï mɔtɔ zïyï toloma kɔzɔ ame dëkï abo 'ba Bɔko'ba kota yi ne tara.
46007021	Nï ame dëkï kota yi këddï rɔ atɔli ne kinza kinda'ba meri mo dë. Ne ɔdɔ ko'ja kɔri 'ba 'dɔ tɔdɔ yaga di yïmo tëdï rɔ dɔ ŋgölö, laka o'dɔ ŋgï.
46007022	Römöyï atɔli ame kïdëkï 'deni rɔ akɔtɔ ti bo Kurïsïtö ne bo ope 'deni yaga rɔ dɔ ŋgölö. Kina gbï tara ma kïdëkï këdï rɔ dɔ ŋgölö naga 'deni yaga rɔ atɔli zi Kurïsïtö.
46007023	Bɔko'ba ugö ye 'deni rɔ tugö kina kinza kebe ki'dike rɔye dë kpe rɔ atɔli zi bilaka mɔtɔ.
46007024	Löndö ma ga, nï mɔtɔ oloma kö'bö kɔzɔ ma tönë dëkï kota yi ne tara kɔmɔ Bɔko'ba.
46007025	Gɔ lende 'ba ya ame ga gba kosa a mɔtɔ rɔ, rɔ kogbe dë ne, minza ti ndose mɔtɔ ma Kurïsïtö kose zö gɔmo. Tine ma ame mo bo ki'di ma 'deni ti mï këyï abo 'dɔ ki'dike dɔye gɔ lende ma ne, ma na mëdï mo'de ame 'deni ziye ti meri ma.
46007026	Kɔzɔ ame ze 'deni le'jete mï gomɔ ne, ma laka mo ŋgï zïyï nï mɔtɔ toloma ë'bï ŋgï tara.
46007027	Nï ame këddï ma 'bëyï 'deni ti 'ja kinza koma kɔri mɔtɔ dë kpe rɔmo toga mo yaga. Nï ame kogbe dë gba ne kinza koma ë'bï dë.
46007028	Ne ɔdɔ nï bɔtɔni kogbe inza rɔ lende kënyë. Kina ɔdɔ kogbe yi nyiti inza rɔ lende kënyë. Ne tine mo'dɔkɔ tokɔnyi ye kpe ma 'beye di zi gomɔ löbu nima lïjë bɔ kogbe rönnï ni këdï kusu kpënnï yïmo rɔ kɔmɔ lëndö ne.
46007029	Löndö ma ga, kada ze mï dɔliŋɔ bine gɔmo ɔwɔ dë kpe. Kina kisaki di mï kada nime tɔne ma kogbe 'ja 'deni pele naga koloma kɔzɔ inza ti 'ja.
46007030	Ma ti tɔlɔ kömönï, koloma kɔzɔ inza rɔ meri. Ma këdï kögö koloma kɔzɔ inza rɔ lɔŋɔ. Ma kugö wa naga koloma kɔzɔ inza rɔ ë'bënnï.
46007031	Ma këdï komɔmi mɔri 'ba dɔliŋɔ nime koŋgɔ yaga kɔzɔ ndɔbɔ abo na dë. Römöyï dɔliŋɔ nime dëdï doŋgɔke ne ëdï kiteli pili yaga gïrï naga nime.
46007032	Kina mo'dɔkɔ ye gɔ kolomake kinza dökï'dï kombi. Bɔ ame gba kogbe 'ja dë ne, meri mo ö'bö ŋgï ŋburu gɔ ndɔbɔ 'ba ŋere Yësu 'dɔ tïyëyï dökï'dï mo.
46007033	Ne bɔ ame ti 'ja ne mï bo ö'bö rɔ ma kombi gɔ a 'ba dɔliŋɔ nime tïyëyï dökï'dï 'ja abo timo.
46007034	Kina dökï'dï bo ö'bö ŋgï ŋburu rïyö. Lïjë ame ga kinza ti më'dë ne, meri 'bënnï ö'bö ŋgï ŋburu gɔ ndɔbɔ 'ba ŋere Yësu. Lïjë i'di ma 'bënnï rönnï ŋgï kpaki ti meri 'ba mïnnï këdï lipo rɔ ma laka zi bo. Tine 'ja ma kogbe 'deni meri mo ö'bö ŋgï ŋburu gɔ a 'ba dɔliŋɔ nime. Römöyï lɔko o'dɔkɔ tïyëyï dökï'dï më'dë nï.
46007035	Minza miya nime 'dɔ to'jɔŋɔ ye di rɔmo. Tine mo'dɔkɔ tokɔnyi ye to'dɔ lende laka toja laja 'ba ŋere ze Yësu nime ti dökï'dï kɔtɔ.
46007036	Kpe ame ga kïlïböke rɔye 'deni ne, ɔdɔ koŋgɔ lende ko'dɔ 'bï kari dë laka tïnï tine ako'dɔkɔ 'ba yida rɔ ka'da yi 'deni ŋgï to'dɔ mo, o'dɔ kɔzɔ ma kiteri kogbeke rɔye. Kina inza rɔ lende kënyë.
46007037	Tine nï ame kinda'ba dökï'dï yï kɔtɔ mï lïbö 'bï kogbɔ dɔ yida röyï ŋburu laka a mɔtɔ ka'da yi dë komeri 'deni tara döyï tola lɔko koloma tötï ko'doko'do ne, ele gbï.
46007038	Bɔ ama kogbe ma 'ba bo ŋgï ne, o'dɔ 'deni gbï laka. Kina nï ma kola 'bëyï tara nima o'dɔ 'deni laka gbï rɔ dɔ kiteli.
46007039	Nï ame kogbe më'dë 'deni ne, inza rɔ dɔ ŋgölö. Tine ɔdɔ më'dë yï kölë 'deni yaga nï ë'bï ŋgï nati rɔ dɔ ŋgölö bi togbe më'dë mɔtɔ ma ko'dɔkɔ. Kina 'dɔ më'dë mo këdï rɔ ma ki'di dönï 'deni gɔ lende 'ba Yësu.
46007040	Tine ma momeri 'bama ma laka mo zïyï toloma tara kinza togbe më'dë mɔtɔ. Ma, ma Pɔlo momeri ma 'bama na tara kina mikali ŋgï mëdï ti Nyï Kɔtɔ Laka.
46008001	Ti miya ame ziye gɔ lende 'ba yida ma këdï kumu zi akoro naga. Dikalike 'deni rɔ ma laka ze pili ti akikali kɔzɔ ma kiya rönï. Tine akikali na këdï ko'de dɔ kombi. Akɔ'ɔ na rɔ a ki'di tigɔ.
46008002	Bɔ ame komeri tëgë bo ikali wa ne, bo ikali ɔtɔ dë gba laka.
46008003	Tine bɔ ame kɔ'ɔ Bɔko'ba ne na ŋge Bɔko'ba kikali.
46008004	Kina gɔ lende 'ba tonyo wa ma kumu zi akoro ti miya te ze dikalike 'deni rɔ ma laka akoro inza rɔ ɔtɔ. Bɔko'ba ŋge kɔtɔ mïtɔrɔ, a mɔtɔ inza.
46008005	Kina kɔzɔ ame pele ya mɔtɔ ga këdï kiya te, Bɔko'ba mɔtɔ ga ëdï mïtɔrɔ, mɔtɔ ga mï yayi bërï ne, ɔdɔ Bɔko'ba tɔ mo naga nima ti ŋere 'ba dɔ mïtɔrɔ mo tɔ naga nima këdï pele yayi
46008006	ma 'beze dikali Bɔko'ba ŋge kɔtɔ ame bo na rɔ 'bu ze ne. Bo na me ko'ba wa pili ki'di ze me dolomake mï laja abo ne. Kina ŋere 'ba dɔ mïtɔrɔ gbï ŋge kɔtɔ ame bo na rɔ Yësu Kurïsïtö. Bo na me ki'di ze ti wa pili 'ba dɔliŋɔ nime kɔzɔ ame dëdïke ne.
46008007	Tine ya mɔtɔ ga di mï löŋgö ze bine ikali ma 'bënnï lende nima dë. Toro akoro na 'deni za kikali rönnï. Pele gïrï nime ɔdɔ lïjë konyo akonyo mo tëgë lïjë onyo wa koro 'deni. Meri 'bënnï itigɔ dë gba na tonyo a nima kirasi yïmo ŋgï yaga.
46008008	Tine akonyo o'dɔ ɔtɔ dë zize kɔmɔ Bɔko'ba. Ɔdɔ donyoke dë, ïyënyë ze dë ŋgï buju kɔmɔ bo. Kina ɔdɔ kiya te donyoke pele ileŋo ze dë ŋgï lipo kɔmɔ bo.
46008009	Nï rɔ dɔ ŋgölö tonyo mo, tine kinza ki'di dë këdï yaga rɔ a 'ba la'ba zi ma meri mo ga kitigɔ dë gba naga.
46008010	Römöyï ɔdɔ kiya te bɔ ame meri mo kitigɔ dë gba ne ko'ja yi nï bɔ lende kikali mo tönë na këddï 'deni tonyo wa di mï rö 'ba akoro, rɔ ma tondo na 'dɔ kocɔ bo dë tonyo wa ma kumu zi akoro?
46008011	Omba bine akikali 'bï mo tönë na aa 'böwu kupö bɔ nima 'deni za yaga. Bine bo gbï rɔ löndö zïyï Kurïsïtö kölë 'deni gbï gɔ bo.
46008012	Lende kënyë ame ko'dɔ zi löndö ma gba meri mo kitigɔ dë kɔzɔ a naga nime te ne, Kurïsïtö na ko'dɔ lende kënyë 'deni teyi.
46008013	Ne kina me ɔdɔ kiya te a tönë monyo ne na ki'di löndö ma 'deni kila'ba mï lende kënyë kɔzɔ a nima tara, a mɔtɔ rɔ yida minza monyo kpe kinza ma na mebe mɔrɔ ra rɔ bɔ közï, ti'di löndö ma kila'ba mï lende kënyë.
46009001	Oŋgɔke di rɔma, ma gbagba ma rɔ dɔ ŋgölö. Ma rɔ bɔ laja 'ba Yësu. Mo'ja kïnë ŋere ze Yësu ti kɔmɔ ma. Kina kpe na rɔ kïnë 'ba ndɔbɔ ma mï tigɔ 'ba ŋere Yësu.
46009002	Kina kɔzɔ ame ma konzi mɔtɔ ga kiya pele te minza rɔ bɔ laja ne, ma di ziye ma ŋgï rɔ bɔ laja 'ba Yësu. Römöyï tëdï 'be rɔ akɔtɔ ti ŋere ze Yësu na kileme 'deni Bɔko'ba na koja ma.
46009003	Tine gɔ 'ba ya ma kiya kpënnï rɔma naga nima ti miya zïnnï te,
46009004	“Ma di ziye kpe nima, inza rɔ ma laka gɔ kokɔnyi ze ti mini ni ti akonyo 'ba kpeze?
46009005	Inza rɔ ma laka zize gɔ togbe 'ja di mï yïtö ame ga 'deni mï kanisa ne tiliŋgere timo kɔzɔ ma 'ba Pïtörö ni ma ti bɔ laja mɔtɔ ga 'ba ŋere Yësu ti löndö bo ga tara ya?
46009006	Gɔ wa'di na ze ma 'beze ti Baranaba na ŋge gɔ do'dɔ ndɔbɔ 'ba kpeze ti közïze?
46009007	Yë na ko'dɔ ndɔbɔ 'ba bɔ kanya ra mɔlo ti yamo 'ba gbagba bo? Yë na kïdïyë ŋgërï ra ŋgï tara kinza konyo ma kana mo? Yë na koda sa ra ŋgï tara kinza ma kuwë wï mo?”
46009008	Minza miyari ŋge gɔ 'ba bilaka lesi. Kö'du ki'di iya gbï te.
46009009	Ugu mï kö'du ki'di 'ba Musa bine iya te, “Ɔdɔ ki'di sa tomba nyönyu kinza kudödu kpamo dë teyi.” Tara ne lende 'ba sa na kɔ'ɔ kulöwö rɔ Bɔko'ba?
46009010	Rɔ ma laka wa nima bo iya gɔ lende ze. Römöyï bɔ korɔ'dɔ mo ti bɔ komba mo mï kɔmɔ ki'di 'ba ndɔbɔ 'bënnï lïjë ti konyo ŋgï di yïmo.
46009011	Kina me dulï kupö 'ba Nyï Kɔtɔ Laka 'deni mïye. Ne gɔ wa'di na 'dɔ do'ja 'ba tulu yida rɔ dë gɔmo di ziye?
46009012	Me këdï rɔ ma laka zïnnï lïjë mɔtɔ mo naga nima titeri mo di ziye ne, o'ja dëne gɔ ma 'beze na këdï rɔ dɔ kiteli 'di? Ne oŋgɔ ze donyɔ eze kɔri mo dë. Dosa eze ŋgï pili rɔze kinza kebe kuruwö rönï ra mï kɔri 'ba laja laka 'ba Kurïsïtö nime.
46009013	Ikalike 'deni laka bɔ ndɔbɔ 'ba mï rö löbu 'ba Bɔko'ba ëdï konyo kpënnï di yayi. Kina bɔ akumu ni gbï ogba kapa 'ba yida ma kumu naga rɔ akonyo zïnnï.
46009014	Kina me gbï tara ŋere ze Kurïsïtö ose 'deni 'dɔ bɔ kuwöwö laja laka abo ga konyo kpënnï timo.
46009015	Ne oŋgɔ 'bama monyɔ ama lende mo dë. Kina minza mugu lende nime gbï te bine zö rɔ kpasi. Ma laka mo zö 'dɔ tölë ŋgï titi du yaga di dɔ ame 'dɔ bɔ mɔtɔ na kari koyoyo rɔ bo dɔ wa ma 'dɔ moyo rɔma gɔmo mo tönë ne.
46009016	Römöyï tuwöwö laja laka 'ba Bɔko'ba na dë rɔ wa ma 'dɔ moyo rɔma timo. Ndɔbɔ ma, ma Bɔko'ba kose zö na. Bu'bu zö ɔdɔ kiya te muwöwö dë.
46009017	Ɔdɔ muwöwö ŋgï gɔ ako'dɔkɔ mo ti mo'ja bi gomɔ 'ba rɔma ŋgï. Tine mo'dɔ ŋgï kɔzɔ ndɔbɔ ma ki'di ma teyi gɔ ame Bɔko'ba kolɔ 'deni dɔma ne.
46009018	Ne tine 'dɔ wa'di na mo'ja rɔ bi gomɔ 'ba rɔma? Omba kina rɔ laja laka 'ba Kurïsïtö nime zö tuwöwö mo rɔ ma sari kinza bɔtɔ kopi ɔtɔ dë zö gɔmo, zö to'jɔŋɔ rɔma yaga di bi to'ja bi gomɔ 'ba rɔma.
46009019	Di mï ame pele minza rɔ atɔli 'ba bɔtɔ ne mileki rɔma 'deni yaga rɔ atɔli zi bilaka pili rɔ buru 'dɔ mokɔnyi ma konzi ti'di dönnï gɔ lende 'ba Yësu.
46009020	Zi ma rɔ Yudayi mo ga mileki rɔma gbï yaga rɔ Yudayi 'dɔ tokɔnyi lïjë. Di mï ame minza pele bïcï kö'du ki'di 'ba Musa ne mileki rɔma gbï yaga tara mï ndɔbɔ ma tïnnï gɔ mokɔnyi lïjë.
46009021	Kina gbï tara zi ma rɔ bɔ löwö naga mileki rɔma yaga rɔ bɔ löwö 'dɔ mokɔnyi lïjë ame ga kinza bïcï kö'du ki'di 'ba Musa ne. Tine inza dë du te moro kö'du ki'di 'ba Bɔko'ba dë. Kö'du ki'di 'ba Kurïsïtö mbiri dɔma.
46009022	Mï löŋgö ma kinza meri mo kitigɔ dë naga mileki rɔma gbï kɔzɔ lïjë tara 'dɔ mokɔnyi lïjë. Mileki rɔma yaga mo'dɔ wa pili rɔ ma koriya gɔ loma 'ba bilaka lesi zö tɔmɔ lïjë yaga.
46009023	Mo'dɔ wa pili 'deni tara gɔ laja 'ba Kurïsïtö 'dɔ mo'ja yëyï ma gɔmo.
46009024	Ikalike 'deni mï riŋa dölï bilaka rɔ ma konzi. Tine pele bɔ ma kɔtɔ na ŋge këdï kari ko'ja kpa közïmo. Kina ti nï mɔtɔ iriŋa ti rɔ ma kembe mï loma 'bï 'dɔ ko'ja kpa közï 'ba gɔmo.
46009025	Mï lëyë pili mɔtɔ ogbɔ dɔ yida rɔ bo laka gɔ bo ko'ja kpa közï. Rɔ kupö ma 'bënnï nime le ka gɔ kpa közï kinza kigabi tɔ. Tine kpa közï ma 'beze nime dëdï dupö rɔze gɔmo ne ö'bö 'bënï ŋgï rɔ ŋburuŋburu.
46009026	Kina me mëdï miriŋa 'deni rɔ ma kodɔrɔ milapo bi tote mo. Ma 'deni ŋgï kɔzɔ bilaka ame komba mɔbɔ abo dë ŋgï sowa mï lili yayi ne tara.
46009027	Monzɔ yida rɔma ga 'deni 'dɔ mɔrɔ njo kitigɔ römöyï kinza kebe ko'jɔŋɔ ma, ma bɔ kuwöwö laja laka 'ba Kurïsïtö mo tönë ra ti kpa közïmo kada mɔtɔ yayi.
46010001	Löndö ma ga, mo'dɔkɔ ziye 'dɔ komerike wa ma ko'dɔ rönï zi 'bu ze löbu tönë ga kari ti Musa ne. Lïjë nima pili pɔli itata 'deni kumu dɔ Yöpö Kasi ti ndïnnï.
46010002	Obapatisi lïjë pili 'deni rɔ bɔ kösö gɔ Musa ga mï pɔli ti mini löbu nima.
46010003	Lïjë pili onyo akonyo kɔtɔ nima Nyï Kɔtɔ Laka ki'di zïnnï ne.
46010004	Lïjë pili uwë mini kɔtɔ nima Nyï Kɔtɔ Laka koja zïnnï di mï döku mo nima kö'bö nduwë tïnnï ne. Omba kina rɔ Kurïsïtö.
46010005	Tine pele tara gba dökï'dï Bɔko'ba ëyï dë rɔ ma konzi mɔtɔ mo ga. Kina töku lïjë kileke ŋgï yï mökö.
46010006	Wa naga nime pili o'dɔ rönnï rɔ akileme zize kinza debeke ra titeri lende kënyë kɔzɔ 'bënnï ma lïjë ko'dɔ
46010007	ala dulömuke kpeze gbï zi akoro kɔzɔ ma 'bënnï. Kɔzɔ ma kugu mï buku 'ba Bɔko'ba ne tara iya te, “Lïjë oloma ŋgï bi tonyo karama tuwë wa lïjë kënyï bi tusï ŋgala.”
46010008	Kinza debeke dë gbï to'dɔ yërï kɔzɔ ma 'ba ya ë'bënnï mɔtɔ ga ame ki'di ma kuluku 'butë sowɔ döömu dɔɔkɔtɔ bi 'butë (23,000) kölë ŋgï pili kada kɔtɔ ne.
46010009	Kina kinza debeke dë gbï tiyɔzɔ ŋere ze Bɔko'ba kɔzɔ ma 'ba ya ma 'bënnï mɔtɔ ga ame ki'di murë koloma tupö lïjë ne.
46010010	Kinza debeke dë gbï toŋboro rɔze kɔzɔ ma 'ba ya ma 'bënnï mɔtɔ ga ame ki'di malayika 'ba tölë kupö lïjë ne.
46010011	Wa naga nime pili o'dɔ rönnï 'deni zïnnï te 'dɔ këdï rɔ akileme zi ya mɔtɔ ga. Kina me kugu 'deni 'dɔ ki'di kɔmɔ kandi mo zize. Römöyï dëdïke ma 'beze nime 'deni ŋgï mï kɔmɔ kɔɔ ame 'deni ŋgï rɔ 'ba tako 'ba ŋburuŋburu 'ba dɔliŋɔ nime ne.
46010012	Kina me bɔtɔ ame komeri rɔ bo tëgë bo ëdï rɔ ma kɔrɔ tɔrɔ ne, bo ki'di kɔmɔ bo kandi laka kinza bo kila'ba ra.
46010013	Akiyɔzɔ ame ga pili këdï kömö zïyï ne na gbï kömö zi ya ma laki tara. Bɔko'ba ɔrɔ ŋburu ti mï këyï gɔ lende abo kina bo ola akiyɔzɔ dë ko'dɔ rönï zïyï mɔtɔ kebe dɔ tigɔ 'bï. Mï akiyɔzɔ bo ti ki'di kɔri 'ba tolɔ rɔ ŋgï zïyï. Bo ki'di tigɔ mo zïyï togbɔ röyï kpamo.
46010014	Kina me 'deni ti, kpe löndö ma ame ga mɔ'ɔ ye ne, kinza ko'dɔke ɔtɔ dë kpe ti akoro.
46010015	Mëdï miya ziye kpe ma kikalike lende 'deni igelike ma laka ti ma kënyë mo 'jaa di yïmo.
46010016	Kösu tönë dulömu dileki yëë'dï mo zi Bɔko'ba duwëke di yïmo ne na rɔ, rɔ kodɔ'bɔ zize mï roma Kurïsïtö. Kina gbï maŋgolɔ'bɔ mo tönë donye yïmo donyoke ne na rɔ, rɔ kodɔ'bɔ zize mï yida rɔ Kurïsïtö.
46010017	Ze pili donyoke 'deni di mï maŋgolɔ'bɔ kɔtɔ nima. Kina me ze pele rɔ ma konzi nime ze pili 'deni ŋgï rɔ akɔtɔ.
46010018	Oŋgɔke Yudayi ni te, ame ga pili konyo yida 'ba akumu ne odɔ'bɔ ŋgï pili mï yëyï 'ba akumu nima.
46010019	Tine wa'di ga na me mëdï miya bine ne? Tara ne akumu zi akoro ni ti akoro mo rɔ a löbu?
46010020	Inza tara. Tine miya te, akumu ma 'ba bɔ kinza kikali Bɔko'ba ni naga nima lïjë ëdï kumu zi Satani. Inza zi Bɔko'ba. Tine ma mo'dɔkɔ dë ziye 'dɔ kodɔ'bɔke rɔye ti Satani.
46010021	Rɔ ma tondo mo ga na gɔ kuwëke gbï di mï kösu 'ba Kurïsïtö ŋere ze kebe kilekike 'böwu kuwëke di mï 'ba Satani? Rɔ ma tondo mo ga na 'dɔ konyoke di dɔ tarabiza 'ba Kurïsïtö ŋere ze kebe kilekike 'böwu konyoke di dɔ 'ba Satani?
46010022	Gɔ wa'di? Do'dɔkɔke gɔ dökï'dï bo Kurïsïtö ŋere ze kombi rɔze? Ala domerike 'deni ditigɔke kebe bo?
46010023	Ti nï mɔtɔ kebe kiya te, “Ma rɔ dɔ ŋgölö bi to'dɔ wa pili.” Ti miya zïyï te, “Ele. Ne tine wa pili inza rɔ yëyï zïyï.” Ze rɔ dɔ ŋgölö bi to'dɔ wa pili rɔ gɔmo. Tine lïjë wa mo naga nima itigɔ wa dë pili.
46010024	Kinza nï mɔtɔ ko'dɔ wa dë ŋge tokɔnyi gbagba yï timo, tine o'dɔ tokɔnyi lëpï yï ga timo.
46010025	Nï rɔ dɔ ŋgölö tonyo yida ame pili kugö ë'bï ne kinza akititi teyi tikali mo.
46010026	Römöyï ugu 'deni mï buku 'ba Bɔko'ba, iya te, “Dɔliŋɔ nime ti amo ga pili a 'ba ŋere Bɔko'ba na.”
46010027	Ɔdɔ bɔ ma kinza kikali Bɔko'ba dë kose yi tari liŋɔ 'bënï, wa ame ko'de kömöyï ne onyo ŋgï. Kinza kititi dë.
46010028	Ne ɔdɔ bɔtɔ mɔtɔ kiya 'deni mɔlo zïyï te, “Wa nima umu zi akoro,” kinza konyo dë. Römöyï bo omeri lende 'deni ti mï bo rɔ akonyo nima.
46010029	Nï na dë komeri 'dɔ tikali mo, tine bɔ nima na. Tine mɔtɔga ti kiya te, “Gɔ wa'di na 'dɔ lende 'ba bɔ mɔtɔ kota ma di bi tonyo wa ame ma rɔ dɔ ŋgölö tonyo mo ne?
46010030	Ɔdɔ mileki yëë'dï mo 'deni zi Bɔko'ba 'dɔ bɔ mo kiya kpënï rɔmo tondo?”
46010031	Ne rɔ ma laka ɔtɔ ame ko'dɔ ala konyo kuwë gbï ne, o'dɔ pili zi Bɔko'ba kïlëlu bo gɔmo.
46010032	Kinza ki'di loma 'bï dë kebe ko'de lende zi ma rɔ Yudayi gbï ti ma rɔ bɔ löwö mo ga ala zi kanisa 'ba Bɔko'ba.
46010033	O'dɔ kɔzɔ ma mo'dɔ, miteri tïyëyï dökï'dï ma konzi pili ti wa ame ga mëdï mo'dɔ ne. Mo'dɔ dë zi gbagba ma, tine mo'dɔ zïnnï ma konzi pili 'dɔ kɔmɔ lïjë di mï tölë.
46011001	Kpe ogbake görö dɔma gbï kɔzɔ ma 'bama ame mogba görö dɔ Kurïsïtö ne.
46011002	A nime ki'di mëdï mubï gɔye ne römöyï ëddïke nduwë rɔ tomeri ma, kösöke gɔ akiyandi ma mo tönë moto ziye ne.
46011003	Ne mo'dɔkɔ ziye 'dɔ kikalike ame gbï laka, Kurïsïtö na mbiri dɔ bɔtɔni. Kina më'dë na mbiri dɔ 'ja. Kina Bɔko'ba na mbiri dɔ Kurïsïtö.
46011004	Kina me bɔtɔni ame këdï kumötu ala kiya lende 'ba Bɔko'ba ti wa dɔ bo ne odɔ laŋa 'deni rɔ Kurïsïtö ame kina mbiri dɔ bo ne.
46011005	Kina gbï 'ja ame kumötu ala kiya lende 'ba Bɔko'ba rɔ dɔ sari ne odɔ laŋa 'deni rɔ bɔ ame mbiri dönï ne. Ti këdï zïnï rɔ, rɔ kaya ma löbu. Lɔko 'deni kɔzɔ 'ja ame kopɔ dɔmo yaga ne.
46011006	Ɔdɔ 'ja mo ko'dɔkɔ tudödu wa dë dönï ma laka mo lɔko kiŋgeŋge gbɔ yaga. Ne kɔzɔ ame dɔ kiŋgeŋge ni ti dɔ kopɔ rɔ rɔ kaya zi 'ja ne, ma laka mo lɔko kudödu wa dönï.
46011007	A mɔtɔ inza ame 'dɔ ki'di bɔtɔni kudödu wa dɔ bo römöyï bo rɔ akileme kïnë rɔ löbu 'ba Bɔko'ba. Tine 'ja 'bënï rɔ akileme rɔ löbu 'ba bɔtɔni.
46011008	Römöyï bɔtɔni na dë ko'ba di mï yida rɔ 'ja, tine 'ja na ko'ba di mï yida rɔ bɔtɔni.
46011009	Kina o'ba bɔtɔni dë gbï gɔ lende 'ba 'ja, tine 'ja na ko'ba gɔ lende 'ba bɔtɔni.
46011010	Gɔ kö'du mo na mï mötu ala mï tiya lende 'ba Bɔko'ba zi 'ja 'dɔ kudödu dönï teyi rɔ akileme 'ba közï kakpa 'ba më'dë nï di kɔmɔ malayika.
46011011	Tine ma di zize ze ma rɔ akɔtɔ ti Kurïsïtö ŋere ze nime, bɔtɔni ɔcɔ dë di rɔ 'ja kina 'ja ɔcɔ dë gbï di rɔ bɔtɔni.
46011012	Kɔzɔ ame pele ko'ba 'ja di mï yida rɔ bɔtɔni ne, 'ja na 'deni le'jete këdï köyö bɔtɔni. Kina wa pili ako di zi Bɔko'ba.
46011013	Tine kpe na gɔ kiyake e'be ti yayi. Ɔdɔ tara ne ëdï rɔ ma laka zi 'ja 'dɔ kumötu rɔ dɔ sari?
46011014	Akikali iyandi wa 'deni timo te, ɔdɔ sunë döyï nï ame rɔ bɔtɔni ne kidakpa kulöwö nima laŋa na.
46011015	Ne ma 'ba 'ja, ɔdɔ sunë dönnï kidakpa kulöwö nima tele na. Bɔko'ba i'di sunë kidakpa nima 'deni zïnnï 'ja rɔ bi 'ba akudödu dɔ.
46011016	Ne ɔdɔ bɔ mo kebe kowasa lende ma 'beze nime, dölëtï ma 'beze ti 'ba kanisa 'ba Bɔko'ba na me ŋge diya 'deni.
46011017	Tine mï ndose naga nime a mɔtɔ mubï gɔye dë. Römöyï ɔdɔ kotɔŋike dɔye mï mötu 'be mo tönë 'dɔ këdï rɔ ma laka ne, tine uyïke za 'böwu yaga rɔ a kënyë.
46011018	Ma dɔgba mo muwö tëgë mï mötu 'be 'ba kanisa rɔ koza ebe kusu rönï za yïmo.
46011019	Momeri ti këdï ŋgï tara römöyï gɔ kileme ma dökï'dï Bɔko'ba këyï rɔmo mo ga.
46011020	Mï kpa kotɔtɔ 'be 'dɔ konyoke ŋgï tɔ rɔ, rɔ kodɔ'bɔ 'ba Kurïsïtö ŋere ze mo ne inza yɔ.
46011021	Römöyï di bi tonyo mo mɔtɔ ile'de ŋgï mɔlo tötï rɔ akonyo ma 'bëyï. Ya mɔtɔ ga kari ma 'bënnï ŋgï ti 'bö, tine mɔtɔ ga konyo 'bënnï 'deni ŋgï kïtëkpë, layi kupö mɔtɔ ga.
46011022	Wa'di ga na tara? Inzake ti liŋɔ tonyo kpeye tuwë wa di teyi? E'be nima kanisa 'ba Bɔko'ba na ko'dɔkɔke titi'ja mo todɔ laŋa rɔ bɔ lisa mo ga? Wa'di na kiterike gɔ miya ziye gɔmo? Tëgë 'dɔ mubï gɔye? Lipo, mubï gɔye ɔtɔ dë.
46011023	Römöyï akiyandi nime ako zö di zi Yësu Kurïsïtö ŋere ze na me mëdï molɔlɔ ziye. Mï korɔndɔ nima ki'di közï bo zi turu teyi ne, bo ogba maŋgolɔ'bɔ ŋgï
46011024	kileki yëë'dï mo zi Bɔko'ba bo konye yïmo kiya te, “Ame na rɔ yida rɔma ame ki'di 'deni gɔye. Kina ti o'dɔke nduwë te tomeri ma timo.”
46011025	Kina gbï 'böwu di pötö akonyo 'deni na bo kogba kösu ŋgï kiya te, “Akuwë nime na rɔ lömu ma la'ja 'ba Bɔko'ba ma kɔrɔ 'deni dɔ roma ma. Kina ti ɔdɔ këddï kuwëke, o'dɔke nduwë te tomeri ma timo.”
46011026	Kina ɔdɔ kotoke tonyo maŋgolɔ'bɔ nima kuwëke gbï nduwë te di mï kösu nima ëddïke rɔ tuwöwö lende 'ba tölë 'ba ŋere Yësu timo ŋbö bo kileki kako dɔliŋɔ bine.
46011027	Kina nï bɔ ame këddï konyo maŋgolɔ'bɔ 'ba ŋere Yësu kuwë di mï kösu abo nime ŋgï tara kinza lende koro mo ne, yida rɔ bo ti roma mo nime na këddï ë'bï 'deni ka rɔ tuburu bi mo.
46011028	Nï mɔtɔ omeri koŋgɔ röyï titi na 'jaa 'dɔ konyo kuwë di mï kösu nime.
46011029	Römöyï nï bɔ ame këddï konyo 'bëyï kuwë ŋgï tara di mï kösu nime kinza meri ma kodɔrɔ mo ne, burë na ka këddï ko'de ë'bï döyï.
46011030	Gɔ lende mo na ma, ma konzi 'beye mɔtɔ ga 'deni ŋgï rɔ korɔ'bɔ rɔ, rɔ kɔ'ɔ mɔtɔ ga kölë 'deni ne.
46011031	Ma kiya te dëdï dodɔrɔke bïcï lende ra rɔze laka dëne Kurïsïtö inza kodɔrɔ bïcï mo rɔze.
46011032	Ne tine bo odɔrɔ bïcï lende 'deni rɔze bo kodɔ karama yaga dɔze kinza Bɔko'ba kodɔ'bɔ ze ra kɔtɔ kote dɔze ti dɔliŋɔ nime.
46011033	Kina me mëdï miya ziye löndö ma ga, ɔdɔ kotɔŋike dɔye 'deni tonyo akonyo 'ba ŋere Yësu, odake rɔye.
46011034	Ne ɔdɔ nï mɔtɔ këddï rɔ 'bö onyo kpëyï mɔlo di liŋɔ 'bï kinza Bɔko'ba kari kodɔ karama ra döyï gɔ tako mï kpa kotɔtɔ nima. Tine lende mɔtɔ naga nima ti modɔrɔ gɔmo 'jaa ɔdɔ mömö 'deni ziye yayi.
46012001	Kina ame ziye kpe löndö ma ga, wa nime rɔ kpa közï ki'di 'ba Nyï Kɔtɔ Laka ne, mo'dɔkɔ ziye 'dɔ kikalike laka.
46012002	Ikalike 'deni tönë gba bine kinza ki'dike dɔye dë gɔ lende 'ba Bɔko'ba ne, a ma yawa naga a'da ye ŋgï ki'di ye toro akoro ni ame ga ŋgï rɔ töku kinza kilende dë ne.
46012003	Kina me mëdï miya ziye bɔ ame këdï kilende ti tigɔ 'ba Nyï Kɔtɔ Laka ne inza kebe kpe kogbɔki kiya te, “'Jɔ kɔmɔ nima döyï ne Yësu.” Kina gbï bɔtɔ inza kɔ'bɔ tiya mo te, “Yësu na rɔ ŋere,” tine ŋge ti tigɔ 'ba Nyï Kɔtɔ Laka.
46012004	Bine kpa közï ki'di 'ba Nyï Kɔtɔ Laka ëdï pili rɔ 'beri'beri, tine bo Nyï Kɔtɔ Laka ma ki'di mo ŋge kɔtɔ.
46012005	Kɔri 'ba laja 'ba Kurïsïtö ŋere ze nime gbï pili rɔ 'beri'beri. Tine bo Kurïsïtö ŋere ze mo ŋge kɔtɔ.
46012006	Tigɔ 'ba to'dɔ ndɔbɔ pili rɔ 'beri'beri. Tine bo Bɔko'ba bɔ ki'di mo zi bilaka pili nime ŋge kɔtɔ.
46012007	Zïyï nï mɔtɔ Bɔko'ba i'di rɔ Nyï Kɔtɔ Laka abo ame ŋgï kɔ'bɔ tokɔnyi bilaka 'ba kanisa abo ga pili ne.
46012008	Nyï Kɔtɔ Laka i'di zïyï mɔtɔ rɔ akikali tuwöwö lende. Tine ma 'bëyï mɔtɔ bo kɔtɔ mo nima i'di zïyï rɔ tïyëtï mo laka.
46012009	Ma 'bëyï mɔtɔ bo i'di zïyï rɔ ti'di döyï laka gɔ lende 'ba Kurïsïtö. Tine ma 'bëyï mɔtɔ bo kɔtɔ mo nima i'di zïyï rɔ tigɔ 'ba akileŋo.
46012010	Ma 'bëyï mɔtɔ bo i'di zïyï rɔ to'dɔ gɔ kotɔ. Tine ma 'bëyï mɔtɔ bo kɔtɔ mo nima gbï i'di zïyï rɔ tumë lende 'ba Bɔko'ba. Kina bo kɔtɔ mo nima na gbï këdï ki'di yi nï mɔtɔ tikali lende ma yala na rɔ 'ba Bɔko'ba tine ma yala na kinza rɔ 'ba Bɔko'ba. Ma 'bëyï mɔtɔ bo i'di zïyï rɔ tilende rɔ kpa löwö. Tine ma 'bëyï mɔtɔ bo kɔtɔ mo nima i'di zïyï rɔ tïyëtï mï 'jɔ 'ba lende mo.
46012011	Tine bo Nyï Kɔtɔ Laka kɔtɔ kpökï nime bo na me pili ko'dɔ wa naga nime ne. Bo i'di kpa közï nime pili rɔ 'beri'beri zi bilaka rɔ kɔtɔkɔtɔ kɔzɔ ma bo ko'dɔkɔ.
46012012	Tine Kurïsïtö ëdï kɔzɔ yida rɔ ame pele kɔtɔ kapa mo ga ŋbaŋi ne tara. Kapa nima konzi pele ŋbaŋi tara nima lïjë pili yida rɔ kɔtɔ nima na.
46012013	Kina gbï tara ze nime pili, Yudayi ni ti bɔ löwö mo ga ti atɔli ni ti ma kinza rɔ atɔli ni pili, obapatisi ze 'deni ti bo Nyï Kɔtɔ Laka tëdï rɔ yida rɔ kɔtɔ. Ze pili duwëke 'deni di mï bo Nyï Kɔtɔ Laka kɔtɔ nime.
46012014	Kɔzɔ ma koŋgɔke yida rɔ inza ŋge kɔtɔ, kapa mo ga ŋbaŋi.
46012015	Me ɔdɔ ndï kënyï kebe kiya te, “Minza ama rɔ kapa 'ba yida rɔ römöyï ma közï na dë.” Tara ne lende nime ti ki'di bo ŋgï yaga kinza kpe rɔ kapa 'ba yida rɔ?
46012016	Ala ɔdɔ mbili kënyï kebe kiya te, “Minza ama rɔ kapa 'ba yida rɔ römöyï ma kɔmɔ na dë.” Tara ne lende nime ti ki'di bo ŋgï yaga kinza kpe rɔ kapa 'ba yida rɔ?
46012017	Me ɔdɔ yida rɔ pili na këdï ŋge kɔtɔ rɔ kɔmɔ ti kuwö lende tondo? Ala ɔdɔ këdï ŋge pili rɔ mbili ti kumë wa tondo?
46012018	Tine Bɔko'ba iyija kapa 'ba yida rɔ naga nime pili te gɔ ako'dɔkɔ abo.
46012019	Ma kiya te kapa ma kɔtɔ na ŋge pili këdï dëne a mɔtɔ kïdëkï rɔ yida rɔ inza.
46012020	Kina kɔzɔ ame doŋgɔke, kapa pele ŋbaŋi tine yida rɔ kɔtɔ nima na.
46012021	Kina me kɔmɔ inza kikali tiya mo zi közï te, “Ari yayi mo'dɔkɔ yi dë.” Kina dɔ inza kikali tiya mo gbï zi ndï te, “Nï, ari yayi mo'dɔkɔ yi dë.”
46012022	Tine kapa 'ba yida rɔ naga nime pili dëdï diyake te inza rɔ a kembe ne, ɔdɔ lïjë kinza yida rɔ inza kɔ'bɔ to'dɔ ɔtɔ.
46012023	Tine kapa ame mo ga tönë doŋgɔke kinza rɔ a bota ɔtɔ ne kina debe doroke za 'böwu yaga rɔ dɔ kiteli. Kapa ma tönë mo ga kïnë mo ga kaya rɔ ne na za 'böwu doŋɔke dɔmo kulöwö.
46012024	Tine kapa ma yaga kele naga nime bɔtɔ onyɔ lende mo dë. Bɔko'ba odɔ'bɔ kapa 'ba yida rɔ 'deni na ma ki'di koŋɔ dɔ ma kinza rɔ a bota ɔtɔ mo ga,
46012025	kinza ndo'ji këdï ra yaga mï löŋgö yida rɔ. Tine gɔ lïjë kapa mo naga nima pili kɔ'ɔ ga rönnï rɔ akɔtɔ.
46012026	Kina ɔdɔ a mɔtɔ ko'dɔ kapa mɔtɔ 'deni kapa ma laki naga nime pili gbï yaga rɔ ma kɔ'ɔ. Ɔdɔ kïlëlu kapa mɔtɔ kapa ma laki naga nima pili ënyï gbï bi tiliya.
46012027	Kina me kpe na rɔ yida rɔ Kurïsïtö. Tine kpe pili nï mɔtɔ rɔ kapa bo mɔtɔ.
46012028	Kina me Bɔko'ba kiyija ye 'deni tara mï kanisa abo. Dɔgba mo bo i'di bɔ laja mo ga. Rïyö mo bo i'di bɔ kumë lende ni. Mota mo bo i'di bɔ kɔmɔ kiyandi ni kina ki'di bɔ to'dɔ gɔ kotɔ ni. Kina bo kebe ŋgï tiyija ya ama ga nati, bɔ akileŋo ni ti bɔ to'dɔ kɔnyi ni ti bɔ dɔ kanisa ni ti bɔ tilende rɔ kpa löwö ni.
46012029	Kpe pili inzake ŋge rɔ bɔ laja ala rɔ bɔ kumë lende ala rɔ bɔ kɔmɔ kiyandi. Kpe pili inzake ti közï kakpa 'ba to'dɔ gɔ kotɔ
46012030	ala 'ba tileŋo rɔkɔ'ɔ ala 'ba tilende rɔ kpa löwö ala 'ba tïyëtï mï 'jɔ 'ba lende mo.
46012031	Kpe, laka mïye ŋgï mbiri rɔ ma kombi gɔ kpa közï ame ga kulöwö rɔ dɔ kiteli ne. Tine a mɔtɔ ma kulöwö rɔ dɔ kiteli mo ti mileme 'deni ŋgï ziye, bo na rɔ akɔ'ɔ.
46013001	Kina me nï mɔtɔ ɔdɔ kikali pele tilende kpa bilaka lesi ti kpa malayika, tine nï ŋgï rɔ ma sari kinza akɔ'ɔ ti këddï ë'bï ka ŋgï kɔzɔ birɔ lalaŋa ni ti kaliseye ma kudu kulöwö naga tara.
46013002	Ɔdɔ këddï pele ti tigɔ 'ba tumë lende 'ba Bɔko'ba këddï pele ti akikali 'ba wa pili kikali wa ma rɔ ma kusu naga, meri 'bï kɔ'bɔ pele tiyese döku ma löbu naga, tine ɔdɔ kiya te kinza ti akɔ'ɔ, inza du te rɔ ɔtɔ.
46013003	Ɔdɔ koza ë'bï ga pele pili yaga ki'di yida röyï gbuluŋgu dɔmo rɔ akoŋma, ɔdɔ kiya te kinza ti akɔ'ɔ inza ko'dɔ ɔtɔ lipo te zïyï.
46013004	Akɔ'ɔ na rɔ lende këyï ni ti lende laka. Akɔ'ɔ inza ti mï kombi ala dɔ kombi ni ti tubötö rɔ.
46013005	Akɔ'ɔ ïnzïrï dë. Yïmo ututu dë. Dökï'dï mo apa dë gbï. Akɔ'ɔ inda'ba tiyeli dë.
46013006	Kina bo inza gbï rɔ lɔŋɔ ti lende kënyë, tine lɔŋɔ abo ŋge ti lende ma kodɔrɔ.
46013007	Akɔ'ɔ ombi ma 'ba bo gomɔ 'ba wa pili kö'bö ti'di dönï ti kɔmɔ ki'di ti mï këddï mo pili.
46013008	Akɔ'ɔ ote rönï dë kɔzɔ 'ba kpa közï naga nima. Tumë lende ni ti kiteli. Tigɔ 'ba tilende rɔ kpa löwö ni ti kiteli. Kina akikali ni gbï ti kote rönnï.
46013009	Römöyï akikali ma 'beze nime ti tumë lende mo ga kpaki ti bɔti rɔmo.
46013010	Tine ɔdɔ kiya te ma laka kinza bɔti rɔmo mo kömö yɔ kina ma ti bɔti rɔmo tönë ga ti kölu ŋgï yaga.
46013011	Tönë mëdï gba rɔ kole titi ne, meri ma ti lende ma pili kɔzɔ 'ba kole titi. Tine ɔdɔ kɔmɔ ma kɔpɔ 'deni mola gɔ lende dɔ kole titi ŋgï pili yaga.
46013012	Kina me ma gïrï nime dëdïke gba rɔ toŋgɔ Bɔko'ba nyuru kɔzɔ di mï mandara. Tine yayi ti doŋgɔke bo 'deni te di dɔ kɔmɔ di dɔ kɔmɔ. Ma gïrï nime gbï mikali bo ŋge gba mbowa, tine yayi ti mikali bo 'deni ŋgï pili kɔzɔ ame bo Bɔko'ba kikali ma pili ne.
46013013	Kina me miya 'deni ziye lïjë wa mota naga nime ti'di dɔ gɔ lende 'ba Bɔko'ba ti kɔmɔ ki'di mo ti akɔ'ɔ ti kö'bö ŋgï ŋburu. Tine ma rɔ dɔ kiteli mo kina rɔ akɔ'ɔ.
46014001	Akɔ'ɔ na ki'dike këdï dɔgba kɔmɔye. Kina i'dike mïye gbï këdï mbiri gɔ kpa közï mɔtɔ ga 'ba Nyï Kɔtɔ Laka, ma rɔ dɔ kiteli mo 'ba tigɔ 'ba tumë lende abo 'ba Bɔko'ba nima.
46014002	Bɔ ame këdï kilende rɔ kpa löwö ne inza kilende zi bilaka lesi, tine ŋge zi Bɔko'ba römöyï bɔtɔ mɔtɔ uwö mï kpa bo dë. A ma kinza kikali naga na ma Nyï Kɔtɔ Laka këdï ki'di bo kiya.
46014003	Tine bɔ ma kumë ma 'ba bo lende 'ba Bɔko'ba nima ëdï kilende 'ba bo zi bilaka lesi ki'di kɔnyi kocɔ mï këddï teyi.
46014004	Bɔ ame këdï kilende rɔ kpa löwö ne okɔnyi 'bënï ŋge rɔ gbagba bo. Tine ma kumë 'ba bo lende 'ba Bɔko'ba nima okɔnyi bilaka 'ba kanisa ŋgï pili.
46014005	Kina me mo'dɔkɔ ye pili 'dɔ kilendeke rɔ kpa löwö. Tine a ma mo'dɔkɔ ziye rɔ dɔ kiteli mo na rɔ lende kumë. Bɔ ame kumë lende 'ba Bɔko'ba ne, bo na mbiri di dɔ ma kilende rɔ kpa löwö. Tine ŋge ɔdɔ bɔ mɔtɔ kïyëtï mï 'jɔ 'ba lende mo 'dɔ kokɔnyi bilaka pili 'ba kanisa.
46014006	Löndö ma ga, me tönë mako ziye yayi ne, ma mëdï milende ra rɔ kpa löwö dëne ti mokɔnyi ye tondo ga? O'ja mo'de ŋgï rɔ akileme mo ti akikali mo ti lende kumë mo gbï ti akiyandi mo 'di.
46014007	Me a ma kinza dïdï naga nime pele kɔzɔ more ni ti tɔmo ni ne, ɔdɔ kiŋgelo yïmo dë laka yë na ti kuwö yïmo?
46014008	Me ɔdɔ bɔ kanya kome tɔtɔti dë laka yë na ti kileŋo rönï ndö koda dɔ ya?
46014009	Kpe na gbï tara. Ɔdɔ kebe kilende rɔ kpa löwö bilaka kuwö yïmo dë 'dɔ lïjë kikali tondo? Ëddï kilende ë'bï ka ŋgï mï lili.
46014010	Mï dɔliŋɔ bine kpa bilaka na me ga pili ŋbaŋi rɔ gege ti 'jɔ 'ba lende mo ga.
46014011	Tine ɔdɔ muwö mï 'jɔ 'ba lende mo dë ma 'deni rɔ bɔ löwö zi bɔ kiya mo tɔ nima. Kina bo 'deni gbï yaga rɔ bɔ löwö zö.
46014012	Ne dëne kɔzɔ ma 'beye nime kiterike kpa közï 'ba Nyï Kɔtɔ Laka kulöwö ne, ma laka mo 'dɔ kogbɔke rɔye tokɔnyi bilaka 'ba kanisa.
46014013	Kina me nï ame këddï kilende rɔ kpa löwö ne, ititi Bɔko'ba ki'di yi gbï tïyëtï mï 'jɔ 'ba lende mo.
46014014	Römöyï ma 'bama ɔdɔ mumötu rɔ kpa löwö dökï'dï ma na ŋge këdï kumötu, tine meri 'ba dɔma o'ja ɔtɔ dë di teyi.
46014015	Ne tine gɔ mo'dɔ tondo? Ti mumötu ti dökï'dï ma gbï ti meri 'ba dɔma. Ti moba ŋgala ti dökï'dï ma gbï ti meri 'ba dɔma.
46014016	Me ɔdɔ kileki yëë'dï mo ŋge ti dökï'dï yï zi Bɔko'ba 'dɔ bilaka ama ga yayi ne ko'dɔ “Amini” tondo gɔmo kinza ma bo kikali wa ma këddï kiya mo dë?
46014017	Mɔtɔga mötu 'bï nima ti këdï rɔ ma laka, tine bɔ ama tïyï ne o'ja ɔtɔ dë di teyi.
46014018	Ne ma 'bama mileki yëë'dï zi Bɔko'ba gɔ ame milende kpa löwö kebe ye.
46014019	Tine ma di mï kanisa tilende mbowa ti meri 'ba dɔma ti kpa ma kuwö yïmo naga na mo'dɔkɔ tiyandi ya mɔtɔ ga timo. Ame na rɔ dɔ kiteli zö di dɔ tilende kulöwö rɔ kpa löwö.
46014020	Löndö ma ga, kinza komerike lende dë kɔzɔ kole titi. Tine ilekike rɔye ŋge rɔ bɔyi titi zi lende kënyë. Meri 'be i'dike këdï rɔ 'ba bulöbu.
46014021	Mï buku 'ba Bɔko'ba iya 'deni te, “Ti moja bɔ löwö tilende zïnnï lïjë bilaka ma naga nime. Ti milende zïnnï rɔ kpa löwö. Tine pele lïjë inza kuwö dɔma.”
46014022	Kina me dikalike 'deni tilende rɔ kpa löwö nima i'di rɔ akileme zi ma kinza ki'di dönnï dë gɔ lende 'ba Bɔko'ba naga. Tine inza zi ma ki'di dönnï 'deni. Kina tumë lende i'di rɔ akileme zi ma ki'di dönnï gɔ lende 'ba Bɔko'ba naga, inza zi ma ki'di dönnï dë mo ga.
46014023	Me ɔdɔ kpe bilaka 'ba mï kanisa pili kebeke ŋgï bi tilende rɔ kpa löwö na bɔ mɔtɔ ame kinza rɔ 'ba kanisa ne kako kɔdɔ yayi, bo ti kiya dë te kpe nökï na? Ne bɔ ame ki'di dönï dë gba gɔ lende 'ba Bɔko'ba ne
46014024	ɔdɔ bo kɔdɔ ko'ja kpe pili këddïke tumë lende 'ba Bɔko'ba, wa ame ga bo kuwö ne ëdï komba dökï'dï bo ŋgï bo komeri gɔ lende kënyë abo ga. Lende ma bo kuwö nima na ti kote burë abo ŋgï
46014025	koja lende kënyë ma dökï'dï bo pili yaga bi kɔpɔ, bo ti kolɔdɔ bërï tumötu Bɔko'ba kiya te, “Bɔko'ba ëdï ŋgï mï löŋgö ye.”
46014026	Löndö ma ga, a ma miteri ziye na me. Ɔdɔ kotɔŋike dɔye 'deni mï mötu nima mɔtɔ koba ŋgala, mɔtɔ kiyandi wa, mɔtɔ kïyëtï gɔ akileme ma këdï ko'dɔ rönï, mɔtɔ kilende rɔ kpa löwö, mɔtɔ kïyëtï mï 'jɔ 'ba lende mo. Tine i'dike ko'dɔ wa pili rɔ kɔnyi rɔ gɔ rɔ.
46014027	Ne ɔdɔ mɔtɔ ga këdï kilende rɔ kpa löwö, i'dike lïjë këdï ŋge kɔzɔ rïyö ala mota tara. Kina 'dɔ lïjë kilende gbï rɔ kɔtɔkɔtɔ ki'dike bɔ mɔtɔ kïyëtï mï 'jɔ 'ba lende mo.
46014028	Ne ɔdɔ bɔ kïyëtï kpënnï kinza i'dike lïjë kudumö ma 'bënnï ŋgï, lïjë kilende ŋge ti mïnnï zi Bɔko'ba.
46014029	I'dike ma rïyö ala mota ame ga rɔ bɔ kumë lende 'ba Bɔko'ba ne na kilende mɔtɔ ga kuwö ma 'bënnï ŋge tara kitemo gɔmo.
46014030	Ne ɔdɔ Bɔko'ba ki'di lende abo ŋgï mï bɔ mɔtɔ di mï kpa kotɔtɔ yayi, bɔ ma këdï kilende dɔgba mo nima kudumö ma 'ba bo ŋgï gbɔ yaga.
46014031	Kina ti kpe pili kïyëtïke lende 'ba Bɔko'ba rɔ kɔtɔkɔtɔ 'dɔ kiyandi ma konzi pili ki'di mï këddï teyi.
46014032	Bɔ kumë lende ni kɔ'bɔ titi togbɔ dɔ a ma këdï kɔdɔ di kpënnï.
46014033	Römöyï bo Bɔko'ba inza rɔ bɔ akirasi. Bo rɔ bɔ lende këyï. Kina me mï kpa kotɔtɔ 'ba bilaka 'ba Bɔko'ba pili
46014034	kinza 'ja kusë dë ti lende. Kola lïjë dë kilende römöyï kö'du ki'di 'ba Musa iya 'deni tönë bine te, “A mɔtɔ rɔ 'ja kinza mbiri dɔ bɔtɔni.”
46014035	Ɔdɔ lïjë ko'dɔkɔ tikali a mɔtɔ lïjë kari kititi më'dë nnï ga 'jaa di liŋɔ. Ɔdɔ 'ja mo kusë ti lende mï kpa kotɔtɔ 'ba kanisa lɔko odɔ rɔ kaya 'deni rönï.
46014036	Mikali dë, e'be nima gɔ ame lende 'ba Bɔko'ba kisaki kako di ziye ne? Ala gɔ ame e'be kako ŋge ziye ne?
46014037	Ne ɔdɔ nï mɔtɔ kiya röyï tëgë rɔ bɔ kumë lende rɔ bɔ këdï ti kpa közï 'ba Nyï Kɔtɔ Laka ikali a nime mugu ne na ŋgï rɔ kö'du ki'di 'ba Kurïsïtö ŋere ze.
46014038	Bɔtɔ ame kuwö dɔ kö'du ki'di nime dë ne kinza nï mɔtɔ kuwö dɔ bo dë.
46014039	Kina me ti löndö ma ga, tumë lende mo na ki'dike dökï'dï ye gɔmo. Tine kinza ko'jɔŋɔke gɔ tilende rɔ kpa löwö dë.
46014040	Wa pili o'dɔke rɔ kpa koriya.
46015001	Kina me ti löndö ma ga, mo'dɔkɔ tileki tiya gɔ laja laka tönë muwöwö 'deni bine ne gbï ziye. Ame kina kinda'bake 'deni kɔrɔke kitigɔ timo mï meri 'be ne.
46015002	Ama kina rɔ laja kɔtɔ laka mo ma muwöwö ziye. Kina ti kɔmɔ ye ŋgï timo di mï tölë ɔdɔ kinda'bake ki'dike dɔye laka gɔmo. Ne ɔdɔ kinza tara, omba i'dike e'be dɔye 'deni ka ŋgï gɔmo rɔ bëtï.
46015003	Ma rɔ dɔ kiteli mo ma muwö molɔlɔ gɔmo miya ziye mo na me, Kurïsïtö ölë 'deni gɔ lende kënyë ze ga kɔzɔ ma kugu mɔlo mï buku 'ba Bɔko'ba tara.
46015004	Usu bo 'deni tine bo ënyï 'deni kɔdɔ yaga di mï tölë mï tö'dö dɔ mota kɔzɔ ma kugu yayi.
46015005	Kina bo ɔdɔ 'deni kileme rɔ bo zi Pïtörö. Bo ileme rɔ bo gbï zi bɔ laja abo ga ma 'butë dɔmorïyö.
46015006	Kina bo kɔdɔ gbï kileme rɔ bo zi bɔ kuwö lende abo ga ma konzi kɔzɔ kuluku 'butë (500) tara pili bi kɔtɔ, ame ma konzi mɔtɔ mo ga këdï gba ti kömönnï ko'ja kabate ne. Ala ɔdɔ mɔtɔ ga ti kölë 'deni pele.
46015007	Kina bo ɔdɔ kileme rɔ bo zi Yakoba, gbï zi bɔ laja abo mɔtɔ ga pili.
46015008	Tine ma rɔ ŋburuŋburu mo pili na bo kari kɔdɔ ŋgï zö ma ame rɔ kole köyö kinza ko'de bi dɔ ɔtɔ dë mo nime.
46015009	Ma na 'bama ŋgï wötï rɔ bɔ laja ame mo du kinza rɔ ɔtɔ ne. Mɔ'bɔ dë 'dɔ kïdëkï ma rɔ bɔ laja 'ba Kurïsïtö. Römöyï moloma pa rɔ to'dɔ közï kasi zi kanisa 'ba Bɔko'ba.
46015010	Ne tine ti mï këyï 'ba Bɔko'ba na me ma 'deni te ne. Kina gbï mï këyï nima ïlïkö dë ŋgï tara rɔ yawa, römöyï ma na mo'dɔ ndɔbɔ ŋgï kebe bɔ laja ma laki pili. Tine ndɔbɔ ko'dɔ ma na dë. Mï këyï 'ba Bɔko'ba na ko'dɔ ndɔbɔ tö.
46015011	Kina me ɔdɔ këdï pele rɔ ma kako di zö ala di zïnnï lïjë ma rɔ bɔ laja mɔtɔ mo naga nime kina kpaki rɔ wa ma duwöwö mo ame ki'dike dɔye 'deni gɔmo ne.
46015012	Kina me laja pili ma duwöwö iya te Kurïsïtö ɔdɔ 'deni yaga di mï tölë. Ne rɔ ma tondo mo na ya ma 'beye mɔtɔ ga këdï kiya 'bënnï 'böwu te töku inza kindiŋi kpe?
46015013	Ne ɔdɔ këdï rɔ ma laka, omba Kurïsïtö indiŋi dë du.
46015014	Kina ɔdɔ kindiŋi Kurïsïtö dë gbï yaga di mï tölë a mɔtɔ inza kpe ame gɔ duwöwö. Kina a mɔtɔ inza kpe gbï ziye ti'di dɔye gɔmo.
46015015	Kina ma rɔ dɔ kiteli mo ti kileme ze ŋgï dunzö bëtï 'deni kpa Bɔko'ba. Römöyï diya 'deni te Bɔko'ba indiŋi Kurïsïtö 'deni yaga di mï tölë. Ne ɔdɔ këdï 'deni rɔ ma laka töku kindiŋi dë indiŋi Kurïsïtö dë ma?
46015016	Römöyï ɔdɔ kindiŋi töku dë indiŋi Kurïsïtö dë gbï.
46015017	Kina ɔdɔ kindiŋi Kurïsïtö dë meri 'be ame ki'dike dɔye gɔmo ne 'deni ka ŋgï bi sari, wali 'ba lende kënyë 'be ëdï gba dɔye.
46015018	Kina lïjë ame ga kö'dö 'deni mï Kurïsïtö ne ölu 'deni gbï.
46015019	Kina me ɔdɔ kɔmɔ ki'di ze gɔ Kurïsïtö nime këdï 'deni ŋge gɔ loma 'ba dɔliŋɔ nime, lisa ma 'beze na ŋgï 'deni kulöwö nati.
46015020	Ne lende ma rɔ ma kodɔrɔ mo na me, indiŋi Kurïsïtö 'deni di mï tölë. Bo na 'deni rɔ dɔndende 'ba tɔdɔ di mï tölë zi ame ga pili këdï kölë ne.
46015021	Römöyï kɔzɔ ame bilaka lesi na ko'de tölë ne, kina me 'deni gbï bilaka lesi na ko'de tɔdɔ di mï tölë.
46015022	Kina kɔzɔ ame ma konzi kölë 'deni kɔtɔ ti Adama ne tara ma konzi ti kɔdɔ gbï yaga di mï tölë kɔtɔ ti Kurïsïtö.
46015023	Mï tumu ame mo ŋgï rɔ ma kodɔrɔ zïyï mɔtɔ ne, Kurïsïtö na 'deni rɔ kole dɔndende 'ba tɔdɔ di mï tölë. Kina 'jaa 'dɔ kiyija ame ga rɔ 'ba bo 'ba Kurïsïtö ne ti mï kada 'ba tako abo.
46015024	Kina ŋburuŋburu 'ba dɔliŋɔ mo tönë ti kömö ŋgï nati. Kurïsïtö ti ka'da wa pili ma rɔ löbu dɔ dɔliŋɔ nime ti ma ti közï kakpa ti bɔ tigɔ mo ga ŋgï pili kogba ŋere löbu ki'di zi Bɔko'ba 'bu.
46015025	Römöyï bo Kurïsïtö na Bɔko'ba ki'di 'deni mɔlo 'dɔ këdï rɔ bɔ dɔ dɔliŋɔ nime ŋbö bo ka'da bɔ ya abo ga ŋgï pili.
46015026	Tine bɔ ya ma ŋburuŋburu ma 'dɔ ka'da mo tönë na rɔ tölë.
46015027	Buku 'ba Bɔko'ba iya 'deni te, “Bɔko'ba i'di bo ka'da wa pili 'deni.” Tine wa pili nime kiya te bo a'da ne, Bɔko'ba inza yïmo. Römöyï Bɔko'ba na ki'di bo ka'da wa pili mo naga nima.
46015028	Kina ɔdɔ bo ka'da wa pili 'deni bo kole gbï ti kileki rɔ bo bërï bi ndï Bɔko'ba ame ki'di wa pili 'deni bi ndï bo bërï ne. Kina gɔ Bɔko'ba na këdï ŋgï nati rɔ bɔ dɔ wa pili.
46015029	Ne gɔ wa'di na bilaka këdï ko'dɔ bapatisi ti möyï töku 'bënnï ga gɔmo? Ma kiya te tɔdɔ di mï tölë kinza yɔ ti ko'dɔ bapatisi ti möyï töku ni gɔ wa'di?
46015030	Ne kina me gɔ wa'di na dilaŋa 'beze rɔze ŋgï ŋburu tombi gomɔ?
46015031	Löndö ma ga, ma 'bama ŋgï rɔ kɔmɔ lëndö mï tölë. Dɔ kombi ma gɔye mï loma ze mï Kurïsïtö ŋere ze na me këdï ki'di ma miya wa naga nime pili te ne.
46015032	Ma mëdï ra ŋge rɔ yida rɔ 'ba dɔyayi nime dëne ti mo'dɔ ya ti kuruku 'ba mökö naga nime di Epeso bine ne ka gɔ wa'di? Wa'di ga na ti mo'ja di gɔmo? Ɔdɔ kiya te töku ni kindiŋi dë kpe kɔdɔ yaga donyoke eze kpeze ti tɔne duwëke römöyï tïlëndö dëdï dölëke kɔzɔ ma tönë kiya rönï ne.
46015033	Kpe, kinza köluke lende dë. Rɔ ma laka kɔzɔ lende mumë tönë, lëpï kënyë ëdï kirasi lende laka 'bï.
46015034	Ilekike komerike dɔye kolake gɔ lende kënyë yaga. Mëdï miya nime rɔ laŋa rɔye römöyï ya mɔtɔ ga yayi ikali Bɔko'ba dë.
46015035	Ya mɔtɔ ga ti kileki kiya te, “Ti töku ni kɔdɔ tondo mo ga? Kïnë ma tondo mo ga na 'dɔ lïjë kɔdɔ timo?”
46015036	Ti miya te, nï rumö nime, kupö ɔdɔ kogba kïdïyë mï yayi, ëdï kölë titi gba na 'jaa kötu.
46015037	Tine ma kïdïyë mo tönë inza rɔ ma kötu mo nima pili. Kupö na ŋge ŋgï kïdïyë ë'bï rɔ siliŋbi. Mɔtɔga bo abo rɔ 'jɔ nyönyu ala 'jɔ 'ba a mɔtɔ.
46015038	Kina Bɔko'ba kogba kïnë ame bo ko'dɔkɔ abo ne ki'di zi kupö nima kötu timo. Kupö pili rɔ gɔmo bo i'di kïnë teyi rɔ ame ga koriya timo ne.
46015039	Kina me kïnë wa ame ga pili ti dïdï yïmo ne inza kɔtɔ. Bilaka lesi ti kïnë ma 'bënnï 'beri. Yërï ti ma 'bënnï 'beri. Yali gbï ti ma 'bënnï 'beri. Kina kenze ni gbï ti ma 'bënnï ga 'beri.
46015040	Kina me kïnë a ma mïtɔrɔ 'beri. Kïnë ma mï dɔyayi bine gbï 'beri. Kina tele 'ba a ma mïtɔrɔ 'beri, ma 'ba mï dɔyayi bërï bine gbï 'beri.
46015041	Kada ti tele ma 'bënï, nyepe gbï ti ma 'bënï kina këlu ni gbï ti tele ma 'bënnï ga. Tine pele di mï löŋgö këlu naga nima tele mo ga ëdï gbï pili rɔ gege.
46015042	Kïnë tele nime na ti këdï tara zi töku ame ga kɔdɔ di mï tölë ne. Töku ame këdï kusu 'deni ne ŋgï rɔ yida 'ba yayi, tine ɔdɔ kɔdɔ 'deni yaga eŋme dë kpe.
46015043	Mï tusu mo ënyë ë'bënï 'deni ŋgï yaga tigɔ mo tɔ kinza kpe. Tine ɔdɔ kɔdɔ 'deni ele ŋgï ŋburu ti tigɔ rɔ mbëmbë.
46015044	Mï tusu mo rɔ yida rɔ ma sari nime, tine ɔdɔ kɔdɔ 'deni ŋgï rɔ 'ba Nyï Kɔtɔ Laka. Kina kɔzɔ ame dikalike yida rɔ ma sari nime këdï ne, omba yida rɔ 'ba Nyï Kɔtɔ Laka ëdï gbï tara.
46015045	Römöyï buku 'ba Bɔko'ba iya 'deni te, “Bilaka ma dɔndende mo tönë rɔ Adama ne o'ba 'deni ti dïdï yïmo.” Tine Adama ma ŋburuŋburu mo na 'ba bo rɔ bɔ ti'di dïdï.
46015046	Doŋgɔke 'deni bine yida rɔ ma Nyï Kɔtɔ Laka ki'di na dë titi kako dɔgba, tine yida rɔ ma sari nime na kako dɔgba.
46015047	Adama ma dɔndende nima o'ba di mï lupu 'ba dɔyayi. Tine Adama ma rɔ mï rïyö mo ako ma 'ba bo di mïtɔrɔ.
46015048	Kina me ya ame ga mï dɔliŋɔ ne ŋgï kɔzɔ bɔ ma ko'ba di mï lupu nima. Tine ya ame ga mïtɔrɔ ne ŋgï kɔzɔ bɔ ma kako di tɔrɔ mo nima.
46015049	Kina kɔzɔ ame dolɔke kïnë 'ba bilaka ma ko'ba di mï lupu 'deni rɔze ne, kina gbï tara yayi ti dolɔke kïnë 'ba bilaka 'ba dɔyayi 'ba mïtɔrɔ 'deni rɔze.
46015050	Löndö ma ga, wa ame mëdï miya ziye ne na me. Wa ame ga ko'ba këdï ti roma ti yida rɔ ne inza ti gɔ bi mï ŋere löbu 'ba Bɔko'ba. Kina ame rɔ yida 'ba yayi ne inza ti gɔ bi mï dɔliŋɔ ma kote rönï dë kö'bö rɔ ŋburuŋburu nima.
46015051	,
46015052	Uwöke lende kusu nime tɔ ma. Ze nime pili dinza dölëke ŋgï 'doyi yaga. Tine ɔdɔ birɔ tɔtɔti ma ŋburuŋburu mo tönë na kudu yɔ ŋgï kpiliŋi kɔzɔ kömöyï ame komba ne te na ze nime pili dëdï duyïke rɔze ŋgï yaga welo. Römöyï ɔdɔ birɔ tɔtɔti nima kudu yɔ na töku ni këdï kɔdɔ ŋgï ti yida rɔ ame keŋme dë kpe ne. Kina këdï kuyï ze ŋgï pili.
46015053	Wa ma tönë ga rɔ yida 'ba yayi ne ëdï kolɔ yida rɔ ma keŋme dë ne ŋgï rönnï. Wa ma tönë ga këdï kölë ne ëdï kolɔ yida rɔ ma kinza kölë ŋgï rönnï.
46015054	Kina me ɔdɔ wa ma rɔ yida 'ba yayi ni na këdï kolɔ yida rɔ ma keŋme dë 'deni, wa ma këdï kölë naga këdï kolɔ yida rɔ ma kinza kölë 'deni tara tine, omba ëdï 'deni ŋgï ko rɔ ma laka kɔzɔ ma tönë buku 'ba Bɔko'ba kiya ne. Ame kiya te, “A'da tölë 'deni, ïyölu kpa bo 'deni yaga.
46015055	Nï tölë, aka'da 'bï ëdï yala? Nï tölë, 'dï yï mo tönë ëdï yala?”
46015056	'Dï abo 'ba tölë ame bo këdï ko'be wa timo ne na rɔ lende kënyë. Kina bi tigɔ 'ba lende kënyë na ti kö'du ki'di 'ba Musa.
46015057	Ne tine yëë'dï këdï zi bo Bɔko'ba gɔ ame bo ki'di aka'da 'deni zize ti ŋere ze Yësu Kurïsïtö ne.
46015058	Kina me ti ziye kpe löndö ma ga ma mɔ'ɔ kulöwö nime, ö'böke kitigɔ ti mï këddï ogbɔke rɔye ŋburu mï ndɔbɔ 'ba ŋere Yësu Kurïsïtö. Römöyï kɔzɔ ame kikalike 'deni a mɔtɔ ame ko'dɔ dömöyï bo ŋere ne ïlïkö dë ŋgï du tara rɔ yawa.
46016001	Mëdï mi'di ame ziye tikali mo gɔ lende 'ba gïrïsï ame 'dɔ kireke tokɔnyi bilaka 'ba Bɔko'ba ma mï Yudayi timo ne. Ziye gbï 'dɔ to'dɔ mo kɔzɔ ma mose zi kanisa ma Galatiya.
46016002	Rɔ gɔ kada löbu pili nï mɔtɔ ogba gïrïsï gɔ tigɔ 'bï ki'di bërï 'dɔ kireke dönï. Römöyï ɔdɔ mömö kinza kënyï 'jaa 'böwu tireke mo di rɔma.
46016003	Ɔdɔ mömö yayi bilaka ame ga koŋgɔke 'deni ne na ŋgï ti moja ti waraga kari ti kpa közï ki'di 'be nima Yerosalema.
46016004	Ne ɔdɔ kinda gbï laka zö 'dɔ mari, ti diliŋgere kɔtɔ tïnnï.
46016005	Ti mömö 'jaa ziye ɔdɔ mudö 'deni titi kebe Makedoniya. Römöyï mo'dɔkɔ titi tudö kebe yayi.
46016006	Mëdï mari nime 'dɔ toloma titi mbowa tiye yayi. Mɔtɔga ti mote lɔwa nime pili tiye yayi. Kina 'dɔ ki'dike ma 'jaa gɔ kɔri tari dɔgba mï liŋgere ma di yayi tari gɔ bi mɔtɔ a me zö 'dɔ tari teyi ne.
46016007	Mo'dɔkɔ dë 'dɔ toŋgɔ ye ŋge rɔ kɔrɔkɔrɔ titeli ŋgï dɔmo. Momeri 'dɔ migabi titi mbowa tiye kɔzɔ ako'dɔkɔ abo 'ba Kurïsïtö ŋere ze tara.
46016008	Tine ti moloma titi ŋbö kada 'ba Penitikɔsi kota ma Epeso bine.
46016009	Bi 'ba tiliya rɔ gɔ ndɔbɔ ma laka mo tönë na me 'jaa bine ne. Tine a mo ŋgoro titi mɔtɔ ga ëdï ŋbaŋi bine tonyo burutu ma.
46016010	Ɔdɔ Timatiyo kömö yayi i'dike bo koloma dɔmbëlï bo kolɔdɔ bërï römöyï bo ëdï rɔ to'dɔ ndɔbɔ 'ba ŋere Yësu kɔzɔ 'bama.
46016011	Kina kinza bɔtɔ mɔtɔ kebe dë kudölï bo. Ojake bo kari mï kɔri abo liya ti yëyï mo, bo kileki kako zö bine. Römöyï mëdï ŋgï bine ti kɔmɔ ki'di gönnï lïjë ti löndö mɔtɔ ga.
46016012	Tine ma 'ba bɔ löndö ze ame rɔ Apolo ne, ma na mocɔ 'deni zi bo kulöwö 'dɔ bo kari ti löndö naga nime kömö toŋgɔ ye yayi. Tine inza gɔ ako'dɔkɔ abo na 'dɔ tari gïrï nime. Bo ti kari ŋgï ɔdɔ bo ko'ja kɔri mo.
46016013	I'dike kɔmɔye këdï kilegbe kɔrɔke kitigɔ mï a ma ki'dike dɔye gɔmo. Olomake kinza tikere ti mï këddï.
46016014	O'dɔke wa pili ti akɔ'ɔ.
46016015	Löndö ma ga, ikalike 'deni bilaka liŋɔ 'ba Setepana na ki'di dönnï dɔgba gɔ lende 'ba Yësu di Giriki yayi. Kina lïjë na gbï ki'di rönnï 'deni 'dɔ to'dɔ ndɔbɔ 'ba tokɔnyi bilaka 'ba Bɔko'ba ga. Kina me mëdï miya ziye,
46016016	lïjë ma kɔzɔ a nime te naga nime na gɔ kuwöke dönnï gbï ti lëpï nnï mɔtɔ ga ame kopi rönnï mï ndɔbɔ nime ne.
46016017	Miliya ŋgï kulöwö gɔ tako 'ba Setepana ni ti Pɔtonato ti Akayiko ame lïjë kako kömö ŋgï zö bine ne. Lïjë ŋgï kɔzɔ iya te kpe mo na 'deni tara.
46016018	Lïjë idiŋga dɔma ŋgï yaga gbï kɔzɔ ame lïjë kidiŋga dɔye ra ne. Lïjë bilaka ma kɔzɔ a naga nime te o'dɔkɔ gɔ lende 'bënnï na kinda'ba.
46016019	Kanisa ame ga pili mï dɔyayi 'ba Asiya bine ne umötö ye pili. Akowila ni ti Purïsïka ti bilaka 'ba kanisa ma këdï tïnnï liŋɔ naga umötö ye rɔ mbëmbë mï möyï ŋere Kurïsïtö.
46016020	Löndö ma bine naga nime umötö ye pili. Kina umötöke rɔye rɔ gɔ rɔye ti közï rïyö mï möyï Bɔko'ba.
46016021	Ma Pɔlo na me mugu mötö nime ti közö. Mötö ma ziye pili.
46016022	Bɔtɔ ame kinza ti akɔ'ɔ 'ba Kurïsïtö ne sönö këdï dɔmo. Ŋere ze, ileki ti kako.
46016023	Lende këyï 'ba Yësu Kurïsïtö ŋere ze koloma tiye.
46016024	Akɔ'ɔ ma koloma tiye mï möyï Yësu Kurïsïtö.
47001001	Ma Pɔlo ma rɔ bɔ laja 'ba Yësu Kurïsïtö gɔ ako'dɔkɔ 'ba Bɔko'ba mo tönë, ze ti bɔ löndö ze ma kïdëkï rɔ Timatiyo na me dëdï dugu waraga nime ziye kpe bilaka 'ba kanisa ame ga mï Korinito gbï ti bilaka 'ba Bɔko'ba ma mï dɔyayi 'ba Giriki pili.
47001002	Yëyï ti lende këyï abo 'ba Bɔko'ba 'bu ze ti 'ba ŋere ze Yësu Kurïsïtö koloma tiye.
47001003	I'di dilekike yëë'dï ti zi bo Bɔko'ba 'bu 'ba Yësu Kurïsïtö ŋere ze. Bo na ti mï këyï, kɔnyi ze pili ako di zi bo.
47001004	Bo na kokɔnyi ze 'deni di mï dɔkomali gomɔ ze ga pili 'dɔ dokɔnyike mɔtɔ ga ame këdï ti gomɔ ne gbï ti kïnë kɔnyi kɔtɔ nime do'jake 'deni di zi bo ne.
47001005	Kina kɔzɔ ame dombike gomɔ 'deni kulöwö kɔtɔ ti Kurïsïtö ne, ti bo na gbï ti do'jake kɔnyi löbu 'ba Bɔko'ba nime.
47001006	Tine ze ma 'beze ɔdɔ dombi gomɔ na ti këdï ŋgï rɔ kɔnyi ziye tɔmɔ ye. Kina ɔdɔ bo kokɔnyi ze ti ko'de kɔnyi ki'di tigɔ 'ba tombi gomɔ mo gbï ziye kɔzɔ 'beze.
47001007	Dïyënï ŋgï bine rɔ ma laka kɔzɔ ame kpe 'deni gbï rɔ lëpï zize mï tombi gomɔ nime ne ti kokɔnyi ye 'deni gbï tara.
47001008	,
47001009	Löndö ze ga, do'dɔkɔ ye 'dɔ kikalike gomɔ nima tönë dombi di mï dɔyayi 'ba Asiya ne. Gomɔ nima a'da ze ŋgï lipo. Domeri a mɔtɔ dë kpe rɔ tɔmɔ di yïmo tine 'deni ŋgï rɔ tölë zize. Dëmba bine iyandi ze timo kinza di'di dɔze dë kpe gɔ gbagba ze, tine bo Bɔko'ba ame rɔ bɔ tïdïdï töku ni ne na gɔ di'di dɔze ŋge gɔmo.
47001010	Bo na me kɔmɔ ze 'deni di mï tölë nime kina ti bo koto tɔmɔ ze ŋgï nduwë tara. Bo na di'di kɔmɔze 'deni dɔmo 'dɔ kɔmɔ ze
47001011	ɔdɔ kpe gbï kokɔnyike ze ti mötu. Kina ti bo kuwö mötu 'ba ma konzi nima ŋgï kina ma konzi ti kileki yëë'dï ŋgï zi bo gɔ yëyï nime bo ko'dɔ zize ne.
47001012	A mɔtɔ inza ma 'dɔ kaya rɔze römöyï mï dɔliŋɔ bine lende ko'dɔ ze pili rɔ ma laka. Kina me dëdï do'dɔ gbï ziye kɔtɔ laka kɔzɔ ma 'ba bo 'ba Bɔko'ba. Inza gɔ akikali 'ba dɔyayi tine ti lende këyï abo 'ba Bɔko'ba.
47001013	,
47001014	Mï akugu ze ga ziye dugu a mɔtɔ dë tine ŋge rɔ wa ame ga kïdëkïke kikalike mï 'jɔ 'ba lende mo ne. Kina kɔzɔ ame le'jete kikalike lende ze 'deni gba mbowa ne, do'dɔkɔ ziye 'dɔ kikalike pili kinza rɔye kebe kaya ze ra gbï kɔzɔ ame rɔze kaya ye dë ne tara mï kada 'ba tako 'ba Kurïsïtö kada mɔtɔ dayi.
47001015	Mikali ëdï ŋgï tara rɔ ma laka kina me mo'dɔkɔ 'dɔ tari pa titi dɔgba ziye yayi 'dɔ këddïke ti yëyï rɔ mbëmbë, rɔ mbëmbë mï rïyö 'do.
47001016	Miteri 'dɔ tudö toŋgɔ ye ɔdɔ mëdï mari Makedoniya. Kina mɔtɔ gbï ɔdɔ kiya te mëdï muyï dɔma 'deni di yayi gɔ mudö gbï toŋgɔ ye. Kina 'dɔ ki'dike ma 'jaa gɔ kɔri tari nduwë mï liŋgere ma dɔgba di yayi mï dɔyayi 'ba Yudayi.
47001017	Mï meri ma nime ma di ziye minda ŋgï kɔzɔ ŋgɔ'dɔ naga tara? Ala akiteri ma mo ga na kɔzɔ 'ba bilaka 'ba dɔliŋɔ nime tutï dɔmo tilagi mo gbï aa kpaki yayi?
47001018	Rɔ ma laka kɔzɔ ame bo Bɔko'ba na ŋge kɔtɔ rɔ ma kodɔrɔ ne, lende ma nime ziye ne inza rɔ ma 'dɔ kuyï yïmo te.
47001019	Römöyï Yësu Kurïsïtö kole 'ba Bɔko'ba ame duwöwö lende mo tönë ziye ze ti Silibano ni ti Timatiyo ne, bo inza rɔ ame 'dɔ kebe kuyï te. Kina bo u'bölu bɔtɔ dë gbï.
47001020	Römöyï lömu 'ba Bɔko'ba ame ga pili bo kiya te, “Ti mo'dɔ,” ne o'dɔ rönnï pili ti Yësu Kurïsïtö. Kina me ki'di do'dɔke “Amini” ze pili ti möyï bo tïlëlu rɔ löbu 'ba Bɔko'ba.
47001021	Bɔko'ba na kogbɔ ze 'deni tiye rɔ akɔtɔ ti Kurïsïtö. Bo na kigeli ze 'deni tiye rɔ 'ba bo ga.
47001022	Bo na ko'dɔ kïnë abo 'deni me rɔze bo kodɔ Nyï Kɔtɔ Laka abo 'deni mï dökï'dï ze rɔ akileme 'ba wa ma bo kikeki 'deni mïtɔrɔ koda ze.
47001023	Mïdëkï bo Bɔko'ba rɔ bɔ kodɔrɔ ndï lende ma. Lende nime ki'di mebe mako dë tori ye kpe Korinito ne mo'dɔkɔ dë gɔ kaya rɔye.
47001024	Ze na dë rɔ ŋere dɔ meri 'ba mïye. Kpe ɔrɔke 'deni mɔlo kitigɔ mï ti'di dɔye. Tine ame dëdï do'dɔke kɔtɔ tiye ne rɔ lɔŋɔ mo ziye.
47002001	Kina me ki'di 'dɔ momeri dɔma 'deni miya te tari ma ziye ma di gɔ ame kinza kpe rɔ liŋgere kpa kɔ'ɔ.
47002002	Römöyï me ɔdɔ mebe mi'di ye 'böwu këddïke rɔ meri, yë ga na ti kola kpe 'böwu zö rɔ bɔ tidiŋga dɔma? O'ja kina ŋgï aa rɔ kpe mo 'di.
47002003	Gɔ lende mo na ma ki'di mugu waraga ma dɔgba tönë ziye 'dɔ ɔdɔ mömö ziye kpe bɔ tïyëyï dökï'dï ma mo tönë ga kinza ki'dike ma ra 'böwu mebe mëdï rɔ meri. Mïyënï ma 'bama bine, ɔdɔ mëdï rɔ lɔŋɔ omba kpe gbï pili rɔ lɔŋɔ.
47002004	Ama tönë mugu 'deni ŋgï ziye ti meri ma kidari 'deni kotopa dökï'dï rɔ kɔmɔ tɔlɔ. Tine inza 'dɔ ti'di ye këddïke rɔ meri. Mo'dɔkɔ gɔ kikalike akɔ'ɔ ma ame kulöwö gɔye ne.
47002005	Ne ɔdɔ mɔtɔ kebe ma 'ba bo ki'di bilaka këdï rɔ meri, ama bo o'dɔ dë zö. Bo o'dɔ ziye na, mɔtɔga ala ŋge mbowa ziye. Tine mo'dɔkɔ dë 'dɔ topɔtɔ bo kulöwö.
47002006	Karama nima kpe ma konzi kodɔke 'deni dɔ bo ne ɔ'bɔ 'deni tara.
47002007	Tine olake bo gbɔ gɔmo ki'dike mï këddï zi bo kinza meri mo kosɔsɔ bo.
47002008	Ma miya ziye na me, ilemeke akɔ'ɔ laka zi bo.
47002009	Kina ma mugu waraga tönë ziye, mo'dɔkɔ tiyɔzɔ ye toŋgɔ mo ɔdɔ ëddïke ŋgï tuwö dɔma mï wa pili na ya.
47002010	Kina bɔtɔ ame kolake 'deni gɔ lende kirasi mo ne, ma gbï ti mola bɔ mo tɔ nima. Wa ame ɔdɔ mola 'deni ŋgï nima omba mola 'deni gɔ lende 'be kɔmɔ Kurïsïtö.
47002011	Römöyï kinza Satani kebe kogɔgɔ rɔ bo ra dɔze, dɔŋgala abo naga nime dikali 'deni pili.
47002012	Tönë mömö Torowa tuwöwö laja 'ba Kurïsïtö ne, ŋere Bɔko'ba ope dɔmo ŋgï zö.
47002013	Tine pele dökï'dï ma olɔdɔ dë römöyï mo'ja bɔ löndö ma Tito dë di yayi. Kina mënyï ŋgï dɔmo di yayi mumötö lïjë ŋgï gbɔ mari nduwë mï Makedoniya.
47002014	Ne tine yëë'dï këdï zi bo Bɔko'ba gɔ ame bo kö'bö toja ze ma rɔ akɔtɔ ti Kurïsïtö nime yaga kɔzɔ 'bɔki ma ka'da ne. Bo i'di ze 'deni dinzanza lëbï 'ba Kurïsïtö nime kote gɔ bi kɔzɔ akato kele ma kinzanza tara.
47002015	Ze na 'deni rɔ akato kele ma Kurïsïtö kinzanza zi Bɔko'ba dɔ ma kɔmɔ 'deni di mï tölë mo ga gbï ti ma kölu naga.
47002016	Zïnnï lïjë ma kölu 'deni naga ŋgï rɔ tato ma 'dɔ kupö wa kölë yaga. Tine ma zi ma kɔmɔ 'deni naga ŋgï rɔ tato 'ba dïdï. Me yë na ti kɔ'bɔ a ma te?
47002017	Dinza ma 'beze kɔzɔ laki ma konzi mɔtɔ ga ame këdï kinda'ba lende 'ba Bɔko'ba nime ŋgï dɔ közïnnï kɔzɔ wa sari tugö mo ne tara. Ma 'beze mo bo Bɔko'ba na koja ze, na me dëdï diya 'deni ti mï kɔtɔ kɔmɔ bo kɔzɔ bɔ laja 'ba Kurïsïtö.
47003001	Ti kinda ziye bine te dëdï 'deni 'böwu rɔ tubï gɔ ndɔbɔ ko'dɔ ze? Omerike te dëdï kɔzɔ ya mɔtɔ naga nima titeri waraga tileme ze ziye rɔ bilaka laka? Ala gɔ diteri ye gɔ kuguke waraga ze zi bilaka ma laki?
47003002	Tine kpe gbagba ye mo nima na 'deni rɔ waraga ma kugu di dökï'dï ze zi ma konzi pili tïdëkï mo tikali mo.
47003003	Kina ileme 'deni gbï kpe na rɔ waraga kugu 'ba Kurïsïtö ame kina koja ze 'deni timo ne. Waraga nime ugu dë ti galama tine ugu 'deni ti Nyï Kɔtɔ Laka 'ba Bɔko'ba bɔ dïdï. Ugu dë dɔ lere 'ba döku tine ugu 'deni mï dökï'dï bilaka lesi.
47003004	Ame na 'deni rɔ matïkpërï ze ma dɔrɔ gɔmo mï Bɔko'ba ti Kurïsïtö.
47003005	A mɔtɔ inza ame gɔ dëbï rɔze timo diya te ti dɔ'bɔ to'dɔ ndɔbɔ mo. Tigɔ ze pili ako di zi Bɔko'ba.
47003006	Bo na me ki'di ze 'deni dɔ'bɔ toja laja 'ba lömu la'ja abo nime. Ame rɔ lömu kinza kugu bërï tine Nyï Kɔtɔ Laka na kudödu dɔmo. Römöyï lömu ma kugu bërï nima bo na me ko'de tölë tine Nyï Kɔtɔ Laka o'de ma 'bënï rɔ dïdï.
47003007	Lömu nima ugu 'deni rɔ tugu dɔ lere 'ba döku kina rɔ löbu 'ba Bɔko'ba kɔdɔ ŋgï mï ti'di mo nima. Ame ki'di kpa dɔ Musa köbö kebe kölu pele 'jaa yaga ne, tilaka mo pa ŋgï kulöwö ki'di Yisarele koŋgɔ bi dë dɔ bo. Ne me ɔdɔ lömu ame ŋgï ŋge rɔ 'ba to'de tölë ne na kako 'deni ti rɔ löbu ma kɔzɔ a nime te tine,
47003008	rɔ löbu ame rɔ ndɔbɔ 'ba Nyï Kɔtɔ Laka ne ti kïyöbu ma 'bënï 'deni kulöwö tondo ga yayi?
47003009	Ɔdɔ rɔ löbu 'ba lömu kodɔ karama dɔ bilaka nime na köbö 'deni kulöwö tara, ma kileme lende laka ti köbö ma 'bënï 'deni ŋgï kulöwö rɔ dɔ kiteli tondo ga yayi na?
47003010	Kina ti diyake te rɔ löbu ame këdï köbö 'deni kulöwö rɔ dɔ kiteli gïrï nime ne iteli ma dɔgba tönë bine köbö ŋgï kulöwö ne 'deni yaga.
47003011	Me ɔdɔ lömu ma ki'di toloma ŋge mbowa nima na 'deni ti rɔ löbu tara omba ma ŋburuŋburu ti këdï ŋgï ti rɔ löbu rɔ dɔ kiteli.
47003012	Mï kɔmɔ ki'di ze gɔ rɔ löbu nime na me dɔze ŋgï rɔ ma kïtëwu.
47003013	Dinza kpe kɔzɔ 'ba Musa tönë koloma tolo dɔ kɔmɔ bo teyi ti bɔŋgɔ kinza Yisarele ko'ja dɔ kɔmɔ köbö kebe kölu 'jaa abo mo tönë ne.
47003014	Kina ŋgï lende ɔtɔ ɔdɔ dë du te dönnï. Römöyï ŋbö kömö mï kada nime tɔne bɔŋgɔ kolo nima na ku'bë kpa kɔri 'ba döku dönnï 'deni ŋgï teyi. Ɔdɔ lïjë kïdëkï akugu 'ba lömu ma mɔlo nima pele bɔŋgɔ kolo nima ombi rönï dë ma titi te yaga. Römöyï iyese 'deni ŋge yaga zi ma rɔ akɔtɔ ti Kurïsïtö.
47003015	Kina ŋgï nduwë tara ko'ja mï kada nime tɔne ɔdɔ lïjë kïdëkï akugu 'ba Musa nima pele bɔŋgɔ kolo nima utu'bö rönï ŋgï ŋbuku dönnï.
47003016	Tine ɔdɔ kiya te bilaka mo kuyï kömönï 'deni zi ŋere Bɔko'ba bɔŋgɔ kolo nima ombi rönï ŋgï yaga.
47003017	Kina me ŋere Bɔko'ba na rɔ Nyï Kɔtɔ Laka. Kina Nyï Kɔtɔ Laka abo na ki'di dɔ ŋgölö zize.
47003018	Kina me ze pili dɔze këdï köbö kilaka 'deni ŋgï ti rɔ löbu 'ba ŋere Bɔko'ba kinza a mɔtɔ ma kutu'bö rönï dɔmo. Bo ŋere ze mo ame rɔ Nyï Kɔtɔ Laka ne kuyï ze ti mï kïnë abo mï rɔ löbu ame kulöwö rɔ dɔ kiteli ne.
47004001	Kina kɔzɔ ame bo Bɔko'ba ko'dɔ mï këyï 'deni zize koja ze mï laja abo nime ne, dökï'dï ze idaki dë kpe di gɔmo.
47004002	Lïjë dɔkomali wa ma kaya rɔ këdï ko'dɔ rɔ kusu naga dulï 'deni pili mökö. Do'dɔ ɔtɔ dë kpe ti 'bölu ni ala duyï mï lende 'ba Bɔko'ba. Tine ŋgï mï tileme wa nime kiya rɔ lende kodɔrɔ mo tönë ne ti dinda ŋgï rɔ ma laka kɔmɔ bilaka pili kina gbï rɔ ma laka kɔmɔ Bɔko'ba.
47004003	Ne ɔdɔ kiya te laja nime duwöwö ne na këdï 'deni ŋgï rɔ kusu ti këdï ŋge rɔ kusu zïnnï lïjë ama ga këdï kölu ne.
47004004	Lïjë ama ga ilagi Bɔko'ba römöyï Satani ŋere 'ba dɔliŋɔ nime na kïyölu kömönnï 'deni di bi to'ja bi kɔpɔ löbu 'ba laja laka 'ba Kurïsïtö nime ame kina rɔ kïnë Bɔko'ba ne.
47004005	Römöyï lende 'ba gbagba ze ga na dë dëdï duwöwö, ŋere Yësu Kurïsïtö mo na dëdï duwöwö kina ze rɔ bɔ laja ziye mï ndɔbɔ abo.
47004006	Römöyï bo Bɔko'ba na tönë kiya te, “I'di bi kɔpɔ koyi rönï ti mï mandölu,” kina bo na me gbï koja bi kɔpɔ abo 'deni koyi mï dökï'dï ze 'dɔ ko'de akikali 'ba rɔ löbu abo zize ame kina ma këdï 'deni rɔ töbö kpa dɔ Kurïsïtö ne.
47004007	Tine rɔ löbu kulöwö rɔ dɔ kiteli nime i'di ŋgï mïze ame ka rɔ kete korɔ'bɔ ne. Kina ame 'dɔ kileme tigɔ dɔ kiteli mo nima eze na dë, a 'ba Bɔko'ba na.
47004008	Gomɔ iyaya ze ra ma, tine itikɔ ze dë. Mɔtɔ ga kïlïkö dɔze pele, tine dökï'dï ze idaki dë.
47004009	Kuruku 'ba rɔze ga onzi ŋgï ŋbaŋi. Tine bo bɔ pɔri ɔcɔ dë di zize. Kina ame ko'dɔ ze pele 'bowa, tine upö ze dë.
47004010	Mï loma ze pili dombi tölë 'ba Yësu tönë ŋgï mï yida rɔze tine 'dɔ dïdï mo kinda gbï di rɔze.
47004011	Mï kada 'ba loma ze, ze ŋgï ŋburu mï gomɔ 'ba tölë dömöyï Yësu 'dɔ kïnë dïdï abo kinda di mï yida rɔ 'ba yayi ze nime.
47004012	Kina me ze ma 'beze 'deni ŋgï rɔ yida 'ba tölë, tine 'dɔ këdï ziye rɔ dïdï.
47004013	Buku 'ba Bɔko'ba iya 'deni te, “Milende römöyï mi'di dɔma gɔ lende 'ba Bɔko'ba.” Kina Nyï Kɔtɔ Laka i'di ze 'deni gbï di'di dɔze gɔ lende 'ba Bɔko'ba kina me dilende 'deni yaga.
47004014	Dikali 'deni rɔ ma laka bo bɔ kindiŋi ŋere ze Yësu di mï tölë nime ti kindiŋi ze ti Yësu ko'de ze kɔtɔ tiye kako kɔmɔ bo.
47004015	Mo'dɔ a naga nime pili gɔ lende 'be 'dɔ lende këyï 'ba Bɔko'ba kömö nduwë zi ma konzi lïjë pili kileki yëë'dï mo rɔ mbëmbë zi Bɔko'ba kïlëlu rɔ löbu abo.
47004016	Gɔ kö'du mo na ma kinza ki'di rɔze kunzö dë ne. Yida rɔ 'ba yayi ze nime këdï keŋme ë'bënï ŋgï pele tine dïdï ëdï kïyöbu ma 'bënï ŋgï nduwë mïze rɔ kɔmɔ lëndö.
47004017	Gomɔ ma mbowa 'ba tö'dö dɔ ndö nime dëdï dombi ne ti ko'de rɔ löbu ma dɔ kiteli ame rɔ ŋburuŋburu ne 'deni ŋgï zize. Ame kina mbiri löbu kebe bo gomɔ mo nima ne.
47004018	Römöyï kɔmɔ ki'di ze inza dɔ wa ame ga këdï ko'ja ti kɔmɔ ne, tine gɔ wa ma kinza ko'ja kïnë mo dë naga. Wa ma ko'ja kïnë mo naga nima oloma ŋge mbowa tine ma kinza ko'ja kïnë mo ga na kö'bö ma 'bënnï ŋgï ŋburu.
47005001	Römöyï dikali ɔdɔ kiya te kïyëyï yida rɔ mira nime 'deni di mï dɔliŋɔ bine rö ma ŋburuŋburu ëdï ŋgï mïtɔrɔ ame Bɔko'ba na kubö kinza rɔ kpa közï bilaka lesi ne.
47005002	Ma gïrï nime ti dileri di kpa gomɔ ti kɔmɔ ki'di gɔ rö nima mïtɔrɔ ne.
47005003	Römöyï 'dɔ ɔdɔ dɔdɔ 'deni yïmo dinza kpe rɔ bɔ kulë.
47005004	Ame dëdï gba tötï mï mira mo nime dɔliŋɔ bine ne, ti dileri di kpa gomɔ ma kïrïndï. Tine inza tëgë dëdï do'dɔ 'deni tïyölu bo yida 'ba yayi nime yaga. Tine yida rɔ 'ba dɔyayi 'ba mïtɔrɔ na do'dɔkɔ tolɔ mo rɔze. Römöyï gɔ dïdï kindiyɔ wa ma rɔ a 'ba dɔyayi nime pili yaga.
47005005	Bo Bɔko'ba na kileŋo 'dɔ tuyï ze kɔzɔ a nime te. Kina me bo ki'di Nyï Kɔtɔ Laka abo 'deni zize rɔ akileme 'ba wa tönë ga pili bo kiyija 'deni dömöyï ze ne.
47005006	Kina me ze ŋgï ŋburu ti mï këddï. Dikali ame dëdï gba mï mira nime dɔliŋɔ bine ne ze gba rɔ ma kɔwɔ di rɔ liŋɔ 'ba ŋere Yësu.
47005007	Römöyï dïdï ze ɔrɔ 'deni dɔ ti'di dɔze gɔ lende 'ba Bɔko'ba inza gɔ wa ma ko'ja ti kɔmɔ.
47005008	Ze 'deni ŋgï ti mï këddï. Ma laka mo ŋgï ka zize tola yida rɔ nime dari ŋgï mï liŋɔ nime 'dë ti ŋere Yësu ne.
47005009	Tine a ma rɔ dɔ kiteli zize mo ame ze pele gba rɔ ma kɔwɔ bine ala di mï liŋɔ mo yayi ne, dökï'dï bo na do'dɔkɔ tïyëyï mo.
47005010	Römöyï ze nime pili dëdï dari dɔrɔke kɔmɔ kïtï 'ba burë abo 'ba Kurïsïtö. Kina 'dɔ nï mɔtɔ ko'ja kpa közï 'bï ŋgï ko gɔ ndɔbɔ ko'dɔ 'bï ame koloma pa rɔ to'dɔ mo mï yida rɔ bine, rɔ ma laka ala rɔ ma kënyë ne.
47005011	Kina me gɔ tere bo Bɔko'ba na ki'di 'deni dëdï docɔ ti'di dɔ gɔ lende 'ba Kurïsïtö zi ma konzi. Bo Bɔko'ba na kikali ma dëdï do'dɔ ŋgï ti dökï'dï kɔtɔ. Kina miya 'bama kpe gbï ikalike 'deni laka.
47005012	Bine dinza kpe 'böwu tubï gɔze ziye tine dëdï dileŋo gɔmo laka ziye 'dɔ këddïke ti, ti dɔ kombi gɔze. Kina gɔ kikalike gbï tileki dɔ lende zi ya ma këdï kombi dönnï za kulöwö gɔ yida rɔ ma yaga nime kola mï dökï'dï ne.
47005013	Ɔdɔ kiya te dilende rɔ dɔ rumö, dilende 'deni zi Bɔko'ba. Tine ɔdɔ dilende laka, ele sowa gɔ lende 'be.
47005014	Akɔ'ɔ abo 'ba Kurïsïtö na kogbɔ ze 'deni römöyï dikali 'deni laka bɔ kɔtɔ na kölë 'deni gɔ bilaka löbu nime pili. Omba tine kina rɔ ame bilaka löbu nime kölë 'deni kpaki kɔtɔ ti bo ne.
47005015	Bo ölë 'deni gɔ bilaka pili 'dɔ ame mo ga kɔmɔ ne koloma dë kpe nati gɔ dönnï tine rɔ 'ba bo bɔ kölë gönnï kënyï kɔdɔ di mï tölë mo nima.
47005016	Kina kinza debe todɔrɔ bïcï lende dë kpe rɔ bɔtɔ mɔtɔ gɔ akikali 'ba bilaka lesi. Ɔdɔ dodɔrɔ bïcï lende ra pele pa tönë bine rɔ Kurïsïtö gɔ akikali 'ba bilaka lesi do'dɔ dë kpe tara.
47005017	Römöyï bɔ ame 'deni rɔ akɔtɔ ti Kurïsïtö ne 'deni yaga rɔ wa la'ja. Bɔ ma mɔlo mo tönë iteli 'deni ma la'ja na kako 'deni 'bato.
47005018	Wa naga nime pili a ko'dɔ abo 'ba Bɔko'ba na. Na me ti Kurïsïtö bo uyï ze 'deni yaga rɔ bɔ pɔri zi bo di mï ma tönë ze pa rɔ bɔ ya zi bo ne. Kina me bo ki'di ndɔbɔ löbu nime 'deni zize to'de ma konzi mɔtɔ ga gbï kako mï pɔri nime ti bo ne.
47005019	Kina rɔ laja 'beze, Bɔko'ba o'dɔ pɔri ti bilaka pili nime gɔ lende 'ba Kurïsïtö. Bɔko'ba ikeki wali 'ba lende kënyë dë kpe gɔ bilaka abo ga. Bo na me ki'di laja abo 'ba to'dɔ pɔri tïnnï lïjë bilaka abo ga nime 'deni zize me tuwöwö mo.
47005020	Kina me dëdï diya lende 'ba Kurïsïtö 'deni ŋgï me kɔzɔ iya te bo Bɔko'ba mo na këdï kilende 'deni ti kpeze tara. Ti möyï Kurïsïtö doma'jo rɔze ziye i'dike Bɔko'ba kuyï ye yaga rɔ bɔ pɔri zi bo.
47005021	Kurïsïtö ŋgï lipo rɔ ma kɔpɔ kinza a mɔtɔ rɔ lende kënyë. Tine gɔ kö'du ze na Bɔko'ba ki'di bo 'deni konyɔnyɔ rɔ bo mï lende kënyë ze römöyï 'dɔ ze gbï dëdïke rɔ akɔtɔ ti bo rɔ bɔ lende laka abo ga 'ba Bɔko'ba.
47006001	Mï ndɔbɔ nime kɔtɔ ti bo Bɔko'ba doma'jo rɔze ziye kinza kolake lende këyï 'ba Bɔko'ba nime dë kïlïkö ŋgï rɔ yawa.
47006002	Uwöke 'deni tönë bo Bɔko'ba kiya bine te, “Mï tö'dö ame mo ŋgï rɔ ma laka mo ne muwö monɔ 'bï 'deni. Kina mï kada ame mo ŋgï rɔ ma laka mo ne mokɔnyi yi 'deni.” Kina me kada 'ba to'ja mï këyï abo 'ba Bɔko'ba na me 'deni. Kada 'ba to'ja kɔnyi abo na me 'deni tɔne.
47006003	Ze dïdëyï mudu dë gɔ kɔri zi bɔtɔ kinza ko'ja bi ŋgɔrɔ ra di rɔ laja koja ze.
47006004	Tine mï wa pili ma do'dɔ dileme 'deni ŋgï ze rɔ bɔ laja 'ba Bɔko'ba. Römöyï dombi gomɔ ma gege 'deni pili ti mï këddï.
47006005	Omba ze, koboso ze, ko'dɔ ayayi rɔze, ki'di ze mï ndɔbɔ ma kïrïndï naga. Tö'dö kinda'ba kɔmɔze dë, ze rɔ 'bö.
47006006	Tine gɔ ame ze ŋgï lipo rɔ ma laka mï akikali mo ti mï këddï ti lende laka ko'dɔ ne ileme ze 'deni rɔ bɔ laja 'ba Bɔko'ba ti Nyï Kɔtɔ Laka gbï ti akɔ'ɔ ma kodɔrɔ mo
47006007	ti lende laka mo gbï ti tigɔ 'ba Bɔko'ba. Lende laka ko'dɔ ze na 'deni rɔ jama zize to'dɔ ya timo gbï titata rɔze timo.
47006008	Lïjë mo tönë ga oro ze kebe 'böwu kopɔtɔ ze. Iti'ja ze kebe kïlëlu ze. Iya ze rɔ bɔ bëtï tine lende ze rɔ ma kodɔrɔ.
47006009	Ko'dɔ kpɔŋi rɔze kɔzɔ bilaka ma kinza kikali tine kebe kikali ze. Ko'dɔ ze ŋgï kɔzɔ a ma 'dɔ kölë yaga tine ze gba 'biri rɔ ma kïdïdï. Odɔ gomɔ pele kulöwö rɔze tine upö ze dë.
47006010	O'dɔ ze pele gɔ dëdï rɔ meri tine ze ŋgï ŋburu rɔ lɔŋɔ. Dinda rɔ lisa kinza ɔtɔ tine do'dɔ mɔri ŋgï rɔ mbëmbë zi ma konzi. Dinda ŋgï kɔzɔ ɔtɔ inza lipo zize tine ze ŋgï ti dɔkomali wa naga nima pili.
47006011	Kina ma ti ziye kpe lëpï ze ga ame mï Korinito ne, diya wa 'deni pili yaga bi kɔpɔ ziye. Dodɔ dökï'dï ze 'deni ŋgï pö mï kɔtɔ ziye.
47006012	Ze dotomo kpa dökï'dï ze dë teyi di ziye tine kpe na këdï kotomoke kpa dökï'dï ye teyi di zize.
47006013	Mëdï milende 'deni ŋgï ziye kɔzɔ iya te kpe kole ma ga tara. Kina ti o'dɔke ze gbï kɔzɔ ame dëdï do'dɔ ye ne. Odɔke dökï'dï ye ti gbï pö zize.
47006014	Kinza kodɔ'bɔke rɔye dë kɔtɔ ti ya ma kinza ki'di dönnï gɔ lende 'ba Kurïsïtö naga nima. Römöyï tara o'de rönï dë. Ti wa ma laka ni ti ma kënyë kodɔ'bɔ dönnï tondo ga? Ti bi kɔpɔ ni koloma kɔtɔ ti bi kölu tondo ga?
47006015	'Dɔ Kurïsïtö kutï dɔ lende bi kɔtɔ ti Satani tondo ga? A mɔtɔ inza ame kodɔ'bɔ ma ki'di dönï gɔ lende 'ba Kurïsïtö ti ma kinza ki'di dönï ne.
47006016	Wa'di na gɔ ki'di rö löbu 'ba Bɔko'ba ni kodɔ'bɔ dönï kɔtɔ ti akoro? Ze na rɔ rö löbu 'ba Bɔko'ba bɔ dïdï kɔzɔ ame bo kiya abo ne tara, ame bo kiya te, “Ti moloma mïnnï miliŋgere tïnnï. Ti mëdï rɔ ŋere Bɔko'ba 'bënnï kina ti lïjë këdï rɔ bilaka ma ga.”
47006017	Kina ma 'dɔ bo Bɔko'ba kiya te, “Ɔdɔke yaga di mï löŋgö lïjë gɔ këddïke e'be 'beri. Kinza kosake wa ame ga di zö rɔ ti'da ne dë kina ti minda'ba ye ŋgï rɔ 'bama ga.
47006018	Ti mëdï rɔ 'bu ziye. Kina ti këddïke ŋgï rɔ kole ma ga gbï rɔ yïtötï ma ga.” Akiya abo 'ba Bɔko'ba tigɔ dɔ kiteli na.
47007001	Kina me 'deni ziye kpe lëpï ma ga ma mɔ'ɔ kulöwö naga nime, yëyï naga nime pili Bɔko'ba ulömu 'deni zize. Kina ti dileŋoke rɔze ti rɔ ma kɔpɔ di mï wa ma kënyë ame ga pili këdï ki'di yida rɔ ti dïdï ze ga këdï rɔ ti'da kɔmɔ Bɔko'ba ne. Tikere abo 'ba Bɔko'ba na dolomake timo mïze.
47007002	Odɔke mïye pö zize. Ze bɔ tirasi lende zi bɔtɔ na dë. Du'bölu bɔtɔ dë kina do'bali wa 'ba bɔtɔ dë gbï.
47007003	Tine minza miya nime rɔ ma kënyë rɔye. Römöyï kɔzɔ ma tönë miya mɔlo bine ne tara, ze dɔ'ɔ ye kulöwö gɔ dö'bö ŋburu rɔ akɔtɔ tiye mï dïdï ala pele rɔ tölë.
47007004	Mikali dökï'dï ye laka, ma rɔ dɔ kombi nime gɔ lende 'be. Mï gomɔ mbëmbë ze naga nime pili ma ŋgï ti dökï'dï këddï. Lɔŋɔ na koso 'deni ŋgï lɔ yïmö dömöyï ye.
47007005	Di pötö tömö ze Makedoniya bine bi 'ba rɔ kindawo inza zize. Gomɔ na ŋgï kurë dɔze timo. Lamo ututu 'bënï ŋgï ti yida rɔze ma yaga nime kina mï ma 'bënï ŋgï lɔ ti tikere.
47007006	Tine bo Bɔko'ba bɔ tïyëyï dökï'dï ame ga ŋgï mï lisa ne ïyëyï dökï'dï ze 'deni ti tako 'ba Tito.
47007007	Tine inza ŋge gɔ tako abo, ma kulöwö mo na rɔ lëbï 'be ame bo kako timo zize ti ame gbï kpe kïyëyïke dökï'dï bo ne. Bo ïyëtï 'deni zize ma këddïke ti meri mo kulöwö 'dɔ toŋgɔ ze, ma kpe gbï rɔ monɔ gɔ lende kënyë 'be, ti teri 'be ame kpe ndö 'dɔ tɔrɔ tö ne bo iya 'deni gbï zize. Na me ma 'deni ŋgï le'jete kulöwö rɔ lɔŋɔ rɔ mbëmbë gɔmo.
47007008	Tine ame ɔdɔ waraga ma tönë mugu yayi ne kiya rönï pele rɔ ma kata ziye kɔdɔ dökï'dï ye minza kpe pörï gɔmo. Moŋgɔ bine waraga nima ɔdɔ ŋgï dökï'dï ye sowa ame tö'dö mo pele dɔ ndö ne.
47007009	Tine lɔŋɔ ma inza gɔ ame mi'di ye rɔ meri, ma rɔ lɔŋɔ römöyï meri nime i'di ye 'deni këddï kotɔke dɔye. Bɔko'ba o'dɔ ndɔbɔ abo 'deni ti meri nima. Dëmba tine wa nima do'dɔ ziye ne inza rɔ ma kënyë.
47007010	Römöyï meri ame Bɔko'ba ko'dɔ ndɔbɔ abo 'deni timo ne ëdï ko'de dɔ kotɔ kɔmɔ wa di mï tölë. Kina a mɔtɔ rɔ tëdï pörï gɔmo inza mï ama. Ne meri ame rɔ 'ba dɔliŋɔ ne o'de ma 'bënï ŋgï rɔ tölë.
47007011	Kina oŋgɔke ma Bɔko'ba ko'dɔ meri 'be nime ziye te? Oŋgɔke ma ki'di rɔye ŋgï koŋmi mï ndɔbɔ abo te? Oŋgɔke ma ki'di tigɔ ziye kileme laka 'be te? Oŋgɔke ma ki'di mïye ŋgï këdï löbu gɔ lende laka te? Oŋgɔke ma kïyötï ye te? Oŋgɔke ma ki'di meri 'ba toŋgɔ ma ziye te? Oŋgɔke ma ki'di kodɔke mïye gɔ ndɔbɔ abo te? Oŋgɔke ma ki'di ye ŋgï ndö 'dɔ todɔ karama dɔ bɔ kirasi lende te? Ileme ye 'deni ŋgï lipo mï wa nime kinza bɔti mɔtɔ rɔye.
47007012	Kina kɔzɔ ama pele mugu waraga nime ne inza gɔ lende 'ba bɔ ma kirasi lende nima ala gbï gɔ lende 'ba bɔ ma kirasi lende teyi mo nime. Tine mugu 'dɔ kikala yaga bi kɔpɔ ziye kɔmɔ Bɔko'ba ma kodɔke dökï'dï ye 'deni ŋgï pö mï kɔtɔ zize.
47007013	Kina me ki'di kïyëyï dökï'dï ze. Tine inza ŋge gɔ ame kïyëyï dökï'dï ze, ma rɔ dɔ kiteli mo gɔ lɔŋɔ ame do'ja di rɔ Tito gɔ kɔnyi ma ko'dɔke zi bo kidiŋgake dɔ bo ŋgï bo koloma kinza tomeri a mɔtɔ ne.
47007014	Kina me wa ma tönë ga miya zi bo mubï gɔye kulöwö ne inza kaya kpe rɔma römöyï 'deni pili rɔ ma laka. Kina kɔzɔ ame lende kiya ze ziye pili rɔ ma kodɔrɔ ne tara na me ma dubï gɔye zi Tito 'deni gbï rɔ ma laka.
47007015	Le'jete akɔ'ɔ abo gɔye ŋgï rɔ dɔ kiteli. Bo ëdï nduwë komeri ma kpe ŋgï ndö tuwö dɔ lende abo gbï ti ma tönë kinda'bake bo laka ti tikere Bɔko'ba ti rɔ kïlë'dï mo ne.
47007016	Ma mëdï miliya ŋgï nati römöyï le'jete dökï'dï ma olɔdɔ 'deni ŋgï mï kɔtɔ gɔ ndɔbɔ ko'dɔ 'be.
47008001	Löndö ze ga do'dɔkɔ ziye 'dɔ kikalike wa ma lende këyï 'ba Bɔko'ba ko'dɔ mï kanisa ma Makedoniya.
47008002	Akiyɔzɔ 'ba gomɔ o'dɔ rönï ŋgï zïnnï rɔ dɔ kiteli. Tine lïjë onya dɔmo ŋgï, lɔŋɔ 'bënnï kö'bö ŋgï rɔ mbëmbë. Kina lïjë ŋgï rɔ dɔ ŋgölö mï kpa közï ki'di 'bënnï pele di mï lisa nime lïjë këdï yïmo ne.
47008003	Rɔ ma laka mëdï miya ziye lïjë i'di wa ŋgï kebe dɔ ame dëne gɔ lïjë ki'di ne.
47008004	Ti ako'dɔkɔ 'bënnï na lïjë koloma ŋgï rɔ toma'jo rönnï zize rɔ atiri gɔ dutï dɔmo zïnnï lïjë kodɔ'bɔ rönnï gbï mï to'dɔ kɔnyi nime zi bilaka 'ba Bɔko'ba ma Yudayi.
47008005	Miya ziye aki'di 'bënnï ebe ame domeri 'dɔ ko'dɔ rönï ne ŋgï. Dɔgba mo yida rönnï na lïjë ki'di ŋgï zi ŋere Bɔko'ba. Kina me gɔ ako'dɔkɔ 'ba Bɔko'ba na lïjë ki'di gbagba nnï ŋgï gbï zize.
47008006	Kina me ze docɔ Tito bɔ kisaki totɔtɔ kpa közïmo nime ne 'deni 'dɔ bo koto to'dɔ mo nduwë tokɔnyi ye tote ndɔbɔ 'ba Bɔko'ba nime.
47008007	Ma 'beye yayi kpe 'deni ŋgï rɔ mɔri ti dɔkomali wa naga nime pili. Kpe 'deni ŋgï rɔ mɔri mï ti'di dɔ gɔ lende 'ba Kurïsïtö, mï lende kiya 'be, mï akikali, mï ti'di rɔ to'dɔ kɔnyi gbï mï akɔ'ɔ 'be gɔze. Kina do'dɔkɔ gbï ziye 'dɔ këddïke rɔ dɔ ŋgölö tara mï kpa közï ki'di nime.
47008008	Tine minza tudödu mo bërï rɔ lömu ziye. Mileme ŋge rɔ ame mɔtɔ ga kodɔ dökï'dï nnï 'deni pö mï kpa közï ki'di nime ne. Mo'dɔkɔ tikali mo akɔ'ɔ 'be ëdï kulöwö tondo.
47008009	Römöyï kpe ikalike lende këyï 'ba Yësu Kurïsïtö ŋere ze 'deni. Di mï mɔri mbëmbë nime pele bo koloma yïmo ne bo ebe kileki rɔ bo yaga rɔ lisa gɔ lende 'be 'dɔ lisa abo nima kodɔ mɔri dɔye.
47008010	Tine meri ma 'bama gɔ ndɔbɔ mo nima na me. Ma laka mo ziye 'dɔ koteke wa ma kisakike ti kɔɔ ene tönë nima yaga. Römöyï kpe na rɔ dɔndende 'ba tënyï ti ndɔbɔ nima. Tine inza ŋge rɔ tënyï timo kpe na gbï rɔ dɔndende 'ba bilaka ame ga ki'di rönnï ŋgï to'dɔ mo ne.
47008011	Kina ti otoke nduwë tari timo koteke ndɔbɔ mo yaga. I'dike lende 'ba 'dɔ tote mo këdï löbu ziye kɔzɔ ame tönë kisakike timo ne. Kina ma 'deni ziye o'dɔke ti, ti wa ame ga këddïke timo.
47008012	Ɔdɔ nï na ko'dɔkɔ ŋgï ti dökï'dï yï 'dɔ ti'di mo Bɔko'ba ti kutï ŋgï dɔ kpa közï ki'di 'bï nima kɔzɔ ame ki'di ne tara. Tine ame kinza timo bo ikali gbï.
47008013	Tine ame minza miya tïkëtï ya mɔtɔ ga timo gɔ bi kïrïndï mo kolɔkɔ ŋge kɔtɔ dɔye.
47008014	Tine römöyï kɔzɔ ame këddïke timo ŋbaŋi gïrï nime ne ma laka mo na ziye 'dɔ tokɔnyi ya ame ga këdï rɔ leri mo ne. Kina ɔdɔ kiya te kpe gbï këddïke rɔ leri kada mɔtɔ yayi lïjë këdï timo 'dɔ lïjë kokɔnyi ye gbï. Omba te na ti ki'di ako'dɔ këdï pili laka rɔ ma koriya.
47008015	Kɔzɔ ame buku 'ba Bɔko'ba kiya ne tara, ame kiya te, “Nï ame kutö'du pele kulöwö ne inza timo rɔ dɔ kiteli. Kina nï ame kutö'du ŋge mbowa ne inza ŋge timo wötï kulöwö titiyi.”
47008016	Ze dilekike yëë'dï rɔ mbëmbë zi Bɔko'ba gɔ ame bo ki'di Tito 'deni ŋgï kodɔ mïnï pö ziye kɔzɔ ma 'beze ne.
47008017	Tine inza ŋge gɔ ame bo kutï gɔ lende ze, bo gbagba bo mɔlo ndö 'dɔ tari ziye gɔ ako'dɔkɔ abo gba kinza ma diya.
47008018	Kina me dëdï doja löndö ze ma koro kulöwö mï kanisa pili mï ndɔbɔ abo 'ba tuwöwö lende 'ba Bɔko'ba nime 'deni kari kɔtɔ ti Tito ziye yayi.
47008019	Kina mɔtɔ gbï kanisa na koŋgɔ bo ki'di bo tiliŋgere tize mï ndɔbɔ 'ba kpa közï ki'di nime gɔ kileme akɔ'ɔ ze ti rɔ löbu 'ba ŋere Yësu.
47008020	Tine ze dëdï dokɔ rɔze laka to'dɔ mo kinza kebe ko'de lende ra.
47008021	Do'dɔkɔ to'dɔ a ma kodɔrɔ kɔmɔ Bɔko'ba gbï kɔmɔ bilaka lesi.
47008022	Kina me dëdï doja löndö mɔtɔ kari kɔtɔ tïnnï. Do'ja 'deni ŋgï mï konzi di rɔ bo ma bo kodɔ mï bo 'deni gɔ ndɔbɔ nime. Kina me ma le'jete bo odɔ mï bo 'deni ŋgï gɔmo römöyï dökï'dï bo olɔdɔ 'deni ŋgï mï kɔtɔ gɔ ndɔbɔ ko'dɔ 'be.
47008023	Tine ma 'ba Tito bo rɔ lëpï zö mï ndɔbɔ ma ziye. Kina löndö ama ga këdï kari ti bo ne lïjë na rɔ kɔmɔ kanisa to'de rɔ löbu këdï zi Kurïsïtö.
47008024	Ilemeke akɔ'ɔ 'be zïnnï 'dɔ ki'di kanisa ma laki kikali ŋgï timo omba dëdï dubï gɔye gbï nime rɔ ma laka.
47009001	Tine zö dë ka 'dɔ tugu wa naga nime ziye gɔ lende 'ba a 'ba kɔnyi ame gɔ koja zi bilaka 'ba Bɔko'ba ma mï Yudayi.
47009002	Mikali ŋgï kpe o'dɔkɔke kulöwö tokɔnyi lïjë. Kina ki'di mubï gɔye gɔmo kulöwö zi ya ma Makedoniya miya te, “Löndö ame ga mï Giriki ne ëdï 'deni mɔlo ndö ti kɔɔ ene to'dɔ kɔnyi.” Kina akiteri kulöwö 'be nima ocɔ ma konzi 'deni ŋgï gbï to'dɔ mo.
47009003	Kina me mëdï moja löndö naga nime kari ziye yayi kinza tubï nime dubï gɔye kulöwö ne kari kïlïkö ra ŋgï rɔ yawa, tine gɔ kpe këddïke ndö kɔzɔ ame miya ne tara.
47009004	Römöyï mɔtɔga bilaka mɔtɔ di Makedoniya bine ti kako kɔtɔ tö 'dɔ ki'di ko'ja ye 'deni ŋgï ndö kɔzɔ ma miya zïnnï. Me ɔdɔ kiya te kako ko'ja ye dë ŋgï ndö tara o'ja ti këdï rɔ laŋa ma löbu rɔze 'di, gɔ tubï nime ze dubï gɔye ra kulöwö ne. Kina ti këdï gbï rɔ laŋa ma löbu rɔye.
47009005	Kina ma momeri 'dɔ ki'di moja löndö naga nime kari tötï dɔgba kɔmɔ ma yayi. Römöyï 'dɔ lïjë kiyija kpa közï löbu mo tönë ga kiyake ti'di mo ne këdï mɔlo ndö. Wa naga nima ti'di mo këdï mɔlo ndö koda dɔma yayi ŋgï rɔ kpa közï ame nï mɔtɔ ki'di gɔ ako'dɔkɔ 'ba mïyï ne tine kinza rɔ ame ki'di ŋgï gbɔ yayi ne.
47009006	Kpe omerike lende nime. Bɔ ame kulï kupö mo ŋge mbowa ne umu gbï ŋgï ŋge mbowa. Kina bɔ ame kulï kupö mo mbiri ne umu gbï mbiri.
47009007	Kina ti nï mɔtɔ zïyï ti'di mo kɔzɔ ame mïyï ko'dɔkɔ ne tara. Tine kinza rɔ ame ki'di 'dɔ kebe ko'dɔ bu'bu 'böwu gɔmo ne, ala gbï gɔ ame këdï 'deni ŋgï kɔzɔ wali naga tara göyï nï mɔtɔ ne. Römöyï bɔ ame ki'di ti lɔŋɔ mo ne na Bɔko'ba kɔ'ɔ.
47009008	Kina bo ɔ'bɔ gbï ti'di mo nduwë zïyï rɔ dɔ kiteli 'dɔ këddï ti wa ame ga ko'dɔkɔ zi gbagba yï ne. Kina ti bo ki'di gbï zïyï rɔ dɔ kiteli gɔ ndɔbɔ ko'dɔ laka 'bï ga pili.
47009009	Kɔzɔ ame buku 'ba Bɔko'ba kiya ne tara, ame kiya te, “Bɔko'ba ulï 'deni kpaki kote gɔ bi zïnnï lïjë bɔ lisa ni. Lende laka abo na kö'bö 'deni rɔ ŋburuŋburu.”
47009010	Kina me bo Bɔko'ba bɔ ti'di kupö zi bɔ kulï mo naga nima, bo bɔ ti'di akonyo mo tönë ti ki'di wa ame ga pili ko'dɔkɔke ne ŋgï ziye. Bo ti ki'di dɔmo köyö teyi 'dɔ lende laka 'be ga konzi gbï.
47009011	Bo ti kö'bö ŋgï ti'di mo ziye 'dɔ ki'dike gbï nduwë zi bɔ lisa. Kina ti yëë'dï mo këdï zi bo rɔ mbëmbë gɔ kpa közï nime dëdï doto ne.
47009012	Römöyï ndɔbɔ nime inza ko'dɔke ŋge tokɔnyi bilaka abo ga 'ba Bɔko'ba tine ëdï ko'de yëë'dï ma löbu gbï zi bo.
47009013	Kpa közï ki'di 'be nime ti kileme tuwö dɔ Bɔko'ba 'be gbï ti ma ki'dike dɔye gɔ laja laka 'ba Kurïsïtö. Kina ma konzi ti kïlëlu rɔ löbu 'ba Bɔko'ba ŋgï gɔmo, gbï gɔ mï këyï 'be zïnnï ti ya mɔtɔ ga pili.
47009014	Kina ti lïjë komeri gɔye kumötu dɔ möyï ye gɔ lende këyï 'ba Bɔko'ba nime kileme rönï 'deni tiye ne.
47009015	Yëë'dï këdï zi bo Bɔko'ba gɔ kpa közï löbu dɔ kiteli abo nime.
47010001	Kina me ma Pɔlo mëdï moma'jo rɔma ziye ti mï këyï ti tiliya rɔ 'ba bo 'ba Kurïsïtö. Ma bɔ ame laki kiya te ɔdɔ mëdï mï löŋgö ye kpama rɔ ma koŋmi mo tönë, tine ɔdɔ motɔ gɔma 'deni yaga na 'jaa mebe tiya wa ziye ne.
47010002	Kina me mëdï moma'jo rɔma ziye kinza ki'dike ma dë mebe tiya wa rɔ ma kata ziye ɔdɔ mako. Römöyï rɔ ma laka lïjë bilaka naga nima këdï kiya te dëdï do'dɔ ndɔbɔ nime ka gɔ yida rɔ 'ba dɔyayi nime ne ti mikali ŋgï tiya wa zïnnï.
47010003	Römöyï kɔzɔ ame dëdï pele doloma dɔyayi ne dinza to'dɔ wa 'ba dɔyayi.
47010004	Jama 'ba ya ze nime inza rɔ 'ba dɔyayi, tine kina rɔ ame tigɔ mo ŋgï rɔ 'ba Bɔko'ba kɔ'bɔ titikɔ wa ma kitigɔ naga ŋgï 'doyi.
47010005	Kowasa ni ti kïnë 'ba dɔ kombi pili ame ga këdï ko'dɔkɔ tïkïtï mugu nnï ti akikali 'ba Bɔko'ba ne dicaca dɔmo 'deni 'doyi yaga. Kina meri 'ba mïze 'doyi dogbɔ dɔmo 'deni 'dɔ domeri ŋge kɔtɔ rɔ lende 'ba Kurïsïtö.
47010006	Kina me ze 'deni ŋgï ndö todɔ karama dɔ ya ma gba rɔ minyi naga ɔdɔ kpe kuwöke dɔ lende abo 'ba Bɔko'ba 'deni.
47010007	Kpe kapa ma yaga naga nime na ŋge këddï koŋgɔke e'be. Tine ɔdɔ bɔ mɔtɔ këdï ti mï këddï bo kiya te bo 'ba Kurïsïtö na i'dike bo komeri dɔ bo laka ze gbï rɔ 'ba Kurïsïtö.
47010008	Römöyï a mɔtɔ inza kpe 'dɔ këdï rɔ, rɔ kaya zö ɔdɔ kiya te mubï gɔ közï kakpa nime bo ki'di zize ne ra pele kulöwö. Ame kina rɔ 'ba tokɔnyi mo kinza rɔ 'ba tirasi mo ne.
47010009	Bine mo'dɔkɔ dë 'dɔ kinda kɔzɔ iya te mëdï mo'dɔkɔ tiyere ye ti waraga nime.
47010010	Römöyï ya mɔtɔ ga ti kiya te, “Waraga kugu abo ga ïrïndï kata kɔsɔ mo kileki dë. Tine ɔdɔ gbagba bo mo na këdï bine bo iya wa dë kulöwö zi bilaka kɔzɔ a nime te, lende abo ga le rɔ ma këyï.”
47010011	Tine i'dike lïjë bilaka tɔ naga nima kikali laka, wa ame ga dëdï dugu mï waraga ne ɔdɔ dëdï bi mo tɔ nima na gbï dëdï do'dɔ ko tara.
47010012	Rɔ ma laka ma 'beze dilaŋa rɔze dë todɔrɔ bïcï lende rɔze ala tiyari rɔze ti lïjë bɔ këdï kïlëbë rönnï kulöwö naga nima. Lïjë wa rumö naga nima. Lïjë ebe ti'di gbagba lïjë na rɔ a 'ba tiyari rönnï timo todɔrɔ bïcï lende 'bënnï ŋgï kinza dɔ ɔtɔ mo yɔ.
47010013	Tine ma 'beze ti doyo rɔze ŋge gɔ wa ma do'dɔ mï maga nime Bɔko'ba ki'di zize ame kpe gbï kebe yïmo ne.
47010014	Kina kɔzɔ ame kpe ma 'beye mïyö ma dayi ne tönë dari yayi ne dumu dë gönyï maga ma 'dë mï kada nima doto laja laka 'ba Kurïsïtö ziye ne.
47010015	Gɔ kö'du mo na 'beze dïlëbë rɔze dë dɔ ndɔbɔ ko'dɔ 'ba bilaka mɔtɔ ga ame lïjë ko'dɔ 'deni ŋbö kala gönyï maga ma Bɔko'ba ki'di zize tönë ne. Tine dïyënï bine kpe ti kö'böke nduwë rɔ dɔ kiteli ti'di dɔye gɔ lende 'ba Kurïsïtö gɔ do'dɔ wa ma kinza kiya naga nduwë mï löŋgö ye mï maga abo nime ne.
47010016	Kina ti dari duwöwö laja laka nime ŋgï mï dɔliŋɔ mɔtɔ ga ame kebe gönyï ye yayi ne kinza dïlëbë rɔze ra dɔ ndɔbɔ ame ya mɔtɔ ga ko'dɔ 'deni mï gɔ bi ma ki'di zïnnï ne.
47010017	Tine kɔzɔ ma tönë buku 'ba Bɔko'ba kiya ne tara, ame kiya te, “I'dike lïjë ame ga ko'dɔkɔ tonyo koso ne konyo ti gɔ wa ma Bɔko'ba ko'dɔ.”
47010018	Römöyï laka 'ba bilaka lesi ëdï kinda ŋge ɔdɔ ŋere Bɔko'ba na komeri kiya te bɔ mo ëdï laka. Tine inza rɔ wa ame 'dɔ nï mɔtɔ na komeri röyï kiya te ëddï laka.
47011001	Momeri bine kpe ti kinda'bake mïye kɔtɔ tö pele di mï lende dɔ rumö ma nime. Moma'jo rɔma ziye kina 'dɔ ko'dɔke ŋgï tara.
47011002	Römöyï ma bine ti mï kombi gɔ kö'du 'be kɔzɔ ma Bɔko'ba gbï ti mï kombi gɔye ne tara. Kpe ma rɔ dötï dɔ ko'do mïlïbö 'deni zi bɔ ma kɔtɔ ame kina rɔ Kurïsïtö ne.
47011003	Ma rɔ meri bine kɔzɔ ma tönë Satani ku'bölu Awa ti dɔŋgala 'ba kɔmɔ kandi abo ne bo ti kebe kuyï meri 'ba dɔye gbï mökö tara di mï kɔri 'ba ti'di rɔ ŋgï rɔ ma laka kɔtɔ zi Kurïsïtö nime.
47011004	Römöyï moŋgɔ ɔdɔ kiya te bɔtɔ mɔtɔ kako kuwöwö lende 'ba Yësu mɔtɔ tɔne 'beri ziye di dɔ ma 'beze nime na kutïke e'be za dɔmo kinda'bake Nyï Kɔtɔ Laka mo kpaki ti laja mo ga.
47011005	Tara ne ma di ziye ma 'deni ŋgï kulöwö wötï du bërï di zi bɔ laja löbu 'be tɔ mo naga nima?
47011006	Ɔdɔ kiya te lende kiya na mikali dë pele tine mëdï ŋgï ti akikali mo. Kina me mileme 'deni laka ziye mï akiyandi pili.
47011007	A nime kinza miteri gïrïsï dë di ziye mï kada nima mëdï muwöwö laja 'ba Bɔko'ba ziye ne na kileki ma 'deni yaga rɔ bɔ lende kënyë ziye? Mo'dɔ tara tileki rɔma titi gɔ kpe na këddïke löbu.
47011008	Mï kada naga nima moloma gɔ gïrïsï ma kako di mï kanisa mɔtɔ ga. Mebe ŋgï rɔ tolɔ wa di zïnnï tokɔnyi ye timo.
47011009	Kina ma 'dɔ ki'di mï kada naga nima mëdï tiye yayi ne ɔdɔ leri 'ba a mɔtɔ ko'dɔ ma pele mo'dɔkɔ dë toma'jo ye kinza mebe mëdï ra yaga rɔ kpaŋbiri ma löbu ziye. Tine kɔnyi ma ga, löndö ma kako di Makedoniya naga na ko'de. Kina kɔzɔ ma tönë mo mokɔ rɔma ne ti mö'bö nduwë tokɔ rɔma tara kinza mebe mëdï ra rɔ kpaŋbiri ma löbu ziye.
47011010	Rɔ ma laka kɔzɔ ame lende kodɔrɔ abo 'ba Kurïsïtö këdï yïmö ne rɔ koyo ma nime inza kuburu rönï ma titi te mï dɔyayi 'be 'ba Giriki yayi pili.
47011011	Gɔ wa'di na ki'di miya tara? Mɔ'ɔ ye dë rɔ tɔ'ɔ? Tine inza du tara. Bɔko'ba ikali ŋgï mɔ'ɔ ye.
47011012	Ti mö'bö nduwë to'dɔ mo kɔzɔ ma dɔgba tara kinza lïjë bɔtɔ bɔ laja mɔtɔ tɔ naga nima kebe ra tïlëbë rönnï tëgë lïjë o'dɔ ndɔbɔ nime gbï kɔzɔ ma 'beze.
47011013	Römöyï lïjë ma 'bënnï nima bɔ laja dɔ kïndëndë bɔ 'bölu mï ndɔbɔ ko'dɔ na lïjë këdï kuyï kïnë nnï tëgë rɔ bɔ laja 'ba Kurïsïtö.
47011014	Tine a ma 'dɔ kigayi wa na dë. Römöyï Satani pele ebe gbï tuyï kïnë nï gɔ bo kinda kɔzɔ malayika 'ba bi kɔpɔ.
47011015	Kina inza rɔ a ma kembe ɔdɔ kiya te bɔ laja 'bënï ga kuyï kïnë nnï kinda kɔzɔ bɔ laja 'ba lende laka. Mï ŋburuŋburu 'bënnï lïjë ëdï kari ko'ja kënyë mo ko kɔzɔ wa ma lïjë koloma to'dɔ mo bine nima.
47011016	Kina me mëdï mileki 'deni gbï miya gɔmo ziye. Kinza bɔtɔ mɔtɔ komeri dë kiya te ma rumö na. Ne ɔdɔ kiya te kpe kutïke 'deni pele dɔmo te ma rumö na, uwöke dɔ lende ma 'dɔ mëdï gbï ti a mɔtɔ mbowa toyo rɔma gɔmo.
47011017	Tine ame mëdï miya ne ma kako di zi ŋere Yësu na dë. Gɔ lende 'ba rɔ koyo ma nime na ki'di ma 'deni ŋgï ko mëdï milende kɔzɔ rumö.
47011018	Kina kɔzɔ ame ma konzi këdï koyo rönnï 'deni kulöwö gɔ a 'ba dɔliŋɔ nime ne ma gbï ti mo'dɔ tara.
47011019	Römöyï le'jete kpe ma gbagba ye mo tönë kikalike wa kulöwö ne ebe kinda'bake dɔ lende 'ba bɔ rumö 'deni za.
47011020	Bɔtɔ ame ko'dɔkɔ pele to'dɔ ye rɔ atɔli, kuyï ye, kotɔri kpeye, kudölï ye ala kokɔsɔ kɔmɔye ne ebe kinda'bake lende mo ŋgï aa yayi.
47011021	Ma 'bama a ma tara ga tiya mo aya za rɔma. A ma tara ga aga za rɔze. Tine ɔdɔ bɔ mo kilaŋa rɔ bo tïlëbë rɔ bo dɔ a mɔtɔ kina me ki'di mëdï milende 'deni ŋgï ko rɔ dɔ rumö. Kina ti ma gbagba ma mo'dɔ gbï tara.
47011022	Lïjë mo nima tëgë di mï kupö yë mo ga? Lïjë Yudayi mo ga na? Ma gbï rɔ Yudayi. Lïjë Yisarele mo ga na? Ma gbï rɔ Yisarele. Lïjë kupö Abarayama mo ga na? Ma gbï rɔ kupö Abarayama.
47011023	Ala tëgë lïjë bɔ ndɔbɔ 'ba Kurïsïtö mo ga na? Ne ɔdɔ kiya te këdï rɔ ama mo tine ma na rɔ mï teri mo. Mo'dɔ ndɔbɔ mo 'deni kebe lïjë nima pili. Mɔdɔ 'deni mï maboso mï konzi gɔ kö'du mo kebe 'bënnï. Omba ma gɔmo ti nyɔ'bɔ mï konzi kebe 'bënnï. Mɔmɔ pe di kpa tölë mï konzi gɔmo kebe 'bënnï.
47011024	Nyɔ'bɔ komba kpa 'butë mota döömu dɔmosowɔ 'ba Yudayi naga onyo ma ra ŋbö mï muyï 'do.
47011025	Turu 'ba Romo omba ma ra mï mota 'do. U'du ma 'deni mï kɔtɔ ti döku. Sorope otopa ra tö mï mota 'do mï zana mini löbu. Mukörï ra mö'dö gonyi dɔ kɔtɔ mï mini.
47011026	Mï liŋgere mbëmbë ma naga nima ma ŋgï mï löŋgö ŋbaka ni ma ti lëŋbë di kpa közï mini koso ni ma ti bɔ akolɔ, di zi Yudayi ze mo ga ti bɔ löwö 'bënnï mo ga, di mï gawo kpaki kebe yï mökö pili kebe dɔ mini löbu ni, kina gbï di zi bɔ laja lëpï ze mɔtɔ ga ame rɔ bɔ laja dɔ kïndëndë ne.
47011027	Ndɔbɔ ni ti gomɔ na ŋgï kɔdɔ rɔma tö'dö kinda'ba kɔmɔ ma dë, rɔ 'bö ti koda mini, rɔ leri 'ba akonyo ni ti bɔŋgɔ, ma gbï kinza mbëlï 'ba dɔma.
47011028	Tine kola gomɔ mɔtɔ ga ame kinza kïtëtë dë ne, ma ŋgï ŋburu rɔ kɔmɔ lëndö rɔ meri gɔ kanisa pili.
47011029	Ɔdɔ mɔtɔ kidaki 'deni ŋgï tigɔ mo kinza kpe, ma ŋgï gbï tara. Ɔdɔ kiya te mɔtɔ kila'ba mï lende kënyë ma ŋgï dɔ meri.
47011030	Ɔdɔ kiya te gɔ moyo rɔma ti moyo rɔma ŋgï gɔ wa ame kileme tikeŋme ma mo ne.
47011031	Bɔko'ba 'bu 'ba ŋere ze Yësu Kurïsïtö ame akïlëlu këdï ti möyï bo rɔ ŋburuŋburu ne ikali ŋgï ma mo'dɔ bëtï dë.
47011032	Kina tönë di Damaseke turu 'ba bɔ dɔliŋɔ Aretasi i'di koda bi toko yɔki gawo 'dɔ tinda'ba ma.
47011033	Tine i'di ma ŋgï mï kee koja ma ti kowe kebe bi gböŋö 'ba tëlï 'ba rɔ gawo nima miriŋa mɔmɔ ŋgï di kpa közï bo.
47012001	Kina me 'deni zö ti moto nduwë tubï gɔma ame pele kinza mo'ja ɔtɔ dë gɔmo ne. Ne i'dike 'bato mebe rɔ tïyëtï gɔ nyï ti akileme 'ba ŋere Yësu ma ko'dɔ zö.
47012002	Mikali bɔ mɔtɔ ame rɔ 'ba Kurïsïtö pa tönë bine kɔmɔ kɔɔ mo iteli 'deni 'butë dɔmosowɔ. Ombi bɔ nima ŋgï kari tɔrɔ kɔdɔ ŋbö mïtɔrɔ. Tine mikali dë ɔdɔ wa ne ŋgï rɔ ma laka ala nyï na ya, ama Bɔko'ba na kikali.
47012003	,
47012004	Mikali ogba bɔ nima ŋgï kari mï dɔliŋɔ 'ba Bɔko'ba. Tine gbï mikali dë ɔdɔ wa ne rɔ ma laka ala nyï na ya, ama Bɔko'ba na kikali. Di yayi na bo koloma ŋgï rɔ tuwö wa ame ga kinza kiya bɔtɔ kɔ'bɔ dë tombi kpënï gɔmo ne.
47012005	Kina ma ti mubï gɔ bɔ nima. Tine ma 'ba gbagba ma mo 'dɔ mubï gɔma na ko'dɔ rönï rɔ a ma kinza, ti mubï ŋge rɔ gɔ tikeŋme ma mo.
47012006	Ne ɔdɔ mo'dɔkɔ pele tubï gɔma minza mëdï ŋgï rɔ rumö, römöyï mëdï miya rɔ a ma kodɔrɔ. Tine mola kinza to'dɔ mo tara römöyï mo'dɔkɔ 'dɔ kodɔrɔ lende ma ŋge gɔ a ma mo'dɔ ko'ja di yida rɔma ala kuwö gbï di kpama.
47012007	Tine 'dɔ togbɔ ma kinza toyo rɔma ra kulöwö gɔ a löbu naga nime mo'ja ne na kusu a ma kɔ'ɔ 'deni mï yida rɔma. Kina 'deni ŋgï kɔzɔ bɔ laja 'ba Satani mï yida rɔma tomba ma ŋburu kinza moyo rɔma ra.
47012008	Moma'jo rɔma 'deni ŋbö mï mota zi ŋere Bɔko'ba 'dɔ bo kogba a nime yaga di mï yida rɔma.
47012009	Tine bo ileki kiya zö te, “Lende këyï ma ti ki'di yi kɔ'bɔ tombi wa pili. Tikeŋme 'bï i'di tigɔ ma ŋgï këdï rɔ dɔ kiteli.” Gɔ kö'du mo na ti mëdï ŋgï ti mï këyï rɔ mbëmbë toyo rɔma gɔ tikeŋme ma nime. Römöyï gɔ tigɔ 'ba Kurïsïtö këdï tö.
47012010	Dömöyï Kurïsïtö ma ŋgï ti mï këyï di mï tikeŋme ma, di mï ti'ja, di mï gomɔ, di mï közï kasi ma ko'dɔ zö. Römöyï ɔdɔ kiya te meŋme kina mitigɔ ŋgï yaga.
47012011	Ma 'deni ŋgï du rɔ rumö mo gɔ bi mo nati. Kpe na ki'dike ma 'deni mila'ba yïmo. Dëne 'dɔ kpe na kubïke gɔma. Tine kɔzɔ ame ma minza pele rɔ ɔtɔ ne, minza ŋgï wötï du bërï di zi bɔ laja löbu 'be tɔ mo naga nima.
47012012	Wa ame kileme ma rɔ bɔ laja ma laka ne na ma këdï ko'dɔ rönnï 'deni mï löŋgö ye yayi ti mï këddï ne, kina gbï ti gɔ kotɔ mo ti ndɔbɔ mo ame ŋgï kulöwö rɔ dɔ kiteli ne.
47012013	Tine rɔ ma tondo na mo'dɔ ye dë rɔ ma koriya ti kanisa ma laki? Kina dë ŋge rɔ ma tönë moma'jo ye dë mi'di akïrïndï dɔye ne? Tine kpe olake ma gbɔ gɔ lende kirasi ma nime.
47012014	Bine mï mota mo na 'deni me ma mëdï ndö 'dɔ tari ziye yayi. Tine minza mëdï rɔ akïrïndï dɔye römöyï e'be ga na dë mëdï moma, tine gbagba ye mo na mëdï moma gɔmo. Römöyï kole na dë 'dɔ ki'di wa zi 'bu, tine 'bu na këdï ki'di wa zi kole.
47012015	Ma ti mï këyï tote wa ame ga mëdï timo ne pili gɔ kö'du 'be mi'di yida rɔma gbuluŋgu dɔmo. Kina kɔzɔ ame mɔ'ɔ ye 'deni kulöwö ne 'dɔ kɔ'ɔke ma gbï ŋge mbowa gɔmo?
47012016	Rɔ ma laka ikalike 'deni ma mi'di rɔma dë yaga rɔ akïrïndï ziye. Tine mɔtɔ ga ebe 'bënnï tiya mo te, ma Pɔlo rɔ bɔ dɔŋgala mëdï rɔ to'ba ye ti bëtï.
47012017	Mogɔgɔ rɔma dɔye nyanya ga mï ndose ma moja bɔ laja timo naga?
47012018	Ma na mi'di Tito ma 'dɔ kari yayi. Kina ma moja löndö mɔtɔ ame rɔ 'ba Kurïsïtö ne kari kɔtɔ ti bo. Tine iyake ra te Tito ogɔgɔ rɔ bo dɔye? Ndɔbɔ ze ma ze ti bo na kari dë kɔri kɔtɔ?
47012019	Kpe ëddïke mɔlo nime rɔ tomeri mo te dëdï do'dɔkɔ titata rɔze yaga di kɔmɔye? Inza du tara. Ziye kpe ma mɔ'ɔ kulöwö naga nime, dëdï dilende ziye nime pili mï Kurïsïtö kɔmɔ Bɔko'ba 'dɔ kulu ye.
47012020	Römöyï ma mëdï mere bine mɔtɔga ti mako mo'ja za kinzake kɔzɔ ma mo'dɔkɔ. Kina kpe gbï yɔ ti ko'jake ma minza kɔzɔ wa ma ko'dɔkɔke. Mɔtɔga lamo ni na za ti këdï ti mï kombi ti 'dïrï ti mï kututu ti ŋgɔŋgɔ ti kore ti rɔ kote gbï ti lende kirasi.
47012021	Momeri gbï ɔdɔ mari 'böwu Bɔko'ba ma ti kileki ma bërï di kɔmɔye. Kina ti mudu ŋgï rɔ ma kënyë gɔ lende 'ba ya ame ga ŋbaŋi mï löŋgö ye ko'dɔ lende kënyë tönë bine kotɔ ga dönnï dë di yïmo ne. Lïjë ma kinza kotɔ dönnï dë yɔ di mï lende ko'dɔ ti'da 'bënnï naga nima ti yërï ni ti ndörö 'ba gɔmo mo ne.
47013001	Ame na 'deni rɔ mï mota ma 'ba tako ziye yayi. Lende mɔtɔ ame këdï o'dɔkɔ gɔ kiya ti bɔ kodɔrɔ ndïmo ga teyi rïyö ala mota kɔzɔ ma buku 'ba Bɔko'ba kiya tara.
47013002	Mi'di ame ti zïnnï lïjë bɔ ko'dɔ lende kënyë tönë ga yayi ti ya mɔtɔ mo naga nima ne, ɔdɔ mako di gɔ ame bɔtɔ mɔtɔ inza kɔmɔ di kpa karama mo. Ma pele rɔ ma kɔwɔ nime mëdï miya gbï kɔzɔ ma tönë miya 'deni mɔlo ziye mï tari ma, ma rɔ mï rïyö mo tönë ziye yayi ne.
47013003	Kpe ti kikalike 'deni ŋgï rɔ ma laka bo Kurïsïtö na këdï kilende tö. Mï ndɔbɔ abo tiye bo inza rɔ ma keŋme tine tigɔ abo ŋgï kulöwö rɔ mbëmbë.
47013004	Römöyï tikeŋme mo na tönë kutötï bo yïmo ne, na me bo kɔdɔ 'deni di mï tölë mï tigɔ 'ba Bɔko'ba. Mï rɔ kodɔ'bɔ ti bo ze ŋgï rɔ ma keŋme, tine mï to'dɔ ndɔbɔ mo tiye dɔdɔ ŋgï dïdïdï ti bo mï tigɔ 'ba Bɔko'ba.
47013005	Iyɔzɔke rɔye 'dɔ kikalike laka ɔdɔ ki'dike dɔye ra ŋgï laka gɔ lende 'ba Kurïsïtö. Ikalike dë Kurïsïtö ëdï ŋgï mïye? Ɔdɔ kiya te kpe mo na kirasike rɔye 'deni na ŋge.
47013006	Ma 'beze momeri 'bama ti kikalike ŋgï dirasi rɔze dë.
47013007	Kina dumötu Bɔko'ba gɔye ki'di ye tɔ kpe kirasike lende dë. Tine inza gɔ ame kiya te ze na 'deni lipo rɔ ma laka mo ne. Ne tine ŋge 'dɔ ko'dɔke wa ame rɔ ma laka ne ɔdɔ kiya te ze mo na dinda 'deni pele dirasi rɔze.
47013008	Römöyï ze dɔ'bɔ dë to'dɔ ɔtɔ ame kutï dönï dë ti lende kodɔrɔ ne. A ma kodɔrɔ na ŋge dëdï do'dɔ.
47013009	Ze ti mï këyï gɔ ame ze ma 'beze rɔ ma keŋme tine kpe na rɔ ma kitigɔ ne. Wa ma 'beze ma dëdï dumötu gɔmo bine 'dɔ kpe kïyöbuke laka mboloro mï wa pili.
47013010	Mëdï mugu ame tötï ko'ja mëdï gba rɔ ma kɔwɔ 'dɔ ɔdɔ mömö yayi kinza miya wa ra ziye mï közï kakpa nime ŋere Yësu ki'di zö ne. Römöyï i'di 'deni zö rɔ 'ba totɔtɔ mo tine inza rɔ 'ba tïyëyï yïmo.
47013011	Tine ma rɔ ŋburuŋburu mo ziye kpe löndö, mötö gbɔ ziye. Kpe i'dike rɔye këdï laka mï wa pili, kuwöke dɔma. Utïke dɔ lende rɔ gɔ rɔye kolomake ti lende këyï. Kina ti bo Bɔko'ba 'ba akɔ'ɔ ni ti lende këyï mo ti koloma ŋgï ŋburu tiye.
47013012	Umötöke rɔye rɔ gɔ rɔye ti közï rïyö mï möyï Bɔko'ba.
47013013	Bilaka 'ba Bɔko'ba ame ga pili bine ne umötö ye.
47013014	Lende këyï 'ba Yësu Kurïsïtö ŋere ze ti akɔ'ɔ 'ba Bɔko'ba ti rɔ kodɔ'bɔ 'ba Nyï Kɔtɔ Laka koloma kɔtɔ tiye pili.
48001001	Ma Pɔlo bɔ laja 'ba Kurïsïtö ame bilaka lesi na dë koja ma ala gɔ ako'dɔkɔ 'ba bɔtɔ tine bo Yësu Kurïsïtö gbagba bo mo na koja ma lïjë ti Bɔko'ba 'bu bɔ koja bo di mï tölë ne.
48001002	Ze ti löndö ame ga tö bine ne dugu waraga nime ziye kpe kanisa ma mï dɔyayi 'ba Galatiya.
48001003	Lende këyï ti yëyï 'ba Bɔko'ba 'bu ze ti 'ba Yësu Kurïsïtö ŋere ze koloma kɔtɔ tiye.
48001004	Bo na ki'di dïdï bo 'deni gɔze bine 'dɔ kola ze gɔ lende kënyë ze ga 'dɔ bo kɔmɔ ze di mï lende konya 'ba dɔyayi nime. Ame kina rɔ ako'dɔkɔ 'ba Bɔko'ba 'bu ze.
48001005	Akïlëlu këdï zi bo nduwë ŋbö rɔ ŋburuŋburu. Amini.
48001006	Kpe pele lende 'be igayi ma 'deni. Kpe ame mo tönë Bɔko'ba kïdëkï ye 'deni ti lende këyï 'ba Kurïsïtö ne kpe na këddï kolake bo 'deni ŋgï ŋgala kari kutïke za gɔ a mɔtɔ tɔne ga ame kïdëkï gbï tëgë rɔ laja laka 'ba Kurïsïtö ne.
48001007	Tine laja laka 'ba Kurïsïtö ŋge kɔtɔ. Mëdï miya nime gɔ lende 'ba ya mɔtɔ ga ame këdï kïlïkö dɔye 'dɔ tuyï mï laja laka 'ba Kurïsïtö nime ne.
48001008	Kina me miya ziye, ɔdɔ pele rɔ ze ala rɔ malayika di mïtɔrɔ na kako kuwöwö a mɔtɔ 'beri di gɔ ame, ee, sönö 'ba Bɔko'ba këdï dɔ bo.
48001009	Kɔzɔ ma tönë miya pa ziye bine ne kina me gbï mëdï mileki gɔmo 'deni miya ziye ɔdɔ bɔ mo kako kuwöwö laja mɔtɔ ziye 'beri di gɔ ame ki'dike dɔye 'deni gɔmo ne, ee, sönö 'ba Bɔko'ba këdï dɔ bo.
48001010	Mï lende ma nime inda kɔzɔ mëdï tïyëyï dökï'dï bilaka rɔma? Inza tara. Bɔko'ba na mo'dɔkɔ tïyëyï dökï'dï mo. Minza miya 'dɔ tïyëyï dökï'dï bilaka timo. Ne ma mëdï ra gba mo'dɔ tïyëyï dökï'dï bilaka timo dëne minza kpe rɔ bɔ laja ma laka 'ba Kurïsïtö.
48001011	Löndö ma ga, mo'dɔkɔ ziye 'dɔ kikalike lende nime laka. Laja laka nime muwöwö ziye ne lende 'ba bilaka lesi na dë.
48001012	Mogba dë di zi bɔtɔ kina bɔtɔ na dë gbï kiyandi ma timo. Tine Yësu Kurïsïtö na ki'di mï rɔ kileme abo zö tönë.
48001013	Uwöke 'deni tönë moworo kulöwö bine mï kö'du ki'di ze 'ba Yudayi to'dɔ közï kasi zi kanisa 'ba Bɔko'ba toboso mo 'dɔ tɔrɔ mo yaga.
48001014	Mö'bö ti'di rɔma to'dɔ kö'du ki'di 'ba 'bu ze löbu ga rɔ dɔ kiteli kebe 'ba lëpï ma ga pili.
48001015	Dëmba tine pele mɔlo gba kinza köyö ma dë Bɔko'ba oweli ma 'deni ti mï këyï abo rɔ 'ba bo.
48001016	Kina me mï kada mo ame bo ko'dɔkɔ 'deni tine na bo kileme kole abo ŋgï zö 'dɔ muwöwö laja laka mo zi bɔ löwö ni pili. Tine mënyï mileki dë kpe 'böwu zi bilaka lesi mɔtɔ tiyija gɔ lende mo.
48001017	Mari dë kpe gbï Yerosalema 'dɔ dilende gɔmo ti ya ma tönë mo ga 'deni mɔlo rɔ bɔ laja 'ba Yësu Kurïsïtö yayi ne. Mënyï ŋgï mari moloma mï dɔyayi 'ba Arabi kina di pötö mo na mileki Damaseke.
48001018	Di pötö mo ko'dɔ kɔmɔ kɔɔ 'deni mota tine na mileki mari Yerosalema dari dikali rɔze ti Pïtörö mo'dɔ tö'dö ŋge dɔ 'butë döömu ti bo yayi.
48001019	Tine bɔ laja 'ba Kurïsïtö ga ma kɔtɔ mɔtɔ mo te mo'ja dë du te di yayi, löndö bo Yakoba na ŋge mo'ja.
48001020	Rɔ ma laka miya ziye kɔmɔ Bɔko'ba wa naga nime mëdï mugu ziye ne bëtï na dë.
48001021	Di pötö mo na mari Surïya ni ti Kilikiya.
48001022	Mï kada nima bilaka 'ba kanisa ame ga mï Yudayi ne ikali kïnë ma dë gba,
48001023	lïjë uwö gba ŋge rɔ lende ma ame kiya te, “Bɔ tönë koloma pa rɔ to'dɔ közï kasi zize ne ileki 'deni tuwöwö laja laka 'ba Yësu Kurïsïtö tönë bo kiteri toboso mo pa 'dɔ kɔrɔ yaga ne.”
48001024	Kina lïjë kïlëlu Bɔko'ba ŋgï gɔ lende ma.
48002001	,
48002002	Kina ɔdɔ kɔmɔ kɔɔ mo kiteli 'deni 'butë dɔmo sowɔ tine na Bɔko'ba kileme ŋgï zö 'dɔ mënyï ti gbï mari Yerosalema. Kina dënyï ŋgï dari ti Baranaba mogba Tito gbï tö. Mï kpa kotɔtɔ ze ame ŋge rɔ dɔze ti löbu 'ba kanisa mo ga ne na mïyëtï gɔ lende 'ba laja laka ma muwöwö zi bɔ löwö ŋgï zïnnï römöyï mo'dɔkɔ dë 'dɔ ndɔbɔ ma tönë ga mo'dɔ pa bine gbï ti ma mëdï mo'dɔ gïrï naga nime kïlïkö ra rɔ yawa.
48002003	Tine lïjë utï ŋgï gɔ akiyandi ma zi bɔ löwö. Tito ame pele rɔ Giriki tö ne lïjë utörï dë ko'dɔ dölëtï 'ba akilele 'ba Yudayi kɔzɔ ma laki mɔtɔ ga kiteri.
48002004	Lende 'ba akilele nima iya rönï 'deni ŋge tara gɔ lende 'bënnï lïjë bɔ ko'dɔ rönnï rɔ löndö zize lïjë kako 'deni mï löŋgö ze naga nima. Tine lïjë ako rɔ mali rɔze tikali gɔ dɔ ŋgölö ze ame 'deni rɔ akɔtɔ ti Yësu Kurïsïtö di mï lende 'ba kö'du ki'di 'bënnï ga 'ba Yudayi gɔ lïjë kobili ze gbï 'böwu kileki yïmo.
48002005	Ne dutï dë gɔ lende 'bënnï nima kɔtɔ te römöyï kinza kolɔ laja laka 'ba Bɔko'ba nime ra yaga di ziye.
48002006	Ne tondo lïjë ame mo ga rɔ löbu 'ba kanisa mo ga ne kiya ɔtɔ dë gɔ laja nime mëdï muwöwö ne? (Mïdëkï lïjë tara tine kɔzɔ ma tönë lïjë këdï pele pa mɔlo bine ne inza rɔ ɔtɔ zö römöyï Bɔko'ba o'dɔ geli dë mï löŋgö bilaka.)
48002007	Tine lïjë ikali ŋgï Bɔko'ba na ki'di ndɔbɔ löbu 'ba tuwöwö laja laka abo zi bɔ löwö nime zö gbï kɔzɔ ma bo ki'di zi Pïtörö tari tuwöwö mo zi Yudayi tara.
48002008	Römöyï tigɔ abo na ki'di ze do'dɔ wa naga nime.
48002009	Kina me lïjë Yakoba ni ti Pïtörö ti Yowani lïjë ame mo ga kïdëkï lïjë rɔ löbu 'ba kanisa ne, mï kada nima lïjë kikali ŋgï lende këyï 'ba Bɔko'ba na me koja ma mï ndɔbɔ nime ne lïjë iyaya közïze ŋgï ze ti Baranaba gɔ dëdï rɔ lëpï tïnnï mï ndɔbɔ nime, gɔ dëdï 'beze ti Baranaba mï löŋgö bɔ löwö tine gɔ lïjë këdï 'bënnï mï löŋgö Yudayi.
48002010	Ama ŋge lïjë kose gɔmo zize na rɔ tokɔnyi Yudayi ma lisa naga kɔzɔ ame mo'dɔkɔ 'deni tönë mɔlo to'dɔ mo ne.
48002011	Tine mï kada ma tönë bo Pïtörö mo kako Anitɔkiya ne mamo dɔ bo kɔzɔ a nime te gɔ wa ame bo ko'dɔ kinda rɔ ma kocɔ ne.
48002012	Römöyï ma dɔgba pa bo oloma tonyo kpa bo ti bɔ löwö bi kɔtɔ tine 'böwu mï kada nima bo ko'ja ya mɔtɔ ga ame kako di zi Yakoba 'deni kömö yɔ na bo kere ŋgï gɔ lende 'ba laki naga nima këdï kiya te bilaka 'ba kanisa pili 'dɔ këdï ti dölëtï 'ba akilele ne. Kina bo kebe ŋgï tilagi tonyo kpa bo bi kɔtɔ ti bɔ löwö
48002013	ki'di löndö mɔtɔ ga ame rɔ Yudayi ne koloma ŋgï rɔ to'dɔ ndɔbɔ ti dökï'dï rïyörïyö gɔ lende abo ki'di Baranaba pele gbï kila'ba di mï bo gɔ lende 'bënnï.
48002014	Kina ɔdɔ moŋgɔ 'deni lende 'bënnï nima ko'de lende laka 'ba Bɔko'ba dë kpe ame rɔ laja laka mo ne tine na milende ŋgï zi Pïtörö di kɔmɔ bilaka 'ba kanisa pili kɔzɔ a nime te, miya te, “Nï Pïtörö, nï ame rɔ Yudayi ame koloma 'deni kɔzɔ bɔ löwö kinza to'dɔ dölëtï 'ba Yudayi ne gɔ wa'di na këddï kiteri 'dɔ ti'di bɔ löwö naga nime 'dɔ ko'dɔ dölëtï 'ba Yudayi?”
48002015	Ne 'beze ze ame mo ga rɔ Yudayi ne dinza rɔ bɔ löwö bɔ lende kënyë ni
48002016	dikali 'deni toro kö'du ki'di i'di bɔtɔ dë du te rɔ ma laka kɔmɔ Bɔko'ba, tine ŋge kɔtɔ gɔ ti'di dɔ gɔ lende 'ba Yësu. Kina me ze gbï di'di dɔze 'deni gɔ lende 'ba Yësu Kurïsïtö 'dɔ meri ze mo na ki'di ze rɔ ma laka kɔmɔ Bɔko'ba. Tine inza gɔ toro kö'du ki'di römöyï ugu 'deni mɔlo iya te, “Toro kö'du ki'di i'di bɔtɔ dë du te këdï rɔ ma laka kɔmɔ Bɔko'ba.”
48002017	Iya rönï 'deni te ze ame ga 'deni rɔ akɔtɔ ti Kurïsïtö ne ɔdɔ debeke gbï toma 'dɔ tëdï rɔ ma laka kɔmɔ Bɔko'ba kɔzɔ a nima tara, ze 'deni gbï rɔ bɔ lende kënyë kɔzɔ 'ba bɔ löwö naga nima koro kö'du ki'di dë ne. Ne ɔdɔ këdï 'deni tara tine Kurïsïtö mo na 'deni këdï koto ze kɔri löwö mï lende kënyë? Inza du tara.
48002018	Ne ɔdɔ ma mo tönë moŋgɔ kö'du ki'di 'deni pa kɔzɔ wa sari ne na mënyï 'deni mi'di kö'du ki'di këdï mbiri rɔ dɔ kiteli di dɔma, rɔ ma laka mo'dɔ rɔma 'deni rɔ bɔ lende kënyë.
48002019	Mï kö'du ki'di ma 'deni rɔ töku kina kö'du ki'di inza kpe mbiri dɔma tine mïdïdï 'deni Bɔko'ba na mbiri dɔma.
48002020	Kö'du ki'di nima bo na me kupö ma 'deni kutötï ma ti Kurïsïtö. Loma ma mëdï yïmo nime inza kpe rɔ 'bama tine 'ba bo 'ba Kurïsïtö na römöyï dïdï Kurïsïtö na 'deni rɔ akɔtɔ tö. Loma ma nime pele mï yida rɔ ne tine ti'di dɔ gɔ lende 'ba kole 'ba Bɔko'ba na kitigɔ ma 'deni. Bo na kɔ'ɔ ma 'deni bo kilaŋa gɔ dïdï bo gɔ kö'du ma.
48002021	Kina me ɔdɔ tëdï rɔ ma laka kɔmɔ Bɔko'ba na këdï 'deni gɔ toro kö'du ki'di, Kurïsïtö ölë 'deni ka ŋgï bi sari. Ame ŋgï 'dɔ ki'di mï këyï 'ba Bɔko'ba kulë rɔ yawa ne ma 'bama mutï dë gɔmo.
48003001	Kpe Galatiya rumö naga nime, yë na ko'dɔ dɔgege rɔye? Gɔ wa'di na ki'dike dɔye dë kpe gɔ lende 'ba tutötï Kurïsïtö ame tönë kïyëtï rönï 'deni laka yaga ziye ne?
48003002	Akɔtɔ nime na ŋge mo'dɔkɔ tikali mo di ziye. Wa'di na ko'de Nyï Kɔtɔ Laka dɔye, toro kö'du ki'di ala ti'di dɔ gɔ laja laka 'ba Bɔko'ba nime kuwöwö ziye kuwöke ne?
48003003	Ne gɔ wa'di na kpe ŋgï rɔ rumö tara gɔmo? Isakike 'deni ti Nyï Kɔtɔ Laka, ne gɔ wa'di na kebe kuyïke kpeye 'böwu ti'di dɔye gɔ tigɔ 'be 'ba bilaka lesi?
48003004	Ombike gomɔ 'deni kulöwö gɔ lende 'ba Kurïsïtö. Tine a nime pili inza rɔ ɔtɔ ziye? Kinza tɔ kpe du tara.
48003005	O'jake 'deni ma Bɔko'ba koja Nyï Kɔtɔ Laka abo ziye gɔ ko'dɔ gɔ kotɔ ma konzi mï löŋgö ye. Me bo koja ziye ne gɔ toro kö'du ki'di 'be ala gɔ ti'di dɔye gɔ laja laka abo nime kuwöke ne?
48003006	Oŋgɔke Abarayama te, bo i'di dɔ bo gɔ lende 'ba Bɔko'ba kina ki'di bo ŋgï këdï rɔ ma laka kɔmɔ Bɔko'ba.
48003007	Gɔ kö'du mo na dikali ŋgï lïjë ame ga ki'di dönnï rɔ ma laka gɔ lende 'ba Bɔko'ba ne lïjë na rɔ kupö Abarayama mo ga.
48003008	Römöyï Bɔko'ba ileme 'deni mɔlo 'dɔ bo ki'di bɔ löwö ni kpaki këdï rɔ ma laka kɔmɔ bo mï ti'di dɔ gɔ lende abo. Kina ma 'dɔ kuwöwö zi Abarayama mï laja laka kiya te, “Tïyï na ti mo'dɔ yëyï ma laka pili dɔ bilaka 'ba dɔyayi.”
48003009	Kina ti Bɔko'ba ko'dɔ yëyï 'deni ŋgï dönnï lïjë ame ga pili ki'di dönnï gɔ lende abo ne gbï kɔzɔ ma bo ko'dɔ zi Abarayama ame ki'di dɔ bo gɔmo ne.
48003010	Ne 'bënnï lïjë laki bɔ kiya te toro kö'du ki'di na ti ki'di lïjë këdï rɔ ma laka kɔmɔ Bɔko'ba naga nima sönö 'ba Bɔko'ba ti koriya tïnnï. Römöyï ugu 'deni mɔlo mï buku 'ba Bɔko'ba iya te, “Lïjë ame ga pili kö'bö dë rɔ to'dɔ wa naga nime kugu mï buku 'ba kö'du ki'di 'doyi ne ti sönö 'ba Bɔko'ba koriya tïnnï.”
48003011	Rɔ ma laka to'dɔ kö'du ki'di i'di bɔtɔ dë rɔ ma laka kɔmɔ Bɔko'ba römöyï ugu 'deni gbï iya te, “Lïjë ame ga rɔ ma laka kɔmɔ Bɔko'ba gɔ ti'di dönnï gɔ lende abo ne lïjë na ti këdï ti dïdï ma laka.”
48003012	To'dɔ kö'du ki'di nima lende mo ëdï gbï 'beri römöyï ugu 'deni iya te, “Bɔ ame ko'dɔ wa ame ga kö'du ki'di ko'dɔkɔ 'doyi ne ti ko'ja dïdï ma laka ŋgï.”
48003013	Ne gɔ ame sönö 'ba Bɔko'ba koriya 'deni tize ne na me Kurïsïtö utë gɔze 'deni yaga di yïmo gɔ koriya ti gbagba bo. Römöyï ugu 'deni mï buku 'ba Bɔko'ba iya te, “Bɔ ame kutötï 'deni dɔ ŋgërï ne sönö 'ba Bɔko'ba koriya timo.”
48003014	Bo o'dɔ tara 'dɔ bilaka pili 'ba dɔyayi nime ko'ja yëyï kɔzɔ ame bo Bɔko'ba kose gɔmo 'deni mɔlo zi Abarayama ne. Gɔ kö'du mo na me 'dɔ ki'di Nyï Kɔtɔ Laka kako zize ze ame ga di'dike dɔze 'deni gɔ lende abo ne.
48003015	Löndö ma ga, ti mileme lende nime ziye ti wa 'ba dɔliŋɔ nime. Ame ɔdɔ kiya te nï mɔtɔ ko'dɔ lömu 'deni bɔtɔ mɔtɔ ɔ'bɔ dë kpe tïyëyï yïmo ala konzo dɔmo teyi.
48003016	Kina gbï tara kɔzɔ ame kugu mï buku 'ba Bɔko'ba bo Bɔko'ba kiya te bo ti ko'dɔ yëyï dɔ Abarayama kpaki ti kupö mo ne. Tine inza ŋgï rɔ gɔ dɔ kupö Abarayama mo ga kpaki rɔ buru, omba kupö bo ma kɔtɔ rɔ Kurïsïtö nime na.
48003017	Kina me mëdï miya ziye Bɔko'ba o'dɔ lömu nima 'deni mɔlo zi Abarayama, tine ŋbö di pötö kɔmɔ kɔɔ kuluku modɔɔmota kɔdɔ dɔmo 'butë mota (430) 'deni tine na 'jaa bo koja kö'du ki'di nima zi bilaka. Tine kö'du ki'di nime inza kikali tïyëyï mï lömu ma mɔlo nime bo ko'dɔ 'deni ne ala kiyese yëyï mo mbowa yaga.
48003018	Ne gɔ wa'di na kebe kiyake te Bɔko'ba ti ko'dɔ yëyï dɔ bilaka gɔ toro kö'du ki'di? Ma ɔdɔ këdï 'deni tara lömu abo nime inza kpe rɔ ɔtɔ. Ne dikali 'deni Bɔko'ba o'dɔ yëyï dɔ Abarayama gɔ lömu abo 'ba Bɔko'ba.
48003019	Ne Bɔko'ba i'di kö'du ki'di gɔ wa'di? Ti miya ziye bo i'di kö'du ki'di 'deni 'dɔ bilaka kikali wa ame ga rɔ lende kënyë ne timo 'dɔ kitata bilaka tötï koda kupö Abarayama mo tönë bo ki'di kö'du mo 'deni mɔlo 'dɔ to'dɔ yëyï timo ne. Bo i'di kö'du ki'di abo 'deni zi malayika ko'de zi Musa bɔ kpërï 'ba gɔze ko'de kako zize bilaka lesi.
48003020	Bo i'di lömu abo dë ti bɔtɔ bɔ kpërï tine gbagba bo kɔtɔ mo na kiya abo zi Abarayama.
48003021	Ne ɔdɔ këdï 'deni tara kö'du ki'di utï dönï dë kpe ti lömu mo tönë bo ko'de ne ma? Ne ti miya ziye inza tara. Bɔtɔ mɔtɔ ikali dë ma 'dɔ ko'dɔ kö'du ki'di pili rɔ gɔmo 'dɔ këdï rɔ ma laka kɔmɔ Bɔko'ba. Ma toro kö'du ki'di na këdï 'deni kɔzɔ lömu nima ti'di bilaka këdï ti dïdï ma laka dëne ti ki'di lïjë gbï këdï rɔ ma laka kɔmɔ Bɔko'ba. Ne inza tara.
48003022	Ugu 'deni mï buku 'ba Bɔko'ba iya te dɔliŋɔ nime bɔ dɔmo rɔ lende kënyë. Kina me yëyï abo 'ba Bɔko'ba mo tönë bo kulömu 'deni mɔlo 'dɔ ti'di mo zi ma ki'di dönnï gɔ lende abo ne bo ti ki'di zïnnï lïjë ma ki'di dönnï 'deni gɔ lende 'ba Yësu Kurïsïtö naga nime.
48003023	Tine gba kinza ti'di dɔ gɔ lende 'ba Bɔko'ba nime kako dë kö'du ki'di na koboso ze pa me mï maboso abo ŋbö Bɔko'ba kileme ti'di dɔ gɔ lende 'ba Kurïsïtö.
48003024	Kö'du ki'di na tönë koloma rɔ bɔ kokɔkɔ ze ŋbö Kurïsïtö kömö 'dɔ di'dike dɔze gɔ lende abo gɔ dëdïke rɔ ma laka kɔmɔ Bɔko'ba.
48003025	Ne kina me kɔri 'ba ti'di dɔ gɔ lende 'ba Kurïsïtö mo tönë na 'deni me. Gɔ kö'du mo na bo bɔ kokɔkɔ ze nima bo inza kpe ti közï kakpa dɔze nati.
48003026	Kina me ziye pili, nï mɔtɔ ɔdɔ ki'di döyï 'deni gɔ lende 'ba Yësu Kurïsïtö nï 'deni rɔ akɔtɔ ti bo rɔ kole 'ba Bɔko'ba.
48003027	Obapatisi yi 'deni mï rɔ kodɔ'bɔ ti Kurïsïtö kolɔ bo 'deni rɔ bɔŋgɔ röyï.
48003028	A mɔtɔ inza kpe 'beri rɔ Yudayi ala rɔ bɔ löwö, atɔli ala ma kinza rɔ atɔli, bɔtɔni ala 'ja, kpe 'deni pili rɔ ma koriya rɔ akɔtɔ ti Yësu Kurïsïtö.
48003029	Kina me kpe ma 'deni rɔ 'ba Kurïsïtö naga nime na 'deni rɔ kupö Abarayama 'dɔ Bɔko'ba ko'dɔ yëyï ti dɔye kɔzɔ ma tönë bo kiya 'deni mɔlo ne tara.
48004001	Oŋgɔke tɔma kɔzɔ ame kole na pele rɔ bɔ kinda'ba apötö ne, dɔgba mo bo gbï kɔzɔ atɔli tara, ko'ja bo na ŋgï këdï kari koloma rɔ bɔ dɔ wa naga nima pili.
48004002	Ko'ja bo këdï gba mbowa bɔ mɔtɔ na koloma rɔ toŋgɔ gɔ a bo ga ti'di lende zi bo. Bo oloma tara ŋbö kömö mï kada mo ame 'bu bo koŋgɔ bo 'deni kɔ'bɔ tëdï rɔ bɔ dɔ wa pili ne.
48004003	Kina ze gbï tara ma tönë bine dikalike Kurïsïtö dë gba ne, ze ŋgï rɔ atɔli zi dölëtï ni ti kö'du ki'di 'ba 'bu ze löbu ga.
48004004	Tine ɔdɔ kömö 'deni mï kada mo ame Bɔko'ba ko'dɔkɔ ne na me bo koja kole abo ŋgï kako zize dɔliŋɔ bine. Bilaka lesi na gbï köyö bo bïcï kö'du ki'di ma mɔlo tönë ga
48004005	'dɔ tutë gɔze ame ga bïcï kö'du ki'di ne gɔ dëdïke ti rɔ kole 'ba Bɔko'ba.
48004006	Kina me kpe 'deni rɔ kole 'ba Bɔko'ba na ma bo koja Nyï Kɔtɔ Laka 'ba kole abo 'deni mïze. Nyï Kɔtɔ Laka nima na me këdï kiya te, “Baba, 'bu ma,” mï mötu ze ga ne.
48004007	Kina me inzake kpe rɔ atɔli. Kpe 'deni rɔ kole 'ba Bɔko'ba. Kina bo Bɔko'ba ti ki'di mɔri abo ŋgï ziye römöyï kpe 'deni rɔ kole abo ga.
48004008	Tönë gba bine kinza kikalike bo Bɔko'ba dë ne kpe ŋgï rɔ atɔli zi akoro ni ame ga tigɔ mo kinza gbï yɔ kɔzɔ 'ba Bɔko'ba ne.
48004009	Ne ma le'jete ikalike Bɔko'ba 'deni rɔ 'bu ye, tine ma laka mo ti miya te Bɔko'ba na kikali ye 'deni rɔ kole abo ga. Ne gɔ wa'di na këddï ko'dɔke 'böwu tileki to'dɔ dölëtï ni ti kö'du ki'di ma yawa naga nima kɔzɔ 'ba 'bu ye löbu ga? Gɔ wa'di na këddï ko'dɔke 'böwu tileki rɔye rɔ atɔli zi wa naga nima gɔmo?
48004010	Gɔ wa'di na kebeke za 'böwu ti'di kɔmɔye gɔ 'dɔ to'dɔ karama 'ba kpa dökïkërï ni ti kpa dɔlili ti kpa nyepe ni gbï ti kɔmɔ kɔɔ la'ja ni gɔmo?
48004011	Ma ti mï kombi gɔ lende 'be römöyï inda kɔzɔ gomɔ löbu nime mupö rɔma kulöwö timo gɔ lende 'be ne 'deni ka ŋgï rɔ ma sari.
48004012	Moma'jo rɔma ziye löndö, o'dɔke rɔye gbï kɔzɔ ma römöyï ma 'deni gbï rɔ dɔ ŋgölö kɔzɔ 'beye tara. Tönë mɔlo bine o'dɔke lende kënyë ɔtɔ dë zö.
48004013	Kɔzɔ ma kikalike rɔkɔ'ɔ na ko'de ma tönë dɔgba ziye 'dɔ ki'di moloma ŋgï rɔ tuwöwö laja laka 'ba Kurïsïtö ziye ne.
48004014	Mï kada nima rɔkɔ'ɔ i'di ma ŋgï rɔ akïrïndï ma löbu dɔye ne pele tara o'dɔke riti ma ŋgï sowa bɔtɔ o'ji ma dë yɔ. O'dɔke ma ŋgï kɔzɔ iya te ma mo na rɔ malayika 'ba Bɔko'ba naga tara, ŋgï gbï kɔzɔ ma na 'deni rɔ Yësu Kurïsïtö mo mï tako ma ziye.
48004015	Kpe ŋgï rɔ lɔŋɔ rɔ mbëmbë. Ne wa'di na kömö 'deni 'böwu le'jete? Miya 'bama mï kada naga nima yayi ma kiya te kɔmɔ këdï ra rɔ a totɔ rönï, dëne iyagbake kɔmɔye ga 'deni ki'dike zö 'dɔ mokɔnyi rɔma timo.
48004016	Tara ne lende laka 'ba Bɔko'ba nime mëdï miya ziye ne na kebe kuyï ma 'deni le'jete yaga rɔ bɔ ndo'ji ziye?
48004017	Ne 'bënnï 'ba laki naga nima tönë lïjë ko'dɔkɔ ye gɔ këddïke ti dökï'dï këyï rönnï ne lende laka ɔtɔ inza du te zïnnï. Lïjë o'dɔkɔ ye gɔ kozake rɔye yaga di rɔma këddïke ti dökï'dï këyï rönnï.
48004018	Ne ma dɔ kiteli mo tëdï ti dökï'dï këyï rɔ bɔ ame këdï kiya lende laka ne na laka ɔdɔ mëdï pele tiye ala minza.
48004019	Kpe kole ma ga, ma 'deni 'böwu dɔ mï kɔ'ɔ 'be kɔzɔ 'ja ame këdï ko'dɔ töyö ne ŋbö 'jaa ɔdɔ ŋgira'da 'ba Kurïsïtö kogbɔ rönnï 'deni mïye.
48004020	Lende 'be ïlïkö 'deni ŋgï dɔma sowa. Mo'dɔkɔ ŋgï 'dɔ mako ra rɔye tilende ziye ti lende këyï.
48004021	I'di mititi ye kpe bɔ kiterike to'dɔ rɔye rɔ atɔli zi kö'du ki'di naga nime te. Uwöke wa nime kugu mï buku 'ba kö'du ki'di 'ba Bɔko'ba ne dë?
48004022	Ugu yayi iya te, Abarayama ti kole rïyö, ma kɔtɔ Agara 'ja ma rɔ atɔli mo na köyö tine mɔtɔ mo Sara 'ja ma kogbe abo mo na köyö.
48004023	Kole ma köyö 'ba 'ja atɔli nima öyö ŋgï kɔzɔ löyö ma laki, tine ma köyö 'ba 'ja ma kogbe mo nima öyö 'deni gɔ lende 'ba kpa Bɔko'ba.
48004024	Kina me lende nime ëdï 'deni rɔ dɔŋgala rɔze. Römöyï 'ja rïyö naga nime ileme lömu rïyö. Lömu ma dɔgba mo tönë ki'di di dɔ döku Sinayi ne kina me kileme 'deni ti Agara 'ja ma köyö kole atɔli tönë.
48004025	Agara na 'deni kɔzɔ döku Sinayi mo tönë mï dɔyayi 'ba Arabi ne, kina lɔko na 'deni rɔ akileme 'ba Yerosalema ma le'jete mo nime ŋgï rɔ atɔli zi kö'du ki'di pili ti bilaka mo ga ne.
48004026	Tine Yerosalema ame mo mïtɔrɔ ne lɔko na rɔ dɔ ŋgölö. Kina lɔko na rɔ mɔze.
48004027	Kɔzɔ ame kugu mï buku 'ba Bɔko'ba kiya te, “Nï kɔtɔ kinza kikali tɔ'ɔ 'ba löyö dë tönë ënyï ti tiliya konyo kïyëyï koba ŋgala römöyï nï ame tönë pa kola yi rɔ kɔtɔ kutu yï ne nï na ti këddï ti kole kebe lɔko bɔ koloma ti më'dë nima.”
48004028	Kina me löndö ma ga, kpe na 'deni kɔzɔ Yisika rɔ kole 'ba Bɔko'ba di mï lömu ma laka mo.
48004029	Tine mï kada nima yayi kole ma tönë mo köyö bo kɔzɔ löyö ma laki ne ebe 'böwu todɔ gomɔ rɔ kole ma köyö ti tigɔ 'ba Nyï Kɔtɔ Laka nima. Lende nima na me 'deni gbï kɔzɔ ma le'jete naga nime.
48004030	Tine ugu 'deni mï buku 'ba Bɔko'ba iya te, “Oga 'ja atɔli nima yaga ti kole 'bënï nima. Römöyï kinza kole 'ba 'ja atɔli nima kinda'ba apötö ra gbï kɔtɔ ti kole 'ba 'ja ma kogbe nima.”
48004031	Kina me mëdï miya ziye löndö ma ga, ze kole 'ba 'ja atɔli mo na dë. Ze kole 'ba 'ja ma kogbe rɔ togbe mo na.
48005001	Kurïsïtö utë gɔze 'deni gɔ dëdïke yaga rɔ dɔ ŋgölö. Kina ti ɔrɔke kitigɔ kinza kolake rɔye dë kpe rɔ atɔli zi a mɔtɔ.
48005002	Uwöke dɔma ma Pɔlo mëdï milende ziye, ɔdɔ kebe kolake rɔye 'böwu zi bilaka kilele ye Kurïsïtö inza kpe lipo rɔ ɔtɔ ziye.
48005003	Kɔzɔ ma tönë miya 'deni pa ziye bine kina me mëdï mileki 'deni gbï miya gɔmo ziye. Nï mɔtɔ ame kola röyï kilele yi 'deni nï 'bëyï nima 'deni rɔ bɔ 'dɔ to'dɔ kö'du ki'di 'ba Yudayi pili kinza tola ma kɔtɔ mo.
48005004	Kpe ame ga ko'dɔkɔke tëdï rɔ ma laka kɔmɔ Bɔko'ba gɔ ndɔbɔ 'be 'ba to'dɔ kö'du ki'di ne, onyeke rɔye 'deni yaga di rɔ Kurïsïtö. Kina lende këyï 'ba Bɔko'ba inza kpe rɔ ɔtɔ ziye.
48005005	Ne ma 'beze mï ti'di dɔ gɔ lende 'ba Kurïsïtö na me Nyï Kɔtɔ Laka ki'di ze 'deni ti kɔmɔ ki'di 'dɔ dëdï rɔ ma laka kɔmɔ Bɔko'ba.
48005006	Römöyï ma di zize ze ame ga 'deni rɔ akɔtɔ ti Yësu Kurïsïtö ne ya ma kinza kilele naga nima gbï kɔzɔ ma kilele 'deni naga nima tara. A ma rɔ dɔ kiteli zize na rɔ ti'di dɔ gɔ lende 'ba Yësu ame kina kodɔ'bɔ ze 'deni mï akɔ'ɔ ne.
48005007	Tönë bine olomake ŋgï rɔ to'dɔ lende 'ba Kurïsïtö rɔ ma laka ne wa'di na kömö 'böwu le'jete ko'jɔŋɔ ye di bi to'dɔ lende laka 'ba Bɔko'ba?
48005008	Inza rɔ bo Bɔko'ba mo na ko'jɔŋɔ ye di bi to'dɔ mo römöyï bo na tönë kïdëkï ye yïmo mɔlo bine ne.
48005009	Tine ame ëdï 'deni kɔzɔ lende mumë ma tönë kiya te, “Laŋga titiyi pele i'di ruzu löbu ŋgï kö'bu.”
48005010	Ne ze ma ze tiye 'deni rɔ akɔtɔ mï ŋere Yësu Kurïsïtö kina me ki'di ma 'deni ti mï këddï gɔye kinza komerike lende mɔtɔ kpe 'böwu 'beri rɔma. Bɔtɔ nima këdï kïlïkö dɔye ne Bɔko'ba ti kodɔ karama dɔmo ɔdɔ bo këdï pele rɔ yë tɔ ne.
48005011	Ne ma 'bama löndö ma ga, ma mëdï mö'bö ra nduwë tuwöwö mo miya te ko'dɔ dölëtï 'ba akilele dëne ti Yudayi ni këdï ko'dɔ közï kasi gba zö kodɔ gomɔ rɔma gɔ wa'di? Ma këdï ra tara dëne tutötï Yësu nime mëdï muwöwö zïnnï ne lïjë inza gba kilagi.
48005012	Ne 'bënnï lïjë bɔtɔ bɔ këdï kososo ye 'dɔ kilele ye naga nima ma laka mo gbɔ zïnnï dëne 'dɔ lïjë könyö ti lende 'bënnï nima ŋbö kore lïjë timo yaga rɔ kpëzö.
48005013	Ne kpe ma 'beye löndö ma ga, Bɔko'ba ïdëkï ye 'deni mï dɔ ŋgölö. Ne kinza ki'dike dɔ ŋgölö 'be nime dë kïndëndë ye kebeke to'dɔ ako'dɔkɔ 'ba yida rɔ. Zize ŋge tëdï ti akɔ'ɔ gbï ti kɔnyi rɔ gɔ rɔze.
48005014	Römöyï kö'du ki'di pili 'ba Bɔko'ba na me kotɔtɔ kpënnï 'deni kɔrɔ dɔmo tara, ame kiya te, “Ɔ'ɔ bilaka lesi lëpï yï mɔtɔ gbï kɔzɔ ame kɔ'ɔ yida röyï ne tara.”
48005015	Ne ɔdɔ kebeke za togba görö dɔ kuruku tonyo lëpï ye ga tirica mo, oŋgɔke rɔye laka ëdï kari 'deni tiye tïyënyë ye.
48005016	Kina me mëdï miya ziye, olomake ti Nyï Kɔtɔ Laka kinza kujëke dɔ ako'dɔkɔ 'ba yida rɔ ra
48005017	römöyï lïjë rɔ bɔ ya ti ako'dɔkɔ 'ba Nyï Kɔtɔ Laka. Kina Nyï Kɔtɔ Laka rɔ ya tïnnï kinza ko'dɔke dë ŋge rɔ ako'dɔkɔ 'be ga.
48005018	Ɔdɔ kö'böke ŋge ti to'dɔ ndɔbɔ 'ba Nyï Kɔtɔ Laka inzake kpe rɔ atɔli zi kö'du ki'di.
48005019	Dikalike 'deni laka ndɔbɔ ko'dɔ 'ba ako'dɔkɔ 'ba yida rɔ na rɔ yërï ni ti lende ko'dɔ dɔ rumö ni kinza rɔ kaya
48005020	,
48005021	ti kpa kulömu zi akoro ni ti tata ti ndo'ji ti lamo ti mï kombi ti 'dïrï ti mï kututu. Kina gbï ma këdï ko'de rɔ koza toloma rɔ bɔ ya ti mï kata tuwë layi rɔ dɔ rumö gɔ kupö wa yaga 'dɔ ki'di kebe to'dɔ wa ma kënyë naga. Miya 'deni tönë ziye bine kina me gbï mëdï mileki miya gɔmo ziye, lïjë ame ga këdï ko'dɔ wa naga nime tɔdɔ zïnnï mï ŋere löbu 'ba Bɔko'ba inza du te.
48005022	Tine ndɔbɔ 'ba ako'dɔkɔ ame rɔ 'ba Nyï Kɔtɔ Laka ne na rɔ akɔ'ɔ ni ti lɔŋɔ ti mï këyï ti loma liya ti lende këyï ti lende laka ti mï këddï
48005023	ti lende liya gbï ti togbɔ dɔ yida rɔ. Wa naga nime pili kö'du ki'di mɔtɔ inza ame kota gɔmo.
48005024	Lïjë ame ga rɔ 'ba Kurïsïtö ne upö ako'dɔkɔ ma mɔlo ame rɔ 'ba yida rɔ ne 'deni pili yaga ti dɔ gege mo ga.
48005025	Nyï Kɔtɔ Laka na ki'di dïdï 'deni zize kina loma ze ga kö'bö ti ŋburu gɔ ndɔbɔ abo.
48005026	Kinza dö'böke dë kpe tubötö rɔze ala toma kpa lëpï ze ga gɔ kënyï rɔ 'dïrï kina kinza do'dɔke mï kombi dë gbï kpe.
48006001	Löndö ma ga, ɔdɔ lëpï yï mɔtɔ kilaka mï lende kënyë kpe ame ga ti tigɔ 'ba Nyï Kɔtɔ Laka ne otɔke bo liya yaga kodɔrɔke bo gɔ kɔri ma laka. Tine oŋgɔke rɔye laka kinza kilakake ra gbï mï lende kënyë.
48006002	Kpe pili ombike gomɔ 'ba lëpï ye ga, to'dɔ mo te na rɔ to'dɔ kö'du ki'di 'ba Kurïsïtö ko kari dɔ 'bö mo.
48006003	Römöyï ze bilaka lesi pili rɔ a sari. Ne ɔdɔ nï mɔtɔ kebe tudölï lëpï yï ga ko'dɔ röyï rɔ wa löbu, u'bölu röyï 'deni.
48006004	Nï mɔtɔ omeri ndɔbɔ ko'dɔ 'bï tɔma. Ne ɔdɔ këdï laka oloma ti, ti lɔŋɔ kinza dɔ kombi tudölï lëpï yï ga.
48006005	Römöyï nï mɔtɔ nï na këddï kombi ako'dɔ 'bï.
48006006	Tine nï ame këdï kiyandi yi ti lende 'ba Bɔko'ba ne ozake mï ë'bï ga kpe ti bɔ kɔmɔ kiyandi 'bï nima.
48006007	Kinza ku'bölu röyï dë. Bɔtɔ mɔtɔ ɔ'bɔ dë to'dɔ kɔmɔ kandi zi Bɔko'ba. A nime ëdï kɔzɔ kupö, ɔdɔ kulï mï nyaka kumu gbï te rɔ kïnë mo ne tara.
48006008	Kina gbï tara, nï bɔ ame kulï 'bëyï rɔ kupö 'ba lende kënyë ne ti kumu 'deni dayi rɔ tölë. Tine bɔ ame kulï 'bënï rɔ kupö ko'dɔ 'ba Nyï Kɔtɔ Laka ne ti kumu 'bënï 'deni ŋgï dayi rɔ dïdï ma ŋburuŋburu.
48006009	Kina ti, dotoke nduwë to'dɔ lende laka kinza dasike dë di rɔmo römöyï ɔdɔ dönyöke nduwë gɔmo to'dɔ mo ti dumuke 'deni ŋgï rɔ a ma laka mï kpa dɔlili mo.
48006010	Kina kɔzɔ ame dëdïke 'deni ti gɔ kele zize to'dɔ lende laka zi bilaka ma laki ma dɔ kiteli mo zize to'dɔ lende laka zi lëpï ze ga ame ki'di dönnï 'deni gɔ lende 'ba Yësu ne.
48006011	Ma na me mëdï mugu lende naga nime ziye ti közö. Oŋgɔke akugu 'jɔ ŋgurögbö ma naga nime.
48006012	Ti miya ziye, lïjë laki naga nime këdï kutörï 'dɔ to'dɔ dölëtï 'ba akilele ziye ne lïjë o'dɔkɔ tïlëbë rönnï rɔ bɔ to'dɔ dölëtï 'ba bilaka lesi. Lïjë o'dɔkɔ dë kinza bilaka kodɔ gomɔ ra rönnï gɔ lende 'ba tölë 'ba Yësu.
48006013	Ne pele lïjë ma kilele mo tɔ naga nima oro kö'du ki'di 'ba Bɔko'ba dë gbï yɔ. Kina lïjë këdï kiteri gbï 'dɔ kilele ye gɔ lïjë kïlëbë rönnï dɔye gɔ dölëtï ma ko'dɔ rɔye.
48006014	Ne ma 'bama mo'dɔkɔ dë tïlëbï ti ɔtɔ, tölë 'ba ŋere Yësu Kurïsïtö ame kutötï dɔ ŋgërï ne na ŋge rɔ a ma 'dɔ mïlëbï timo. Römöyï ti tölë abo wa pili 'ba dɔliŋɔ nime 'deni rɔ töku zö kina gbagba ma 'deni gbï rɔ töku zi dɔliŋɔ.
48006015	Lende 'ba tilele rɔ ala kilele dë pele nima inza rɔ a kembe. Wa ma rɔ dɔ kiteli mo ze 'deni 'böwu le'jete rɔ wa la'ja.
48006016	Ee, lende këyï ti mï këyï koloma tïnnï lïjë ame ga koro lende nime kinda'ba kitigɔ ne. Lïjë na rɔ ma laka rɔ 'ba Bɔko'ba.
48006017	Ŋburuŋburu 'ba lende ma na me, kinza bɔtɔ kodɔ gomɔ dë kpe rɔma römöyï kpa mbero naga nime rɔma ne ileme ma 'deni rɔ atɔli 'ba Kurïsïtö.
48006018	Lende këyï 'ba Yësu Kurïsïtö ŋere ze koloma tiye pili löndö ma ga. Amini.
49001001	Ma Pɔlo, ma ame Bɔko'ba kigeli ma 'deni gɔ ako'dɔkɔ abo rɔ bɔ laja 'ba Yësu Kurïsïtö ne, mëdï mugu waraga nime ziye kpe bilaka 'ba Bɔko'ba ame ga mï Epeso ne, kpe ame ki'dike dɔye 'deni gɔ lende 'ba Yësu Kurïsïtö ne.
49001002	Lende këyï ti yëyï 'ba Bɔko'ba 'bu ze ti 'ba Yësu Kurïsïtö ŋere ze koloma kɔtɔ tiye.
49001003	Dilekike yëë'dï zi bo Bɔko'ba 'bu 'ba Yësu Kurïsïtö ŋere ze ame bo na gbï rɔ Bɔko'ba ŋere abo ne. Bo Bɔko'ba na ko'dɔ yëyï 'deni zize ti wa pili 'ba mïtɔrɔ ti Nyï Kɔtɔ Laka gɔ tëdï ze rɔ akɔtɔ ti Kurïsïtö.
49001004	Gba kinza ko'ba dɔliŋɔ nime dë Bɔko'ba igeli ze 'deni mɔlo rɔ 'ba bo rɔ akɔtɔ ti Yësu Kurïsïtö gɔ dëdïke ŋgï lipo kɔzɔ 'ba bo kinza a ma kënyë mɔtɔ mïze kɔmɔ bo. Ti akɔ'ɔ abo gɔze na me
49001005	bo koja Yësu Kurïsïtö 'deni kako dɔliŋɔ bine to'de ze rɔ kole abo ga. Ame na rɔ ako'dɔkɔ abo ma kalo mï dökï'dï bo.
49001006	Dïlëluke bo ti gɔ lende këyï löbu abo nime bo ko'dɔ zize ze ma 'deni rɔ akɔtɔ ti kole abo ame bo kɔ'ɔ kulöwö ne.
49001007	Römöyï roma Kurïsïtö na kope ze 'deni rɔ dɔ ŋgölö tola ze gɔ lende kënyë ze ga. Lende këyï nime bo ko'dɔ zize ne ŋgï rɔ dɔ kiteli.
49001008	Ti akikali dɔ kiteli abo
49001009	bo i'di ze 'deni tikali wa ame ga pa rɔ ma kusu, bo kiteri zi Kurïsïtö to'dɔ mo ne.
49001010	Akiteri abo nime kada mo ɔdɔ kömö 'deni na Kurïsïtö ti kuyï wa pili 'ba mïtɔrɔ ni ma ti dɔyayi ŋgï yaga rɔ akɔtɔ ti bo gɔ bo na këdï rɔ bɔ dɔmo.
49001011	Wa pili ëdï ko'dɔ rönnï gɔ akiteri abo 'ba Bɔko'ba. Bo na kiteri abo 'deni mɔlo zize gɔ dëdï rɔ bilaka abo ga rɔ akɔtɔ ti Kurïsïtö. Kina me le'jete bo koza ze 'deni rɔ 'ba bo ga,
49001012	gɔ ze ma rɔ dɔndende 'ba ti'di dɔ gɔ tako 'ba Kurïsïtö mo tönë ga dïlëlu rɔ löbu abo ti.
49001013	Kina kpe 'deni gbï tara rɔ akɔtɔ ti Kurïsïtö römöyï uwöke laja laka 'ba Bɔko'ba ame bo kɔmɔ ye di mï tölë ne 'deni. I'dike dɔye gɔmo na me Bɔko'ba ki'di Nyï Kɔtɔ Laka 'deni ziye kɔzɔ ma bo kiya mɔlo gɔ kileme ye rɔ 'ba bo ga.
49001014	Nyï Kɔtɔ Laka na ki'di ze ame 'deni rɔ 'ba Bɔko'ba ne tikali mo ti do'jake wa pili ame kose zize ne ŋgï kina gbï ti kope ze rɔ dɔ ŋgölö. Kina dïlëluke rɔ löbu abo ti.
49001015	Kina me mɔlo tönë muwö ki'dike dɔye 'deni gɔ lende 'ba ŋere ze Yësu këddï kɔ'ɔke bilaka 'ba Bɔko'ba 'deni gbï pili ne
49001016	ma bine molɔ'bɔ dë di bi tileki yëë'dï zi Bɔko'ba gɔ lende 'be.
49001017	Mï mötu ma pili mititi bo Bɔko'ba 'ba Yësu Kurïsïtö ŋere ze, 'bu bɔ tigɔ dɔ kiteli ki'di Nyï Kɔtɔ Laka abo 'ba akikali ziye 'dɔ kiyandi ye kikalike bo Bɔko'ba laka.
49001018	Akikali 'be këdï ti kulöwö gɔ kikalike wa ame ga bo komeri to'dɔ mo ziye kpe ma bo kïdëkï ye 'deni ne. Kina gɔ kikalike yëyï laka abo ma 'dɔ bo ki'di zi bilaka abo ga pili
49001019	gbï ti tigɔ dɔ kiteli abo ame bo kokɔnyi ze ma di'dike dɔze gɔ lende abo 'deni timo ne.
49001020	Ti tigɔ dɔ kiteli abo nime na bo ki'di Kurïsïtö kënyï kɔdɔ di mï tölë kari koloma dɔ dörï bo mïtɔrɔ.
49001021	Kurïsïtö na 'deni yayi rɔ ŋere mbiri dɔ löbu ni ti bɔ tigɔ bɔ közï kakpa ni 'ba mï dɔyayi ma le'jete nime gbï ti dɔyayi ma këdï kako nime 'dë.
49001022	Römöyï Bɔko'ba i'di wa pili 'deni këdï bërï bïcï közï kakpa abo 'ba Kurïsïtö. Kina ko'dɔ bo 'deni rɔ ŋere 'ba dɔ wa pili rɔ bɔ dɔ bɔ meri abo ga.
49001023	Kanisa na rɔ yida rɔ bo Kurïsïtö kina bo ɔcɔ dë di yïmo gbï kɔzɔ ame bo kɔcɔ dë di mï a ma kɔtɔ mɔtɔ ame ko'ba mï dɔliŋɔ bine ne.
49002001	Ma mɔlo tönë bine kpe ŋgï rɔ töku gɔ kö'du 'ba kinza tuwö dɔ Bɔko'ba kolomake za rɔ to'dɔ lende kënyë.
49002002	Kɔri 'ba a 'ba dɔliŋɔ nime na za kösöke gɔmo tuwö dɔ Satani, ŋere 'ba nökï, ame bo na rɔ bɔ dɔ ya ma kinza kuwö dɔ Bɔko'ba dë naga.
49002003	Dëmba ze nime pili gbï kɔzɔ lïjë tara, dolomake eze ŋgï pa gɔ ako'dɔkɔ 'ba dɔliŋɔ nime to'dɔ ako'dɔkɔ 'ba yida rɔze ga ti ma domerike naga. Ze gbï kɔzɔ lïjë tara, ya 'ba Bɔko'ba udödu ze 'deni kpaki.
49002004	Ne mï këyï abo 'ba Bɔko'ba rɔ dɔ kiteli. Bo ɔ'ɔ ze 'deni kulöwö.
49002005	Kina me ze pele rɔ töku gɔ lende kinza tuwö dɔ bo, bo ebe kïdïdï ze 'deni 'böwu yaga rɔ ma la'ja ti Kurïsïtö. Mï këyï abo 'ba Bɔko'ba na me kɔmɔ ze 'deni.
49002006	Bo oja ze 'deni di mï tölë kombi ze 'deni mïtɔrɔ toloma yayi rɔ akɔtɔ ti Yësu Kurïsïtö.
49002007	Bo o'dɔ 'deni te 'dɔ kileme a ma bo ko'dɔ gɔze ti Yësu Kurïsïtö 'dɔ löbu 'ba mï këyï abo kinda ti yaga zi bilaka pili mï kada ma këdï kako naga nime 'dë.
49002008	Römöyï ti mï këyï abo na me kɔmɔ ye 'deni gɔ ti'di dɔye gɔ lende abo. Ako'dɔ abo 'ba Bɔko'ba na,
49002009	tigɔ 'bï 'ba bɔtɔ na dë. Kina kinza nï mɔtɔ këbï röyï dë timo.
49002010	Bɔko'ba na ko'ba ze 'deni rɔ ma la'ja. Bo i'di ze 'deni rɔ akɔtɔ ti Yësu Kurïsïtö gɔ do'dɔke lende laka ame bo kileŋo 'deni mɔlo ndö zize to'dɔ mo ne.
49002011	Kpe ame ga mɔlo köyö ye rɔ bɔ löwö, lïjë Yudayi bɔ kilele ni këdï kïdëkï ye rɔ ya ma kinza kilele dë naga. Tine akilele nima dölëtï na ka toce kpa 'bana 'ba rɔ yaga.
49002012	Omerike ma tönë këddïke gba ŋbö rɔ ma kɔwɔ di rɔ Kurïsïtö ne te. Inzake e'be rɔ kupö Yisarele. Kina lömu 'bënnï ma Bɔko'ba ko'dɔ tïnnï 'dɔ tɔmɔ lïjë di mï tölë ne inza ziye, ë'bënnï ŋge kɔtɔ zïnnï yayi. Tönë bine olomake e'be mï dɔliŋɔ nime kinza Bɔko'ba gbï kinza kɔmɔ ki'di gɔ yëyï mo.
49002013	Tine ame kpe 'deni rɔ akɔtɔ ti Kurïsïtö ne, kpe ma tönë pa ŋbö rɔ ma kɔwɔ yaga ne roma Kurïsïtö o'de ye 'deni ŋgï ŋgɔsi 'de rɔ Bɔko'ba.
49002014	Bo na rɔ bɔ lata ze. Bo na me kodɔ'bɔ ze Yudayi 'deni le'jete rɔ akɔtɔ tiye kpe bɔ löwö. Reki löbu 'ba ndo'ji tönë mï löŋgö ze tiye ne inza kpe, bo urö 'deni bërï ti yida rɔ bo nime bo ki'di kupö ne.
49002015	Kö'du ki'di ma mɔlo 'ba Yudayi mo tönë ga bo i'di 'deni yaga kinza kpe rɔ ɔtɔ römöyï 'dɔ kodɔ'bɔ ye tize rɔ a la'ja. Kina me bo ko'dɔ lata 'deni gɔmo mï löŋgö ze.
49002016	Bo i'di 'deni kutötï bo dɔ ŋgërï bo kölë 'dɔ kïyëyï kpa ndo'ji nime mï löŋgö ze ne yaga gɔ kodɔ'bɔ ze kpaki rɔ akɔtɔ zi Bɔko'ba.
49002017	Kina me bo Kurïsïtö mo tönë kako 'deni kuwöwö laja laka 'ba lata nime ziye kpe bɔ löwö ame gba ŋbö rɔ ma kɔwɔ di rɔ Bɔko'ba ne kina gbï zize Yudayi mo ga ma ŋgɔsi rɔ bo mo tönë ga.
49002018	Ti bo Kurïsïtö na me ki'di ze pili 'deni dëdï ti Nyï Kɔtɔ Laka to'de ze zi Bɔko'ba 'bu.
49002019	Kina me 'deni inzake kpe rɔ bɔ löwö, kpe 'deni rɔ bɔ dɔ yayi gbï kɔzɔ 'beze ze bilaka 'ba Bɔko'ba.
49002020	Kpe 'deni rɔ döku ma ko'ba rö 'ba Bɔko'ba timo, ame gbɔndɔ mo na rɔ bɔ laja ni ti bɔ kumë lende 'ba Bɔko'ba ne, tine Yësu Kurïsïtö na rɔ döku ma dɔ kiteli 'ba gɔ dɔgali mo.
49002021	Bo na kogbɔ döku ama ga 'deni pili tɔrɔ gbï rɔ ma koro zi Bɔko'ba.
49002022	Kina me kpe ame 'deni rɔ akɔtɔ ti bo ne o'ba ye 'deni gbï rɔ bi loma 'ba Nyï Kɔtɔ Laka 'ba Bɔko'ba.
49003001	Kina me ma Pɔlo, ma koboso gɔ lende 'ba Yësu Kurïsïtö ma moto ziye kpe bɔ löwö, mumötu Bɔko'ba gɔye.
49003002	Mikali 'deni laka uwöke yëyï ma Bɔko'ba ko'dɔ zö ki'di ma to'de mo ziye nima 'deni.
49003003	Bo Bɔko'ba na kileme akiteri abo ame rɔ ma kusu ne 'deni yaga zö. Mugu lende mo 'deni tönë mɔlo bine mbowa ziye.
49003004	Ɔdɔ kïdëkïke ti ko'jake wa ma mikali di mï akiteri 'ba Bɔko'ba ame rɔ ma kusu zi Kurïsïtö to'dɔ mo ne ŋgï.
49003005	Mɔlo mï kada 'ba 'bu ze löbu tönë ga bine bɔtɔ ikali a ma te dë. Tine Bɔko'ba ileme 'deni le'jete yaga ti Nyï Kɔtɔ Laka abo zi bɔ laja ni ti bɔ kumë lende abo ga ame bo kigeli 'deni ne.
49003006	A nime na me mï laja kɔtɔ laka abo kpe bɔ löwö ni 'deni rɔ akɔtɔ tize Yudayi mï Kurïsïtö Yësu rɔ 'ba Bɔko'ba to'ja kpa közï ma bo kose mo tönë gbï kɔtɔ tize.
49003007	Mï këyï abo 'ba Bɔko'ba na me ki'di ma rɔ bɔ ndɔbɔ 'ba laja laka abo nime ti tigɔ abo.
49003008	Ma ame pele kulöwö wötï bërï di mï löŋgö bilaka abo ga ne bo o'dɔ mï këyï zö koja ma tuwöwö laja abo ziye kpe bɔ löwö. Kina gbï 'dɔ tileme yëyï löbu dɔ kiteli abo nime ziye.
49003009	Bo oja ma gbï 'dɔ ti'di bilaka pili kikali akiteri kusu abo tönë na tondo. Römöyï bo Bɔko'ba bɔ ko'ba wa pili 'ba dɔliŋɔ nime usu dɔ a nime 'deni mɔlo tönë bine mï kada 'ba 'bu ze löbu ga
49003010	'dɔ kanisa na kileme 'jaa kɔzɔ a nime te tɔne zi malayika ame ga lïjë na rɔ löbu mïtɔrɔ ne, bo Bɔko'ba na rɔ 'bu 'ba akikali pili.
49003011	Bɔko'ba o'dɔ a nime 'deni gɔ akiteri abo ame mɔlo di bi tisaki mo zi Yësu Kurïsïtö ŋere ze ne.
49003012	Kina me ze ma ze tiye mï ti'di dɔ gɔ lende 'ba Yësu Kurïsïtö gbï rɔ akɔtɔ ti bo ti ki'di ze rɔ dɔ ŋgölö tako kɔmɔ bo Bɔko'ba ti mï këddï.
49003013	Gɔ lende mo na me miya ziye, kinza kolomake dë rɔ meri gɔ gomɔ nime mëdï yïmo bine gɔ lende 'be ne. Tine na 'dɔ koyoke rɔye gɔmo.
49003014	Gɔ kö'du mo na molɔdɔ bërï kɔmɔ Bɔko'ba 'bu moma'jo rɔma zi bo.
49003015	Bo na rɔ 'bu ma kɔtɔ laka zi bilaka pili 'ba mï dɔliŋɔ nime kpaki ti malayika 'ba dɔyayi 'ba mïtɔrɔ.
49003016	Moma'jo rɔma zi bo Bɔko'ba bo ko'dɔ yëyï tɔ kpe dɔye ti Nyï Kɔtɔ Laka ti tigɔ mo ki'di mï këddï ziye
49003017	Kurïsïtö kö'bö ti ŋburu mïye kpe ma ki'dike dɔye 'deni gɔ lende abo naga nime, akɔ'ɔ abo kïdïyë rönï ti kitigɔ mïye
49003018	'dɔ kpe gbï pili ti bilaka abo ga 'ba Bɔko'ba kikalike gɔ löbu ti talo 'ba akɔ'ɔ 'ba Kurïsïtö nime gbï ti tigɔ dɔ kiteli mo.
49003019	Kina ɔdɔ kiya te këddïke 'deni ti akɔ'ɔ nime bɔtɔ kikali dë 'doyi ne, loma 'be ti këdï nati kɔzɔ 'ba Bɔko'ba.
49003020	,
49003021	Akïlëlu ti rɔ löbu këdï zi bo Bɔko'ba nduwë rɔ ŋburuŋburu gɔ Yësu Kurïsïtö gbï ti kanisa abo. Römöyï Bɔko'ba bo i'di tigɔ abo 'deni ŋgï kulöwö zize to'dɔ ndɔbɔ mïze kebe ma dititike ti ma dikalike naga.
49004001	Ma bɔ koboso ma 'deni gɔ lende 'ba Kurïsïtö ŋere ze mo tönë, mëdï milende ziye, i'dike loma 'be këdï rɔ ma laka gɔ ako'dɔkɔ abo 'ba Bɔko'ba ame kïdëkï ye ne.
49004002	Nï mɔtɔ otɔ ë'bï döyï le bërï kiliya röyï kɔ'ɔ lëpï yï ga ti kɔmɔ kele mo pele ɔdɔ ko'dɔ yi dë laka.
49004003	Ogbɔ röyï toloma kinza ndo'ji mï löŋgö yï ti lëpï yï mɔtɔ kinza mï kata römöyï kpe 'deni rɔ akɔtɔ mï Nyï Kɔtɔ Laka.
49004004	Nyï Kɔtɔ Laka ŋge kɔtɔ kina ze 'deni rɔ yida rɔ kɔtɔ gbï kɔzɔ ame meri ze 'deni ŋge kɔtɔ gɔ wa ma Bɔko'ba kïdëkï ze teyi ne.
49004005	Ŋere ze mo ŋge kɔtɔ, a ma di'dike dɔze gɔmo ŋge kɔtɔ kina bapatisi ze gbï ŋge kɔtɔ.
49004006	Bɔko'ba ŋge kɔtɔ rɔ 'bu 'ba bilaka pili. Bo na rɔ ŋere 'ba dɔ wa pili bo na gbï mïze ko'dɔ ndɔbɔ pili tize.
49004007	Tigɔ i'di rönï 'deni rɔ 'beri'beri zize. Römöyï bo Kurïsïtö na rɔ bɔ ki'di kpa közï ma laka.
49004008	Ëdï 'deni kɔzɔ ma tönë kiya rönï mï akugu te, “Bo ari ŋbö tɔrɔ ti 'bɔki ŋbaŋi kina bo ki'di kpa közï ŋgï zi bilaka.”
49004009	Tine 'jɔ 'ba lende 'ba tari ŋbö tɔrɔ nima omba kina rɔ tako abo ame titi mï dɔliŋɔ bërï bine ne.
49004010	Kina bo Kurïsïtö kɔtɔ mo tönë kako bërï bine ne bo na me gbï kari 'deni ŋbö gönyï pɔli tɔrɔ 'dɔ bo kote gɔ bi pili ti yida rɔ bo.
49004011	Bo na me ki'di tigɔ zi ya mɔtɔ ga tëdï rɔ bɔ laja, mɔtɔ ga rɔ bɔ kumë lende, mɔtɔ ga rɔ bɔ tuwöwö laja laka, mɔtɔ ga rɔ pasita tine mɔtɔ ga rɔ bɔ kɔmɔ kiyandi.
49004012	,
49004013	Bo o'dɔ te 'dɔ kiyija ze bilaka 'ba Bɔko'ba ndö rɔ akɔtɔ ti Yësu Kurïsïtö mï ndɔbɔ abo. Kina ti'di dɔze gɔ lende kiya 'ba kole 'ba Bɔko'ba gbï ti tikali bo kodɔ'bɔ ze ti rɔ akɔtɔ tiye dandike mï tigɔ ma laka 'ba Kurïsïtö.
49004014	Kina ɔdɔ këdï 'deni tara tine dinzake kpe rɔ kole titi 'dɔ dɔŋgala 'ba akiyandi 'ba bɔ 'bölu ni kuyï kpeze ŋgï welo mökö di gɔ kɔri kɔzɔ sorope ma di zi pïwu naga tara.
49004015	Tine dönyöke gɔ lende kodɔrɔ ti akɔ'ɔ kina ti dëdïke ŋgï rɔ akɔtɔ ti Kurïsïtö ame bo na rɔ bɔ dɔze ne.
49004016	Ze pili rɔ kapa 'ba yida rɔ bo ga ame bo na konzo ze 'deni pili rɔ kɔtɔkɔtɔ kogbɔ ze mï lërï 'ba yida rɔ bo. Kina yida rɔ bo ti kïyöbu ŋgï kogbɔ rönï laka ɔdɔ kiya te ze kapa mo naga nime dinda'bake akɔ'ɔ laka rɔ gɔ rɔze.
49004017	Kina me mi'di ame ziye mï möyï ŋere ze Yësu Kurïsïtö, kinza kolomake dë kpe to'dɔ lende kɔzɔ 'ba ya ma kinza rɔ 'ba Bɔko'ba naga tara. Lïjë 'bënnï nima meri 'bënnï pili dɔ ɔtɔ mo inza kina gbï kinza akikali.
49004018	Lïjë ŋgï kinza dïdï 'ba Bɔko'ba mïnnï römöyï lïjë ŋgï rɔ bilaka minyi ga kinza mbili. Lïjë bɔ kilagi akikali 'ba Bɔko'ba naga nima.
49004019	Lïjë odɔ mïnnï ŋgï pö kinza rɔ kaya gɔ to'dɔ dɔkomali lende kënyë.
49004020	Lende 'ba Kurïsïtö mo ame kiyandi ye timo ne ëdï tara?
49004021	Mikali rɔ ma laka loma abo 'ba Yësu iya gɔmo 'deni ziye. Lende ma kodɔrɔ 'ba Bɔko'ba ame mo bo kileme zize ne iyandi ye 'deni timo.
49004022	Kina ti, olake gɔ loma 'be ma mɔlo tönë ga yaga. Römöyï bo bɔ ma mɔlo nime ti ndörö abo ga ëdï koto ye mï tölë.
49004023	Meri 'ba dɔye ti dökï'dï ye i'dike ti këdï yaga rɔ ma la'ja.
49004024	Ɔdɔke mï loma ma la'ja ame rɔ 'ba Bɔko'ba rɔ ma koro kɔtɔ laka rɔ ma kodɔrɔ ne.
49004025	Kina me ti, a mɔtɔ rɔ bëtï kinza kpe. Nï mɔtɔ lende ma kodɔrɔ na kiya zi lëpï yï. Römöyï ze pili 'deni rɔ kapa 'ba yida rɔ Kurïsïtö.
49004026	Ɔdɔ nï mɔtɔ kënyï rɔ 'dïrï tine kinza kola 'dïrï 'bï nima dë koto yi mï lende kënyë. Kina kinza koloma dë gbï ti 'dïrï mïyï ŋbö kada kösö dɔmo.
49004027	Römöyï kinza ki'di bïcï lende dë yaga röyï zi Satani.
49004028	Nï ame këddï rɔ bɔ 'bögö ola gɔ 'bögö yaga kileki to'dɔ ndɔbɔ 'bï ti közïyï 'dɔ kokɔnyi bɔ lisa gbï timo.
49004029	Kinza kö'bö dë tumu kpëyï zi bilaka. Tine wa ame ga rɔ ma këyï rɔ 'ba tileŋo mï löŋgö bilaka ne na kiya gɔ ki'di lende kiya 'bï kokɔnyi ya ame ga këdï kuwö ne.
49004030	Kina kinza ki'di Nyï Kɔtɔ Laka 'ba Bɔko'ba dë këdï rɔ meri. Römöyï Nyï Kɔtɔ Laka i'di 'deni ziye rɔ kïnë 'ba 'dɔ tope ye yaga mï kada mo yayi rɔ dɔ ŋgölö rɔ 'ba Bɔko'ba.
49004031	Kinza ki'dike a mɔtɔ rɔ mï kombi ala tiyeli ala 'dïrï ni ti ti'ja dë kpe këdï mï löŋgö ye. A mɔtɔ rɔ ndo'ji kinza kpe.
49004032	Tine olomake ti mï këyï to'dɔ lende laka zi lëpï ye ga. Kina 'dɔ kolake lëpï ye ga gbï gɔ lende kënyë kɔzɔ ame Bɔko'ba ki'di Kurïsïtö 'deni dɔliŋɔ bine tola ye gɔ lende kënyë ne.
49005001	Kpe ame 'deni rɔ kole 'ba Bɔko'ba bo kɔ'ɔ ye 'deni kulöwö ne, inda'bake loma abo nima.
49005002	O'dɔke wa pili ti akɔ'ɔ kɔzɔ 'ba Kurïsïtö ame kɔ'ɔ ze ki'di dïdï bo gɔze kɔzɔ akumu ame koŋma zi Bɔko'ba 'dɔ tato kele mo kïyëyï dökï'dï bo ne.
49005003	Kpe 'deni rɔ 'ba Bɔko'ba, tine kinza ki'dike ama kɔzɔ yërï ni ti a pili ma rɔ ti'da naga 'doyi ti mï kombi ni kïdëkï möyï mo dë kpe mï löŋgö ye.
49005004	Kinza kiyake lende dɔ rumö ti a ame ga rɔ ti'da ne dë kpe römöyï lende mo o'de ye kpe ame ga rɔ bilaka 'ba Bɔko'ba ne dë kpe. Tine yëë'dï na 'dɔ kö'böke ti'di mo zi Bɔko'ba.
49005005	Rɔ ma laka miya ziye tikali mo, bɔ yërï ni ti lïjë bɔ to'dɔ wa 'doyi ma rɔ ti'da naga nima ti mï kombi ni inza ti gɔ bi kɔtɔ te mï ŋere löbu 'ba Kurïsïtö ni ame ti Bɔko'ba ne. Römöyï mï kombi nima toro akoro na.
49005006	Kinza ki'dike bɔtɔ ku'bölu ye dë ti wa naga nime. Römöyï gɔ lende mo ya 'ba Bɔko'ba ëdï kako dɔ kole kinza koro lende abo.
49005007	Kina kinza nï mɔtɔ kodɔ'bɔ röyï dë tïnnï.
49005008	Römöyï mɔlo nime kpe 'deni mï bi kölu. Tine le'jete kpe 'deni rɔ 'ba Kurïsïtö rɔ bi kɔpɔ zi bilaka. Kina olomake ti kɔzɔ kole 'ba bi kɔpɔ tara.
49005009	Römöyï bi kɔpɔ na këdï koja 'bënï rɔ lende laka ni ti lende ma kodɔrɔ 'ba Bɔko'ba
49005010	Wa ame Bɔko'ba ko'dɔkɔ zïyï mɔtɔ 'dɔ ko'dɔ ne oŋgɔ te.
49005011	Kinza kodɔ'bɔ röyï dë kpe ti ako'dɔkɔ 'ba bi kölu, lende kinza dɔmo kɔdɔ dë 'bënnï naga nima. Tine oja lïjë yaga mï bi kɔpɔ.
49005012	Wa ma laki këdï ko'dɔ rɔ kusu mo naga nima tiya mo yaga aga za kpa bilaka.
49005013	Tine a ame yaga mï bi kɔpɔ na kina laka mo kinda.
49005014	Wa ame kileme yaga ne bo na 'deni rɔ bi kɔpɔ. Kina me 'dɔ ki'di kiya te, “Nï bɔ tö'dö nime, indiŋi yaga. Ɔdɔ yaga di mï tölë. Kina Kurïsïtö ti koyi bi döyï.”
49005015	Kina ti, i'dike kɔmɔye kandi laka gɔ loma 'be. Kinza kolɔ'bɔke dë ŋgï rɔ ndako tine olomake kɔzɔ bɔ lende kikali.
49005016	Wa ame koja gönï 'deni zïyï mɔtɔ inda'ba ndïmo laka römöyï dɔyayi le'jete ele dë kpe.
49005017	Kinza kolomake dë rɔ rumö, oŋgɔke a ma Bɔko'ba ko'dɔkɔ ziye to'dɔ mo.
49005018	Kinza kö'böke dë ŋgï tupö rɔye ti layi ame bo 'ba bo ŋgï rɔ tirasi ye yaga ne. Tine Nyï Kɔtɔ Laka na 'dɔ ki'dike koso lɔ mïye.
49005019	Ɔdɔ kiya te kotɔŋike dɔye 'deni nima ŋgala ti akïlëlu ame rɔ 'ba Nyï Kɔtɔ Laka ne na kobake, kïlëluke ŋere Bɔko'ba ti mï kɔtɔ,
49005020	ö'böke tileki yëë'dï 'ba wa pili zi Bɔko'ba 'bu ti möyï Yësu Kurïsïtö ŋere ze.
49005021	I'dike rɔye ti tuwö dɔ lëpï ye ga toro Kurïsïtö.
49005022	Kpe 'ja, uwöke dɔ më'dë ye ga kɔzɔ Kurïsïtö tara.
49005023	Römöyï më'dë bo na ti közï kakpa dɔ 'ja abo gbï kɔzɔ 'ba Kurïsïtö ame këdï ti közï kakpa dɔ kanisa ne. Kurïsïtö na rɔ dɔze, ze 'deni rɔ yida rɔ bo römöyï bo na kɔmɔ ze 'deni di mï tölë.
49005024	Kina ti kpe 'ja ni uwöke dɔ më'dë ye ga laka mï wa pili kɔzɔ ame kanisa kuwö dɔ Kurïsïtö laka ne tara.
49005025	Kina ti kpe më'dë, ɔ'ɔke 'ja 'be ga ti kɔzɔ 'ba Kurïsïtö ame kɔ'ɔ kanisa ne. Bo ilaŋa dïdï bo 'deni gɔ lende ze kanisa abo ga
49005026	'dɔ ti'di ze rɔ 'ba bo. Bo i'di lende abo 'deni zize kurögö ze kɔpɔ ti mini 'ba bapatisi
49005027	'dɔ ko'de ze kanisa abo zi bo rɔ ma kele kɔzɔ 'ja la'ja rɔmo mboloro kinza tirigbili mɔtɔ dɔ 'bana 'ba rɔmo, tine ŋgï lipo kɔtɔ laka kinza lende kënyë ɔtɔ.
49005028	Kpe më'dë, nï mɔtɔ ɔ'ɔ 'ja 'bï kɔzɔ yida röyï. Nï ame kɔ'ɔ 'ja 'bï 'deni, gbagba yï na ma 'deni gbï kɔ'ɔ.
49005029	Bɔtɔ mɔtɔ ame ŋgï ko'ji yida rönï ne na rɔ yë? Nï mɔtɔ yida röyï ö'bö tulu mo koŋgɔ gɔmo laka gbï kɔzɔ 'ba Kurïsïtö ame këdï koŋgɔ gɔ kanisa abo ne.
49005030	Römöyï ze na 'deni rɔ kapa 'ba yida rɔ bo ga.
49005031	Kɔzɔ ame kugu mï buku 'ba Bɔko'ba ne, iya te, “Gɔ kö'du mo na bɔtɔni ti kolɔlɔ di yɔki 'bu bo ni ti ma bo kari kodɔ'bɔ rɔ bo ti 'ja abo kina lïjë kpaki rïyö 'deni rɔ akɔtɔ.”
49005032	Lende löbu nime 'jɔ mo ma moŋgɔ bine mɔtɔ ma rɔ ma kusu mo tönë kileme 'deni yaga ne ëdï kiya rönï zi Kurïsïtö ti kanisa abo.
49005033	Tine mɔtɔ mo ëdï kiya rönï ziye ti 'ja 'be ga 'dɔ kpe më'dë ni pili, nï mɔtɔ kɔ'ɔ 'ja 'bï kɔzɔ yida röyï kina kpe 'ja pili gbï tara, nï mɔtɔ koro më'dë yï.
49006001	Kpe kole titi, ame kpe 'deni rɔ akɔtɔ ti Kurïsïtö ne, ndɔbɔ ma laka rɔ dɔ kiteli ziye na me. Nï mɔtɔ uwö dɔ 'bu yï ni ti möyï.
49006002	Bɔko'ba ose 'deni mɔlo tönë bine iya te, “Oro 'bu yï ni ti möyï.” Di mï kö'du ki'di abo ga pili ame na dɔgba bo kulömu gɔmo teyi kiya te,
49006003	“'Dɔ a ma laka na kurë döyï ti yëyï mo koloma göyï kɔwɔ mï dɔyayi bine.”
49006004	Kina ti, kpe bɔ kole ni kinza ko'dɔke lïjë dë rɔ ma kënyë ki'di mïnnï kata rɔye. Tine uluke lïjë laka mï akiyandi 'ba Kurïsïtö ŋere ze ki'dike kɔmɔ kandi mo zïnnï.
49006005	Kpe atɔli ni, oroke bɔ dɔye ga ti tikere ti rɔ kïlë'dï kuwöke dönnï ti mï kɔtɔ kɔzɔ ma kuwöke dɔ Kurïsïtö.
49006006	Kina kinza kebeke dë ŋge to'dɔ mo ɔdɔ lïjë këdï tiye toŋgɔ gɔye 'dɔ tu'bölu kömönnï. Ama ele dë. Ma laka mo ziye tuwö dönnï ŋburu römöyï ako'dɔkɔ 'ba Bɔko'ba na kina kpe 'deni gbï rɔ atɔli 'ba Kurïsïtö ga.
49006007	Kina ti, o'dɔ ndɔbɔ 'ba atɔli 'bï nima rɔ dɔ rɔ koŋmi kɔzɔ ëddï ko'dɔ zi Kurïsïtö, tine inza zi bilaka lesi.
49006008	Ikali 'deni bo na rɔ bɔ ti'di kpa közï zi bilaka pili rɔ buru, atɔli kpaki ti ma kinza rɔ atɔli gɔ ndɔbɔ laka 'bï 'ba mɔtɔ.
49006009	Kpe bɔ dɔ atɔli ni, o'dɔke lïjë gbï laka tara kinza kpa kose. Ikalike 'deni ŋere ëdï ŋge kɔtɔ mïtɔrɔ ame bo na mbiri dɔ atɔli ni gbï dɔ bɔ dɔmo ga ne. Bo o'dɔ 'ba bo geli dë mï löŋgö mo.
49006010	Lende ma rɔ ŋburuŋburu mo ziye na me nati, kpe ame ga 'deni rɔ akɔtɔ ti Kurïsïtö ne i'dike tigɔ dɔ kiteli abo kogbɔ ye kitigɔ.
49006011	Inda'bake jama 'ba ya 'ba Bɔko'ba ame ki'di 'deni ziye ne teyi kitigɔ titata rɔye timo di zi dɔŋgala kënyë 'ba Satani.
49006012	Ya ma 'beze nime dinza do'dɔke ti bilaka lesi tine ti malayika kënyë 'ba Satani ga ame lïjë na 'deni ti közï kakpa dɔ bilaka 'ba bi kölu nime pili ne.
49006013	Kina ti, inda'bake jama 'ba ya 'ba Bɔko'ba ti ndö tiye le'jete römöyï 'dɔ ɔdɔ kada kënyë mo nima kömö 'deni dayi 'dɔ kogbɔke rɔye timo kinza kiriŋake ra di zïnnï bɔ ya 'be mo naga nima tine di pötö mo pele kɔrɔke ŋburu kitigɔ.
49006014	Udöduke lende kodɔrɔ 'ba Bɔko'ba 'bömbö ye rɔ gasi. Olɔke lende laka 'ba Bɔko'ba rɔye 'dɔ kitata kpa dɔŋgo'do ye di zi kɔmo 'ba bɔ ya.
49006015	Usuke laja laka 'ba lende këyï 'ba Bɔko'ba rɔ wari ndïye togbɔ rɔye timo.
49006016	Ombike ti'di dɔ gɔ lende 'ba Kurïsïtö nduwë tiye rɔ makëtï tïkëtï kpa pa'do 'ba kɔmo 'ba Satani timo yaga di rɔye.
49006017	Akɔmɔ abo 'ba Bɔko'ba nime bo ko'dɔ zize di mï tölë ne na 'dɔ kinda'bake teyi titata dɔye timo. Lende 'ba Bɔko'ba ame Nyï Kɔtɔ Laka kuwöwö 'deni ne na 'dɔ kogbake rɔ mbele ziye.
49006018	Tine mï ya nime ö'böke ti mötu. Ititike bo Bɔko'ba gɔ bo kokɔnyi ye. Mï wa pili ogbɔke rɔye ti mötu kɔzɔ ma Nyï Kɔtɔ Laka ki'di ziye. Umötuke gbï nduwë gɔ bilaka 'ba Bɔko'ba ga.
49006019	Kina umötuke gbï gɔma 'dɔ bo ki'di lende kikali zö ɔdɔ kada 'ba lende ma kömö 'dɔ miya laja laka abo rɔ dɔ kïtëwu zi ya ame ga mɔlo kikali dë ne.
49006020	Ma pele ti ziŋgiri nime ndö mï maboso bine ma gba tuwöwö laja laka nime. Kina umötuke gɔmo 'dɔ Bɔko'ba ki'di ma tiya laja abo nime rɔ dɔ kïtëwu kɔzɔ ma bo ko'dɔkɔ zö.
49006021	Tukïkö, löndö ma dɔ'ɔ kulöwö bɔ kinda'ba ndɔbɔ 'ba Kurïsïtö laka nime ti kiya gɔ a ma ko'dɔ rönï zö pili 'jaa ziye 'dɔ kikalike gbï mëdï tondo.
49006022	Mëdï moja bo 'dɔ tari ti lende ma 'beze bine pili tïyëtï mo ziye yayi gɔ dökï'dï ye këyï.
49006023	Ee, Bɔko'ba 'bu ti Yësu Kurïsïtö ŋere ze ki'di ye kpe löndö ama ga yayi ne kö'böke ti'di dɔye gɔ lende abo ti akɔ'ɔ ti mï këyï.
49006024	Lende këyï 'ba Bɔko'ba këdï tïnnï lïjë ame ga pili ti akɔ'ɔ ma ŋburuŋburu 'ba Yësu Kurïsïtö ŋere ze ne.
50001001	Ma Pɔlo mugu waraga nime ziye kpe bilaka 'ba Bɔko'ba ame ga pili mï Pïlïpöyï ame kpe 'deni rɔ akɔtɔ ti Yësu Kurïsïtö ne. Mugu ziye ti ya ma löbu 'be ga pili, kpaki ti ya ame ga rɔ bɔ ndɔbɔ mï kanisa ne. Ze ti Timatiyo lëpï ma bɔ ndɔbɔ 'ba ŋere ze Yësu Kurïsïtö dumötö ye pili.
50001002	Yëyï ti lende këyï 'ba Bɔko'ba 'bu ze ti 'ba ŋere ze Yësu Kurïsïtö koloma tiye.
50001003	Mï kada pili ma momeri gɔ lende 'be mo'dɔ yëë'dï zi bo Bɔko'ba bɔ koŋgɔ gɔma.
50001004	Mï mötu ko'dɔ ma gɔye pili ma rɔ lɔŋɔ,
50001005	römöyï ëddïke nduwë tokɔnyi ndɔbɔ 'ba tuwöwö laja laka 'ba Bɔko'ba kɔtɔ tö kisaki mɔlo di mï kada ma tönë ki'dike dɔye gɔ lende 'ba Yësu ŋbö kömö mï kada nime tɔne.
50001006	Mikali 'deni Bɔko'ba isaki to'dɔ lende laka abo 'deni mïye, kina bo ti kö'bö gbï nduwë to'dɔ mo tara ŋbö kömö mï kada 'ba tileki 'ba Yësu Kurïsïtö kako dɔliŋɔ nime bine.
50001007	Kpe na rɔ ya ma kïyëyï dökï'dï ma kulöwö kina ma laka mo na 'deni zö 'dɔ miya lende te gɔ kö'du 'be pili. Tine pele ko'ja mëdï mï maboso bine ala ma tönë kota ma gba mëdï rɔ tïyëtï lende 'ba laja laka 'ba Bɔko'ba zi bilaka 'dɔ ki'di dönnï gɔmo ti mï këddï ne, odɔ'bɔke rɔye gbï tö to'dɔ ndɔbɔ nime Bɔko'ba ki'di zize to'dɔ mo ti mï këyï abo ne.
50001008	Bɔko'ba ikali mëdï miya lende ma kodɔrɔ ame miya te mɔ'ɔ ye pili gbï kɔzɔ ma Yësu Kurïsïtö kɔ'ɔ ze ne tara.
50001009	Mï mötu ma gɔye mititi bo Bɔko'ba ki'di ye kotoke tɔ'ɔ rɔye rɔ dɔ kiteli kikalike bo gbï ti kɔri 'ba lende abo.
50001010	Ame na ti ki'di ye tikali toza wa ma laka 'ba Bɔko'ba. Kina ɔdɔ Yësu Kurïsïtö këdï kileki 'deni kako dɔliŋɔ nime bine tine, ti këddïke 'deni ŋgï lipo kinza wali 'ba lende kënyë
50001011	römöyï bo i'di ye 'deni ŋge tö'bö to'dɔ wa ma laka. Kina ti ko'dɔ yëë'dï 'deni ŋgï zi bo Bɔko'ba kïlëlu bo gɔ kö'du mo.
50001012	Löndö ma ga, mo'dɔkɔ gbï ziye tikali mo gomɔ nime mëdï yïmo bine ne i'di bilaka ma konzi 'deni le'jete kuwö laja laka 'ba Bɔko'ba.
50001013	Bɔ kanya ame ga pili këdï koda liŋɔ 'ba bɔ dɔliŋɔ ma löbu bine kpaki ti ya mɔtɔ mo ga uwö 'deni oboso ma bine dömöyï Kurïsïtö.
50001014	Bilaka 'ba kanisa ma konzi o'ja kɔnyi abo 'ba ŋere Yësu 'deni di rɔma ma mëdï mï maboso, kina gɔ kö'du mo lïjë ikali 'deni ŋgï bo ti kokɔnyi lïjë gbï. Kina me lïjë këdï 'deni rɔ tiya lende abo le'jete rɔ dɔ ŋgölö kinza tikere.
50001015	Ya mɔtɔ ga ombi dökï'dï nnï rɔma ko'ji ma kina ma lïjë këdï rɔ tïyëtï lende 'ba Kurïsïtö. Tine ya mɔtɔ ga ëdï kiya 'bënnï ŋgï kɔdɔ di mï zana 'ba lende laka.
50001016	Lïjë ɔ'ɔ ma, na me lïjë ikali ndɔbɔ ma Bɔko'ba ki'di zö na rɔ tïyëtï laja laka abo.
50001017	Ya ma laki naga nima o'dɔkɔ to'dɔ rönnï mbiri löbu kebe ma. Gɔ kö'du mo na lïjë iya lende 'ba Kurïsïtö dë dɔ mï kɔtɔ. Lïjë o'dɔkɔ ti'di gomɔ mɔtɔ dɔma di mï maboso bine.
50001018	Ne pele o'dɔ ɔtɔ dë zö. Ame ya ma këdï ko'dɔ 'bënnï dɔ mï kɔtɔ naga kpaki ti ma këdï ko'dɔ 'bënnï dɔ mï rïyö naga këdï 'deni rɔ tuwöwö lende 'ba Kurïsïtö ne, ma 'deni ŋgï ti mï këyï. Kina ti mö'bö nduwë ti mï këyï tara
50001019	römöyï mikali ëddïke tititi Bɔko'ba gɔma tokɔnyi ma. Tine Yësu Kurïsïtö ti ki'di Nyï Kɔtɔ Laka abo ŋgï koŋgɔ gɔma 'dɔ wa pili ko'dɔ rönnï laka zö.
50001020	Kina mi'di dɔma 'deni ŋgï ti dökï'dï kɔtɔ gɔmo Bɔko'ba inza kola ma kodɔ rɔ kaya rɔma, tine bo ti ki'di ma mëdï rɔ dɔ kïtëwu kɔzɔ ma dɔgba, kina gbï 'dɔ ɔdɔ mëdï pele gba ti kɔmɔ ma te ala ɔdɔ mölë pele, lëbï ma ti ki'di bilaka ŋgï kubï gɔ Kurïsïtö.
50001021	Ne ma 'bama ame ma pele gba ti kɔmɔ ma ne mëdï kɔtɔ ti Kurïsïtö. Kina ɔdɔ mölë 'deni yayi tine ti mëdï ŋgï ti bo rɔ dɔ kiteli.
50001022	Ne ɔdɔ moloma gba ti kɔmɔ ma ti mo'dɔ ndɔbɔ ŋgï zi Kurïsïtö rɔ dɔ kiteli, tine gɔ kö'du mo na mikali dë ma yala na 'dɔ mo'dɔkɔ, 'dɔ toloma gba ala 'dɔ tölë.
50001023	Wa rïyö naga nime ëdï gba kilaka ma. Ne ma mo'dɔkɔ mo na 'dɔ tölë gɔ mari toloma ti Kurïsïtö, römöyï ama na rɔ ma laka zö.
50001024	Ne 'dɔ toloma gba bine ëdï gbï rɔ ma laka römöyï gɔ mokɔnyi ye.
50001025	Ame na rɔ dɔ kiteli gɔ kö'du mo mikali mëdï moloma gba titi ti kɔmɔ ma. Ti mö'bö nduwë tokɔnyi ye 'dɔ ki'dike dɔye gɔ lende 'ba Bɔko'ba rɔ dɔ kiteli kina gbï ti lɔŋɔ gɔ kö'du mo.
50001026	Kina ɔdɔ mileki 'deni ziye yayi ti kubïke gɔ Yësu Kurïsïtö 'deni ŋgï gɔ ame ma gba tiye ne.
50001027	Tine ma rɔ dɔ kiteli mo na me mëdï miya ziye, o'dɔke ŋge rɔ lende laka mï loma 'be ga pili römöyï kpe 'deni rɔ 'ba laja laka 'ba Kurïsïtö. Ne kina me ɔdɔ mako pele toŋgɔ ye ala muwö pele ŋge rɔ lëbï 'be di bi kɔwɔ mo'dɔkɔ tikali mo ma këddïke nduwë ti mï këddï gbï ti mï kɔtɔ 'dɔ kogbɔke rɔye laka tö'bö to'dɔ lende 'ba laja laka 'ba Kurïsïtö kinza toga kpeye gɔmo.
50001028	Ɔdɔ kiya te kereke dë kpe di zi bɔ këdï ki'di mugu nnï rɔye naga nima ti këdï ŋgï rɔ akileme zïnnï ma Bɔko'ba këdï ku'du lïjë mï pa'do 'ba Gehena, tine bo ti kɔmɔ ye di mï tölë.
50001029	Ti këdï ŋgï tara römöyï mï këyï abo 'ba Bɔko'ba ame ki'di ye ki'dike dɔye 'deni gɔ lende 'ba Kurïsïtö ne i'di ye 'deni gbï tombi gomɔ mo.
50001030	Kina me këddï kopike rɔye 'deni nduwë tombi gomɔ ame ga bilaka këdï rɔ todɔ mo rɔye 'deni gbï kɔzɔ ma tönë ko'jake lïjë koloma rɔ to'dɔ mo zö ne. Kina me uwöke 'deni gbï ma lïjë këdï gba rɔ to'dɔ mo zö tara.
50002001	Ze ma ze tiye ame 'deni rɔ 'ba Kurïsïtö ne, gɔ docɔke mï këddï dë kpe na ti rɔ gɔ rɔze? Tara ne ze kinza akɔ'ɔ tïyëyï dökï'dï lëpï ze ga ya? Dinzake rɔ akɔtɔ ti Nyï Kɔtɔ Laka tomeri kö'du 'ba lëpï ze ga ya?
50002002	Ne ɔdɔ këdï 'deni tara, kina me miya ziye, olomake pili ti meri kɔtɔ 'dɔ ki'dike ma rɔ lɔŋɔ rɔ dɔ kiteli. Ɔ'ɔke rɔye pili rɔ gɔ rɔye kinza kɔmɔ geli yïmo. Kina 'dɔ ki'dike dɔ lende kutï 'be këdï kinza dɔ kudu teyi.
50002003	Tine kinza kebeke dë to'dɔ wa ame ga 'dɔ to'dɔ rɔye timo rɔ wa löbu gbï ti rɔ kubötö. Ilekike rɔye bërï, omerike lende 'ba lëpï ye ga na laka kebe 'beye.
50002004	Nï mɔtɔ kinza kö'bö dë ŋge tokɔnyi gbagba yï, tine gbï nduwë zïyï tokɔnyi ya mɔtɔ ga.
50002005	I'dike meri 'be këdï kɔzɔ 'ba Yësu Kurïsïtö.
50002006	Bo ö'bö nduwë gbï kɔzɔ Bɔko'ba, tine bo omeri inza rɔ ma laka zi bo 'dɔ tönyö gɔ löbu dɔ kiteli nima tëdï rɔ ma koriya ti Bɔko'ba.
50002007	Gɔ kö'du mo na me bo kola löbu dɔ kiteli nima bo kileki rɔ bo bërï kɔzɔ bɔ laja zi bilaka. Öyö bo 'deni rɔ bilaka lesi, bo koloma dɔyayi bine kɔzɔ bilaka ma sari.
50002008	Bo ileki rɔ bo bërï tuwö dɔ Bɔko'ba mï wa pili pele di mï tölë. Bo i'di rɔ bo zi bilaka kutötï bo dɔ ŋgërï kupö bo.
50002009	Gɔ kö'du 'ba dɔ kuwö na Bɔko'ba kogba bo 'deni mïtɔrɔ ki'di bo rɔ löbu 'ba dɔ wa pili,
50002010	'dɔ ya ma mïtɔrɔ pili ti ma mï dɔyayi nime kpaki ti ya ma 'deni bïcï yayi bërï naga koro bo
50002011	gbï ti tïlëlu bo, kiya te, “Yësu Kurïsïtö na rɔ ŋere.” Kina akïlëlu ti këdï ŋgï zi Bɔko'ba 'bu gɔ kö'du mo.
50002012	Kina ti kpe ame ga mɔ'ɔ ye ne, kɔzɔ ame kö'böke 'deni tuwö dɔ Bɔko'ba ko'ja mëdï tiye yayi ne, kina me ma 'deni rɔ ma kɔwɔ uwöke dɔ bo gbï rɔ dɔ kiteli. Oroke bo ti tikere, kodɔke rɔye gɔ ndɔbɔ nime römöyï kpe na bo kɔmɔ 'deni di mï tölë.
50002013	Bo na ki'di ye to'dɔkɔ kö'du abo bo ki'di tigɔ ziye to'dɔ mo.
50002014	Ne kinza ko'dɔke wa mɔtɔ dë ti rɔ koŋboro ala gbï ti kpa kurï.
50002015	Kina ya ma laki pili ti koŋgɔ ŋgï wa ma kënyë mɔtɔ inza mï loma 'be römöyï ëddïke 'deni kinza lende kënyë kɔzɔ kole 'ba Bɔko'ba mï löŋgö bɔ lende kënyë ma kilagi bo naga nima. Kina ti këddïke ŋgï zïnnï kɔzɔ këlu ame këdï kiyɔpɔ bi mï mandölu ne tara,
50002016	römöyï ozake lende 'ba Bɔko'ba ame rɔ kɔri 'ba dïdï ne 'deni zïnnï. Ɔdɔ kö'böke nduwë to'dɔ mo te, mï tileki 'ba Kurïsïtö kako dɔliŋɔ nime bine ti mëdï ŋgï ti mï këyï, römöyï moŋgɔ 'deni ndɔbɔ nime mopi rɔma to'dɔ mo mï löŋgö ye ne ïlïkö dë rɔ yawa.
50002017	,
50002018	Kina me mɔtɔga bilaka ti kupö ma gïrï nime. Ne ɔdɔ këdï pele tara yayi ti mëdï rɔ lɔŋɔ gɔ kö'du mo. Kina kpe gbï 'dɔ këddïke rɔ lɔŋɔ gɔ kö'du mo, römöyï ti mëdï ŋgï kɔzɔ roma ame kumu zi Bɔko'ba, kina ti'di dɔye gɔ lende abo ti këdï gbï rɔ akumu zi bo. Kina ti mozoli rɔma kɔtɔ ti akumu ma 'beye nima. Gɔ kö'du mo olomake ti, ti mï këyï kɔtɔ tö.
50002019	Ɔdɔ ŋere Yësu ko'dɔkɔ zö momeri toja Timatiyo kari ziye gïrï naga nime, 'dɔ bo kileki ti lëbï 'be zö gɔ dɔma kïtëwu yaga.
50002020	Bo na mëdï moja kari ziye römöyï bɔtɔ mɔtɔ ma bine komeri kö'du 'be ŋgï rɔ mbëmbë kɔzɔ 'bama te ne inza du te ŋge rɔ bo.
50002021	Kö'du 'ba tokɔnyi gbagba lïjë ga na ŋge kɔ'ɔ rönnï, lïjë onyɔ a mɔtɔ rɔ lende 'ba Yësu Kurïsïtö dë.
50002022	Kina me ikalike gbï Timatiyo na kileme rɔ bo 'deni rɔ bilaka ma laka, ko'dɔ ndɔbɔ 'ba tuwöwö laja laka 'ba Bɔko'ba nime kɔtɔ tö kɔzɔ kole ni ma ti 'bu nï tara.
50002023	Ɔdɔ mikali wa ma këdï ko'dɔkɔ to'dɔ rönï zö 'deni, momeri 'dɔ toja bo welo kari ziye yayi.
50002024	Kina ɔdɔ ŋere Yësu ko'dɔkɔ zö, miteri 'dɔ tari gbï ti gbagba ma welo ziye yayi.
50002025	Momeri bine ma laka mo na 'dɔ moja bɔ löndö ze Epapodito kari ziye gïrï nime. Bo na rɔ bɔ ame ko'dɔ ndɔbɔ 'ba Bɔko'ba nime kɔtɔ tö kɔzɔ bɔ kanya rïyö ma kitaka rönnï kpa ya tara. Kpe na tönë kojake bo, na me bo okɔnyi ma 'deni
50002026	bo o'dɔkɔ 'dɔ tileki ziye yayi. Dökï'dï bo rɔ ma kombi gɔ kö'du 'be römöyï lëbï mo ari ziye yayi tëgë rɔkɔ'ɔ o'dɔ bo sowa.
50002027	Rɔ ma laka rɔkɔ'ɔ o'dɔ bo ŋgɔsi 'deni 'dɔ tölë. Ne Bɔko'ba o'dɔ mï këyï 'deni rɔ bo gbï rɔma kɔmɔ bo, kinza mëdï ra kulöwö rɔ meri.
50002028	Gɔ kö'du mo na me mo'dɔkɔ toja bo kari gïrï nime ziye 'dɔ to'ja kïnë bo 'böwu ki'di ye këddïke ti mï këyï. Kina ti ki'di ma 'jaa moloma kinza tëdï rɔ meri.
50002029	Tine ɔdɔ bo kömö ziye yayi olomake rɔ lɔŋɔ ti bo, o'dɔke bo laka rɔ 'ba ŋere Yësu. Ma laka mo na 'dɔ koroke bilaka ma kɔzɔ bo tara
50002030	römöyï bo pa ŋgɔsi 'dɔ tölë mï ndɔbɔ 'ba Kurïsïtö nime. Bo ilaŋa gɔ dïdï bo ti'di kɔnyi ame kɔ'bɔke dë ti'di mo ne zö.
50003001	Löndö ma ga, olomake ti mï këyï römöyï kpe 'ba ŋere Yësu ga na. Ne 'bama 'dɔ tileki tugu a mɔtɔ ame mugu 'deni dɔgba ziye bine ne embe dë zö, kina ti kokɔnyi ye ŋgï.
50003002	Kina me mëdï miya ziye i'dike kɔmɔye kandi laka di zi bï naga nima. Ya bɔ lende kënyë naga nima këdï könyö ti dölëtï 'bënnï 'ba akilele tɔ nima rɔ yawa.
50003003	Lïjë 'bënnï nima inza du kɔtɔ te rɔ 'ba Bɔko'ba, ze ame dumötu bo ti tigɔ 'ba Nyï Kɔtɔ Laka dubï gɔ ako'dɔ 'ba Yësu Kurïsïtö ne ze na ŋge rɔ 'ba bo ga. Kina dikali 'deni rɔ ma laka lende 'ba bilaka lesi na dë ti ki'di ze rɔ 'ba Bɔko'ba.
50003004	Ne ɔdɔ kiya te dölëtï na pele këdï ki'di wa rɔ 'ba Bɔko'ba, ti këdï gbï rɔ ma laka zö, ti ki'di ma gbï mëdï rɔ 'ba Bɔko'ba rɔ dɔ kiteli di dɔ ya ma laki pili.
50003005	Ilele ma mɔlo mï tö'dö dɔ modɔɔmota di pötö ma köyö ma. Ma rɔ Yisarele di mï kupö Benyimona, kupö ze na mɔlo rɔ Yudayi kako di zi 'bu ze löbu ga. Ma rɔ Parosi, bɔ könyö toro kö'du ki'di 'ba bilaka ze ga.
50003006	Moworo tönë bine kulöwö todɔ gomɔ rɔ bilaka 'ba kanisa. Bɔtɔ mɔtɔ ame ŋgï gɔ kiya te mola wa ma kɔtɔ mɔtɔ kinza toro mo di mï kö'du ki'di 'dɔ tëdï rɔ ma laka kɔmɔ Bɔko'ba ne inza du te.
50003007	Ne wa ma mɔlo naga nima pili kɔzɔ mɔri ko'dɔ ni ne, moŋgɔ 'deni ŋgï le'jete kɔzɔ wa ma yawa gɔ wa ame Kurïsïtö ko'dɔ ne.
50003008	Rɔ ma laka moŋgɔ dölëtï ni 'deni ŋgï pili kɔzɔ wa ma yawa römöyï tikali Yësu Kurïsïtö rɔ ŋere ma na mbiri rɔ dɔ kiteli. Mola gɔ wa naga nima 'deni pili gɔ wa ma bo ko'dɔ zö. Moŋgɔ lïjë pili 'deni ŋgï kɔzɔ yörï tara
50003009	'dɔ mëdï rɔ akɔtɔ ti Kurïsïtö gɔ ndɔbɔ abo ki'di ma rɔ ma laka kɔmɔ Bɔko'ba. Mi'di dɔma 'deni gɔ lende 'ba Kurïsïtö gɔ kö'du mo na Bɔko'ba ko'dɔ ma 'deni rɔ ma laka kɔmɔ bo. Ne tine inza gɔ ako'dɔ laka ma 'ba toro kö'du ki'di abo. Bɔko'ba i'di ma 'deni mëdï rɔ ma laka kɔmɔ bo römöyï mi'di dɔma gɔ lende 'ba Kurïsïtö.
50003010	Wa ma mo'dɔkɔ na ŋge rɔ tikali Kurïsïtö. Bo na kɔdɔ 'deni di mï tölë, gɔ kö'du mo mo'dɔkɔ 'dɔ tëdï ti tigɔ abo kina gbï kɔzɔ 'ba bo tara tombi gomɔ ti tölë.
50003011	Kina Bɔko'ba ti koja ma ŋgï yaga di mï tölë.
50003012	Tine minza tïyënï mo gïrï nime te mikali Kurïsïtö 'deni lipo mï kɔtɔ, kina minza gbï rɔ tiya mo te Bɔko'ba i'di ma 'deni mï kɔtɔ kinza a ma kënyë yïmö. Mëdï gba rɔ togbɔ rɔma 'dɔ tikali Kurïsïtö ŋgï lipo mï kɔtɔ, römöyï gɔ kö'du mo na me Yësu Kurïsïtö koza ma rɔ 'ba bo.
50003013	Löndö ma ga, rɔ ma laka mikali Kurïsïtö dë ŋgï gba lipo mï kɔtɔ. Mëdï gba mï riŋa dölï kɔzɔ bilaka ame di mï riŋa dölï abo ko'ba ŋalo 'ba wa ma bo kiteli 'deni naga dë ne tara.
50003014	Tine mi'di rɔma 'deni tiriŋa rɔ ma kodɔrɔ tari tömö bi 'ba tote mo 'dɔ mo'ja kpa közï. Mo'dɔ 'deni tara 'dɔ mo'ja kpa közï ame Bɔko'ba koja Yësu tïdëkï ma dömöyï mo ne, kina rɔ loma ti bo mïtɔrɔ.
50003015	Ya ma kɔmɔ kɔpɔ mï kö'du 'ba Bɔko'ba naga ti kutï gbï gɔ lende ma nime. Ne ɔdɔ kutïke dë pele gɔmo Bɔko'ba ti kileme 'jaa ziye 'dɔ tikali mo laka.
50003016	Ma dɔ kiteli mo wa ame ga Bɔko'ba kileme 'deni zize pili rɔ kɔtɔkɔtɔ to'dɔ mo ne, na gɔ do'dɔke nduwë darike timo.
50003017	Löndö ma ga, ö'böke nduwë toloma kɔzɔ 'bama kina i'dike kɔmɔye gɔ ya naga nima mï löŋgö ye yayi këdï koloma kɔzɔ ma tönë ko'jake ze doloma ne tara.
50003018	Ya mɔtɔ ga ëdï 'deni ame loma 'bënnï ga kileme lïjë rɔ bɔ ndo'ji 'ba lende 'ba tölë 'ba Kurïsïtö nime. Kina miya 'deni tönë mɔlo bine ziye 'dɔ ki'dike kɔmɔye kandi laka di zïnnï. Kina me mëdï mileki 'deni gbï miya ziye rɔ kɔmɔ tɔlɔ.
50003019	Ya naga nima ŋburuŋburu 'bënnï na mï Gehena, römöyï wa ma lïjë koro na ŋge rɔ ako'dɔkɔ 'ba yida rönnï ga, kina lïjë ŋgï rɔ dɔ kombi gɔ wa ame ga dëne gɔ lïjë ki'di lende mo ra kaya rönnï ne. Meri 'ba wa 'ba dɔliŋɔ nime na lïjë ki'di ŋgï ŋge kö'bö dönnï.
50003020	Ne ze 'beze ma ze tiye nime gɔ bi 'beze na rɔ dɔyayi 'ba mïtɔrɔ. Kina me dëdï 'deni rɔ toda dɔ tileki 'ba ŋere ze Yësu Kurïsïtö di yöyï tɔmɔ ze yaga di mï tölë.
50003021	Kina ti tigɔ mbëmbë abo kuyï yida rɔ 'ba dɔyayi ma 'beze nime 'deni ŋgï gɔ këdï kɔzɔ ma kele köbö 'ba bo 'ba mïtɔrɔ nima tara, römöyï tigɔ nima i'di wa pili 'deni kuwö dɔ bo.
50004001	Kpe löndö ma ga ame mɔ'ɔ ye kulöwö ne, lende 'be ɔ'ɔ rɔma sowa römöyï kpe na 'deni ki'di ma rɔ lɔŋɔ, kina kpe na gbï rɔ akileme laka 'ba laja ma zi Bɔko'ba. Gɔ kö'du mo na miya ziye 'dɔ tö'bö tuwö dɔ lende nime ti tigɔ 'ba ŋere Yësu.
50004002	Kpe Ewodiya ni ti Sundukë, mocɔ ziye tutï dɔ lende rɔ gɔ rɔye kɔzɔ ame ŋere Yësu ko'dɔ ye 'deni rɔ lëmï ne.
50004003	Tine nï ame ko'dɔ ndɔbɔ nime rɔ ma laka tö ne, milende zïyï 'dɔ kokɔnyi 'ja naga nime 'dë tutï dɔ lende rɔ gɔ rönnï, römöyï lïjë na kogbɔ rönnï 'deni laka tiya laja laka 'ba Bɔko'ba kɔtɔ tö gbï ti Kilemeneti ni ti ya mɔtɔ ga, Bɔko'ba ugu möyï lïjë 'deni pili mï buku abo ame bo kugu möyï ya ma ti dïdï ma ŋburuŋburu naga 'deni yïmo ne.
50004004	Kpe pili 'dɔ kö'böke nduwë rɔ lɔŋɔ römöyï kpe 'deni rɔ 'ba ŋere Yësu. Kina me mëdï mileki gbï mose ziye, ö'böke rɔ lɔŋɔ.
50004005	I'dike 'dɔ bilaka kikali ako'dɔ 'be ga ëdï pili rɔ ma laka römöyï tako 'ba ŋere Yësu ɔwɔ dë kpe.
50004006	Kinza kolomake dë ti kɔmɔ kïlë'dï gɔ wa mɔtɔ. Ne ɔdɔ kiya te këddïke ti gomɔ umötuke Bɔko'ba ko'dɔke yëë'dï zi bo kïyëtïke gɔ wa ame ga pili ko'dɔkɔke ne zi bo.
50004007	Kina bo ti kïyëyï dökï'dï ye 'deni ŋgï römöyï kpe 'ba Yësu Kurïsïtö ga na. Mï këyï abo ame rɔ dɔ kiteli kebe wa pili ne ti kitata ye kinza kɔmɔ kïlë'dï ti tikere koŋbeŋbe ye ra.
50004008	Ma rɔ ŋburuŋburu mo na me miya ziye löndö ma ga, ö'böke ŋge tomeri lende laka ame bilaka pili këdï kubï gɔmo ne. Meri 'ba lende laka ame kinza wa mɔtɔ ma yawa yïmo ne na 'dɔ këddïke timo, ti lende ma kele kinza wa mɔtɔ ma kënyë yïmo ti wa ame ga 'dɔ kokɔnyi bilaka kinza wa mɔtɔ ma kirasi mo ne.
50004009	Kina o'dɔke wa tönë ga ko'jake moloma rɔ to'dɔ mo kuwöke gbï moloma rɔ tiya kö'du mo ne. Wa naga nime na ɔdɔ ko'dɔke 'deni Bɔko'ba ti kïyëyï dökï'dï ye ŋgï bo kö'bö tiye.
50004010	Ma ti mï këyï rɔ mbëmbë mileki yëë'dï mo zi ŋere Yësu römöyï ileŋoke kpa kɔri 'ba akɔ'ɔ 'be ma gɔma 'deni 'böwu teyi di pötö ame tönë gɔmo kigabi 'deni sowa ne. Mikali ŋgï rɔ ma laka ëddïke tomeri ma, tine kɔri na kinza ziye 'dɔ kilemeke zö.
50004011	Minza miya nime gɔ leri 'ba rɔma. Toloma ŋge gɔ wa ame ga 'dɔ ko'dɔ rönnï zö ne ikali rɔma 'deni.
50004012	Mandi 'deni mï loma 'ba tëdï rɔ leri gbï ti ame ti wa rɔ ma konya ne. Miyandi rɔma 'deni mɔlo laka ti 'jɔ 'ba lende 'ba 'dɔ toloma liya di mï gɔ bi ame ga pili mëdï teyi ne. Tëdï ti akonyo rɔ ma konya ala pele ŋgï rɔ 'bö kpaki rɔ ma koriya zö. Kina gbï ma 'dɔ tëdï ti wa rɔ ma konzi ala rɔ leri kpaki rɔ ma koriya zö.
50004013	Kurïsïtö i'di tigɔ 'deni zö ta'da wa naga nime timo.
50004014	Ne kpe gbï o'dɔke 'deni laka ame kokɔnyike ma di mï gomɔ nime ne.
50004015	Kpe löndö ma ga ame mï Pïlïpöyï, ikalike 'deni tönë mari dɔgba tiya laja laka 'ba Bɔko'ba ziye ne kpe na ŋge kɔtɔ kokɔnyike ma. Mï tënyï ma di Makedoniya bilaka 'ba kanisa ma laki okɔnyi ma dë ti wa ma kɔzɔ gïrïsï, tine kpe na ŋge ki'dike zö.
50004016	Pele tönë ko'ja mëdï Tesalonika ojake wa ame ga mëdï rɔ leri mo ne gbï zö mï konzi.
50004017	Minza miya nime gɔ ma mo'dɔkɔ kpa közï 'be, tine miya tara römöyï mo'dɔkɔ 'dɔ Bɔko'ba kileki gɔ bi mo ziye rɔ yëyï ma laka.
50004018	Wa ame ga pili kojake ne ömö 'deni zö ki'di ma 'deni rɔ bɔ wa. Epapodito i'di 'deni zö minza kpe rɔ leri. Lïjë 'deni kɔzɔ akumu ame koŋma zi Bɔko'ba 'dɔ tato kele mo kïyëyï mï bo ne.
50004019	Bo Bɔko'ba ma na rɔ bɔ wa ma dɔ kiteli. Bo ti ki'di Yësu Kurïsïtö 'deni ŋgï koja gɔ wa ame ga pili këddïke rɔ leri mo ne ziye.
50004020	Akïlëlu këdï zi bo 'bu ze nduwë rɔ ŋburuŋburu. Amini.
50004021	I'dike mötö ma zi ya ame ga pili rɔ 'ba Yësu Kurïsïtö ne. Löndö ame ga tö bine ne umötö ye pili laka.
50004022	Bilaka 'ba Bɔko'ba ma bine pili, ma kulöwö mo ya ma liŋɔ 'ba bɔ dɔliŋɔ ma löbu umötö ye pili.
50004023	Lende këyï 'ba ŋere Yësu Kurïsïtö koloma tiye.
51001001	Ma Pɔlo mo ame Bɔko'ba kigeli ma 'deni gɔ ako'dɔkɔ abo rɔ bɔ laja 'ba Yësu Kurïsïtö ne, ze ti löndö ze Timatiyo na me
51001002	dëdï dugu waraga nime ziye kpe bilaka 'ba Bɔko'ba ame ga mï Kɔlɔse ne, kpe ame ga 'deni rɔ löndö ma ki'di dönnï gɔ lende 'ba Kurïsïtö ne. Yëyï ti lende këyï 'ba Bɔko'ba 'bu ze koloma kɔtɔ tiye.
51001003	Dëdï nduwë dileki yëë'dï kembe zi bo Bɔko'ba 'bu 'ba Yësu Kurïsïtö ŋere ze mï mötu ko'dɔ ze gɔye.
51001004	Römöyï duwö lende mo 'deni ma ki'dike dɔye gɔ kö'du 'ba Yësu Kurïsïtö, kɔ'ɔke bilaka 'ba Bɔko'ba pili
51001005	mï kɔmɔ ki'di gɔ yëyï nime kikeki 'deni dömöyï ye mïtɔrɔ ne. Lende mo ga na kuwöke 'deni tönë mï kada ma gogo laja laka 'ba Bɔko'ba mo kömö ziye.
51001006	Laja laka ëdï kita'ba 'deni ŋgï kana kote mï dɔliŋɔ kɔzɔ ma këdï kana gbï mï löŋgö ye yayi kisaki mɔlo di mï kada mo tönë dɔgba kuwöke teyi kikalike gɔ yëyï 'ba Bɔko'ba laka ne.
51001007	Epapora bɔ laja lëpï ze ma dɔ'ɔ kulöwö ne na kiyandi ye timo. Bo inda'ba laja 'ba Kurïsïtö 'deni dɔ mï kɔtɔ bo kiyandi ye.
51001008	Akɔ'ɔ nima Nyï Kɔtɔ Laka ki'di ziye ne bo na kiya gɔmo zize.
51001009	Gɔ kö'du mo na me dëdï dumötu 'deni nduwë gɔye mɔlo tönë duwö lende 'be ne. Dititi bo Bɔko'ba kodɔ akikali 'ba ako'dɔkɔ abo lɔ mïye këddïke ti akikali pili mï Nyï Kɔtɔ Laka.
51001010	Kina 'dɔ loma 'be këdï ko laka rɔ 'ba bilaka abo 'ba ŋere Bɔko'ba kɔ'bɔ tïyëyï dökï'dï bo, lende ko'dɔ 'be ga pili këdï rɔ ma laka ti akikali mo nduwë rɔ dɔ kiteli.
51001011	Dumötu bo Bɔko'ba tigɔ löbu dɔ kiteli abo kogbɔ ye tɔ kpe kitigɔ, kombike gomɔ ti dökï'dï këddï ti lɔŋɔ,
51001012	kilekike yëë'dï zi bo römöyï bo ileŋo ye 'deni tinda'ba wa tönë ga kikeki zi bilaka abo ga mï ŋere löbu abo 'ba bi kɔpɔ ne.
51001013	Bo na kɔmɔ ze 'deni kolɔ ze di mï tigɔ 'ba ŋere 'ba bi kölu ko'de ze mï ŋere löbu 'ba kole abo nime bo kɔ'ɔ kulöwö ne.
51001014	Ti bo kole mo na me kutë gɔze 'deni kola ze gɔ lende kënyë ze ga.
51001015	Kïnë Bɔko'ba bɔtɔ o'ja dë, tine kole abo na rɔ kïnë bo mo ame kileme 'deni zize. Bo na rɔ kole dɔndende 'ba Bɔko'ba rɔ bɔ dɔ wa pili.
51001016	Römöyï ti bo na me wa pili 'ba mïtɔrɔ ni ti dɔyayi ko'ba rönnï, ma ko'ja kïnë mo kpaki ti ma kinza ko'ja kïnë mo dë naga, pili rɔ gɔ malayika ni ti wa ma ti közï kakpa ti tigɔ naga. Ti bo na me wa pili ko'ba rönnï 'deni toro bo.
51001017	Gba kinza wa naga nime ko'ba rönnï dë bo ëdï 'deni mɔlo yayi. Ti bo na me wa naga nime pili këdï mï gɔ bi mo ga ne.
51001018	Kɔzɔ ame dɔ na dɔ yida rɔ ne tara, bo na rɔ dɔ kanisa. Bo na rɔ tisaki mo, bo na rɔ dɔndende 'ba tɔdɔ di mï tölë 'dɔ bo na këdï rɔ löbu dɔ kiteli dɔ wa pili.
51001019	Gɔ akiteri abo 'ba Bɔko'ba na ma bo koweli kole abo nime kolɔ kïnë bo pili teyi.
51001020	Ti bo kole na me Bɔko'ba ko'de wa pili 'ba mï dɔyayi ni ti mïtɔrɔ 'deni kinda'ba mïnnï kɔtɔ ti bo gɔ lende 'ba roma kole abo nime kulöwu bine dɔ ŋgërï ne.
51001021	Ne ma 'beye, tönë pa bine kpe rɔ ma kɔwɔ di rɔ Bɔko'ba rɔ bɔ ya abo ga. Meri 'be ti lende ko'dɔ 'be ga pili rɔ ma kënyë.
51001022	Ne pele tara bo ënyï ko'de ye 'deni tinda'ba mïye kɔtɔ ti bo ti tölë 'ba kole abo ame yida rɔmo kölë bine ne. Bo o'de ye 'deni gɔ këddïke zi bo kɔtɔ laka kinza a ma kënyë mɔtɔ kɔmɔ bo.
51001023	Tine ziye ti tö'bö mï kɔri 'ba ti'di dɔ gɔ lende abo, kinza kebe kuyïke kpeye dë kpe 'böwu yaga di rɔ yëyï mo tönë këddïke ti kɔmɔ ki'di gɔmo mï kada ma laja laka 'ba Bɔko'ba kömö ziye ne. Laja laka uwöwö rönï 'deni kote mï dɔyayi, ame ma Pɔlo gbï rɔ bɔ laja mo ne.
51001024	Kina me le'jete ma ŋgï rɔ lɔŋɔ gɔ gomɔ nime mëdï mombi gɔ lende 'be ne. Ti mo'dɔ ŋgï ndɔ mote kɔsɔ gomɔ 'ba Kurïsïtö ma kileke gba nime mï yida rɔma gɔ kö'du 'ba yida rɔ bo ame rɔ kanisa ne.
51001025	Ma 'deni rɔ bɔ laja 'ba kanisa. Bɔko'ba na ki'di ma 'deni kpamo 'dɔ tuwöwö laja laka abo pili ziye.
51001026	Mï kada 'ba 'bu ze löbu tönë ga pa bine laja laka nime oloma 'deni rɔ ma kusu. Tine ma le'jete ileme 'deni yaga zi bilaka abo ga.
51001027	Ako'dɔkɔ abo 'ba Bɔko'ba na 'dɔ lïjë kikali 'jɔ 'ba lende kusu abo tönë ame yëyï ma löbu këdï zi ma kinza kikali bo mɔlo naga. Omba lende ma kusu mo tönë na me, Kurïsïtö ëdï 'deni mïye. Kina ti këddïke ŋgï ti kɔmɔ ki'di gɔ löbu abo mo tönë.
51001028	Lende 'ba Kurïsïtö na me dëdï duwöwö zi bilaka pili. Di'di kɔmɔ kandi mo 'deni diyandi wa 'doyi ti akikali mo ga 'dɔ ko'de yi mɔtɔ kömöyï kɔpɔ yaga rɔ akɔtɔ ti Kurïsïtö kɔmɔ Bɔko'ba.
51001029	Gɔ 'dɔ to'dɔ mo na me mëdï mulö dɔma mogbɔ rɔma ti tigɔ ame pili Kurïsïtö ki'di zö mï ndɔbɔ abo nime ne.
51002001	Mo'dɔkɔ ziye 'dɔ kikalike dɔ kulö ma nime laka ame mëdï mulö dɔma gɔye kpe bilaka 'ba Kɔlɔse ni ti Lodikiya gbï ti ma konzi mɔtɔ ga ame kinza ko'ja kïnë ma dë ne.
51002002	Mëdï mocɔ mïye gɔ kinda'bake dökï'dï ye ti kɔtɔ mï akɔ'ɔ 'dɔ këddïke rɔ mɔri mï akikali ma laka tikali gɔ a 'ba Bɔko'ba tönë pa rɔ ma kusu, ame kina rɔ Kurïsïtö ne.
51002003	Bo Kurïsïtö na ki'di mɔri mbëmbë 'ba Bɔko'ba nime 'deni ziye rɔ lende kikali abo.
51002004	Mëdï miya ziye nime kinza kowasa ma kindili mɔtɔ ga kebe kotɔ ye ra yaga di mï kɔri nime.
51002005	Kɔzɔ ame pele yida rɔma kinza tiye yayi ne mëdï tiye mï meri. Tine ma rɔ lɔŋɔ di bi toŋgɔ mo ma këddïke ti mï kɔtɔ ki'dike dɔye 'deni ŋburu laka gɔ lende 'ba Kurïsïtö.
51002006	Kina kɔzɔ ame kinda'bake Yësu Kurïsïtö 'deni mïye rɔ ŋere ne, olomake ti rɔ akɔtɔ ti bo.
51002007	Ogbɔke ŋgira'da ye kalo mï bo kuböke rɔye ti bo. Ogbɔke rɔye kitigɔ mï ti'di dɔye gɔ lende abo kɔzɔ ma kiyandi ye timo kinza kïlïköke dɔye dë. Ö'böke ti tileki yëë'dï rɔ dɔ kiteli zi Bɔko'ba.
51002008	Oŋgɔke laka kinza bɔtɔ kotɔ ye ra yaga di mï kɔri nime ti akiyandi rumö rɔ bëtï naga nima. Ame ka ŋgï rɔ 'ba dɔliŋɔ nime rɔ kö'du ki'di ni ti dölëtï ma mɔlo ne. Tine inza du te rɔ ma kako di zi Kurïsïtö.
51002009	Bɔko'ba na ma pili mï yida rɔ Kurïsïtö.
51002010	Kina me kpe 'deni rɔ akɔtɔ ti bo ne kpe na 'deni ti dïdï ma laka mo tönë. Bo Kurïsïtö na rɔ bɔ dɔ malayika ni pili ti wa ame ga këdï ti közï kakpa ne.
51002011	Tine tëdï 'be rɔ akɔtɔ ti Kurïsïtö na kilele ye 'deni inza rɔ akilele ame rɔ 'ba yida rɔ 'ba bilaka lesi ne. Akilele ma 'beye rɔ 'ba Kurïsïtö ame koke lende kënyë ku'du 'deni piri mökö.
51002012	Mï bapatisi usu ye 'deni kɔtɔ ti bo. Kina me kɔdɔke 'deni gbï kɔtɔ ti bo di mï tölë mï ti'di dɔye gɔ tigɔ 'ba Bɔko'ba ame koja bo di mï tölë ne.
51002013	Tönë pa bine kpe ŋgï rɔ töku mï lende kënyë 'be ga kinzake rɔ 'ba Bɔko'ba. Ne ma le'jete Bɔko'ba ïdïdï ye 'deni ti Kurïsïtö. Bo ola ze 'deni gɔ lende kënyë ze ga pili.
51002014	Kogba wali löbu tönë gɔze ne bo upupu 'deni pili yaga. Bo ogba 'deni ŋgï ko'do ti kabi rɔmo kutötï ti Yësu dɔ ŋgërï.
51002015	Ti tölë 'ba Kurïsïtö dɔ ŋgërï na ka'da tigɔ löbu ni ti wa ma ti közï kakpa naga 'deni pili. Oja lïjë 'deni yaga bi kɔpɔ gɔ koŋgɔ ma bo Bɔko'ba ka'da lïjë 'deni.
51002016	Kina me kinza bɔtɔ mɔtɔ kebe tilende dë kpe tiye gɔ wa ma këddï konyoke ala kuwëke. Kinza bɔtɔ mɔtɔ ki'di kö'du dë kpe ziye gɔ lende 'ba kada ma koro ala karama 'ba nyepe la'ja ni ti kada 'ba rɔ kindawo.
51002017	Lïjë wa naga nima pili dɔmbëlï 'ba wa ma këdï ko'dɔ rönï naga nime na ka, ame Kurïsïtö na rɔ gogo mo ne.
51002018	Kinza ki'dike bɔtɔ mɔtɔ kudölï ye dë kiya te uburuke rɔye 'deni gɔ kinza tumötu malayika kɔzɔ 'bënnï. Ɔdɔ këdï pele rɔ akileme na bo kiya te bo o'ja, dɔ kombi abo nima ka rɔ ma sari. Meri kënyë abo ma mï bo na ka'da bo 'deni.
51002019	Bo ope közï bo 'deni di gɔ Kurïsïtö ame kina rɔ dɔ kanisa ne. Dɔ na këdï kogbɔ yida rɔ pili bi kɔtɔ gɔ kpa dɔmoso mo ga tïyöbu kɔzɔ ma Bɔko'ba kiteri.
51002020	Kpe, ölëke 'deni kɔtɔ ti Kurïsïtö kope ye rɔ dɔ ŋgölö di mï dölëtï ni ti kö'du ki'di. Ne gɔ wa'di na këddï kilekike rɔye gba 'böwu kɔzɔ iya te kpe 'ba dɔliŋɔ?
51002021	Kö'du ki'di naga nime kiya te, “Kinza ko'dɔ ɔtɔ dë ti a ma te. Kinza konyo a ma te dë. Kina kinza kosa rɔ a ma te dë gbï,” ne. Ëddï kuwöke dɔmo gba gɔ wa'di?
51002022	Wa naga nime gutï mo ɔdɔ ko'dɔ 'deni yɔ na kote ë'bënï rönï ŋgï aa bina. Lïjë nima pili dɔŋgala ni ti kö'du 'ba bilaka lesi na ka, kinza ki'dike e'be dɔye dë gɔmo.
51002023	Laka, lïjë inda ŋgï rɔ akikali mï tocɔ wa gɔ këdï rɔ ma kitigɔ mï mötu gbï ti totɔ dɔ bërï ti gomɔ mo ma ko'dɔ yida rɔ kpamo kɔ'ɔ. Tine pele okɔnyi bɔtɔ dë kɔtɔ te ta'da ako'dɔkɔ kënyë 'ba yida rɔ.
51003001	Oja ye 'deni yaga di mï tölë mï dïdï ti Kurïsïtö. Kina i'dike dökï'dï ye ti gɔ wa ame ga mïtɔrɔ ti Kurïsïtö bi ame bo koloma 'deni rɔ bɔ dɔmo dɔ dörï Bɔko'ba ne.
51003002	A 'ba mïtɔrɔ na 'dɔ kiterike, kinza kiterike 'ba dɔliŋɔ nime dë.
51003003	Römöyï ölëke 'deni tine ëddïke 'deni rɔ toloma ti Kurïsïtö kɔmɔ Bɔko'ba.
51003004	Kina ɔdɔ koja Kurïsïtö bɔ tïdïdï ye 'deni këdï kileme yaga ti kɔdɔke kɔtɔ ti bo mï löbu abo.
51003005	Kina wa ame ga pili mïye rɔ 'ba dɔliŋɔ nime ne upöke ti koteke dɔmo 'doyi yaga. Lïjë yërï ni ti ndörö mo ti kɔmɔ kïlë'dï ma kënyë, ti kodi ti mï kombi ni ame na rɔ tumötu a ma yawa kinza rɔ Bɔko'ba ne.
51003006	Ame gɔ lende mo ya 'ba Bɔko'ba këdï kako dɔ kole ma kinza koro lende abo ne.
51003007	Tönë pa bine kpe olomake gbï yïmo to'dɔ mo.
51003008	Tine ma le'jete iyeseke lïjë pili yaga, 'dïrï ni ti dökï'dï kënyë ti go'de'de ti dɔkosi ti kpa kumu.
51003009	Kinza kunzöke bëtï dë kpe zi lëpï mɔtɔ. Römöyï kïnë ma mɔlo tönë olɔke 'deni yaga ti a ma kënyë mo ga.
51003010	Tine le'jete olɔke kïnë ma la'ja 'deni rɔye. Bɔko'ba na ko'ba abo kina me bo këdï kileŋo ye 'deni nduwë tö'bö ŋburu kɔzɔ kïnë bo tikali bo rɔ ma laka.
51003011	Kina me a mɔtɔ inza kpe ziye rɔ bɔ löwö ala Yudayi, ma kilele ala ma kinza kilele, ma koloma ŋgï kɔzɔ a 'ba mökö naga tara ala ma kinza meri, atɔli ala ma kinza rɔ atɔli. Tine ma rɔ dɔ kiteli mo Kurïsïtö na 'deni pili mïye.
51003012	Kpe na rɔ bilaka 'ba Bɔko'ba ame ga bo kɔ'ɔ kigeli 'deni rɔ 'ba bo ne. Kina olɔke kïnë ma la'ja 'ba mï këyï ni ti kɔmɔ kele ko'dɔ ti, ti loma liya kinza dɔ kombi ti lende liya.
51003013	Osake lende konya 'ba lëpï ye ga le rɔye kolake lïjë gɔ wa ma lïjë kirasi ziye. Bɔko'ba ola ye 'deni gɔ lende kënyë kina 'dɔ kolake lëpï ye ga gbï tara.
51003014	Ma rɔ dɔ kiteli mo inda'bake akɔ'ɔ römöyï akɔ'ɔ na kodɔ'bɔ wa pili mï kɔtɔ.
51003015	Lende këyï 'ba Kurïsïtö nime bo ki'di ne kokɔkɔ ye römöyï gɔmo na me bo kïdëkï ye 'deni ko'de ye rɔ kupö kɔtɔ. Ö'böke ti tileki yëë'dï zi Bɔko'ba.
51003016	I'dike laja 'ba Kurïsïtö koloma kalo mïye kiyandike rɔye rɔ gɔ rɔye ti akikali mo ki'dike kɔmɔ kandi mo ti toba ŋgala ti akïlëlu ame rɔ 'ba Nyï Kɔtɔ Laka ne. Ïlëluke Bɔko'ba ti mï kɔtɔ kilekike yëë'dï zi bo.
51003017	Wa pili ame ga këddï ko'dɔke ala pele rɔ ndɔbɔ ala bo rɔ lende kiya, o'dɔke ti möyï ŋere Yësu kilekike yëë'dï mo zi 'bu ze Bɔko'ba gɔ lende abo.
51003018	Kpe 'ja, uwöke dɔ më'dë ye ga. Römöyï na tara ziye kpe ame 'deni rɔ akɔtɔ ti Kurïsïtö ne.
51003019	Kpe më'dë, ɔ'ɔke 'ja 'be ga. Tine kinza kö'bö dë ti mugu kinyawo.
51003020	Kpe kole ni, uwöke dɔ bɔ köyö ye ga mï wa 'doyi. Römöyï ziye 'dɔ to'dɔ mo te na ti kïyëyï dökï'dï Kurïsïtö ŋere ze.
51003021	Kpe 'bu, kinza kogbake dökï'dï kole dë kulöwö, kinza dökï'dï nnï kidaki ra.
51003022	Kpe atɔli, uwöke dɔ bɔ dɔye ga ame mï dɔliŋɔ bine ne nduwë. Kinza ko'dɔke ndɔbɔ dë ŋge di rönnï tu'bölu kömönnï timo. Tine o'dɔke ti dökï'dï ye pili toro Bɔko'ba.
51003023	Mï ndɔbɔ 'bï o'dɔ ti dökï'dï kɔtɔ kɔzɔ ëddï ko'dɔ zi Kurïsïtö, tine inza zi bilaka lesi.
51003024	Kina bo na ti kopi bi gomɔ 'ba röyï zïyï rɔ yëyï mo tönë Bɔko'ba kose mɔlo ne. Römöyï Kurïsïtö na rɔ ŋere bɔ dɔye pili.
51003025	Bɔ ame rɔ bɔ lende kënyë ne ti ko'ja kpa közï 'ba gɔmo gbï. Römöyï Bɔko'ba ëdï ko'dɔ burë 'ba bilaka pili rɔ ma koriya.
51004001	Kpe bɔ dɔ atɔli ni, o'dɔke atɔli 'be ga laka römöyï kpe ëddïke gbï ti bɔ mɔtɔ mbiri dɔye rɔ ŋere mïtɔrɔ.
51004002	Kpe pili ö'böke ŋburu ti mötu ko'dɔ ti bi koda ti tileki yëë'dï zi Bɔko'ba.
51004003	Kina ititike Bɔko'ba gɔze 'dɔ ki'di do'ja kɔri 'ba 'dɔ tuwöwö lende kusu 'ba Kurïsïtö nime kileme ra zize ne. Gɔ kö'du mo na me le'jete ma mï maboso.
51004004	Kina ititike bo gbï gɔma 'dɔ miya lende nime rɔ ma kodɔrɔ römöyï ndɔbɔ ma 'bama mo na.
51004005	Mï ndɔbɔ ko'dɔ 'be mï löŋgö bilaka ma kinza rɔ 'ba kanisa naga nima o'dɔke ti lende kikali mo. Tine ɔdɔ kari kila'ba ra zïyï mɔtɔ kɔzɔ gɔ kele naga tara ïyëtï lende 'ba Bɔko'ba liki zïnnï.
51004006	Ilende rɔ ma koŋmi zïnnï tine i'di tikɔ'dɔ kpëyï kina ti kikalike ŋgï tileki dɔ akititi mo ga laka.
51004007	Bɔ löndö ze Tukïkö ma dɔ'ɔ kulöwö nime ti kari kïyëtï lende ma 'jaa pili ziye. Bo na ko'dɔ ndɔbɔ nime 'deni kɔtɔ tize mï toja laja 'ba Kurïsïtö ŋere ze ti dökï'dï kɔtɔ.
51004008	Gɔ kö'du mo na me mëdï moja bo kari ziye towawa dɔ mbili ye tiya mo ziye ma dëdï tondo kina gbï tocɔ ye mï lende 'ba Bɔko'ba.
51004009	Onesimo bɔ löndö ze mɔtɔ ame rɔ lëpï ye dɔ'ɔ gbï kulöwö këdï ko'dɔ ndɔbɔ nime ti mï këyï ne ëdï kari kɔtɔ ti Tukïkö. Lïjë ti kïyëtï wa ame ga pili këdï ko'dɔ rönnï bine ne ziye.
51004010	Aritaroko ame bo këdï tö mï maboso bine ne umötö ye gbï pili. Marako bɔ lano 'ba Baranaba ni tönë umötö ye gbï. Momeri 'bama ndose abo ti kömö 'deni ziye yayi ame gɔ koŋgɔke gɔ bo laka ko'dɔke ŋba rɔ bo ɔdɔ bo kömö ziye yayi ne.
51004011	Yësuwa ame kïdëkï gbï rɔ Yoseto ne umötö ye gbï. Lïjë ya mota naga nime na ŋge rɔ Yudayi ma këdï ko'dɔ ndɔbɔ tö mï tiyandi lende 'ba ŋere löbu 'ba Bɔko'ba. Lïjë nime ogbɔ ma ŋgï sowa.
51004012	Epapora ma tönë rɔ lëpï ye bɔ ndɔbɔ 'ba Kurïsïtö ne umötö ye pili. Bo ö'bö ŋburu tumötu gɔye tititi Bɔko'ba 'dɔ kokɔnyi ye tɔrɔ kitigɔ kandike mï to'dɔ ako'dɔkɔ 'ba Bɔko'ba ti dökï'dï kɔtɔ.
51004013	Topi rɔ bo nime kulöwö gɔye gbï ti bilaka 'ba Lodikiya ni ti 'ba Irapoli ne mo'ja ŋgï.
51004014	Luka bɔ kikali dɔ wɔwɔ ze ma dɔ'ɔ kulöwö nime umötö ye pili lïjë ti Dema.
51004015	Ma 'bama na me, umötöke löndö ma Lodikiya pili gbï ti Nyamba ti bilaka ame ga pili këdï kotɔtɔ kpënnï bi mötu liŋɔ 'bënï ne.
51004016	Ɔdɔ kïdëkïke waraga nime 'deni kote ojake gbï kari Lodikiya 'dɔ kari kïdëkï zi kanisa ma yayi. Kina ti lïjë koja waraga ma 'bënnï gbï kako ziye.
51004017	Iyake ndose ma nime zi Akipo te, “Omeri ndɔbɔ löbu nime Kurïsïtö ŋere ze ki'di yi kpamo 'dɔ koto ko dɔ 'bö mo ne.”
51004018	Ma Pɔlo mugu mötö ma nime ziye ko ti közö. Kinza ki'dike lende 'ba toboso ma nime dë kudölu di dɔye. Lende këyï 'ba Bɔko'ba koloma tiye.
52001001	Ze Pɔlo ni ti Silibano ti Timatiyo dugu waraga nime ziye kpe bilaka 'ba kanisa ma mï Tesalonika, kpe ame 'deni rɔ 'ba 'bu ze Bɔko'ba ti ŋere ze Yësu Kurïsïtö ne. Dumötö ye, dititi Bɔko'ba 'dɔ bo ki'di yëyï ziye kolomake ti mï këyï.
52001002	Dëdï nduwë rɔ to'dɔ yëë'dï zi Bɔko'ba gɔye pili. Dolɔ'bɔ dë di bi tititi bo 'dɔ tokɔnyi ye.
52001003	Do'dɔ yëë'dï zi 'bu ze Bɔko'ba gɔ ame ti'di dɔye gɔ lende abo ki'di ye 'deni kuyïke to'dɔ lende ma laka. Yëë'dï këdï gbï zi bo gɔ ame tɔ’ɔ rɔye rɔ gɔ rɔye ki'di ye 'deni kogbɔke rɔye laka tokɔnyi rɔye rɔ gɔ rɔye. Do'dɔ yëë'dï gbï zi bo gɔ ame ti'di dɔye gɔ tileki 'ba ŋere ze Yësu Kurïsïtö ki'di ye 'deni këddïke ti dökï'dï këddï.
52001004	Löndö ze ga, do'dɔ yëë'dï zi Bɔko'ba römöyï dikali 'deni bo ɔ’ɔ ye kigeli ye rɔ 'ba bo ga.
52001005	Dikali a nime 'deni römöyï mï kada ma tönë do'de laja laka abo ziye ne, duwöwö dë ŋge ti lende 'ba kpeze tine ti tigɔ 'ba Nyï Kɔtɔ Laka. Kina di'di dɔze gbï gɔ laja laka nime ti dökï'dï kɔtɔ. Ikalike loma ze ma tönë doloma mï löŋgö ye ne di'di rɔze 'dɔ tokɔnyi ye.
52001006	Mï kada naga nima yayi olomake gbï rɔ to'dɔ mo kɔzɔ 'beze ma ti ŋere ze Yësu. Ö'böke ti'di dɔye gɔ lende abo gomɔ këdï kɔdɔ pele rɔye rɔ mbëmbë. Tine Nyï Kɔtɔ Laka i'di ye ŋgï kolomake rɔ lɔŋɔ.
52001007	Gɔ kö'du mo na me ya ame ga pili mï Makedoniya ni ti Giriki ki'di dönnï 'deni gɔ lende 'ba Yësu ne o'dɔkɔ 'deni gbï 'dɔ tëdï ti dökï'dï këddï kɔzɔ 'beye tara.
52001008	Lende 'be i'di bilaka ma konzi 'ba mï dɔyayi naga nime 'deni kuwö dɔ lende 'ba ŋere ze Yësu. Bilaka pili uwö 'deni ma ki'dike dɔye gɔ lende 'ba Bɔko'ba. Wa mɔtɔ inza kpe kulöwö ma 'dɔ diya zïnnï gɔ lende 'be.
52001009	Lïjë ëdï 'deni rɔ tiya lende 'ba mï kada ma tönë dari dɔgba mï löŋgö ye ne rɔ gɔ rönnï. Lïjë ëdï gbï rɔ tiya mo ma kolake gɔ akoro 'deni kilekike toja laja 'ba Bɔko'ba ma ti dïdï ame bo na ŋge kɔtɔ kpökï 'dɔ bilaka koro ne.
52001010	Bilaka naga nime pili ëdï gbï tiya mo ma këddïke 'deni ndö toda dɔ tako 'ba Yësu kole 'ba Bɔko'ba ma bo këdï kako di mïtɔrɔ. Bo na Bɔko'ba ki'di 'deni kënyï kɔdɔ yaga di mï tölë. Kina me bo kɔmɔ ze 'deni di zi ya 'ba Bɔko'ba ame këdï kako dɔ bilaka ne.
52002001	Löndö ze ga, ikalike 'deni liŋgere ze ma tönë dari dɔgba ziye bine ne ïlïkö dë ŋgï rɔ yawa.
52002002	Ikalike közï kasi ma tönë ko'dɔ zize di Pïlïpöyï kiti'ja ze kulöwö gba kinza dari ziye yayi ne 'deni. Ne Bɔko'ba ame rɔ bɔ koŋgɔ gɔze ne i'di tigɔ ŋgï zize diya laja laka abo ziye rɔ dɔ ŋgölö ya mɔtɔ ga këdï kiya kpa pele rɔze.
52002003	Tönë dëdï tocɔ mo ziye 'dɔ ti'di dɔye gɔ lende 'ba Bɔko'ba ne lende ze pili rɔ ma laka kinza ama kënyë mɔtɔ yïmo. Kina du'bölu bɔtɔ dë gbï.
52002004	Bɔko'ba na kikala ze 'deni rɔ ma laka 'dɔ diya laja laka abo zi bilaka. Kina me dëdï diya 'deni ko tara. Lende naga nime dinza diya tïyëyï dökï'dï bilaka timo rɔze. Tine dëdï diya kɔzɔ ma Bɔko'ba ko'dɔkɔ zize 'dɔ tiya mo. Bo na rɔ bɔ ame këdï kiyɔzɔ meri ze ga kikali gɔmo gbï pili.
52002005	Ikalike 'deni tönë dëdï tiya laja laka 'ba Bɔko'ba ziye bine ne, diya kpa koŋmi dë 'dɔ tu'bölu ye timo. Kina Bɔko'ba ikali gbï dïndëndë ye dë 'dɔ to'ja wa mɔtɔ di ziye.
52002006	,
52002007	Kɔzɔ ame ze rɔ bɔ laja 'ba Kurïsïtö ga ne, ma dëdï dïdëkï wa ra pele di ziye dëne inza gbï rɔ ma kënyë. Ne di'di ye, ala bilaka mɔtɔ ga dë 'dɔ koro ze. Diliya rɔze ŋgï ziye kɔzɔ ma ame këdï kïlëlu dɔ kole 'bënï ga ne tara.
52002008	Dɔ’ɔ ye ŋgï rɔ dɔ kiteli gɔ kö'du mo na di'di gbagba ze 'deni gɔye. Do'dɔkɔ tiya laja laka 'ba Bɔko'ba ziye gbï togbɔ rɔze ti tigɔ pili 'dɔ tokɔnyi ye.
52002009	Löndö ze ga, diya lende nime römöyï omerike ndɔbɔ ma do'dɔ ti tende 'ba rɔze 'deni. Mï kada ma dëdï rɔ tuwöwö laja laka 'ba Bɔko'ba ziye naga do'dɔ ndɔbɔ 'ba gbagba ze ti közïze kote kada kote korɔndɔ römöyï kinza dëdï ra rɔ kpaŋbiri ma löbu ziye.
52002010	Kpe 'beye ikalike 'deni ma do'dɔ ye rɔ ma laka kpe ame ga ki'dike dɔye gɔ lende 'ba Yësu ne, dirasi wa mɔtɔ dë gbï ziye. Bɔko'ba ikali lende nime gbï.
52002011	Römöyï ikalike 'deni ma do'dɔ ye pili laka kɔzɔ 'bu ame këdï ko'dɔ kole 'ba gbagba bo ga rɔ ma laka ne tara.
52002012	Dö'bö nduwë rɔ tocɔ mo ziye 'dɔ ki'di kolomake ti mï këddï kinza tikere. Kina dose 'deni gbï tönë ziye 'dɔ koroke Bɔko'ba mï loma 'be ma mï dɔliŋɔ nime römöyï bo ti kïdëkï ye 'deni ŋgï rɔ 'ba bo ga mï kada ame bo këdï kako 'deni kada mɔtɔ rɔ ŋere ma löbu 'ba dɔ wa pili ne.
52002013	Wa mɔtɔ ma do'dɔ yëë'dï nduwë gbï rɔ mbëmbë zi Bɔko'ba gɔmo na me, römöyï mï kada ma tönë diya lende 'ba Bɔko'ba ziye uwöke ŋgï rɔ ma laka ki'dike dɔye gɔmo. I'dike dɔye ŋgï gɔmo dë ŋge kɔzɔ lende 'ba bilaka, ne tine ŋgï lipo rɔ lende 'ba Bɔko'ba mo bi mo. Rɔ ma laka lende 'ba Bɔko'ba na ŋgï, kpe ame ga ki'dike dɔye gɔmo ne i'di ye 'deni këddïke rɔ ma laka.
52002014	Löndö ze ga, ëddïke 'deni gbï tombi gomɔ ti mï këddï kɔzɔ 'ba bilaka 'ba kanisa 'ba Bɔko'ba ame ga mï dɔyayi 'ba Yudayi ne tara. Lïjë 'deni rɔ 'ba Yësu Kurïsïtö kina me Yudayi këdï 'deni rɔ todɔ gomɔ rönnï gbï kɔzɔ ma tönë bilaka 'ba dɔyayi 'be yayi koloma to'dɔ mo ziye ne.
52002015	Yudayi tönë ga na lïjë bɔ kupö ŋere ze Yësu gbï ti bɔ kumë lende 'ba Bɔko'ba ma mɔlo naga, lïjë na gbï tönë koga ze yaga di mï gawo mɔtɔ ga. Wa ko'dɔ 'bënnï ga i'di dökï'dï Bɔko'ba 'deni kata rönnï. Kina lïjë kö'bö ŋgï rɔ ya ti bilaka pili.
52002016	Lïjë oma tota ze di bi tiya lende ziye kpe ma kinzake rɔ Yudayi naga kinza kɔmɔ ye ra yaga di mï tölë. Kina me wa nime i'di ndï lende kënyë 'bënnï ga 'deni ŋgï këddï. Ma rɔ ŋburuŋburu mo tine ya 'ba Bɔko'ba ëdï 'deni dönnï.
52002017	Ne 'beze löndö ze ga, tönë ya mɔtɔ ga ki'di ze dënyï mbowa yaga di mï löŋgö ye ne dëdï tomeri mo 'dɔ tileki toŋgɔ ye gbï. Dëdï nduwë rɔ topi rɔze 'dɔ tileki tari ziye yayi. Tine ame do'ja kïnë ye dë pele ti kɔmɔze kö'du 'be ɔ’ɔ rɔze sowa.
52002018	Ze pili do'dɔkɔ 'dɔ tileki tari ziye yayi. Ma Pɔlo mopi rɔma 'deni mï konzi 'dɔ tileki yayi tine Satani ola ze dë.
52002019	Do'dɔkɔ 'dɔ tari tori ye römöyï bɔtɔ mɔtɔ inza ma kebe ye ti ti'di dökï'dï ze këddï rɔ lɔŋɔ 'dɔ ki'di ze dëdï rɔ dɔ kombi gɔ ndɔbɔ ze kɔmɔ ŋere ze Yësu mï kada 'ba tileki abo kako dɔliŋɔ nime bine.
52002020	Kpe na ti këddïke rɔ lëbï ma dɔ kiteli zize 'dɔ ki'di ze dëdï rɔ lɔŋɔ.
52003001	Kina ma rɔ ŋburuŋburu mo tine meri 'ba 'dɔ to'ja kïnë ye na kupö ze 'deni ŋgï rɔ tupö. Gɔ kö'du mo na diya te ma laka mo zi Timatiyo 'dɔ kola ze kutu ze mï Ateniya bine,
52003002	gɔ doja bo kari ziye yayi. Bo na rɔ löndö ze ame ko'dɔ ndɔbɔ 'ba tiya laja laka 'ba Kurïsïtö nime gbï bi kɔtɔ tize. Do'dɔkɔ 'dɔ bo kari kïkëtï ye ti'di dɔye gɔ lende 'ba Bɔko'ba ti mï këddï
52003003	kinza bɔtɔ mɔtɔ kileki ra yï'böwu di zi tikere 'ba gomɔ ame këdï ko'dɔ ye ne. Kpe gbï ikalike 'deni rɔ ma laka wa ma Bɔko'ba ko'dɔkɔ di zize na ma 'dɔ dombike gomɔ ti mï këddï.
52003004	Tönë dëdï gba tiye yayi ne diya 'deni mɔlo ma 'dɔ dombike gomɔ mo kɔzɔ a nime te. Kina me kikalike 'deni këdï ko'dɔ rönï tara.
52003005	Gɔ kö'du 'ba meri 'be ame kupö ma 'deni ŋgï rɔ tupö ne na me moja Timatiyo 'dɔ kari toŋgɔ mo ɔdɔ ëddïke ŋgï nduwë ti'di dɔye gɔ lende 'ba Bɔko'ba. Ma ti meri mo bine mɔtɔga Satani ti kususu dɔye 'deni ki'di ndɔbɔ ze nime kïlïkö rɔ yawa.
52003006	Ne kina me Timatiyo kileki kako di ziye dayi kiya te ëddïke nduwë rɔ ma kitigɔ mï meri 'be ti'di dɔye gɔ lende 'ba ŋere Yësu gbï tɔ’ɔ rɔye rɔ gɔ rɔye, ze 'deni rɔ lɔŋɔ rɔ mbëmbë gɔ lende mo. Bo ako gbï kiya zize ma këddïke nduwë ti mï këyï tomeri gɔze 'dɔ to'ja kïnë ze gbï kɔzɔ ame dëdï timo bine ne tara.
52003007	Löndö ze ga, lende 'be ame këddïke nduwë rɔ ma kitigɔ mï meri 'be ti'di dɔye gɔ lende 'ba Yësu ne, i'di ze 'deni ŋgï ti mï këddï pele di mï gomɔ mbëmbë nime këdï ko'dɔ ze ne.
52003008	Ame dikali 'deni kö'böke rɔ akɔtɔ ti ŋere ze Yësu ne lende mo ïdïdï ze 'deni ŋgï rɔ ma laka.
52003009	Gɔ kö'du mo do'dɔ yëë'dï rɔ mbëmbë zi Bɔko'ba gɔ lende 'be. Bo i'di lɔŋɔ ma löbu rɔ dɔ kiteli 'deni zize gɔ lende 'be.
52003010	Dëdï nduwë toma'jo rɔze zi bo kote kada kote korɔndɔ 'dɔ bo ki'di ze tɔ kpe do'ja kïnë ye ti kɔmɔze. Kina gbï 'dɔ diyandi ye ti wa ame ga kikalike dë gba mï loma 'ba ti'di dɔ gɔ lende 'ba Yësu Kurïsïtö nime ne.
52003011	'Bu ze Bɔko'ba ti ŋere ze Yësu kokɔnyi ze tɔ kpe tari ziye yayi.
52003012	Ŋere ze Yësu ki'di akɔ’ɔ ma dɔ kiteli abo këdï tiye tɔ’ɔ rɔye rɔ gɔ rɔye gbï tɔ’ɔ bilaka pili nduwë rɔ mbëmbë kɔzɔ ame dɔ’ɔ ye ne tara.
52003013	Ɔdɔ akɔ’ɔ ma dɔ kiteli këdï 'deni tiye kɔzɔ a nime te ti këddïke ŋgï ti mï këddï. Kina ti kɔrɔke 'deni ŋgï rɔ ma kɔpɔ kinza lende kënyë mɔtɔ kɔmɔ 'bu ze Bɔko'ba mï kada ma ŋere ze Yësu këdï kileki 'deni kako dɔliŋɔ nime ti ya ame ga rɔ 'ba bo ne.
52004001	Löndö ze ga, do'dɔkɔ tiya mo gbï ziye 'dɔ kö'böke to'dɔ wa ame ga Bɔko'ba ko'dɔkɔ ne. Ze na tönë diyandi ye ti wa naga nima kina me këddïke 'deni rɔ to'dɔ mo. Ne do'dɔkɔ tocɔ mo ziye ti közï kakpa 'ba ŋere ze Yësu to'dɔ mo rɔ dɔ kiteli.
52004002	Ikalike ndose 'ba ŋere ze Yësu naga nime 'deni laka.
52004003	Wa ma Bɔko'ba ki'di kö'du mo 'dɔ ko'dɔke na rɔ lende laka abo kinza yërï ko'dɔ.
52004004	Kpe bɔtɔni pili ziye tikali togbɔ dɔ yida rɔye ga mï kɔri mo ame rɔ ma koro zi Bɔko'ba ne.
52004005	Kinza ki'dike kö'du 'ba tö'dö ti rɔ dë koso dɔye kɔzɔ 'ba ya ma kinza kikali Bɔko'ba dë naga.
52004006	Togbɔ dɔ yida rɔ kɔzɔ a nime te na ti ki'di kolomake kinza ko'dɔke kɔmɔ rïyö zi löndö ye ga ala gbï tirasi wa mɔtɔ teyi gɔ kö'du 'ba 'ja. Tönë mɔlo bine diya 'deni yaga ziye kinza ko'dɔke lende kënyë naga nime dë römöyï ya ame ga pili ko'dɔ ne Bɔko'ba ëdï kodɔ karama dɔmo.
52004007	Ma tönë bo kïdëkï ye ti'di dɔye gɔ lende abo ne bo ïdëkï ye dë 'dɔ to'dɔ lende kënyë ma kɔzɔ yërï ni. Tine lende laka abo na bo kïdëkï ye to'dɔ mo.
52004008	Ya ame ga kilagi lende ze nime ne lende 'ba bilaka lesi na dë lïjë këdï kilagi, lende 'ba Bɔko'ba ame ki'di Nyï Kɔtɔ Laka 'bënï ziye ne na.
52004009	Tine gɔ lende 'be wa mɔtɔ inza kpe ma 'dɔ diya ziye gɔ lende 'ba tɔ’ɔ rɔye rɔ gɔ rɔye römöyï Bɔko'ba na kiyandi ye 'deni to'dɔ mo.
52004010	Kina me këddïke 'deni rɔ tɔ’ɔ bilaka 'ba kanisa ame ga pili mï dɔyayi 'ba Makedoniya yayi ne. Ne pele dëdï docɔ 'deni nduwë ziye 'dɔ kɔ’ɔke lïjë rɔ dɔ kiteli.
52004011	Diya 'deni gbï tönë ziye 'dɔ kogbɔke rɔye laka toloma le kinza to'dɔ go'de'de mï lende 'ba ya mɔtɔ ga. O'dɔke ndɔbɔ 'be ga ti közïye kɔzɔ ma tönë diya mɔlo ziye ne
52004012	kinza këddïke ra rɔ bɔ gɔ közï ya mɔtɔ ga. Ma te na ti ki'di ya ma kinza ki'di dönnï gɔ lende 'ba Yësu naga kiya ye 'jaa rɔ bilaka ma laka.
52004013	Löndö ze ga, do'dɔkɔ tiya ame ziye gɔ lende 'ba ya ame ga kölë 'deni ne. Do'dɔkɔ ziye tikali mo rɔ ma kodɔrɔ gɔ kö'du 'bënnï kinza kuduke ra kulöwö kɔzɔ 'ba ya ma kinza ki'di dönnï gɔ tɔdɔ 'ba töku yaga di mï tölë naga.
52004014	Ne ze 'beze ma ze tiye dikalike Yësu ölë 'deni kënyï 'böwu kɔdɔ yaga di mï tölë. Kina gɔ di'dike dɔze gbï gɔmo tara kada mɔtɔ Bɔko'ba ëdï ki'di ya ma ki'di dönnï gɔ lende 'ba Yësu lïjë kölë 'deni naga kɔdɔ di mï tölë kari koloma ti Yësu.
52004015	Wa nime dëdï diyandi ye timo ne, lende ma ŋere ze Yësu kiya na. Mï kada ma bo këdï kileki kako dɔliŋɔ bine ze ame ga gba ti kɔmɔze ne dinza darike titi dɔgba zi bo di zi ya ame ga kölë 'deni mɔlo ne.
52004016	Mï kada mo nima ti duwöke birɔ tapi 'ba Bɔko'ba ti birɔ 'ba mugu 'ba bɔ ma rɔ löbu 'ba dɔ malayika gbï ti tudu 'ba tɔtɔti 'ba Bɔko'ba. Tine na ŋere Yësu ti kako bërï di mïtɔrɔ. Kina dɔgba mo tine ya ma ki'di dönnï gɔ lende abo ame ga kölë 'deni ne ti kɔdɔ yaga di mï tölë.
52004017	Kina Bɔko'ba ti kogba ze ya ame ga gba ti kɔmɔze ne 'deni kodɔ'bɔ tïnnï tari mï pɔli tɔrɔ turë dɔ ŋere Yësu mï löŋgö mïtɔrɔ ni ti dɔyayi. Di yayi tine na ti dolomake ŋburu ti bo.
52004018	Kina me lende nime mo'dɔkɔ ziye 'dɔ kotoke nduwë tiya mo rɔ gɔ rɔye 'dɔ ki'di dökï'dï këddï ziye.
52005001	Löndö ze ga, wa mɔtɔ inza kpe ma 'dɔ diya ziye gɔ lende 'ba kada ma wa naga nime këdï ko'dɔ rönnï yïmo,
52005002	römöyï kpe gbï ikalike 'deni bɔtɔ mɔtɔ inza kikali kada ma ŋere Yësu këdï kileki kako timo dɔliŋɔ nime bine. Kada mo ëdï kömö ŋgï tugu'du kɔzɔ tako 'ba bɔ 'bögö rɔ mï korɔndɔ naga tara.
52005003	Ɔdɔ bilaka kiya te, “Gɔ bi pili ëdï laka,” tëgë me tondo te yɔ na kada 'ba gomɔ ma löbu ku'du rönï ŋgï zïnnï kɔzɔ mï kɔ’ɔ 'ba löyö ame këdï kömö dɔ 'ja ne tara. Tine bɔtɔ mɔtɔ inza kokpe di mï gomɔ nima.
52005004	Ne kpe 'beye löndö ze ga, inzake mï bi kölu kina tako 'ba ŋere Yësu inza kiyere ye ŋgï kɔzɔ tako 'ba bɔ 'bögö naga tara.
52005005	Kpe pili rɔ bilaka ma këdï ko'dɔ wa yaga mï kada. Ze 'beze ma tiye nime dinzake kpe rɔ 'ba bi kölu.
52005006	Gɔ kö'du mo kinza dö'böke dë nduwë tö'dö kɔzɔ 'ba ya ma laki. Zize tëdï rɔ ma koŋgɔ bi togbɔ dɔ yida rɔze ga.
52005007	Mï korɔndɔ na bilaka këdï kö'dö, kina mï korɔndɔ na gbï bilaka këdï kitiri rönnï ti layi ŋbö kupö wa.
52005008	Ne ze 'beze 'deni rɔ bɔ to'dɔ wa yaga mï kada kina gɔ dogbɔke dɔ yida rɔze ti. Zize gɔ dö'böke ti'di dɔze gɔ lende 'ba Bɔko'ba ti tɔ’ɔ lëpï ze ga 'dɔ dëdïke ti wa 'ba titata yida rɔze timo di zi kɔmo 'ba Satani. Dö'böke gbï ti'di dɔze gɔmo ma Yësu këdï kɔmɔ ze di mï tölë 'dɔ dëdïke ti wa 'ba titata dɔze timo di zi kɔmo 'ba Satani.
52005009	Römöyï Bɔko'ba igeli ze dë 'dɔ todɔ karama dɔze. Tine bo igeli ze 'dɔ ki'di ŋere ze Yësu Kurïsïtö kɔmɔ ze di mï tölë.
52005010	Kina me Yësu kölë 'deni tokɔnyi ze 'dɔ mï kada ma bo këdï kako yïmo nima ɔdɔ dëdïke gba ti kɔmɔze ala dölëke 'deni pele gɔ dëdïke ti dïdï ma ŋburuŋburu kɔtɔ ti bo.
52005011	Kina me lende nime otoke nduwë tiya mo rɔ gɔ rɔye 'dɔ kocɔ mï këddï ziye kɔzɔ ame këddïke rɔ to'dɔ mo ne.
52005012	Diya ame ziye löndö ze ga, oroke ya ame ga këdï ko'dɔ ndɔbɔ 'ba Bɔko'ba mï löŋgö ye ne. Ŋere Yësu na ki'di lïjë 'deni 'dɔ toŋgɔ gɔye gbï tiyandi ye.
52005013	Gɔ kö'du mo 'dɔ kɔ’ɔke, koroke lïjë gbï rɔ mbëmbë gɔ ndɔbɔ ma lïjë këdï ko'dɔ nima. Kina gɔ kolomake ti, ti mï këyï rɔ gɔ rɔye.
52005014	Kina ame gbï ziye löndö ze ga, ziye 'dɔ tamo dɔ ya ma tïkëpï naga. Ocɔke ya ma dökï'dï kököbö naga gɔ këdï ti mï këddï. Okɔnyike ya ma korɔ'bɔ naga kina 'dɔ këddïke ti kɔmɔ kele dɔ bilaka pili.
52005015	Kinza kebeke dë tileki dɔ lende kënyë ti lende kënyë. Tine i'dike rɔye to'dɔ lende laka rɔ gɔ rɔye gbï zi bilaka pili.
52005016	Ziye tö'bö rɔ lɔŋɔ
52005017	ti mötu ko'dɔ zi Bɔko'ba
52005018	kina 'dɔ kö'böke to'dɔ yëë'dï nduwë zi bo mï kada 'ba wa pili. Ame na rɔ wa ma Bɔko'ba ko'dɔkɔ ziye 'dɔ to'dɔ mo römöyï kpe 'deni rɔ akɔtɔ ti Yësu Kurïsïtö.
52005019	Kinza kilagike tuwö wa ame ga Nyï Kɔtɔ Laka këdï kiya ziye ne dë.
52005020	Kinza kudölïke kö'du 'ba bɔ kumë lende dë gbï,
52005021	tine iyɔzɔke pili kina 'dɔ koroke ma laka mo ga ame rɔ 'ba Bɔko'ba ne
52005022	tine gɔ kilagike ma kënyë mo ga pili yaga .
52005023	Bɔko'ba na këdï ki'di ze pili toloma ti mï këyï. Bo ki'di ye nduwë to'dɔ lende laka abo 'dɔ ɔdɔ ŋere ze Yësu Kurïsïtö këdï kileki 'deni kako dɔliŋɔ nime 'dɔ kɔrɔke kɔmɔ bo rɔ ma kɔpɔ kinza wa ma kënyë mɔtɔ du te mï loma 'be.
52005024	Bɔko'ba na kïdëkï ye 'deni bo ti ko'dɔ wa naga nime gbï pili ziye römöyï bo ëdï nduwë ko'dɔ wa ame ga bo kiya to'dɔ mo ne.
52005025	Ititike Bɔko'ba gbï gɔze, löndö ze ga.
52005026	Umötöke löndö ma yayi naga nima pili ti közï rïyö mï möyï Bɔko'ba.
52005027	Mi'di kö'du mo ziye ti közï kakpa 'ba ŋere Yësu tïdëkï waraga nime zi bilaka 'ba kanisa pili.
52005028	Lende këyï 'ba ŋere ze Yësu Kurïsïtö koloma tiye.
53001001	Ze Pɔlo ni ti Silibano ti Timatiyo, dugu waraga nime ziye kpe bilaka 'ba kanisa ma mï Tesalonika kpe ame 'deni rɔ 'ba 'bu ze Bɔko'ba ti ŋere ze Yësu Kurïsïtö ne.
53001002	Dumötö ye, dititi 'bu ze Bɔko'ba ti ŋere ze Yësu Kurïsïtö ko'dɔ yëyï dɔye ki'di ye kolomake ti mï këyï.
53001003	Löndö ze ga, ma laka mo na 'dɔ dö'bö nduwë to'dɔ yëë'dï zi Bɔko'ba gɔ kö'du 'be römöyï ëddïke 'deni ti'di dɔye gɔ lende abo rɔ mbëmbë këddïke 'deni gbï tɔ'ɔ rɔye rɔ gɔ rɔye rɔ dɔ kiteli.
53001004	Gɔ kö'du mo na dëdï 'deni rɔ tubï gɔye zi bilaka 'ba kanisa mɔtɔ ga gɔ ame gomɔ këdï ko'dɔ ye pele rɔ ma kënyë kö'böke ŋgï ti'di dɔye gɔ lende 'ba Yësu ti mï këddï ne.
53001005	Wa naga nime ileme 'deni Bɔko'ba ti ko'dɔ burë 'ba bilaka pili rɔ ma kodɔrɔ. Kina bo ti koweli ye 'deni ŋgï tɔ'bɔ tëdï rɔ 'ba ŋere löbu abo nime, römöyï kö'du gɔ lende 'ba ŋere löbu abo nime na me ki'di këddï kombike gomɔ le'jete.
53001006	Ne tine bo ti ko'dɔ wa ŋgï pili rɔ ma kodɔrɔ. Bo ti ki'di gomɔ gbï ko'dɔ bɔ këdï kodɔ gomɔ rɔye naga nima.
53001007	Kina bo ti kïyëyï dökï'dï ye kpe ya ma ti gomɔ naga nima 'deni gbï kɔtɔ tize. Bo ti ko'dɔ te mï kada ma bo këdï kileme ŋere Yësu 'deni tako di mïtɔrɔ ti malayika abo ga ame ti tigɔ dɔ kiteli.
53001008	Ŋere ze Yësu ëdï kako ti pa'do köbö todɔ karama dɔ ya ma kilagi Bɔko'ba ko'dɔkɔ dë ti'di dönnï gɔ lende 'ba laja laka abo 'ba Yësu naga nima.
53001009	Kina bo ti kodɔ karama mo dönnï rɔ tölë ma ŋburuŋburu. Bo ti koga lïjë ŋbö yaga di rɔ bo gbï di rɔ bi kɔpɔ dɔ kiteli abo rɔ ŋburuŋburu.
53001010	Mï kada mo nima ya ame ga pili ki'di dönnï gɔ lende abo 'deni rɔ 'ba bo ga ne, ti kïlëlu bo ŋgï kikali bo rɔ löbu 'ba dɔ wa pili. Kina kpe na ti këddïke gbï mï löŋgö ya naga nime römöyï i'dike dɔye 'deni gɔ lende tönë ga diya ziye ne.
53001011	Gɔ kö'du mo na dëdï 'deni nduwë tititi Bɔko'ba ze 'dɔ bo ki'di ye nduwë kö'böke to'dɔ lende laka abo römöyï kpe 'ba bo ga na, bo ki'di tigɔ abo gbï këdï tiye to'dɔ wa ma laka ame ga pili ko'dɔkɔke to'dɔ mo ne römöyï i'dike dɔye 'deni gɔ lende 'ba Yësu.
53001012	Ma te na ti ki'di bilaka kïlëlu ŋere ze Yësu gɔ kö'du 'be, kina lïjë ti kïlëlu ye gbï römöyï kpe 'deni rɔ 'ba bo ga. Mï këyï 'ba Bɔko'ba ti 'ba ŋere ze Yësu Kurïsïtö na ti ko'dɔ wa naga nime.
53002001	Löndö ze ga, uwöke wa ma diya ziye gɔ kada 'ba tileki 'ba ŋere ze Yësu Kurïsïtö ma bo këdï kileki kako mï dɔliŋɔ nime bine, kina gbï ti ame 'dɔ bo kotɔtɔ ze tari tëdï ti bo ne.
53002002	Ɔdɔ bilaka kiya te kada mo ömö 'deni kinza ki'dike dɔye kïlïkö dë mï lende mo kina kinza ki'dike dökï'dï ye kombi dë gbï. Ɔdɔ komeri pele kiya te lende ma Nyï Kɔtɔ Laka kileme zize na, ala lende 'ba akiyandi ze, ala pele rɔ lende ma dugu mï waraga mɔtɔ ga, kinza ki'dike dɔye dë gɔmo.
53002003	Kinza ki'dike bɔtɔ mɔtɔ ku'bölu ye dë ti lende nime, römöyï ikalike 'deni kada nima inza kömö titi gba kota ame kinza bilaka ma konzi kilagi Bɔko'ba gbï ti ame 'dɔ bɔ ma rɔ ŋere 'ba lende kënyë nima kɔdɔ kileme rönï zïnnï. Bo na rɔ bɔ ma Yësu Kurïsïtö këdï ku'du mï pa'do 'ba Gehena.
53002004	Ne ma dɔgba mo bo ti ko'dɔ kpa toga titi rɔ wa ame ga pili bilaka koro kö'bö tulömu kpënnï teyi ne. Bo ti ko'dɔ rɔ bo rɔ wa ma löbu rɔ dɔ kiteli di dönnï pili, kina bo ti kari kutë kïtï abo mï rö löbu 'ba Bɔko'ba kiya rɔ bo rɔ Bɔko'ba.
53002005	Omerike dë ma tönë mëdï tiye yayi miya kö'du 'ba wa naga nime ziye?
53002006	Kina me ikalike 'deni wa ma këdï kota wa naga nima gba di bi to'dɔ rönnï ki'di kinza bɔ ma rɔ ŋere 'ba lende kënyë nima kileme rönï titi zi bilaka, tine 'dɔ 'jaa ŋbö mï kada mo ma kigeli 'deni zi bo ne.
53002007	Tigɔ abo 'ba bɔ nima na me këdï 'deni mɔlo le'jete ki'di bilaka kilagi kö'du ki'di 'ba Bɔko'ba tine lïjë ikali gɔmo dë. Ne bo inza kileme rɔ bo titi zi bilaka, tine 'jaa ŋbö ɔdɔ kiyese bɔ ma këdï kota bo nima 'deni yaga.
53002008	Kina ɔdɔ bo kileme rɔ bo yɔ na ŋere Yësu këdï kako kupö bo ŋgï yaga ti tawo rɔ bo ki'di bi kɔpɔ dɔ kiteli kiyɔpɔ bi di rɔ bo.
53002009	Satani na këdï koja bɔ nima kako dɔliŋɔ bine, kina këdï ki'di tigɔ ma dɔ kiteli ŋgï teyi to'dɔ lende 'ba gɔ kotɔ 'dɔ tu'bölu bilaka.
53002010	Kina bɔ nima ti kïndëndë bilaka ŋgï rɔ ma kënyë. Ya ma bo këdï kïndëndë naga na rɔ lïjë ma kilagi lende kodɔrɔ 'ba Bɔko'ba, gɔ kö'du mo na Bɔko'ba inza kɔmɔ lïjë di mï tölë.
53002011	Ne kina ma 'deni tara, Bɔko'ba ti ki'di lïjë kïlïkö yaga di mï kɔri abo lïjë ki'di dönnï gɔ wa ma rɔ bëtï naga,
53002012	'dɔ bo kodɔ karama dɔ bɔ kinza ki'di dönnï gɔ lende kodɔrɔ abo naga nima lïjë ko'dɔkɔ 'bënnï ŋge rɔ to'dɔ wa ma kënyë ne.
53002013	Ne kpe 'beye löndö ze ga ame ŋere ze Yësu kɔ'ɔ ye rɔ mbëmbë ne, ma laka mo na zize 'dɔ dö'bö to'dɔ yëë'dï zi Bɔko'ba gɔ kö'du 'be, römöyï Bɔko'ba igeli ye 'deni mɔlo 'dɔ kɔmɔ ye di mï tölë, kina me ki'dike dɔye gɔ lende laka abo nime, Nyï Kɔtɔ Laka abo i'di ye 'deni rɔ bilaka ma laka abo ga.
53002014	Gɔ lende mo na ma bo ki'di ze tiya laja laka abo ziye 'dɔ këddïke rɔ löbu kada mɔtɔ ti ŋere ze Yësu Kurïsïtö mïtɔrɔ.
53002015	Kina laka löndö ze ga, ö'böke kinza ki'dike bɔtɔ kïlïkö dɔye dë, i'dike wa ma laka naga nima diyandi ye timo ne gbï kö'bö dɔye. Diyandi ye 'deni ti wa naga nime kpaki mï kada ma tönë ga dëdï tiye gbï ti waraga ma dugu ziye tönë dɔgba bine ne.
53002016	,
53002017	Ŋere ze Yësu Kurïsïtö ti 'bu ze Bɔko'ba ki'di mï këddï ziye 'dɔ kö'böke ŋburu ti lende laka. Bo ɔ'ɔ ze ma ze tiye ni 'deni ko'dɔ mï këyï zize ti togbɔ ze ti'di dɔze gɔmo ma bo këdï ki'di dïdï ma ŋburuŋburu zize.
53003001	Löndö ze ga, do'dɔkɔ ziye 'dɔ kititike Bɔko'ba gbï gɔze, 'dɔ bo kokɔnyi ze ki'di bilaka ma konzi kuwö dɔ lende 'ba ŋere ze Yësu nime gbï ti kö'du koro mo kɔzɔ 'beye tara,
53003002	kina gbï 'dɔ bo kitata ze di zi ya ma rɔ wa kënyë naga, römöyï ya mɔtɔ ga ëdï ame lïjë ko'ji akiyandi ze nime.
53003003	Tine ma 'beye dikali 'deni rɔ ma laka ŋere ze Yësu Kurïsïtö inza kola kpe bilaka abo ga rɔ dɔye. Bo ti ki'di mï këddï ziye kitata ye di mï akiyari.
53003004	Kina me bo i'di 'deni dikali ma këddïke rɔ to'dɔ wa ma dose gɔmo ziye tönë ga, ne ti kö'böke ŋgï nduwë to'dɔ mo tara.
53003005	Bo ki'di ye tö'bö tikali akɔ'ɔ abo laka, gbï 'dɔ tombi gomɔ ti tigɔ abo 'ba Kurïsïtö.
53003006	Löndö ze ga, di'di kö'du ame ziye ti közï kakpa 'ba ŋere ze Yësu Kurïsïtö, 'dɔ konyeke rɔye yaga di rɔ ya ma tïkëpï naga nima mï löŋgö ye yayi ne, ame lïjë ko'dɔkɔ 'bënnï dë tuwö dɔ lende ma tönë ga dose gɔmo zïnnï ne.
53003007	Kpe gbï ikalike 'deni 'dɔ kogbake görö 'ba loma ze ma tönë doloma mï löŋgö ye yayi. Do'dɔ tïkëpï dë,
53003008	kina donyo wa 'ba bɔtɔ dë gbï rɔ ma sari kinza topi gɔ bi mo teyi. Mï kada naga nima dëdï tiye yayi ne, dö'bö nduwë to'dɔ ndɔbɔ ze ga ti közïze rɔ ma kitigɔ ti tende 'ba rɔze kote kada pili kinza dëdï ra rɔ kpaŋbiri ma löbu mɔtɔ ziye.
53003009	Dëdï ŋgï ti közï kakpa 'ba 'dɔ tïdëkï akonyo di ziye, ne tine do'dɔ ma tara dë, gɔ kö'du mo do'dɔkɔ 'dɔ koŋgɔke di gɔ loma ze nima gɔ ko'dɔke gbï tara.
53003010	Mï kada ma tönë ga dëdï tiye yayi ne dö'bö nduwë tiya mo ziye te, “Bɔ ame ko'dɔkɔ dë to'dɔ ndɔbɔ ne 'dɔ ki'di dë konyo kpënï.”
53003011	Diya lende nime te römöyï duwö kö'du mo ya ma tïkëpï mɔtɔ ga ëdï mï löŋgö ye yayi, ame lïjë ko'dɔkɔ 'bënnï dë to'dɔ ndɔbɔ, lïjë kandi ŋge rɔ to'dɔ go'de'de mï ndɔbɔ 'ba ya mɔtɔ ga.
53003012	Kina me dëdï dilende zïnnï bilaka naga nima ti közï kakpa 'ba ŋere ze Yësu Kurïsïtö 'dɔ lïjë kënyï to'dɔ ndɔbɔ 'bënnï ga liya to'ja akonyo 'ba kpënnï timo.
53003013	Ne kpe 'beye mɔtɔ mo naga nima löndö ze ga, ziye tö'bö to'dɔ lende laka kinza tola gɔmo.
53003014	Tine ɔdɔ kiya te bɔ mɔtɔ kuwö dɔ lende naga nime dugu bine ne dë, ziye pili 'dɔ ti'di bɔ mo tɔ nima kinda yaga, kina kinza kodɔ'bɔke rɔye dë kpe ti bo 'dɔ lende mo kaya rɔ bo.
53003015	Ne kinza ko'dɔke bo dë kɔzɔ bɔ ya tara, tine iyandike bo rɔ löndö.
53003016	Yësu Kurïsïtö ŋere 'ba mï këyï ki'di lende këyï abo nduwë ziye rɔ mbëmbë bo koloma kö'bö tiye.
53003017	Ma Pɔlo mugu mötö nime ziye ko ti közö kɔzɔ ma mugu mï waraga ma ga pili. Wa kugu ma na kɔzɔ a nime te.
53003018	Lende këyï 'ba ŋere ze Yësu Kurïsïtö koloma tiye pili.
54001001	Ma Pɔlo bɔ laja 'ba Yësu Kurïsïtö, mugu waraga nime zïyï Timatiyo. Bɔko'ba bɔ tɔmɔ ze di mï tölë gbï ti Yësu Kurïsïtö na ki'di ma mï ndɔbɔ nime. Bo na rɔ bɔ ame di'di dɔze 'deni gɔmo 'dɔ kokɔnyi ze nduwë.
54001002	Nï Timatiyo na kɔzɔ kole 'ba gbagba ma mï ti'di dɔ gɔ lende 'ba Yësu. 'Bu ze Bɔko'ba ti ŋere ze Yësu Kurïsïtö ko'dɔ yëyï zïyï ti lende këyï ti mï këyï.
54001003	Mo'dɔkɔ yi 'dɔ koloma Epeso yayi kɔzɔ ma tönë mocɔ mɔlo zïyï mï tari ma Makedoniya. Ya mɔtɔ naga nima yayi këdï tiyandi bilaka 'ba kanisa ti wa ame ga rɔ bëtï ne, mo'dɔkɔ zïyï 'dɔ ki'di lïjë kola gɔmo yaga.
54001004	Kina 'dɔ kiya zïnnï kinza lïjë kö'bö dë tiyija gɔ möyï gögö 'ba 'bu nnï löbu naga nima ti ndɔbɔ mo ga. Lende naga nima na kö'bö ŋgï to'de kpa kogba mï löŋgö lïjë ki'di lïjë kola gɔ laja ti'di dɔ gɔ lende 'ba Bɔko'ba.
54001005	Miya gɔ ki'di kö'du nime zïnnï lïjë koja laja ti dökï'dï kɔtɔ ti meri laka 'ba mïnnï ti ti'di dönnï laka gɔ lende 'ba Bɔko'ba. Wa naga nime na ti ki'di akɔ'ɔ ma laka zïnnï.
54001006	Ne kina me lïjë kola wa naga nime 'deni lïjë kɔcɔ za 'böwu yaga tiya lende ma yawa.
54001007	Lïjë o'dɔkɔ to'dɔ rönnï tëgë rɔ bɔ kɔmɔ kiyandi, tiyandi bilaka ti kö'du ki'di 'ba Bɔko'ba. Tine lïjë ikali mï 'jɔ 'ba lende mo ga ti wa ma lïjë këdï kiyandi kulöwö naga dë gbï yɔ.
54001008	Dikali ŋgï tomeri gɔ kö'du ki'di 'ba Bɔko'ba ëdï rɔ ma laka ɔdɔ kiya te meri mo këdï ŋgï rɔ ma kodɔrɔ.
54001009	Ne bɔ ma komeri gɔmo o'dɔkɔ 'dɔ bo kikali Bɔko'ba i'di kö'du ki'di abo nime dë dömöyï bɔ lende laka. Bo i'di gɔ kö'du 'ba ya ma kinza kuwö dɔ bo, ti bɔ ko'dɔ ya ti bo, ti ya ma kinza koro bo, ti bɔ lende kënyë, ti ya ma kinza ko'dɔkɔ lende abo, ti bɔ ti'ja ni, kina gbï gɔ lende 'ba ya ma kupö 'bu nnï ga ti mönnï ga, ti ya ma rɔ bɔ akupö naga,
54001010	ti bɔ yërï ni, ti ya ma rɔ bɔ tö'dö ti bɔtɔni lëpï nnï naga, ti bɔ 'bögö kole ni, ti bɔ bëtï ni, ti bɔ to'dɔ lömu rɔ bëtï ni, ti ya ma këdï ko'dɔ wa mɔtɔ ga ame lende ma kodɔrɔ kota gɔmo ne.
54001011	Ame na rɔ laja laka 'ba Bɔko'ba bɔ dɔ wa pili. Bo na ŋburu ti yëyï. Laja laka nime na bo koja ma tuwöwö mo.
54001012	Mileki yëë'dï zi ŋere ze Yësu Kurïsïtö, gɔ tigɔ ma bo ki'di 'deni zö to'dɔ ndɔbɔ nime timo. Mo'dɔ yëë'dï zi bo gɔ ame bo ko'ba ŋalo ma 'deni ki'di ma toja laja zi bo
54001013	ko'ja moloma pele tönë tiya kpa kënyë rɔ bo todɔ gomɔ rɔ bilaka abo ga, moworo tudölï bo. Ne Bɔko'ba ti mï këyï rɔma römöyï mi'di dɔma dë gba gɔ lende 'ba Yësu Kurïsïtö, kina ki'di mikali wa ma mëdï mo'dɔ naga nima dë.
54001014	Tine mï ŋere ze Yësu Kurïsïtö ëyï 'deni ŋgï rɔ mbëmbë rɔma, kina bo ki'di ma 'deni rɔ akɔtɔ ti bo ti'di dɔma nduwë gɔ lende abo gbï tɔ'ɔ bilaka abo ga.
54001015	Kina me miya ziye, Yësu Kurïsïtö ako dɔliŋɔ nime 'dɔ tɔmɔ bɔ lende kënyë di mï tölë. Lende nime na rɔ ma laka kina 'dɔ bilaka pili ki'di dönnï gɔmo. Tine ma 'bama na rɔ bɔ lende kënyë ma dɔ kiteli.
54001016	Ne kina me Bɔko'ba ko'dɔ mï këyï 'deni rɔma. Bo i'di Yësu Kurïsïtö 'deni kileme akɔ'ɔ dɔ kiteli abo ame kikali tote rönï dë ne ti tɔmɔ ma bɔ lende kënyë dɔ kiteli nime, 'dɔ ki'di bilaka ma konzi ko'ja, gɔ ki'di dönnï gɔ kö'du abo 'dɔ lïjë ko'ja dïdï ma ŋburuŋburu.
54001017	Kina ti dïlëluke bo bɔ ma 'dɔ koro, ŋere löbu abo kö'bö rɔ ŋburuŋburu, bɔ kölë dë, ma kinza ko'ja kïnë mo, ame bo na ŋge kɔtɔ rɔ Bɔko'ba ne. Dïlëluke doroke bo ti rɔ ŋburuŋburu. Amini.
54001018	Nï kole ma Timatiyo, mo'dɔkɔ yi 'dɔ kiya ndose ma nime zi bilaka naga nima. Ame gɔ këdï kɔzɔ a ma tönë bɔ kumë lende 'ba Bɔko'ba kiya 'deni mɔlo bine gɔ kö'du 'bï ne tara. Omeri lende naga nime laka 'dɔ këdï kɔzɔ jama 'ba ya zïyï to'dɔ ya timo laka ti bɔ ya 'ba Bɔko'ba ga.
54001019	Kina 'dɔ kö'bö ti'di döyï gɔ lende 'ba Bɔko'ba kina 'dɔ ko'dɔ wa ame ga kikali këdï rɔ wa ma laka ne. Ya mɔtɔ ga ola gɔ to'dɔ wa ame ga ŋgï lïjë kikali këdï rɔ ma laka ne 'deni. Kina gɔ kö'du mo lïjë i'di dönnï dë kpe gɔ lende 'ba Bɔko'ba.
54001020	Ya mɔtɔ mo ga na rɔ Omenayo ni ti Alesandoro ame modɔ karama 'deni dönnï ti ti'di lïjë mï kɔmɔ közï Satani, 'dɔ wa nime kiyandi lïjë ki'di lïjë kola gɔ tiya kpa kënyë rɔ Bɔko'ba.
54002001	Wa ma dɔgba ma mocɔ zïyï na me, bilaka 'ba kanisa kö'bö tititi Bɔko'ba ti mötu 'dɔ kokɔnyi bilaka pili. Lïjë kö'bö to'dɔ yëë'dï zi bo gɔ yëyï abo.
54002002	Lïjë kö'bö tititi bo gbï gɔ bɔ dɔliŋɔ ti bɔ gɔmo ga pili 'dɔ bo Bɔko'ba kokɔnyi lïjë gɔ dolomake ŋburu rɔ dɔ ŋgölö to'dɔ lende laka kɔmɔ Bɔko'ba gbï kɔmɔ bilaka lesi.
54002003	Mötu ma te na laka, kina gbï rɔ ma Bɔko'ba ko'dɔkɔ. Bo na kɔmɔ ze 'deni di mï tölë,
54002004	kina bo o'dɔkɔ gbï tɔmɔ bilaka pili yaga di mï tölë lïjë kikali lende laka abo.
54002005	Bɔko'ba ŋge kɔtɔ ame 'dɔ bilaka koro, kina Yësu Kurïsïtö na gbï ŋge kɔtɔ rɔ bɔ ame kodɔ'bɔ bilaka lesi 'deni kɔtɔ ti Bɔko'ba. Bo oloma 'deni dɔliŋɔ bine rɔ bilaka lesi,
54002006	tine bo i'di rɔ bo 'deni 'dɔ tutë gɔ bilaka pili di mï tölë. Ndɔbɔ 'ba Yësu nime ileme 'deni zi bilaka mï kada ma laka mo, Bɔko'ba o'dɔkɔ tɔmɔ bilaka di mï tölë.
54002007	Ame na rɔ wa ma bo koja ma bɔ laja abo tuwöwö mo zi bilaka. Munzö dë rɔ bëtï, lende ma laka na mëdï miya. Bo oja ma 'deni tiyandi bɔ löwö ti lende ma kodɔrɔ ame 'dɔ lïjë ki'di dönnï gɔmo.
54002008	Mï kanisa pili mo'dɔkɔ gɔ bɔ kinda'ba mötu këdï ŋge rɔ bɔtɔni ame ga rɔ bɔ ko'dɔ lende 'ba Bɔko'ba ne. Kina ɔdɔ lïjë këdï kombi közïnnï tɔrɔ to'dɔ mötu kinza lïjë ki'di 'dïrï, ala tiyeli dë këdï mïnnï.
54002009	Kina gbï tara mo'dɔkɔ dë gɔ 'ja kebe tote rönnï ti tusu bɔŋgɔ ma kele kulöwö naga. Lïjë kodɔ rönnï liya kinza lïjë kö'bö dë ŋge tomeri 'dɔ tiyada rönnï ti dɔ ku'jö, kina gbï ti wa 'ba tele ame ga kileŋo di mï yamo ma köbököbö ne ti nyileki ni, gbï ti bɔŋgɔ ma ndögö mo ga kitigɔ kulöwö naga.
54002010	Rɔ kiyada 'bënnï o'dɔkɔ 'dɔ këdï rɔ lende ko'dɔ laka. Ame na rɔ, rɔ kiyada ma laka 'ba 'ja ame ga kiya te lïjë oro Bɔko'ba 'deni ne.
54002011	Tine lïjë kudumö koje mbili nnï tuwö lende 'ba Bɔko'ba. Kina 'dɔ lïjë kuwö dɔ löbu 'ba dɔ kanisa.
54002012	'Bama mola 'ja dë 'dɔ kiyandi bilaka ti lende 'ba Bɔko'ba. Kina mi'di közï kakpa dë gbï zïnnï tëdï mbiri dɔ bɔtɔni. Tine 'dɔ lïjë kudumö 'bënnï kpënnï teyi di mï kanisa.
54002013	Römöyï Adama na Bɔko'ba ko'ba dɔgba, di gɔmo tine na 'jaa ko'ba Awa.
54002014	Kina Adama ne dë gbï Satani ku'bölu. Tine 'ja abo Awa na Satani ku'bölu ki'di kïyëyï mï kö'du ki'di 'ba Bɔko'ba.
54002015	Tine o'dɔkɔ 'dɔ 'ja kodɔ rönnï liya ti'di dönnï gɔ lende 'ba Bɔko'ba, kina gbï to'dɔ mo 'dɔ tɔ'ɔ lëpï nnï ga. Ɔdɔ lïjë ko'dɔ ŋgï te mï kada 'ba löyö Bɔko'ba ti kɔmɔ lïjë ŋgï di mï tölë.
54003001	Kina ëdï ŋgï rɔ ma laka kɔzɔ ame kiya ne, bɔ ame kiteri tëdï rɔ löbu 'ba dɔ kanisa ne ama laka na bo kiteri 'deni.
54003002	Kina me mëdï miya zïyï, bɔ ame rɔ löbu 'ba dɔ kanisa ne o'dɔkɔ 'dɔ bo këdï rɔ bɔ ame kinza a mɔtɔ ma 'dɔ bilaka ko'ja bi ŋgɔrɔ timo di rɔ bo. Bo këdï ŋge ti 'ja kɔtɔ bo kogbɔ dɔ yida rɔ bo gbï kinza to'dɔ wa ame ga rɔ dɔ rumö ala rɔ 'ba laŋa ne. Bo këdï rɔ bɔ ko'dɔ ŋba, kina gbï rɔ bilaka ame kikali tiyandi wa laka.
54003003	Kinza bo këdï dë rɔ bɔ kitiri rönï ti layi, rɔ bɔ 'dïrï, tine gɔ bo këdï rɔ bilaka ame liya rɔ bɔ lende këyï ne, dë rɔ bɔ mï löbu gɔ yamo.
54003004	Kina me mëdï miya zïyï, bɔ ame rɔ löbu 'ba dɔ kanisa ne 'dɔ bo këdï rɔ bɔ ame kikali togbɔ dɔ bilaka 'ba mï liŋɔ abo ga, gbï rɔ bɔ ame kiyandi kole abo ga kö'bö tuwö dɔ bo koro bo laka ne.
54003005	Römöyï bilaka ame kikali dë togbɔ dɔ bilaka 'ba mï liŋɔ abo ga ne, inza kikali gbï toŋgɔ gɔ bilaka 'ba Bɔko'ba.
54003006	Kina kinza bo këdï dë gbï rɔ bilaka ame kako rɔ 'ba Kurïsïtö 'jaa rɔ ma la'ja ne. Römöyï ɔdɔ bo këdï tara, mɔtɔga bo ti kebe tubötö rɔ bo. Kina Bɔko'ba ti kodɔ karama dɔ bo kɔzɔ ame bo kodɔ dɔ Satani gɔ tubötö rɔ ne tara.
54003007	Kina gbï bilaka ame rɔ löbu 'ba dɔ kanisa ne 'dɔ këdï rɔ bilaka ame laki pili kiya te bo na laka ne, kinza rɔ bo kari kaya ra bo kilaka mï ŋgɔwo 'ba Satani.
54003008	Ya ame ga rɔ bɔ ndɔbɔ mï kanisa ne gbï tara. 'Dɔ lïjë këdï rɔ bilaka ame ga këdï ko'dɔ wa pili rɔ ma kodɔrɔ bilaka kö'bö tubï gɔmo ne. Dë rɔ bɔ dɔ kïndëndë. Dë gɔ lïjë këdï rɔ bɔ tuwë layi rɔ mbëmbë, ala rɔ bɔ ko'dɔ mï löbu gɔ wa.
54003009	Tine gɔ lïjë këdï rɔ ya ame ga ki'di dönnï gɔ lende ame Bɔko'ba kileme 'deni ne ti meri laka 'ba mïnnï.
54003010	Kina ma dɔgba mo 'dɔ kiyɔzɔ lïjë titi, ɔdɔ ko'ja a ma kënyë mɔtɔ dë di mï loma 'bënnï, kina gɔ ki'di lïjë rɔ bɔ ko'dɔ ndɔbɔ mï kanisa.
54003011	Kina 'ja 'bënnï ga 'dɔ këdï gbï rɔ bɔ to'dɔ lende ma kodɔrɔ rɔ ma laka ame ga bilaka këdï kubï gɔmo ne. Kinza lïjë kinza dë gbï rɔ bɔ kore, tine 'dɔ lïjë këdï laka togbɔ dɔ yida rönnï rɔ ma bilaka pili ki'di dönnï gɔ lende mo ga.
54003012	Kina bɔtɔni mo naga nima ŋge rɔ ya ame ga këdï ti 'ja kɔtɔ ne. Kina gɔ lïjë këdï rɔ bilaka ame ga kikali togbɔ dɔ kole 'bënnï ga laka pili ti bilaka ma këdï koloma mï liŋɔ 'bënnï ga.
54003013	Ɔdɔ lïjë ko'dɔ ndɔbɔ 'ba kanisa 'deni laka bilaka pili ti kiya lende 'bënnï rɔ ma laka. Kina lïjë ti këdï ŋgï rɔ dɔ ŋgölö tiya mo ame lïjë ki'di dönnï 'deni gɔ lende 'ba Yësu Kurïsïtö.
54003014	Tine ma 'bama mo'dɔkɔ tari gïrï nime ziye yayi. Ne kina me mëdï mugu ndose naga nime tötï zïyï
54003015	ɔdɔ wa mɔtɔ ga kïlïkö dɔma 'dɔ kikali loma 'ba mï löŋgö bilaka 'ba Bɔko'ba. Römöyï lïjë bilaka 'ba kanisa na rɔ 'ba Bɔko'ba ame rɔ bɔ dɔ dïdï ma ŋburuŋburu ne. Lïjë na këdï ki'di lende kodɔrɔ 'ba Bɔko'ba nime kö'bö dɔyayi kɔzɔ lɔsɔ ma këdï kogbɔ mata tara.
54003016	Tine bɔtɔ mɔtɔ inza ame 'dɔ kandi gɔmo kiya te wa ma Yësu kileme zize naga nime inza rɔ wa ma löbu. Ma löbu mo na me bo ileme rɔ bo 'deni rɔ bilaka lesi. Kina Nyï Kɔtɔ Laka ileme bo 'deni gbï rɔ ma laka kɔmɔ Bɔko'ba, kina malayika 'ba Bɔko'ba o'ja bo 'deni. Kina laja abo uwöwö rönï 'deni toko zi bilaka 'ba dɔyayi nime. Kina ma konzi di mï dɔliŋɔ bine i'di dönnï 'deni gɔmo. Kina me kogba bo 'deni mï löbu mïtɔrɔ.
54004001	,
54004002	Nyï Kɔtɔ Laka 'ba Bɔko'ba ileme 'deni njo mï kada ma ŋburuŋburu 'ba dɔliŋɔ nime bilaka ti koga kpënnï gɔ lende 'ba Bɔko'ba. Lïjë ti ki'di dönnï gɔ akiyandi 'ba Satani ame bo ki'di nökï abo ga 'deni tïndëndë bilaka timo. Nökï abo ga na ki'di ya ma rɔ bɔ bëtï naga 'deni tu'bölu wa ti akiyandi abo nime römöyï lïjë 'bënnï ikali dë kpe toza wa ma laka di rɔ ma kënyë.
54004003	Ya naga nime lïjë ebe tiyandi bilaka tëgë kinza kogbe 'ja dë, kina gbï tëgë kinza konyo wa mɔtɔ ga dë. Tine Bɔko'ba o'dɔkɔ 'dɔ ya ame ga ki'di dönnï 'deni gɔ laja kodɔrɔ abo nime kikali 'deni laka ne, gɔ ko'dɔ yëë'dï mo zi bo kina gɔ lïjë konyo wa naga nima bo ko'ba ne.
54004004	Wa naga nime Bɔko'ba ko'ba ne pili rɔ ma laka. A mɔtɔ inza ame gɔ dilagike di rɔmo. Tine zize tutï gɔmo ti to'dɔ yëë'dï mo zi bo.
54004005	Römöyï lende 'ba Bɔko'ba ti yëë'dï ko'dɔ ze i'di wa naga nime 'deni laka rɔ a 'ba Bɔko'ba.
54004006	Ndose nime ɔdɔ koto ŋgï zi bilaka 'ba kanisa ti këddï ŋgï rɔ bɔ laja ma laka 'ba Yësu Kurïsïtö. Römöyï nï iyandi yi 'deni laka ti lende 'ba Bɔko'ba këddï 'deni gbï to'dɔ mo laka ki'di tigɔ zïyï mï ndɔbɔ nime.
54004007	Kina 'dɔ kilagi yaga di rɔ lende ma yawa 'ba bulöbu ma mɔlo naga, ame ŋge rɔ lende 'ba dɔliŋɔ nime ne. Tine ma laka mo 'dɔ kutu röyï to'dɔ lende 'ba Bɔko'ba.
54004008	Lïjë ma kutu rönnï kitigɔ mï yida rɔ, okɔnyi rönnï mbowa. Tine ze ma dutuke rɔze 'deni mï lende 'ba Bɔko'ba nime ti dokɔnyike rɔze ŋgï rɔ mbëmbë. Römöyï dikalike 'deni dëdïke ti dïdï ma laka gïrï nime kina gbï rɔ ŋburuŋburu.
54004009	,
54004010	Kina me do'dɔke ndɔbɔ 'deni ti tigɔ ze ga gbï ti tende 'ba rɔze, gɔ ame dikalike 'deni Bɔko'ba ëdï kokɔnyi ze. Bo na rɔ bɔ ame ti dïdï ma ŋburuŋburu ne. Bo na kɔ'bɔ tokɔnyi bilaka pili di mï tölë, tine pele bo okɔnyi ya ma ki'di dönnï gɔ lende abo naga 'deni mɔlo. Lende nime na rɔ ma laka kina 'dɔ bilaka pili ki'di dönnï gɔmo.
54004011	Kina oto ndose nime zi bilaka 'ba kanisa 'dɔ kiyandi lïjë timo.
54004012	Kinza ki'di bɔtɔ kudölï yi dë gɔ titi 'ba röyï. Tine loma 'bï na 'dɔ ki'di kö'bö rɔ ma laka 'dɔ bilaka 'ba kanisa kogba görö 'ba wa ma këddï ko'dɔ ti ma këddï kiya kina gbï ti akɔ'ɔ 'bï ma gɔ lëpï yï ga. Kina 'dɔ lïjë ki'di dönnï gɔ lende 'ba Bɔko'ba to'dɔ mo gbï ŋge kinza a ma kënyë mɔtɔ kɔzɔ 'bëyï tara.
54004013	Kina 'dɔ ki'di röyï gbï tïdëkï buku 'ba Bɔko'ba zi bilaka. Kina 'dɔ kuwöwö laja nime zïnnï gɔ kiyandi lïjë to'dɔ mo ŋbö mako.
54004014	Kinza kuburu bi 'ba tigɔ nime Bɔko'ba ki'di zïyï ne dë, ame ki'di 'deni zïyï mï kada ma tönë bɔ kumë lende abo mɔtɔ ga kumë lende gɔ kö'du 'bï kina löbu 'ba dɔ kanisa ki'di közï 'deni döyï 'dɔ to'dɔ ndɔbɔ nime ne.
54004015	Kina 'dɔ ki'di röyï ti to'dɔ ndɔbɔ nime gɔ bɔtɔ pili koŋgɔ ma këddï ko'dɔ rɔ ma laka.
54004016	Tine i'di kömöyï kandi laka di mï wa ame ga këddï ko'dɔ ne, gbï ti ma këddï kiyandi. Ö'bö nduwë to'dɔ wa naga nime miya 'deni zïyï ne. To'dɔ mo te na ti ki'di yi gbï ti ya ame ga këdï kuwö lende 'bï ne kɔmɔ di mï tölë.
54005001	Kinza kamo dë dɔ bulöbu ma mï kanisa. Tine ileki lende zïnnï kɔzɔ 'bu yï ga tara. Kina 'dɔ kilende zi yɔbi mo ga kɔzɔ löndö yï ga tara,
54005002	kina zi 'ja löbu 'ba mï kanisa kɔzɔ möyï ga tara, tine zi 'ja titi mo ga kɔzɔ lëmï yï ga tara kinza a ma kënyë mɔtɔ.
54005003	Okɔnyi makuru'bë ame ga rɔ lisa ne.
54005004	Tine ɔdɔ makuru'bë mo këdï ti kole ala kole 'ba kole 'bënï ga, lïjë na 'dɔ kutu rönnï toro Bɔko'ba ti toŋgɔ gɔ liŋɔ 'bënnï ga. Zïnnï to'dɔ mo te tileki mo zi bɔ kulu lïjë ga. Ame na rɔ wa ma Bɔko'ba ko'dɔkɔ di zïnnï.
54005005	Makuru'bë ame ga kola 'deni rɔ lisa gɔ dönnï kinza kole, lïjë ki'di dönnï 'deni gɔmo Bɔko'ba na këdï kokɔnyi lïjë tine lïjë ö'bö 'deni kote kada kote korɔndɔ tumötu zi Bɔko'ba tititi bo tokɔnyi lïjë.
54005006	Tine makuru'bë ame ga ki'di rönnï 'deni to'dɔ ako'dɔkɔ 'ba gbagba lïjë ga ne, lïjë 'bënnï nima 'deni ka rɔ töku pele lïjë këdï gba rɔ ma kïdïdï nima.
54005007	Kina 'dɔ koto ndose nime zi bilaka 'ba kanisa kinza bɔtɔ mɔtɔ ko'ja bi ŋgɔrɔ mɔtɔ ra di rönnï.
54005008	Römöyï bɔtɔ ame ko'ba ŋalo 'ba wado dë, koŋgɔ gɔ bilaka 'ba mï liŋɔ abo dë laka ne, andi 'deni gɔ lende 'ba Bɔko'ba. Bo 'ba bo 'deni ŋgï rɔ ma kënyë rɔ dɔ kiteli di dɔ ya ma kinza ki'di dönnï gɔ lende 'ba Bɔko'ba naga.
54005009	Makuru'bë ame ga ŋge kɔmɔ kɔɔ mo kebe kuluku kɔtɔ kɔdɔ dɔmo 'butë 'deni ne na 'dɔ kugu möyï mo mï waraga 'ba tugu möyï makuru'bë 'ba mï kanisa. Kina 'dɔ lïjë këdï gbï rɔ 'ja löbu ame ga ko'dɔ yërï dë di dɔ më'dë,
54005010	ame lende ko'dɔ laka 'bënnï kikali gɔmo pili. Kina lïjë koŋgɔ gɔ kole 'bënnï ga 'deni kïyöbu laka, kina lïjë gbï rɔ bɔ tota bɔ löwö rɔ ŋba mï liŋɔ 'bënnï ga, toja laja mï kanisa kina gbï tokɔnyi ya ma rɔ gomɔ naga, kina 'dɔ lïjë këdï rɔ ya ame ga ki'di rönnï 'deni to'dɔ lende laka ne.
54005011	Tine kinza kugu möyï makuru'bë ame ga gba rɔ 'ja titi ne dë mï waraga nima. Mɔtɔga yayi ndɔbɔ 'ba toja laja 'ba Kurïsïtö nime inza koŋmi kpe rönnï lïjë ko'dɔkɔ ë'bënnï togbe më'dë mɔtɔ 'böwu,
54005012	kina Bɔko'ba ti kodɔ karama ŋgï dönnï gɔ tïyëyï mï lömu ame lïjë ko'dɔ 'deni ne.
54005013	Mɔtɔga lïjë ti koloma rɔ tïkëpï tilaki rɔ gɔ liŋɔ kinza to'dɔ ndɔbɔ, za to'dɔ kore ti go'de'de mï lende 'ba ya mɔtɔ ga, kina gbï tiya lende ma kënyë naga.
54005014	Gɔ kö'du mo mo'dɔkɔ 'dɔ makuru'bë ame ga gba rɔ 'ja titi ne kogbe më'dë gɔ lïjë köyö kole 'dɔ lïjë koŋgɔ gɔmo. Kinza ya ma ko'ji ze naga ko'ja a mɔtɔ ra rɔ ma kɔcɔ tiya kpa kënyë gɔmo rɔze.
54005015	Römöyï makuru'bë naga nima mɔtɔ ga ɔcɔ 'deni mɔlo di mï kɔri 'ba Kurïsïtö kösö 'deni gɔ Satani.
54005016	Kina me ɔdɔ 'ja ame rɔ bilaka 'ba Kurïsïtö ne këdï ti makuru'bë liŋɔ 'bënï lɔko na 'dɔ koŋgɔ gɔ makuru'bë naga nima kinza ki'di lïjë dë kö'bö rɔ akïrïndï dɔ bilaka 'ba kanisa. Tine bilaka 'ba kanisa 'dɔ koŋgɔ ŋge rɔ gɔ makuru'bë ame ga kola 'deni gɔ dönnï ne.
54005017	Kina löbu 'ba kanisa ame ga ko'dɔ ndɔbɔ 'deni laka ne ko'dɔ kɔnyi teyi rɔ mbëmbë. Römöyï lïjë ogbɔ rönnï 'deni tiyandi wa gbï tuwöwö lende 'ba Bɔko'ba.
54005018	Tokɔnyi lïjë römöyï ugu 'deni mɔlo mï buku 'ba Bɔko'ba, iya te, “Ɔdɔ ki'di sa tomba nyönyu tine kinza kudödu kpamo dë ndïŋï teyi.” Kina ugu 'deni gbï, iya te, “Bɔ ndɔbɔ ɔ'bɔ ŋgï to'ja bi gomɔ 'ba rɔ bo.”
54005019	Tine ɔdɔ bɔ mɔtɔ kako kususu löbu naga nime ma kɔtɔ mɔtɔ zïyï, kinza ki'di döyï dë titi gɔmo. Tine ɔdɔ bɔ mo ko'de ya mɔtɔ ga rïyö ala mota ti bo rɔ bɔ ŋgila bo kina ŋge 'dɔ kuwö lende mo.
54005020	Ɔdɔ löbu naga nime kirasi a mɔtɔ, ileki lende zïnnï di kɔmɔ bilaka 'ba kanisa pili 'dɔ löbu mɔtɔ ga këdï gbï rɔ tikere di bi to'dɔ mo kɔzɔ 'bënnï tara.
54005021	Mëdï mose ndose nime zïyï kɔmɔ Bɔko'ba gbï ti ŋere ze Yësu Kurïsïtö kina gbï ti malayika abo ga ame bo kigeli 'deni toja laja zi bo ne. Ndose naga nime o'dɔ rɔ ma kodɔrɔ kinza kɔmɔ geli teyi.
54005022	Kinza koza bilaka mɔtɔ dë ŋgï welo ti'di közïyï dɔmo to'dɔ mo rɔ löbu 'ba dɔ kanisa. Inza laka 'dɔ toza bilaka mɔtɔ ŋgï welo, mɔtɔga ti kodɔ'bɔ yi mï lende kënyë abo. Onye röyï kɔwɔ yaga di rɔ lende kënyë.
54005023	Tine kinza kö'bö dë kpe ŋge tuwë mini, udölö yïmo mbowa ti layi gɔ këdï rɔ wɔwɔ zi mïyï. Römöyï ö'bö nduwë tönë bine rɔ rɔkɔ'ɔ.
54005024	Kina gɔ lende 'ba ya mɔtɔ ga, pele gba kinza koŋgɔ kö'du mo dë, lende kënyë mo ga inda ŋgï yaga bi kɔpɔ. Tine 'ba ya mɔtɔ ga lende kënyë 'bënnï ga ëdï ko'ja ŋge ɔdɔ koŋgɔ kö'du 'bënnï 'deni.
54005025	Kina gbï tara lende laka mɔtɔ ga ëdï kinda gbï yaga bi kɔpɔ, tine mɔtɔ ga ɔdɔ ko'ja dë pele inza kusu dönï ŋgï ŋburu yaga.
54006001	Bilaka 'ba kanisa ame ga rɔ atɔli ne 'dɔ kö'bö laka toro bɔ dönnï ga, kinza bilaka kiya kpa kënyë ra rɔ Bɔko'ba, gbï ti akiyandi ze nime.
54006002	Atɔli ame ga bɔ dɔmo rɔ 'ba Kurïsïtö ne kinza lïjë kose dɔmo dë gɔ ame lïjë 'deni rɔ löndö zïnnï ne. Tine 'dɔ lïjë komeri ŋgï bɔ dönnï naga nima 'deni rɔ 'ba Kurïsïtö ame Bɔko'ba kɔ'ɔ ne. Kina 'dɔ lïjë koja laja laka zïnnï römöyï ti kokɔnyi lïjë. Kina me 'dɔ koto ndose nime kuwöwö zi bilaka 'ba kanisa kiyandi lïjë timo.
54006003	Ya ma këdï kiyandi 'bënnï wa ma 'beri koriya dë ti lende kodɔrɔ 'ba ŋere ze Yësu Kurïsïtö nime koriya dë gbï ti to'dɔ ako'dɔkɔ 'ba Bɔko'ba ne,
54006004	lïjë 'bënnï nima ulu'butï 'deni ŋgï ti rɔ kote kikali a mɔtɔ dë kpe. Lïjë ome 'bënnï rönnï 'deni ŋgï gɔ to'dɔ kowasa ti tamo gɔ kö'du 'ba lende. Kina wa naga nime ko'de mï kombi ŋgï ti 'dïrï ti ti'ja kina gbï ti susu ma kënyë.
54006005	Lïjë ö'bö ŋburu rɔ kowasa römöyï dönnï irasi rönï 'deni, lïjë ikali wa ma laka dë kpe. Kina ma lïjë komeri 'bënnï tëgë to'dɔ lende 'ba Bɔko'ba nime ëdï rɔ wa 'ba to'ja yamo.
54006006	Tine ëdï ŋgï tara, bɔ ame ko'dɔ lende 'ba Bɔko'ba ɔdɔ bo kikali ŋgï toloma ŋge gɔ wa ame ga 'dɔ ko'dɔ rönï zi bo ne, bo ti ko'ja wa ma kele ŋgï rɔ mbëmbë.
54006007	Römöyï mï kada ma köyö ze do'deke a mɔtɔ dë mï dɔliŋɔ bine. Kina ɔdɔ dölëke dinza dogbake a mɔtɔ gbï darike timo di mï dɔliŋɔ nime.
54006008	Kina laka ɔdɔ dëdïke 'deni ti akonyo ti bɔŋgɔ 'ba yida rɔze gɔ di'dike lende mo kɔ'bɔ ze.
54006009	Ne lïjë ya ma ko'dɔkɔ tëdï ti wa rɔ mbëmbë naga nima Satani ususu dönnï 'deni to'dɔ lende kënyë kina lïjë kilaka 'deni mï ŋgɔwo abo. Lïjë iteri 'bënnï tomɔmi wa ŋgï rɔ dɔ rumö, tine wa naga nima inza kokɔnyi lïjë, ëdï koto lïjë ŋgï mï tölë.
54006010	To'dɔkɔ tëdï ti wa rɔ mbëmbë na rɔ ŋgira'da 'ba tisaki 'ba lende kënyë. Ya mɔtɔ ga ëdï ti meri mo kina ki'di lïjë kɔcɔ 'deni di mï kɔri 'ba Kurïsïtö nime. Kina ko'de gomɔ ma kënyë 'deni ŋgï dönnï.
54006011	Tine nï 'bëyï ame rɔ 'ba Bɔko'ba ne, onye röyï yaga kɔwɔ di rɔ lende kënyë naga nima. Ogbɔ röyï to'dɔ lende laka 'ba Bɔko'ba gbï toro bo, ti'di döyï gɔ lende 'ba Kurïsïtö. Kina 'dɔ kogbɔ röyï gbï tɔ'ɔ lëpï yï ga, tine gbï togbɔ röyï laka tɔrɔ kpa gomɔ mo ti dökï'dï këddï. Kina 'dɔ tëdï ti kɔmɔ kele dɔ bilaka pili.
54006012	Loma 'ba bilaka ame ki'di dönnï 'deni gɔ lende 'ba Kurïsïtö nime ëdï kɔzɔ riŋa dölï tara. Kina gɔ kiriŋa ti rɔ ma kembe ti tigɔ 'dɔ ko'ja kpa közï 'ba gɔmo, ame rɔ dïdï ma ŋburuŋburu ne. Wa nime na Bɔko'ba kïdëkï yi gɔmo mï kada ma tönë kumö yïmo ti kpëyï di kɔmɔ bilaka ma konzi kiya te i'di döyï 'deni gɔ lende 'ba Kurïsïtö ne.
54006013	Kina me mose zïyï kɔmɔ Bɔko'ba ame ki'di dïdï mï wa pili, gbï kɔmɔ Yësu Kurïsïtö ame kiya lende laka 'ba Bɔko'ba kɔmɔ Pɔnitiyo Pilato ne.
54006014	Miya zïyï 'dɔ kuwö dɔ ndose naga nime këdï kiya rönï ne ŋbö kömö mï kada 'ba tileki 'ba ŋere ze Yësu Kurïsïtö kako mï dɔliŋɔ nime, kinza bɔtɔ mɔtɔ kiya ra te irasi a mɔtɔ.
54006015	Bɔko'ba na ti ki'di Kurïsïtö kileme rɔ bo mï kada ma laka mo. Bo na ŋburu ti yëyï ŋge kɔtɔ rɔ löbu dɔ dɔliŋɔ pili, dɔ bɔ dɔliŋɔ pili kina gbï dɔ ŋere ni pili.
54006016	Bo na ŋge rɔ bɔ ame kölë dë ne. Bi loma abo mï bi kɔpɔ ma köbököbö dɔ kiteli ame bɔtɔ kɔ'bɔ dë tari ŋɔli rɔmo. Bɔtɔ mɔtɔ o'ja bo dë kina bɔtɔ ɔ'bɔ dë gbï ma 'dɔ ko'ja bo. Ti dïlëlu tigɔ abo nduwë rɔ ŋburuŋburu. Amini.
54006017	Iya zïnnï lïjë ame ga rɔ bɔ mɔri ne, kinza lïjë kombi dönnï dë. Kina kinza lïjë komeri dë gbï tëgë wa mbëmbë 'bënnï naga nima ti kö'bö nduwë tokɔnyi lïjë. Römöyï wa nime rɔ mɔri ko'dɔ ne ö'bö dë ŋgï nduwë ŋburu. Tine 'dɔ lïjë kikali laka Bɔko'ba na ti kokɔnyi lïjë. Bo na rɔ bɔ ki'di wa pili zize ame gɔ ki'di ze dëdïke rɔ lɔŋɔ.
54006018	Ma laka mo 'dɔ lïjë kö'bö to'dɔ lende laka ame 'dɔ këdï rɔ mɔri ko'dɔ 'bënnï ne. 'Dɔ lïjë kö'bö gbï tokɔnyi ya mɔtɔ ga ti wa 'bënnï ga.
54006019	Wa nime na ti këdï rɔ mɔri ko'dɔ 'bënnï ame gɔ kulu dönï 'dɔ kokɔnyi lïjë mï kada ma këdï kako ki'di dïdï ma laka zïnnï.
54006020	Timatiyo, mëdï miya zïyï, oŋgɔ gɔ wa naga nime Bɔko'ba ki'di yi 'deni mbiri dɔmo ne laka. Onye röyï kɔwɔ yaga di rɔ lende yawa ti kowasa mo naga nima bɔ 'bölu ni kïdëkï rɔ akikali ne.
54006021	Ya mɔtɔ ga iya te, lïjë ëdï 'deni ti akikali nima. Gɔ kö'du mo na lïjë kɔcɔ 'deni yaga di mï kɔri 'ba Yësu Kurïsïtö. Lende këyï 'ba Bɔko'ba koloma tiye pili.
55001001	Ma Pɔlo, gɔ ako'dɔkɔ 'ba Bɔko'ba rɔ bɔ laja 'ba Yësu Kurïsïtö mugu waraga nime zïyï Timatiyo. Bo Bɔko'ba oja ma 'deni tïyëtï mo ame bo këdï ki'di dïdï ma laka zi ya ma këdï 'deni rɔ akɔtɔ ti Yësu Kurïsïtö naga.
55001002	Nï Timatiyo na rɔ kole ma ame mɔ'ɔ kulöwö ne. 'Bu ze Bɔko'ba ti ŋere ze Yësu Kurïsïtö ki'di yëyï ti lende këyï ti mï këyï zïyï.
55001003	Mëdï mo'dɔ yëë'dï nduwë göyï zi Bɔko'ba mï mötu ko'dɔ ma. Bo na mëdï moja laja mo 'deni ti meri laka 'ba yïmö kɔzɔ 'ba 'bu ma löbu ga tara. Mö'bö 'deni tumötu bo göyï kote kada kote korɔndɔ.
55001004	Ma rɔ mbëmbë mo mo'dɔkɔ 'dɔ to'ja kïnë yï römöyï mëdï nduwë tomeri gɔ monɔ 'bï tönë. To'ja yi di gɔ ame ti ki'di ma ŋgï mëdï rɔ lɔŋɔ.
55001005	Mëdï gbï nduwë tomeri mo ma ki'di döyï 'deni gɔ lende 'ba Yësu Kurïsïtö ti mï kɔtɔ kɔzɔ 'ba möyï Yunïsï gbï kɔzɔ 'ba möyï löbu Loyisi ame lïjë koloma to'dɔ mo bine. Mikali 'deni i'di döyï 'deni gbï gɔmo kɔzɔ 'bënnï tara.
55001006	Kina me mëdï mole yïmo 'deni teyi 'dɔ kö'bö nduwë tome kpa ndɔbɔ 'ba Bɔko'ba nime ti tigɔ abo tönë bo ki'di zïyï mï kada ma mi'di közö döyï mï ndɔbɔ abo nime ne.
55001007	Römöyï Nyï Kɔtɔ Laka nime Bɔko'ba ki'di zize ne i'di ze dë rɔ tikere. Tine i'di tigɔ ti akɔ'ɔ gbï ti togbɔ dɔ yida rɔ zize.
55001008	Kina kinza ki'di röyï kaya tïyëtï lende 'ba ŋere ze Yësu Kurïsïtö dë, kinza röyï kaya ma dë gbï gɔ ame mëdï mï maboso gɔ lende abo ne. Tine i'di röyï 'dɔ tombi gomɔ tö gɔ kö'du 'ba laja laka 'ba Yësu nime. Römöyï Bɔko'ba ti ki'di tigɔ ŋgï zïyï tombi gomɔ nima timo.
55001009	Bo na me kɔmɔ ze 'deni di mï tölë ki'di kïdëkï ze rɔ bilaka abo ga. Tine dëkï abo nime inza gɔ lende laka ze, bo o'dɔ 'deni gɔ ako'dɔkɔ abo ti lende këyï abo ame gɔze ne. Bo o'dɔ lende këyï nime 'deni zize ti Yësu Kurïsïtö mɔlo di bi tisaki mo.
55001010	Kina me bo kileme 'deni zize ti toja Yësu Kurïsïtö kako mï dɔliŋɔ nime 'dɔ kɔmɔ ze di mï tölë. Yësu Kurïsïtö na rɔ bɔ ka'da tölë kina bo kileme dïdï ma ŋburuŋburu 'deni zize ti laja laka abo.
55001011	Ame na rɔ laja laka ma Bɔko'ba koja ma tuwöwö mo zi bilaka gbï tiyandi mo.
55001012	Gɔ kö'du mo na 'deni me mëdï mombi gomɔ. Tine rɔma aya gomɔ nime dë römöyï mikali Yësu Kurïsïtö ame mi'di dɔma gɔ lende mo ne 'deni. Kina mikali ŋgï bo ti koŋgɔ gɔ ndɔbɔ 'ba laja laka abo nime bo kose zö ne ŋbö kömö mï kada mo ame bo këdï kileki yïmo mï dɔliŋɔ nime ne.
55001013	Gɔ kö'du mo na 'dɔ kö'bö ti nduwë tiya lende laka 'ba Bɔko'ba zi bilaka ko kɔzɔ ame kuwö di zö ne tara. Kina 'dɔ kö'bö rɔ akileme zïnnï ti ti'di döyï gɔ lende 'ba Yësu Kurïsïtö tɔ'ɔ bilaka ti tigɔ abo.
55001014	Bɔko'ba i'di lende laka abo nime 'deni zïyï kina 'dɔ koŋgɔ gɔmo ti, ti tigɔ 'ba Nyï Kɔtɔ Laka ame koloma 'deni mïze pili ne.
55001015	Ikali 'deni bilaka 'ba kanisa ma mï dɔyayi 'ba Asiya pili oga kpënnï 'deni gɔma, kina Pugëlö ni ti Eromogene na 'deni gbï tïnnï.
55001016	Ŋere ze Yësu Kurïsïtö ki'di mï bo këyï rɔ bilaka 'ba Onesiporo, römöyï Onesiporo ïyëddï yïmö 'deni dɔ konzi. Pele mëdï mï maboso nime rɔ bo aya ma dë gbï.
55001017	Mï kada ma bo kömö Roma bine, bo i'di ŋgï toma gɔma ŋbö bo kari ko'ja ma.
55001018	Kina ikali 'deni gbï laka ma bo kokɔnyi bilaka 'ba kanisa di mï Epeso yayi. Ee, ŋere Yësu ki'di mï bo këyï rɔ Onesiporo mï kada 'ba tileki abo dɔliŋɔ bine.
55002001	Tine nï 'bëyï kole ma, oloma kö'bö rɔ ma kitigɔ gɔ lende këyï nime Yësu Kurïsïtö ki'di 'deni zïyï ne.
55002002	Uwö lende 'ba Bɔko'ba 'deni mɔlo di zö kina bilaka ma konzi utï 'deni gbï gɔmo kiya te ëdï rɔ ma kodɔrɔ. Kina 'dɔ koto toza lende nima nduwë zi ya ma kinza kari kola dë ŋgï kïlïkö rɔ wa yawa naga, lïjë ame ga kikali tiyandi mo gbï dɔgba zi ya mɔtɔ ga ne.
55002003	I'di röyï tombi gomɔ kɔtɔ tö gɔ lende 'ba Yësu Kurïsïtö kɔzɔ bɔ kanya ame këdï ko'dɔ ndɔbɔ abo rɔ ma laka ti to'ja gomɔ teyi ne tara.
55002004	Bo o'jɔŋɔ rɔ bo 'deni di rɔ wa ame ga ya ma laki këdï ko'dɔ ne. Römöyï bo o'dɔkɔ tïyëyï dökï'dï bɔ ame mbiri di dɔ bo ne.
55002005	Kina 'dɔ këddï kɔzɔ bɔ riŋa dölï ame këdï kuwö dɔ kö'du ki'di 'ba riŋa nima gɔ bo ko'ja kpa közïmo ne tara.
55002006	Kina 'dɔ këddï gbï kɔzɔ bɔ nyaka ma ko'dɔ ndɔbɔ rɔ mbëmbë ame bo na rɔ dɔgba 'ba tonyo wa la'ja 'ba mï nyaka ne.
55002007	Omeri gɔ lende ma naga nime, kina Bɔko'ba ti kokɔnyi yi ŋgï tikali mo pili.
55002008	Omeri gɔ lende 'ba Yësu Kurïsïtö ame di mï kupö Dawidi kënyï kɔdɔ yaga di mï tölë ne. Ame na rɔ laja laka ma mëdï miya zi bilaka.
55002009	Gɔ kö'du mo na me mëdï mombi gomɔ 'deni ku'du ma mï maboso kudödu ndö ti ziŋgiri bine kɔzɔ bɔ 'bögö. Ne lende 'ba Bɔko'ba udödu ndïmo dë kɔtɔ te.
55002010	Tine masi dë di bi tombi gomɔ naga nime 'dɔ tokɔnyi bilaka ame ga Bɔko'ba kigeli 'deni rɔ 'ba bo ne. Ame 'dɔ Yësu Kurïsïtö kɔmɔ lïjë di mï tölë ki'di lïjë koloma rɔ ŋburuŋburu mïtɔrɔ.
55002011	Kina lende nime ëdï rɔ ma laka, ame kiya te, “Ɔdɔ dölëke 'deni ti bo, ti dïdïdïke 'deni 'böwu gbï ti bo.
55002012	Ɔdɔ dasike dë di bi tombi gomɔ kɔtɔ ti bo, ti dëdïke ŋgï gbï rɔ ŋere kɔtɔ ti bo. Ɔdɔ dilagike di rɔ bo, bo ti kilagi ŋgï gbï di rɔze.
55002013	Ɔdɔ dogake kpeze gɔ bo, tine bo oga 'ba bo kpa bo dë. Römöyï bo ikali dë ma 'dɔ tuyï mï lende abo.”
55002014	Lende naga nime oto tïyëtï mo zi bilaka 'ba kanisa. Kina iya zïnnï kɔmɔ Bɔko'ba kinza lïjë kogba kpënnï dë gɔ kö'du 'ba lende. Römöyï kpa kogba gɔ kö'du 'ba lende okɔnyi bɔtɔ dë, tine ëdï kirasi mï ya ma kuwö naga.
55002015	Tine ogbɔ röyï tëdï rɔ ma laka kɔzɔ ma Bɔko'ba ko'dɔkɔ zïyï. Ïyëtï lende 'ba Bɔko'ba ko rɔ ma kodɔrɔ kɔzɔ bɔ ndɔbɔ ame rɔmo kaya ndɔbɔ abo ma bo ko'dɔ dë ne tara.
55002016	Kinza kodɔ'bɔ röyï dë mï lende rumö ma yawa naga nima. Römöyï bɔ kowasa rumö naga nima ɔcɔ 'deni ŋbö kɔwɔ yaga di mï kɔri 'ba Bɔko'ba.
55002017	Lende 'bënnï ga irasi wa ŋgï kɔzɔ 'böŋö madɔwukö ame këdï konyo yida rɔ bilaka ne tara. Omenayo ni ti Pileto na rɔ bɔ kiya lende naga nime.
55002018	Lïjë ɔcɔ 'deni ŋbö yaga di mï kɔri 'ba lende kodɔrɔ 'ba Bɔko'ba. Lïjë ebe kiya te tënyï tɔdɔ yaga di mï tölë 'ba ya ame ga rɔ 'ba Kurïsïtö ne o'dɔ rönï 'deni mɔlo. Lende 'bënnï nime na me ki'di ya mɔtɔ ga dë kpe ki'di dönnï laka gɔ lende 'ba Bɔko'ba.
55002019	Tine lende 'ba Bɔko'ba ɔrɔ 'bënï 'deni ŋgï ndïŋï kɔzɔ döku ma löbu ame kïdëyï 'deni mï gbɔndɔ 'ba rö ne tara. Ame bɔtɔ mɔtɔ kɔ'bɔ dë gbï tiyaya mo. Tine ugu lende 'deni dɔmo, iya te, “Ŋere Bɔko'ba ikali bilaka abo ga,” kina gbï, “Bɔ ame kiya rönï 'deni rɔ 'ba Bɔko'ba ne 'dɔ bo kola gɔ to'dɔ lende kënyë yaga.”
55002020	Bilaka 'ba kanisa ëdï kɔzɔ jama 'ba mï rö 'ba bɔ wa ame kïnë mo pili rɔ gege. Mɔtɔ ga rɔ ma kele kileŋo di mï yamo, mɔtɔ ga rɔ gberi ni ti kete. Ma kele naga nima ëdï ko'dɔ ndɔbɔ ma rɔ miri timo, tine mɔtɔ mo ga to'dɔ wa ma ene naga timo.
55002021	Kina gbï tara, ya ma kilagi kö'du 'ba bɔ lende yawa naga Bɔko'ba ti ki'di ndɔbɔ ma rɔ miri gbï zïnnï römöyï lïjë wa ma laka abo ga na. Ame bo kikali ŋgï to'dɔ ndɔbɔ timo lïjë kö'bö 'deni ndö toda dɔ wa ame ga pili bo ko'dɔkɔ to'dɔ mo ne.
55002022	Kina nï 'bëyï 'dɔ kola gɔ to'dɔ wa ame ga pili rɔ ma kari gɔ dökï'dï yɔbi ne yaga. Tine lende laka 'ba Bɔko'ba na 'dɔ kogbɔ röyï to'dɔ mo ti'di döyï gɔmo gbï ti akɔ'ɔ ti lende këyï kɔtɔ ti ya ame ga pili 'deni ti dökï'dï kɔtɔ kopapa Bɔko'ba 'deni tokɔnyi lïjë ne.
55002023	Kina 'dɔ konye röyï ŋbö yaga rɔ ma kɔwɔ di rɔ bɔ kowasa rumö naga nima lïjë kikali wa ma lïjë këdï ko'dɔ kowasa mo naga dë yɔ. Ikali 'deni wa naga nima na këdï ko'de 'dïrï.
55002024	Tine inza rɔ ma laka zïyï bɔ laja 'ba Bɔko'ba 'dɔ ko'dɔ 'dïrï. Nï bɔ laja oloma liya rɔ ma laka ti bilaka pili. Kina 'dɔ kikali laka tiyandi bilaka kinza tënyï rɔ 'dïrï.
55002025	Ɔdɔ koloma liya tïyëtï lende 'ba Bɔko'ba zi ya ma këdï kiya kpa kënyë rɔmo naga nima, mɔtɔga Bɔko'ba ti ki'di lïjë kotɔ dönnï kikali lende laka abo.
55002026	Kina ŋgï lïjë ti kindiŋi yaga lïjë kɔmɔ di mï ŋgɔwo 'ba Satani ame lïjë kilaka 'deni yïmo ki'di lïjë to'dɔ ako'dɔkɔ ame ga rɔ 'ba bo 'ba Satani ne.
55003001	Kina me mëdï miya zïyï tikali mo rɔ ma laka. Mï kada mo ame 'deni rɔ ŋburuŋburu 'ba dɔliŋɔ nime ne ti këdï rɔ kada ma kënyë rɔ dɔ kiteli zi bilaka 'ba Bɔko'ba.
55003002	Bilaka ti këdï ŋge rɔ bɔ tɔ'ɔ gbagba lïjë ga, rɔ bɔ tɔ'ɔ gïrïsï, rɔ bɔ dölï, rɔ bɔ dɔ kombi, rɔ bɔ ti'ja koro 'bu ni ma ti ma ni dë, lïjë ti këdï rɔ bɔ tuyï dɔgiliti kuruku zi bilaka. Kina lïjë ti kilagi gbï to'dɔ lende laka 'ba Bɔko'ba,
55003003	tine lïjë ti këdï rɔ bɔ ndo'ji kodɔ'bɔ rönnï dë gbï ti bilaka ma laki, rɔ bɔ dɔ kosi toworo to'dɔ a ma kënyë ko'dɔkɔ lende ma laka dë,
55003004	rɔ bɔ susu to'dɔ wa kɔzɔ kuruku ma kënyë kina lïjë ti kulu'butï ŋgï ti rɔ kote. Ako'dɔkɔ 'ba gbagba lïjë ga na lïjë ki'di kebe akɔ'ɔ 'ba Bɔko'ba.
55003005	Lïjë ti kidewo rönnï rɔ bɔ tumötu Bɔko'ba tine ola gɔ bi dë zi tigɔ 'ba Bɔko'ba 'dɔ këdï mïnnï. Kina 'dɔ konye röyï yaga kɔwɔ di rɔ bilaka ma kɔzɔ a nime te.
55003006	Römöyï kö'du 'bënnï mɔtɔ tu'bölu bilaka 'dɔ kota lïjë rɔ ŋba tine 'dɔ lïjë kebe tocɔ 'ja ma rumö mo ga 'dɔ kösö gönnï. 'Ja naga nime lïjë na rɔ ya ma këdï ti dökï'dï kombi gɔ lende kënyë ma mbëmbë 'bënnï ga kina meri gege 'bënnï ga ki'di lïjë ŋgï ko'dɔ lende kënyë.
55003007	Lïjë ëdï nduwë ti kɔmɔ ki'di 'dɔ tutu rönnï to'dɔ lende laka ma kodɔrɔ tine lïjë ɔ'bɔ dë.
55003008	Bɔ 'bölu naga nime o'dɔkɔ tirasi mï lende kodɔrɔ 'ba Bɔko'ba nime kɔzɔ 'ba Yane ni ti Yambore ma tönë koma tirasi mï lende 'ba Musa mɔlo bine ne tara. Tine bɔ 'bölu naga nima dönnï irasi rönï 'deni kina Bɔko'ba kilagi lïjë 'deni römöyï lïjë i'di dönnï dë gɔ lende abo.
55003009	Kina bilaka pili ti koŋgɔ lende 'bënnï ŋgï rɔ kö'du yawa kɔzɔ 'ba Yane ni ti Yambore tönë tara. Kina lïjë inza kɔ'bɔ tirasi mï lende 'ba Bɔko'ba.
55003010	Ne 'bëyï ikali akiyandi ma ti loma ma kina gbï ti wa ma mo'dɔkɔ to'dɔ mo 'deni laka. Ikali ma mi'di dɔma gɔ lende 'ba Bɔko'ba 'deni kina gbï ti ame mɔ'ɔ bilaka pili mo'dɔ 'dïrï dë ti bɔtɔ.
55003011	Kina gbï ikali 'deni ma mɔrɔ kpa gomɔ ti mï këddï. Ame tönë bilaka kodɔ gomɔ ma kinza kiya rɔma di Anitɔkiya ni ti Ikoniya ti Lusëtura. Ne mogbɔ rɔma ŋgï kpamo na Bɔko'ba ɔmɔ ma gbï 'deni di yïmo pili.
55003012	Rɔ ma laka miya zïyï lïjë ame ga pili ko'dɔkɔ tëdï rɔ akɔtɔ ti Yësu Kurïsïtö gbï to'dɔ lende laka mo ne ti kodɔ gomɔ ŋgï rönnï.
55003013	Tine ya ma rɔ wa kënyë naga ti bɔ 'bölu ni ti koto nduwë to'dɔ ndɔbɔ 'bënnï ga kari timo rɔ dɔ kiteli. Satani ti ku'bölu lïjë kina lïjë ti ku'bölu ya mɔtɔ ga gbï.
55003014	Tine ma 'bëyï 'dɔ kö'bö ti'di döyï gɔ lende 'ba Bɔko'ba ame kiyandi yi 'deni mɔlo timo ki'di döyï gɔmo ne. Ikali 'deni bɔ kɔmɔ kiyandi 'bï ga iyandi yi timo rɔ ma kodɔrɔ.
55003015	Kina pele mɔlo tönë këddï gba rɔ kole titi ne ikali lende 'ba mï buku 'ba Bɔko'ba 'deni. Lende 'ba mï buku 'ba Bɔko'ba na ti ki'di kɔmɔ kandi zïyï 'dɔ ki'di döyï gɔ lende 'ba Yësu Kurïsïtö kina ti kɔmɔ yi ŋgï di mï tölë.
55003016	Römöyï wa ame ga pili mï buku 'ba Bɔko'ba ne Nyï Kɔtɔ Laka na ki'di zi bilaka mo ga tugu mo. Kina pili rɔ ma laka tiyandi wa ma kodɔrɔ, torɔ'bɔ gɔ wa ma rɔ ma kɔcɔ, tileki ze mï kɔri 'ba ako'dɔkɔ 'ba Bɔko'ba. Kina gbï tutu bilaka mï loma ma laka.
55003017	Bo Bɔko'ba i'di lende naga nime 'deni te mï buku abo 'dɔ bɔ laja abo ga pili këdï ti akikali 'ba to'dɔ lende laka ame ga pili rɔ 'ba bo ne.
55004001	Mëdï mose gɔmo 'deni zïyï kɔmɔ Bɔko'ba gbï ti Yësu Kurïsïtö. Römöyï bo ëdï kileki kada mɔtɔ kako dɔliŋɔ bine koloma rɔ bɔ dɔliŋɔ, to'dɔ burë 'ba ya ma gba ti kömönnï naga gbï ti töku ni.
55004002	Kina me mose gɔmo 'deni zïyï 'dɔ koto nduwë tuwöwö laja laka 'ba Bɔko'ba zi bilaka. Ɔdɔ lïjë ko'dɔkɔ ala ko'dɔkɔ dë pele i'di kpëyï kitigɔ nduwë tiya mo. Oloma ndö tileki dönnï todɔrɔ gɔ lende kënyë 'bënnï ga. Kina mï akiyandi 'bï iliya röyï tocɔ lïjë to'dɔ lende 'ba Bɔko'ba.
55004003	Kina me mëdï mose gɔmo zïyï römöyï kada mɔtɔ yayi bilaka ti kilagi akiyandi ma laka, tine lïjë ti kebe za tomɔmi bɔ kɔmɔ kiyandi ma konzi ame ga këdï kiya ŋge rɔ wa ma gɔ mïnnï ga ne. Römöyï lïjë o'dɔkɔ ë'bënnï ŋge to'dɔ ako'dɔkɔ 'bënnï ga.
55004004	Gɔ kö'du mo na lïjë ko'dɔkɔ dë kpe toje mbili nnï tuwö dɔ lende ma kodɔrɔ, tine lïjë o'dɔkɔ ë'bënnï ŋge rɔ 'ba bilaka lesi.
55004005	Tine nï 'bëyï ïsïkï röyï ŋburu kitigɔ kina gbï 'dɔ tombi gomɔ. Ö'bö nduwë tuwöwö laja laka 'ba Bɔko'ba to'dɔ ndɔbɔ ame ga pili bo ki'di 'deni zïyï ne.
55004006	Tine 'bama kada 'ba 'dɔ toja dïdï ma timo ɔwɔ dë kpe. Ne dïdï ma ti këdï ŋgï rɔ kpa közï zi Bɔko'ba.
55004007	Mï loma ma bine ëdï 'deni kɔzɔ riŋa dölï, ame bɔ mo kogbɔ rönï 'deni ŋbö kömö bi 'ba tote mo ne. Kina me mogbɔ rɔma 'deni tara mï laja koja ma zi Bɔko'ba mo'dɔ wa ame ga bo kose zö ne 'deni pili kote kinza toga kpama gɔ lende abo.
55004008	Kina ti mo'ja wa ma laka mo ŋgï gɔmo di zi Yësu Kurïsïtö kɔzɔ bɔ riŋa dölï ame kolɔlɔ wa 'deni ne tara. Mï kada 'ba burë ŋere Yësu bɔ to'dɔ burë rɔ ma kodɔrɔ bo ti ki'di kpa közï ma laka ŋgï zö römöyï mo'dɔ lende laka abo 'deni. Bo inza ki'di ŋge kɔtɔ zö tine gbï zi ya ame ga pili këdï ti kɔmɔ ki'di gɔ tileki abo mï dɔliŋɔ nime ne.
55004009	Tine opi röyï tɔ kpe ndɔ kako welo zö bine.
55004010	Dema ola ma 'deni. Wa 'ba dɔliŋɔ nime na kɔ'ɔ 'deni kulöwö rɔ bo, kina bo kënyï 'deni kari Tesalonika. Koresekene ari 'ba bo 'deni Galatiya, kina Tito ari 'deni Dalomatiya.
55004011	Luka na ŋge kileke tö bine. Kina ɔdɔ këddï kako o'de Marako tïyï, bo ti këdï ŋgï rɔ kɔnyi ma löbu zö mï ndɔbɔ ma.
55004012	Moja Tukïkö 'deni kari Epeso.
55004013	Kina ɔdɔ këddï kako o'de bɔŋgɔ 'ba bi këyï ma nima mola Torowa yayi rö 'ba Karopo ne. Kina 'dɔ ko'de buku ma ga gbï, ma dɔ kiteli mo buku ma laka rɔ kilaka naga nima.
55004014	,
55004015	Kina i'di kömöyï kandi laka di zi Alesandoro bɔ tapini nima. A nime bo ko'dɔ zö bine ne kpamo ɔ'ɔ ŋgï kɔzɔ ɔtɔ. Ne Bɔko'ba ti kodɔ karama mo 'basi dɔ bo. Kina 'dɔ ki'di kömöyï gbï kandi laka di zi bo, römöyï bo o'ji lende ze nime ŋgï rɔ mbëmbë.
55004016	Mï kada ma dɔgba ame koto ma kɔmɔ burë tïyëtï lende ma ne, bɔtɔ ma kɔtɔ mɔtɔ ɔrɔ dë tö. Ola ma ŋge rɔ dɔ kutu ma. Ne bo Bɔko'ba kola lïjë gɔmo.
55004017	Tine ŋere Yësu ɔrɔ 'deni tö ki'di tigɔ zö mïyëtï lende abo bɔ löwö pili kuwö. Bo okɔnyi ma 'deni kɔzɔ wa ame kɔmɔ di kpa tabïyö ne.
55004018	Mikali 'deni bo ti kokɔnyi ma nduwë mɔmɔ di kpa wa ma kënyë pili ŋbö bo kogba ma mïtɔrɔ mï ŋere löbu abo yayi. Yëë'dï këdï zi bo nduwë rɔ ŋburuŋburu. Amini.
55004019	Umötö Purïsïka ni ti Akowila gbï ti bilaka 'ba Onesiporo ga.
55004020	Eraseto oloma 'deni Korinito, tine Turöpïmö ëdï dɔ rɔkɔ'ɔ kina mola bo 'deni Mileto.
55004021	Tine opi röyï tɔ kpe ndɔ 'dɔ kömö zö bine gba kota kinza kpa dɔlili kömö. Yubulö ni ti Pudënïtö ti Lïnö ti Kolawodiya umötö yi pili. Kina löndö mɔtɔ ga umötö yi gbï pili.
55004022	Ŋere Bɔko'ba koloma kö'bö tïyï. Lende këyï abo koloma tiye pili.
56001001	Ma Pɔlo mugu waraga nime zïyï Tito. Ma bɔ ndɔbɔ 'ba Bɔko'ba gbï bɔ laja 'ba Yësu Kurïsïtö. Bo Bɔko'ba i'di ma 'deni to'dɔ ndɔbɔ abo nime 'dɔ tokɔnyi ya ame ga bo kigeli 'deni ne 'dɔ ki'di dönnï gɔ lende kodɔrɔ abo, kina gbï tikali loma ame bo Bɔko'ba ko'dɔkɔ zïnnï ne.
56001002	Mëdï mo'dɔ römöyï ma 'deni ti kɔmɔ ki'di gɔ dïdï ma ŋburuŋburu ma bo këdï ki'di zize. Bo Bɔko'ba o'dɔ bëtï dë, bo iya 'deni mɔlo di bi tisaki mo 'dɔ ti'di dïdï ma ŋburuŋburu zi bilaka abo ga.
56001003	Kina ame na 'deni rɔ kada ma laka mo, bo ileme lende 'ba dïdï abo tönë 'deni zize. Lende 'ba dïdï nime Bɔko'ba bɔ tɔmɔ ze di mï tölë i'di 'deni zö, kose gɔmo 'dɔ muwöwö zi bilaka ma laki.
56001004	Nï Tito na rɔ kole 'ba gbagba ma mï ti'di dɔ gɔ lende 'ba Yësu Kurïsïtö. 'Bu ze Bɔko'ba ti Yësu Kurïsïtö bɔ tɔmɔ ze di mï tölë ko'dɔ yëyï döyï ki'di lende këyï koloma tïyï.
56001005	Mola yi mï Kurëtë 'dɔ kileŋo gɔ ndɔbɔ 'ba kanisa laka kina gbï 'dɔ ki'di löbu 'ba dɔ kanisa mï dɔliŋɔ mo ga pili. Kina kɔzɔ ma mose zïyï tikali mo laka gɔ lende 'ba ti'di löbu 'ba dɔ kanisa.
56001006	Löbu 'ba dɔ kanisa 'dɔ këdï rɔ bilaka ame kinza bi ŋgɔrɔ 'ba lende mɔtɔ rɔmo. Kina 'dɔ bo këdï gbï ŋge ti 'ja kɔtɔ, rɔ bɔ ame kole abo ga kuwö dɔ bo laka ki'di dönnï gɔ lende 'ba Yësu Kurïsïtö, tine gbï kinza wa mɔtɔ ame 'dɔ bilaka kususu lïjë timo mï loma 'bënnï ne.
56001007	Löbu 'ba dɔ kanisa 'dɔ këdï rɔ bɔ ame kinza bi ŋgɔrɔ mɔtɔ rɔmo ne römöyï bo na rɔ bɔ koŋgɔ gɔ bilaka 'ba Bɔko'ba. Kina 'dɔ bo këdï rɔ bilaka ame kinza rɔ bɔ to'dɔ mï löbu, rɔ bɔ tënyï welo rɔ 'dïrï. Kina kinza bo kinza gbï rɔ bɔ layi, rɔ bɔ ko'dɔ ya ala gbï rɔ bɔ to'ja yamo ti kɔri ma kënyë.
56001008	Tine 'dɔ bo këdï rɔ bɔ ko'dɔ ŋba, ko'dɔkɔ ŋge rɔ lende ma laka. Bo këdï rɔ bɔ ma ko'dɔ lende dë rɔ dɔ rumö, tine rɔ bɔ togbɔ dɔ yida rɔ bo ŋge to'dɔ lende laka ame Bɔko'ba ko'dɔkɔ ne.
56001009	Kina 'dɔ bo këdï rɔ bɔ ame kinda'ba laja laka 'ba Bɔko'ba kɔzɔ ma miyandi yi timo. Kɔri nime na ti ki'di bo ŋgï kɔ'bɔ tocɔ bilaka 'ba kanisa ti akiyandi ma kodɔrɔ kina ti lende abo kodowe dɔ kɔnyɔ ya ma kinza ko'dɔkɔ lende 'ba Bɔko'ba dë naga nima ŋgï.
56001010	Löbu 'ba dɔ kanisa na 'dɔ këdï kɔzɔ a nime te, römöyï ma konzi mɔtɔ ga uwö dɔ lende 'ba Bɔko'ba dë, ŋgï rɔ bɔ 'bölu bɔ lende yawa. Bɔ 'bölu naga nime ma konzi mo ga di mï Yudayi.
56001011	Lïjë i'di kpa gɔli ma konzi mɔtɔ ga 'deni kɔcɔ yaga di mï kɔri 'ba lende 'ba Bɔko'ba. Tine zïyï 'dɔ koboso kpa akiyandi kënyë 'bënnï nima kɔrɔ yaga, ame lïjë këdï ko'dɔ ŋge to'ja yamo timo ne.
56001012	Römöyï bɔ 'bɔsi 'bënnï mɔtɔ 'ba Kurëtë iya 'deni tönë te, “Bilaka 'ba Kurëtë lïjë ŋgï rɔ bɔ bëtï, bɔ kpa gbörö, bɔ tïkëpï rɔ kuruku ma kënyë.”
56001013	Lende nime ëdï rɔ ma laka, kina miya zïyï 'dɔ kilende zïnnï rɔ ma kitigɔ 'dɔ lïjë kö'bö ti'di dönnï gɔ lende 'ba Bɔko'ba, kinza lïjë koga kpënnï dë gɔmo.
56001014	Tine kinza lïjë ki'di dönnï dë gbï gɔ lende yawa 'ba Yudayi naga nima. Kina kinza lïjë kuwö dɔ kö'du ki'di 'ba bɔ kilagi lende kodɔrɔ 'ba Bɔko'ba naga nima dë.
56001015	Lende ma rɔ dömöyï bilaka naga nima na me. Bɔ ame 'deni rɔ ma kɔpɔ kɔmɔ Bɔko'ba, wa mɔtɔ 'ba dɔliŋɔ nime inza kpe ma 'dɔ ki'di bo rɔ ti'da di kɔmɔ Bɔko'ba. Tine ya ma kinza ki'di dönnï dë gɔ lende abo naga nima 'deni pili rɔ ti'da di kɔmɔ bo. Lende 'bënnï ga 'deni kpaki rɔ ti'da kina dönnï irasi rönï 'deni lïjë ikali lende ma laka dë kpe.
56001016	Lïjë idewo rönnï rɔ bɔ tikali Bɔko'ba tine ndɔbɔ 'bënnï ga ileme ŋgï lïjë ikali bo Bɔko'ba dë du te. Lïjë uwö dɔ Bɔko'ba dë tine lïjë ebe gbï to'dɔ wa ma bo ko'ji naga. Kina ŋgï lïjë ɔ'bɔ dë kpe to'dɔ wa mɔtɔ rɔ ma laka.
56002001	Tine nï 'bëyï iyandi lïjë to'dɔ wa ame kutï dönï ti akiyandi laka 'ba Bɔko'ba nime ne.
56002002	Ilende zi bilaka 'ba kanisa ame ga rɔ bulöbu ne 'dɔ lïjë kogbɔ dɔ yida rönnï, ko'dɔ a ma kodɔrɔ tine dë to'dɔ wa ma rɔ dɔ rumö. Kina 'dɔ lïjë ki'di dönnï gɔ lende 'ba Bɔko'ba ti dökï'dï kɔtɔ gbï tɔ'ɔ bilaka kina tombi gomɔ kinza tola gɔmo.
56002003	,
56002004	Kina 'dɔ kilende gbï zi 'ja löbu mo ga, lïjë 'ba Bɔko'ba na, loma 'bënnï kö'bö rɔ ma laka. Kinza lïjë kö'bö dë rɔ bɔ kore ala rɔ atɔli 'ba layi. Tine zïnnï tiyandi 'ja titi ti lende laka tɔ'ɔ më'dë nnï gbï ti kole 'bënnï ga.
56002005	Kina 'dɔ lïjë 'ja titi kogbɔ dɔ yida rönnï ti kinza to'dɔ yërï. Gɔ lïjë ko'dɔ ndɔbɔ 'ba dɔ liŋɔ 'bënnï ga na rɔ ma laka ti mï këyï gbï ti tuwö dɔ më'dë nnï ga. Ame na ŋgï ti ki'di bilaka kiti'ja lende 'ba Bɔko'ba dë kpe.
56002006	Kina ilende gbï zi yɔbi mo ga togbɔ dɔ yida rönnï ga laka.
56002007	Tine nï 'bëyï 'dɔ kö'bö rɔ bɔ kileme lende laka mï ako'dɔ 'bï pili. Akiyandi 'bï i'di këdï kinza 'bölu kina gbï kinza lende yawa yïmo.
56002008	Mï akiyandi pili ö'bö ti lende laka ame kinza bilaka ko'ja bi ŋgɔrɔ mɔtɔ 'dɔ kususu yi timo. 'Dɔ bɔ kilagi lende ze naga nima rɔmo kaya ŋgï kikali dë kpe tiya a ma kënyë mɔtɔ ti möyï ze.
56002009	Kina 'dɔ kilende gbï zi bilaka 'ba kanisa ame ga rɔ bɔ ndɔbɔ zi ya mɔtɔ ga ne. Kina laka 'dɔ lïjë kuwö dɔ bɔ dönnï ga gbï to'dɔ ako'dɔkɔ mo ga pili kinza lende mɔtɔ teyi.
56002010	Kina kinza lïjë ko'bali wa mo ga dë gbï. Tine 'dɔ lïjë ko'dɔ wa ame ga gɔ kileme lïjë rɔ bilaka laka zi bɔ dönnï ga mï ndɔbɔ ko'dɔ 'bënnï ne. Kina ti kileme ŋgï akiyandi 'ba Bɔko'ba bɔ tɔmɔ ze di mï tölë nime ëdï rɔ lende laka.
56002011	Miya te römöyï Bɔko'ba i'di lende këyï abo 'deni zi bilaka pili koyi bi kɔzɔ bi kɔpɔ tara. Römöyï ti lende këyï abo na me bo kɔmɔ dɔkomali bilaka lesi 'deni pili di mï tölë.
56002012	Bo ose 'deni zize 'dɔ dodɔke rɔze ti bërï di mï ako'dɔ ti ako'dɔkɔ 'ba dɔliŋɔ nime. Tine zize toloma mï dɔliŋɔ nime togbɔ dɔ yida rɔze. Kina gbï 'dɔ do'dɔke lende laka toro Bɔko'ba.
56002013	Römöyï dëdïke 'deni ti kɔmɔ ki'di ti bi koda gɔ kada laka ame 'dɔ Yësu Kurïsïtö kileme rɔ bo rɔ löbu 'ba dɔ wa pili ne. Bo na rɔ Bɔko'ba ze ame rɔ dɔ kiteli, bo kɔmɔ ze 'deni yaga di mï tölë ne.
56002014	Bo ölë 'deni tutë gɔze di mï lende kënyë pili ti'di ze rɔ ma kɔpɔ rɔ 'ba gbagba bo ga ŋge tönyö gɔ lende ko'dɔ laka.
56002015	Oto ndose naga nime zi bilaka 'ba kanisa. Römöyï Bɔko'ba i'di közï kakpa 'deni zïyï tocɔ lïjë mï lende laka tamo dönnï gɔ lende kënyë. Tine nï kinza ki'di bɔtɔ mɔtɔ kudölï yi dë.
56003001	Iya zi bilaka 'ba kanisa kinza lïjë kola gɔ tuwö dɔ turu ni ti ya ma ti közï kakpa naga dë. Ma laka mo na 'dɔ lïjë koro ya naga nime. Kina 'dɔ lïjë kö'bö ŋburu ndö to'dɔ a ma laka ame ga këdï kiya zïnnï to'dɔ mo ne.
56003002	Kinza lïjë kiti'ja bɔtɔ dë, ko'dɔ 'dïrï dë gbï. Tine 'dɔ lïjë kokɔnyi bilaka pili gbï toloma ti kɔmɔ kele.
56003003	Römöyï pa mɔlo bine gba kinza dëdïke rɔ 'ba Kurïsïtö dolomake 'deni to'dɔ lende dɔ rumö doroke bilaka dë kina do'dɔke lende laka ɔtɔ dë gbï yɔ. Dö'böke eze ŋge to'dɔ dɔkomali wa ame ga rɔ ako'dɔkɔ 'ba yida rɔze ga ne. Dolomake 'deni bine rɔ bɔ ko'dɔ lende kënyë, ti mï kombi. Bilaka o'ji ze, kina ze gbï tara do'jike bilaka.
56003004	Tine kina me Bɔko'ba kileme akɔ'ɔ abo 'deni gbï ti yëyï mo ame 'dɔ bo kɔmɔ ze di mï tölë.
56003005	Bo o'dɔ 'deni gɔ mï këyï abo tine inza du te gɔ lende ko'dɔ laka ze ga. Nyï Kɔtɔ Laka abo urögö ze 'deni rɔ ma kɔpɔ yaga di mï lende kënyë ze ga ki'di ze 'deni tëdï rɔ wa la'ja.
56003006	Bo i'di Kurïsïtö kɔmɔ ze 'deni yaga di mï tölë, bo koja Nyï Kɔtɔ Laka abo 'deni kulöwö kako kila'ba dɔze.
56003007	Lende këyï abo zize rɔ mbëmbë kina me bo ki'di ze 'deni 'dɔ dëdïke rɔ ma laka kɔmɔ bo. Gɔ kö'du mo na dikalike 'deni ti do'jake dïdï ma ŋburuŋburu ŋgï rɔ apötö.
56003008	Lende naga nime rɔ ma laka kina 'dɔ koto tiya mo nduwë zi bilaka 'ba kanisa, kinza kudölu ra di dɔ ya ma ki'di dönnï 'deni gɔ lende 'ba Bɔko'ba naga nima lïjë könyö nduwë gɔ to'dɔ ndɔbɔ ma laka mï loma 'bënnï ga ame 'dɔ kokɔnyi bilaka mɔtɔ ga gbï rɔ apötö.
56003009	Tine nï 'bëyï kinza konyɔnyɔ röyï dë mï kowasa yawa naga nima ti lende 'ba tïtëtë möyï bulöbu ma mɔlo naga rɔ gögö. Kina gbï kinza kodɔ'bɔ röyï dë ti bɔ këdï kamo ko'dɔ 'dïrï gɔ kö'du ki'di 'ba Musa naga nima. Lende naga nima pili rɔ kö'du yawa okɔnyi bɔtɔ dë kɔtɔ te.
56003010	Ɔdɔ bɔ mɔtɔ këdï ame këdï ki'di bilaka 'ba kanisa ko'dɔ lamo rɔ gɔ rönnï, ilende zi bɔ mo kola gɔ to'dɔ mo yaga. Ɔdɔ bo kola gɔmo dë ileki kiya gbï zi bo. Tine ɔdɔ bo kö'bö nduwë to'dɔ mo kinza kodɔ'bɔ röyï dë kpe ti bo.
56003011	Ikali 'deni, lïjë bilaka ma kɔzɔ wa naga nima tara, ölu 'deni yaga di mï kɔri 'ba Bɔko'ba kina ako'dɔ 'bënnï ga ileme lïjë 'deni rɔ bɔ lende kënyë.
56003012	Mëdï mo'dɔ toja Arotema mɔtɔga Tukïkö kari zïyï yayi. Ɔdɔ bo kömö 'deni opi röyï ndɔ kako zö Nikopoli. Römöyï mëdï mo'dɔ tari toloma yayi mï kada 'ba bi këyï.
56003013	Kina 'dɔ kopi röyï gbï tokɔnyi Zena bɔ toweli mï burë ni lïjë ti Apolo. Ɔdɔ lïjë këdï ko'dɔ tënyï di zïyï yayi oŋgɔ gönnï laka 'dɔ lïjë këdï ti wa pili ma 'dɔ kokɔnyi lïjë mï liŋgere nima.
56003014	Iyandi bilaka ze ga 'ba kanisa laka to'dɔ ndɔbɔ 'dɔ lïjë kokɔnyi ya ma këdï rɔ leri 'ba wa. Kina gbï kinza loma 'bënnï këdï ra ŋgï rɔ yawa mï dɔliŋɔ nime.
56003015	Löndö ame ga pili tö bine ne, umötö yi laka. Kina 'dɔ kumötö ya ama ga yayi rɔ bɔ ki'di dönnï gɔ lende 'ba Kurïsïtö kɔ'ɔ ze kulöwö ne. Lende këyï 'ba Bɔko'ba koloma tiye pili.
57001001	Ma Pɔlo bɔ koboso gɔ lende 'ba Yësu Kurïsïtö mo tönë, ze ti Timatiyo na me dëdï dugu waraga nime zïyï Pilemona, nï lëpï ze ma dɔ'ɔ kulöwö,
57001002	gbï ti lëmï ze Apiya ni ti Akipo bɔ ya lëpï ze, kina gbï ti bilaka 'ba kanisa ame ga këdï kotɔtɔ dönnï liŋɔ 'bï yayi ne.
57001003	Lende këyï ti yëyï 'ba Bɔko'ba 'bu ze ti 'ba Yësu Kurïsïtö ŋere ze koloma kɔtɔ tiye.
57001004	Mï mötu ma pili mö'bö tileki yëë'dï göyï zi Bɔko'ba ma
57001005	römöyï ti'di döyï gɔ lende 'ba ŋere ze Yësu muwö 'deni gbï ti akɔ'ɔ 'bï ma zi bilaka 'ba kanisa lëpï ze ga pili.
57001006	Mumötu Bɔko'ba ki'di rɔ kodɔ'bɔ ze mï ti'di dɔze gɔ lende 'ba Kurïsïtö nime ko'de ŋgira'da 'ba akikali ma kalo zïyï mï wa ma laka naga pili ame kina 'deni zize 'dɔ to'dɔ mo dömöyï Kurïsïtö ne.
57001007	Löndö ma, akɔ'ɔ 'bï i'di ma 'deni ŋgï mëdï lɔ ti lɔŋɔ bi tiliya gɔ ame nï na kocɔ bilaka 'ba Bɔko'ba 'deni le'jete kulöwö mï lende laka.
57001008	Gɔ lende mo na ma bɔ löndö yï mï Kurïsïtö, dëne 'dɔ mëdï ŋgï rɔ dɔ kïtëwu ti'di kö'du mo zïyï 'dɔ to'dɔ wa ame ga gɔ ko'dɔ ne.
57001009	Ne tine akɔ'ɔ i'di ma 'deni 'dɔ moma'jo rɔma zïyï. Ma Pɔlo ame ma 'deni pele rɔ bulöbu, kina ma rɔ dɔ kiteli mo ma 'deni mï maboso gɔ lende 'ba Kurïsïtö ne, ti mo'dɔ ŋgï tara.
57001010	Moma'jo rɔma zïyï gɔ lende 'ba Onesimo kole ma nime mëdï moja kari zïyï yayi ne. Di dɔ ziŋgiri nime mëdï dɔmo mï maboso bine ne mileki ŋgï yaga rɔ 'bu zi bo.
57001011	Kina kɔzɔ ma tönë pa bo kinza pele mɔlo zïyï rɔ ɔtɔ ne, tine le'jete bo 'deni yaga rɔ a ma laka zïyï gbï zö.
57001012	Toja bo kari zïyï yayi nime ŋgï kɔzɔ kapa ma na 'deni kari.
57001013	Mo'dɔkɔ 'dɔ ti'di bo koloma gbɔ gɔ bi 'bï tö bine tokɔnyi ma di mï maboso nime mëdï 'deni yïmo gɔ lende 'ba laja laka 'ba Kurïsïtö ne.
57001014	Tine kinza ma muwö lende 'bï gba titi mo'dɔkɔ dë to'dɔ a mɔtɔ kinza lende ko'dɔ laka 'bï këdï ra ŋge gɔ ndose ma. Tine mo'dɔkɔ 'dɔ nï na ko'dɔ ë'bï gɔ mïyï.
57001015	Kina mɔtɔga gɔ ame bo kese 'deni titi mbowa yaga di röyï ne bo kileki gbɔ koloma nati ŋburu tïyï,
57001016	dë kpe nati rɔ atɔli tine 'deni yaga rɔ dɔ kiteli rɔ löndö. Bo 'deni ŋgï rɔ ame mɔ'ɔ kulöwö ne. Kina ti këdï gbï tara zïyï römöyï bo di liŋɔ 'bï tine 'deni gbï yaga rɔ löndö mï Kurïsïtö.
57001017	Kina me ɔdɔ kiya te kikali ma ŋgï rɔ lëpï yï, inda'ba bo kɔzɔ ma na kinda'ba.
57001018	Ɔdɔ bo kirasi a mɔtɔ zïyï ala bo ko'dɔ wali mɔtɔ momba dɔŋgo'do ma 'deni teyi, ti mopi zïyï.
57001019	Ma Pɔlo mëdï mugu a nime zïyï te ti közö, “Ti mopi zïyï.” Dëne nï Pilemona na gɔ kopi zö gɔ dïdï yï, ne miya dë tara.
57001020	Löndö ma, mo'dɔkɔ yi 'dɔ ko'dɔ kɔzɔ a nime te zö mï möyï ŋere Yësu. Ïyëyï dökï'dï ma kɔzɔ löndö mï Kurïsïtö tara.
57001021	Mikali ŋgï rɔ ma laka kɔzɔ ame mugu waraga nime zïyï ne ti ko'dɔ ŋgï tara kina gbï rɔ dɔ kiteli.
57001022	Kina mɔtɔ gbï ileŋo rö zö ndö koda ma yayi. Römöyï mɔtɔga Bɔko'ba ti kuwö mötu 'be kileki ma ziye yayi.
57001023	Epapora ame gbï tö mï maboso bine gɔ lende 'ba Yësu Kurïsïtö ne, oja mötö abo zïyï.
57001024	Bɔ ndɔbɔ lëpï ze ga Marako ni ti Aritaroko ti Dema ti Luka umötö yi gbï.
57001025	Lende këyï 'ba Yësu Kurïsïtö ŋere ze koloma kɔtɔ tiye pili.
58001001	Pa tönë mɔlo bine Bɔko'ba oloma 'deni rɔ tilende gɔ a ma gege zi 'bu ze löbu ga mï konzi ti bɔ kumë lende ni.
58001002	Tine ma gïrï nime mï kada ame 'deni rɔ ŋburuŋburu mo ne, kole abo ame bo ki'di 'deni rɔ bɔ dɔ wa pili ne na bo koja 'deni kako kilende zize. Ti bo na me Bɔko'ba ko'ba wa pili 'ba dɔliŋɔ nime.
58001003	Bo na rɔ bi kɔpɔ ma löbu 'ba Bɔko'ba, kïnë bo rɔ kïnë Bɔko'ba. Tigɔ 'ba lende abo na me ki'di wa pili 'deni këdï kö'bö mï gɔ bi mo ga. Bo ako 'deni kurögö ze yaga di mï lende kënyë ze ga na me bo kari 'deni mïtɔrɔ koloma dɔ dörï Bɔko'ba tigɔ dɔ kiteli.
58001004	Bo na Bɔko'ba ki'di 'deni mbiri löbu di dɔ malayika ni kɔzɔ möyï ma ki'di dɔ bo rɔ kole, ame kina mbiri di dɔ möyï malayika ne.
58001005	Me malayika ma yala na Bɔko'ba kilende ra teyi kiya te, “Nï na rɔ kole ma. Tɔne ma na 'deni rɔ 'bu yï”? Me tönë 'dɔ bo kiya gbï te, “Ti mëdï rɔ 'bu zi bo kina ti bo këdï rɔ kole ma,” ne bo iya dë gɔ lende 'ba malayika ma kɔtɔ mɔtɔ.
58001006	Mï kada nima bo Bɔko'ba këdï ko'dɔ 'deni toja kole dɔndende abo nime kako mï dɔliŋɔ bine ne, bo iya gbï te, “Malayika ma ga pili ti kïlëlu bo.”
58001007	Lende 'ba malayika abo ga 'ba Bɔko'ba na bo kiya kɔzɔ a nime te, “Bɔko'ba i'di lïjë malayika abo ga rɔ lili, lïjë bɔ laja abo ga rɔ pa'do.”
58001008	Tine lende ma bo kiya gɔ kö'du 'ba kole abo na te, “Nï Bɔko'ba, kïtï 'bï ti kö'bö rɔ ŋburuŋburu, ko'dɔ lende laka ŋburu mï ŋere löbu 'bï.
58001009	Ako'dɔkɔ 'bï rɔ lende laka, o'ji lende kënyë. Gɔ kö'du mo na me bo Bɔko'ba 'bï ko'dɔ yi mbiri löbu ti lɔŋɔ mo kebe 'ba lëpï yï ga.”
58001010	Bɔko'ba iya gbï te, “Ŋere, nï o'ba wa pili 'deni di bi tisaki mo, dɔyayi ni ti mïtɔrɔ közïyï na ko'ba.
58001011	Lïjë pili ti kote rönnï tine nï 'bëyï ti kö'bö ŋburu. Lïjë ti köndë kɔzɔ bɔŋgɔ,
58001012	ti kuköku lïjë kɔzɔ bɔŋgɔ ŋgɔrɔ, kutë lïjë ti ma la'ja. Tine nï 'bëyï ö'bö te gɔ bi mo, loma 'bï ote rönï dë.”
58001013	Malayika ma yala na Bɔko'ba kiya ra teyi te, “Oloma dɔ dörï ma bine ŋbö mi'di yi ka'da bɔ ya 'bï ga”?
58001014	Ne tine ndɔbɔ 'ba malayika ni 'deni rɔ wa'di? Lïjë na rɔ bɔ ndɔbɔ zi Bɔko'ba, tokɔnyi ame ga këdï kɔmɔ di mï tölë ne.
58002001	Gɔ kö'du mo nati zize 'dɔ dogbɔke rɔze laka gɔ lende laka naga nime duwöke ne kö'bö dɔze kinza debe dɔcɔke ra.
58002002	Doŋgɔke 'deni kö'du ki'di 'ba Bɔko'ba ma tönë ga malayika kuwöwö zi 'bu ze löbu ga ne rɔ ma kodɔrɔ. Kina me lïjë ame ga pili kinda'ba dë ala kuwö dɔmo dë ne ndoro mo asi 'deni rönnï.
58002003	Tine ze ma 'beze ti dɔmɔke tondo ɔdɔ kiya te debe dilagike kɔnyi löbu 'ba Bɔko'ba nime bo kɔmɔ ze 'deni ti kole abo di mï tölë ne ra yaga? Ŋere Yësu na kuwöwö lende nime 'deni dɔgba. Kina me lïjë ya ma kuwö di kpa bo mo ga ileme 'deni zize ma këdï rɔ ma kodɔrɔ.
58002004	Kina Bɔko'ba ileki gɔmo 'deni gbï teyi, ëdï rɔ ma kodɔrɔ. Bo o'dɔ gɔ kotɔ ma konzi 'deni, bo koza Nyï Kɔtɔ Laka abo zize kɔzɔ ma bo kiteri.
58002005	Tine malayika na dë bo ki'di rɔ bɔ dɔliŋɔ nime 'dë këdï kako ne, ame mëdï mugu lende mo ziye ne.
58002006	Römöyï ugu 'deni mï gɔ bi mɔtɔ mï buku 'ba Bɔko'ba yayi, iya te, “Bilaka lesi mo ga lïjë wa'di ga na yɔ 'dɔ nï Bɔko'ba komeri lende 'bënnï, ki'di kɔ'ɔ röyï?
58002007	Tondo kileki tigɔ 'bënnï ŋgï ŋge tötï titiyi di zi 'ba malayika ni? Tine odɔ rɔ löbu 'deni dönnï ti lende koro mo,
58002008	ki'di lïjë rɔ bɔ dɔ wa pili.” Iya rönï 'deni bine tëgë, “Bɔko'ba i'di bilaka lesi 'deni rɔ löbu 'ba dɔ wa pili,” kinza kola ma kɔtɔ yaga. Ne ma gïrï nime doŋgɔ 'deni bilaka lesi inza ti közï kakpa dɔ ɔtɔ pili na me nati.
58002009	Tine Yësu na do'ja 'deni kinda'ba rɔ löbu ni ti lende koro mo gɔ gomɔ nime bo kombi mï tölë abo ne. Tondo te yɔ na Bɔko'ba kileki bo ŋgï ŋge tötï titiyi di zi malayika ni ŋgï kinza tigɔ 'dɔ bo kölë gɔze bilaka pili.
58002010	Bo Bɔko'ba na ko'ba wa pili ki'di gbï këdï koloma kö'bö mï gɔ bi mo ga. Kina ëdï ŋgï rɔ ma laka 'dɔ bo ki'di Yësu kinda'ba rɔ löbu ma laka abo ti tombi gomɔ. Römöyï Yësu ɔmɔ kole ma konzi 'ba Bɔko'ba 'deni ko'de kako mï löbu abo.
58002011	Bo na ki'di ze 'deni rɔ ma kɔpɔ rɔ bilaka 'ba Bɔko'ba. Kina me ze pili 'deni rɔ kole 'ba 'bu kɔtɔ ti bo. Gɔ lende mo na tïdëkï ze rɔ löndö inza kaya rɔ bo.
58002012	Kɔzɔ ame bo kiya te, “Bɔko'ba, ti miya lende 'ba löbu 'bï zi löndö ma ga. Ti mïlëlu yi mï kpa kotɔtɔ 'bënnï.”
58002013	Bo iya gbï te, “Ti mi'di dɔma gɔ lende 'ba Bɔko'ba.” Kina bo kiya gbï te, “Ma na me bine ti kole ame ga Bɔko'ba ki'di 'deni zö ne.”
58002014	Tine kɔzɔ ame ze kole mo ga nime rɔ bilaka lesi yida rɔze te ti roma teyi ne, gɔ kö'du mo na me Yësu kako 'deni rɔ bilaka lesi kɔzɔ ze te 'dɔ bo kölë gɔ bo kicaca dɔ tigɔ 'ba Satani bɔ dɔ tölë tönë yaga
58002015	'dɔ kope ze yaga rɔ dɔ ŋgölö di mï loma tö'bö ŋburu rɔ atɔli ze nime bine di zi tikere 'ba tölë ne.
58002016	Dikali 'deni malayika na dë bo kokɔnyi. Römöyï ugu 'deni mï buku 'ba Bɔko'ba iya te, “Kupö Abarayama ga na bo kokɔnyi.”
58002017	Omba kina me ki'di 'dɔ bo kako gbï kɔzɔ kïnë ze löndö bo ga te ne 'dɔ bo këdï ti mï këyï ti mï koŋmi to'dɔ ndɔbɔ 'ba Bɔko'ba laka rɔ bɔ akumu ma löbu 'dɔ ki'di Bɔko'ba kola bilaka abo ga gɔ lende kënyë.
58002018	Bo ti kɔ'bɔ tokɔnyi ma Satani këdï kiyari naga 'deni ŋgï römöyï iyari gbagba bo 'deni gbï tara bine bo kombi gomɔ mo.
58003001	Kina ti kpe löndö ma ga ame pili Bɔko'ba kïdëkï ye 'deni rɔ 'ba bo ga ne, omerike lende 'ba Yësu nime Bɔko'ba koja 'deni zize rɔ bɔ akumu ma löbu dutïke 'deni gɔ lende mo ne.
58003002	Ndɔbɔ ame Bɔko'ba ki'di bo teyi ne bo o'dɔ 'deni laka kɔzɔ 'ba Musa ame ko'dɔ liŋɔ 'ba Bɔko'ba ne tara.
58003003	Tine rɔ löbu ma 'ba bo mbiri kebe 'ba Musa kɔzɔ ame rɔ löbu 'ba bɔ kubö rö na mbiri kebe 'ba rö mo ne tara.
58003004	Rö pili ëdï ti bɔ kubö mo ga teyi. Tine Bɔko'ba na ki'di wa pili mï dɔliŋɔ nime.
58003005	Musa o'dɔ ndɔbɔ 'deni laka kɔzɔ 'ba bɔ laja tara liŋɔ 'ba Bɔko'ba bo kileme wa ma Bɔko'ba këdï kuwöwö kada mɔtɔ.
58003006	Tine Kurïsïtö o'dɔ ma 'ba bo 'deni laka kɔzɔ kole 'ba bɔ liŋɔ ame bo na mbiri dɔ liŋɔ nima ne. Kina ze na ti dëdïke ŋgï mï liŋɔ abo ɔdɔ kiya te dö'böke ŋgï ti mï këddï ti'di dɔze gɔmo ma dëdï do'jake yëyï di zi Bɔko'ba.
58003007	Kina kɔzɔ ma tönë Nyï Kɔtɔ Laka kiya te, “Mï kada nime tɔne ɔdɔ kuwöke mugu bo Bɔko'ba kilende ziye
58003008	kinza kö'böke dë rɔ minyi kɔzɔ 'ba 'bu ye löbu tönë ga bine kilagi Bɔko'ba di yï mökö kudölï bo ne.
58003009	Bɔko'ba iya 'deni te, ‘Lïjë o'ja wa ma mo'dɔ zïnnï mï kɔmɔ kɔɔ 'butë sowɔ pele tine lïjë udölï ma 'biri.
58003010	Gɔ lende mo na yïmö kata rönnï miya te, “Lïjë uwö dɔma dë, lïjë kö'bö ŋgï ŋburu rɔ tɔcɔ yaga di mï kɔri ma.”
58003011	Kina yïmö kata ŋgï mulömu rɔ dökï'dï kata miya te, “Lïjë inza kɔdɔ du te mï bi 'ba rɔ kindawo ma.”’”
58003012	Kina me ti löndö ma ga, oŋgɔke rɔye laka kinza nï mɔtɔ kinda'ba dökï'dï kölu dë, ame këdï ki'di yi nï mɔtɔ kö'bö ŋgï kinza ki'di döyï kpe gɔ lende 'ba Bɔko'ba kebe za kaŋgi mökö di rɔ Bɔko'ba bɔ dïdï ne.
58003013	Rɔ kɔmɔ lëndö löbu nime pili ɔdɔ këddïke gba mï kada mo tönë Nyï Kɔtɔ Laka këdï kïdëkï rɔ “Tɔne” ne, ö'böke tocɔ mï këddï rɔ gɔ rɔye tö'bö mï kɔri 'ba Bɔko'ba kinza lende kënyë kotɔ yi nï mɔtɔ ra kɔwɔ yaga ki'di yi rɔ minyi.
58003014	Di bi tisaki mo di'dike dɔze 'deni ŋgï gɔ lende 'ba Bɔko'ba kinza a mɔtɔ ma rɔ ma kïlïkö yïmo. Kina ɔdɔ dö'böke ŋgï nduwë tara rɔ ŋburuŋburu mo dëdïke 'deni rɔ lëpï ma laka zi Kurïsïtö.
58003015	Lende nime iya rönï 'deni te, “Mï kada nime tɔne ɔdɔ kuwöke mugu bo Bɔko'ba kilende ziye, kinza kö'böke dë rɔ minyi kɔzɔ 'ba 'bu ye löbu tönë ga bine kilagi lende 'ba Bɔko'ba ne.”
58003016	Tine yë mo ga na rɔ bɔ kuwö lende 'ba Bɔko'ba mo naga nime kebe kilagi ne ya? Lïjë na rɔ ya ame ga pili Musa kokɔkɔ koja yaga di Ezipeto ne.
58003017	Yë ga na mï Bɔko'ba kata rɔmo kɔmɔ kɔɔ mo 'butë sowɔ ne ya? Lïjë bilaka kɔtɔkɔtɔ naga nime na. Gɔ lende kënyë 'bënnï na lïjë kölë ŋgï pili kote dönnï yï mökö yayi.
58003018	Ne ame Bɔko'ba kulömu lïjë kiya te, “Lïjë inza kɔdɔ mï dɔyayi ma ame 'dɔ mi'di lïjë kindawo rönnï di teyi ne,” yë ga na bo këdï kiya? Lïjë bilaka kɔtɔkɔtɔ naga nime na gbï römöyï lïjë uwö dɔ bo dë.
58003019	Kina me dikalike 'deni a ma kota lïjë kinza ki'di lïjë kɔdɔ dë mï yayi nima na rɔ tilagi ti'di dönnï gɔ lende 'ba Bɔko'ba.
58004001	Kina me Bɔko'ba kose 'deni zize bine te bo ti ki'di ze dɔdɔke mï bi 'ba rɔ kindawo. Kina ti oŋgɔke rɔye laka kinza nï mɔtɔ kari kolɔ'bɔ 'bëyï ra kɔri kinza ma kɔdɔ yïmo.
58004002	Römöyï ze duwöke lende 'ba Bɔko'ba 'deni gbï kɔzɔ 'bënnï 'ba 'bu ze löbu tönë ga. Tine tuwö mo ŋge tara okɔnyi lïjë dë römöyï lïjë i'di dönnï dë gɔmo. Kina me lïjë mo nime ömö ga dë mï bi 'ba rɔ kindawo mo tönë.
58004003	Ze ma di'dike dɔze gɔ lende abo 'ba Bɔko'ba naga ze na dömöke 'deni teyi, kɔzɔ ma bo kiya tönë te, “Yïmö ata rönnï mulömu lïjë te, ‘Lïjë inza kɔdɔ mï dɔyayi ma ame 'dɔ mi'di lïjë kindawo rönnï di teyi ne.’ ” Tine bo ote ndɔbɔ abo ga 'deni pili mï kada 'ba to'ba dɔliŋɔ.
58004004	Römöyï ugu 'deni mï gɔ bi mɔtɔ mï buku 'ba Bɔko'ba yayi gɔ kö'du 'ba tö'dö dɔ modɔmorïyö iya te, “Mï tö'dö dɔ modɔmorïyö Bɔko'ba indawo rɔ bo 'deni di pötö ndɔbɔ pili abo ga.”
58004005	Kina me kileki kiya gɔ lende 'ba rɔ kindawo nime 'böwu gbï te, “Lïjë inza kɔdɔ mï dɔyayi ma ame 'dɔ mi'di lïjë kindawo rönnï di teyi ne.”
58004006	Lïjë ma dɔgba mo naga nime kuwöwö lende naga nime zïnnï ne ɔdɔ ga dë du te mï gɔ bi 'ba rɔ kindawo nima gɔ lende kinza kuwö 'bënnï. Ola 'deni zi ya mɔtɔ ga na 'dɔ kɔdɔ teyi.
58004007	Kina me Bɔko'ba koza kada mɔtɔ 'deni kïdëkï möyï mo rɔ “Tɔne” ki'di Dawidi kilende gɔmo tönë bine di pötö kɔmɔ kɔɔ konzi 'deni kiya te, “Mï kada nime tɔne ɔdɔ kuwöke mugu bo Bɔko'ba kilende ziye, kinza kö'böke dë rɔ minyi.”
58004008	Ne ma kiya te Yësuwa këdï kokɔkɔ bilaka naga nima ra kömö mï gɔ bi 'ba rɔ kindawo mo nime dëne Bɔko'ba inza kiya lende 'ba kada mɔtɔ kpe.
58004009	Dëmba tine, gɔ bi 'ba rɔ kindawo 'ba Bɔko'ba ëdï ë'bënï ka rɔ ma sari koda ma 'ba bo ga.
58004010	Bɔ ame kari 'deni kɔdɔ teyi ne ti kindawo rönï ŋgï di pötö ndɔbɔ pili kɔzɔ 'ba Bɔko'ba.
58004011	Kina ti dogbɔke rɔze laka 'dɔ dömöke gɔ bi nima tindawo rɔze kinza nï mɔtɔ kebe kɔcɔ ra yaga gɔ lende kinza kuwö kɔzɔ 'ba 'bu ze löbu ga tönë bine ne.
58004012	Römöyï lende 'ba Bɔko'ba na rɔ dïdï kitigɔ kiteli kulu ma kapa ame këdï kirati bi ŋgï koke mɔrɔ 'ba mï ti kpa dɔmoso ni pili yaga ne. Bo ote gɔ meri ti ako'dɔkɔ 'ba mï dökï'dï bilaka 'doyi.
58004013	A mɔtɔ inza di mï löŋgö wa naga nime bo ko'ba ne rɔ ma kusu di kɔmɔ bo Bɔko'ba. Wa pili yaga bi kɔpɔ zi bo. Bo na ti kari kititi kpeze pili gɔ nï mɔtɔ kïyëtï gɔ ako'dɔ 'bï.
58004014	Ne kinza dolake gɔ wa ame di'dike dɔze 'deni gɔmo ne dë kpe. Römöyï le'jete dëdïke 'deni ti bɔ akumu ma löbu ame kari 'deni ŋbö mïtɔrɔ zi Bɔko'ba, omba kina rɔ kole abo Yësu.
58004015	Bo bɔ akumu ma löbu 'beze inza ŋgï tara komeri a mɔtɔ rɔ tikeŋme ze dë. Tine dëdïke 'deni ti bɔ akumu ma löbu ame Satani kopi rönï 'deni gɔmo kiyɔzɔ konya dönï, ko'dɔ a mɔtɔ rɔ lende kënyë dë ne.
58004016	Kina dakoke ti rɔ dɔ ŋgölö kɔmɔ bo Bɔko'ba 'dɔ bo koŋgɔ lisa 'ba rɔze, ko'dɔ mï këyï zize kokɔnyi ze mï kada mo ame ɔdɔ kömö 'deni dɔze.
58005001	Bɔ akumu ma löbu pili igeli di mï löŋgö bilaka lesi ki'di to'dɔ ndɔbɔ 'ba Bɔko'ba gɔ ya ma laki pili, to'de kpa közï ti akumu toŋma mo zi Bɔko'ba gɔ lende kënyë 'bënnï ga.
58005002	Lïjë gbï rɔ bilaka kinza tigɔ, tine lïjë ikali gbï tiliya rönnï zi ma rumö kölu 'deni kinza kikali a mɔtɔ rɔ lende 'ba Bɔko'ba dë naga.
58005003	Lïjë bɔ akumu ma löbu ni gbï rɔ bɔ lende kënyë kina lïjë këdï ko'de akumu gbï gɔ lende kënyë ma 'bënnï ga kɔtɔ ti 'ba bilaka ma laki.
58005004	Bɔtɔ mɔtɔ i'di rönï dë gɔ dönï rɔ bɔ akumu ma löbu. Bɔko'ba na këdï kïdëkï wa mï ndɔbɔ nime kɔzɔ ame bo kïdëkï Arona ne tara.
58005005	Kina gbï tara Kurïsïtö na dë ki'di rɔ bo mï löbu nime tëdï rɔ bɔ akumu ma löbu. Tine Bɔko'ba na kiya zi bo te, “Nï na rɔ kole ma. Tɔne ma na 'deni rɔ 'bu yï.”
58005006	Mï akugu mɔtɔ gbï yayi bo iya te, “Ti kö'bö rɔ bɔ akumu ma ŋburuŋburu kɔzɔ 'ba Malekisedeke.”
58005007	Mï kada 'ba loma abo 'ba Kurïsïtö mï dɔliŋɔ bine bo oma'jo rɔ bo 'deni zi Bɔko'ba rɔ ma kembe ti monɔ römöyï Bɔko'ba na kɔ'bɔ tɔmɔ bo di mï tölë. Akititi abo ga Bɔko'ba uwö 'deni ŋgï römöyï bo uwö dɔ Bɔko'ba.
58005008	Bo pele rɔ kole 'ba Bɔko'ba tine mï gomɔ nime na bo kikali ŋgï tuwö dɔ Bɔko'ba na tondo.
58005009	Kina ɔdɔ bo kikali 'deni laka tara tine bo na 'deni kileki yaga nati rɔ ŋgira'da 'ba tɔmɔ di mï tölë ma ŋburuŋburu zi ma kuwö dɔ bo naga.
58005010	Kina me Bɔko'ba kïdëkï bo 'deni rɔ bɔ akumu ma löbu kɔzɔ 'ba Malekisedeke.
58005011	Mëdï ti lende ŋbaŋi 'dɔ tiya mo ziye gɔ kö'du nime tine a mo bi 'ba tïyëtï mo ziye pele iŋaŋa ma 'deni römöyï kpe dɔye ïrïndï kulöwö.
58005012	Dëne a nime tönë mɔlo bine ne kpe na 'deni le'jete këddï kiyandike ya mɔtɔ ga 'bato. Ne 'böwu o'dɔkɔke gba 'dɔ bilaka na kiyandi ye ti bi tisaki 'ba lende 'ba Bɔko'ba nime. Kpe 'deni ŋgï ka rɔ kole kuru ame kikali tonyo a ma kitigɔ dë këdï kulu ma 'bënï gba rɔ mba ne.
58005013	Bɔ ame gba rɔ kole kuru këdï kulu 'bënï ŋge rɔ mba ne ikali a ma laka dë mï loma 'bënï.
58005014	Tine akonyo ma kitigɔ ŋge zi bulöbu ame kinene dɔ wa naga nime 'deni 'doyi mï loma abo kikali ma laka ti ma kënyë mo ne.
58006001	Kina ti, dolake dɔzɔli 'ba akiyandi 'ba Kurïsïtö tönë ga tötï titi gɔze deseke te mbowa dɔgba mï 'ba bulöbu. Akiyandi ma dɔgba tönë kiya rönï bine rɔ dɔ kotɔ di mï lende ma yawa ti'di dɔ gɔ lende 'ba Bɔko'ba
58006002	ti bapatisi ni ti közï ki'di 'ba yëyï mo ti tɔdɔ 'ba töku yaga di mï tölë ti kada 'ba burë ma rɔ ŋburuŋburu ne minza kpe mileki miyandi gɔmo teyi ziye.
58006003	Tine deseke mbowa dɔgba. Kina ɔdɔ Bɔko'ba ko'dɔkɔ ŋgï zize wa nime na ti do'dɔke.
58006004	Ne 'bënnï lïjë ame ga kebe koga kpënnï 'deni gɔ Kurïsïtö ne kɔri mɔtɔ inza kpe zïnnï totɔ dönnï timo. Römöyï pa tönë bine lïjë oloma 'deni mï bi kɔpɔ 'ba Bɔko'ba. Kpa közïmo ga lïjë o'ja 'deni gbï, kodɔ Nyï Kɔtɔ Laka dönnï kɔtɔ tize.
58006005	Lïjë kikali laka 'ba lende 'ba Bɔko'ba 'deni gbï yaga ti tigɔ 'ba ŋere löbu abo ame këdï kako ne.
58006006	Tine pele te lïjë ebe 'böwu koga kpënnï gɔmo yaga rɔ dɔ domo. Kɔri mɔtɔ inza kpe zïnnï nati ma 'dɔ lïjë kotɔ dönnï timo, lïjë na 'deni këdï rɔ tutötï kole 'ba Bɔko'ba këdï kodɔ laŋa rɔmo.
58006007	Ikalike 'deni, yayi ame këdï kuwë mini 'ba tɔrɔ ma këdï ka'di koja akonyo zi bilaka ma korɔ'dɔ mo ga ne na ti yëyï di zi Bɔko'ba.
58006008	Ne yayi ame kebe koja ma 'bënï rɔ kono ni ti wuru ne ŋgï rɔ a yawa. Usönö 'deni koŋma yaga ti pa'do.
58006009	Ne kpe löndö ma ga ma mɔ'ɔ ye kulöwö naga nime, kɔzɔ ame dëdï dugu wa naga nime pele kulöwö rɔ ma kata ziye te ne dikali ŋgï kpe ëddï karike ti kɔri ma laka ame rɔ 'ba tɔmɔ di mï tölë ne.
58006010	Burë ko'dɔ abo 'ba Bɔko'ba na rɔ ma kodɔrɔ. Bo inza ki'di kɔnyi 'be tönë ko'dɔke zi bilaka abo ga nduwë gba ko'ja kabate ne kudölu di dɔ bo römöyï ileme ŋgï ɔ'ɔke bo.
58006011	Ma diteri 'beze kulöwö ziye nï mɔtɔ önyö ŋburu gɔmo kɔzɔ a nime te 'dɔ kari ko'ja kpa közïmo tönë ga këddï ti kɔmɔ ki'di gɔmo ne ŋgï pili.
58006012	Kinza ko'dɔ tïkëpï dë, oloma kɔzɔ ya ma ki'di dönnï 'deni gɔ lende 'ba Bɔko'ba ti mï këddï naga tara ame lïjë na ko'ja yëyï tönë Bɔko'ba kulömu mɔlo ti'di mo 'deni ne.
58006013	Mï kada nima Bɔko'ba kiya te bo ti ko'dɔ yëyï zi Abarayama ne bo o'dɔ lömu 'deni teyi. Tine a mɔtɔ inza mbiri di dɔ bo Bɔko'ba 'dɔ bo kulömu rɔ bo timo. Gɔ kö'du mo na bo kulömu ti möyï bo Bɔko'ba.
58006014	Bo iya te, “Ti mo'dɔ yëyï ma laka zïyï. Kupö yï kara konzi.”
58006015	Tine Abarayama oloma ŋgï gɔmo kɔwɔ liya ti mï këddï ŋbö bo ko'ja yëyï nima Bɔko'ba kulömu zi bo ne.
58006016	Kina me ma 'beze 'ba bilaka ɔdɔ dëdï do'dɔke lömu möyï ame mbiri löbu di dɔze ne na debeke tulömu rɔze timo tote lende pili.
58006017	Kina Bɔko'ba kulömu rɔ bo gbï tara gɔ wa ame ga bo kiya ne 'dɔ lïjë ame ga pili këdï ko'ja yëyï abo ne kikali ŋgï bo inza kpe kuyï mï lende abo.
58006018	Kina me 'deni yëyï 'ba Bɔko'ba ileme rönï 'deni nati laka ti wa rïyö, lende kiya ni ti lömu abo 'ba Bɔko'ba. Wa rïyö naga nime bëtï inza yïmo kina bo uyï yïmo dë gbï. Kina me ze ma diriŋake 'deni toma kɔnyi di zi bo Bɔko'ba naga ocɔ mï këddï 'deni zize tö'bö ti kɔmɔ ki'di gɔ yëyï nima.
58006019	Ze 'deni ti kɔmɔ ki'di gɔ yëyï nime Bɔko'ba kiya te bo ëdï ki'di zize ne. Kɔmɔ ki'di ze gɔmo na 'deni rɔ lösï ame kosi dïdï ze rɔmo kinza darike ra kpe bitɔ di rɔ bo Bɔko'ba. Kɔmɔ ki'di ze nime na kinda'ba ze 'deni ŋgï koto ze ŋbö gönyï bɔŋgɔ 'ba mï rö löbu 'ba Bɔko'ba tɔdɔ mï bi ma koro kulöwö mo.
58006020	Römöyï bɔ mɔtɔ ari 'deni mɔlo dɔgba kɔmɔze yayi. Omba bo na rɔ Yësu ame 'deni rɔ ŋburuŋburu rɔ bɔ akumu ma löbu kɔzɔ 'ba Malekisedeke ne.
58007001	Malekisedeke nime na tönë mɔlo bine rɔ ŋere 'ba Salema kina bo gbï rɔ bɔ akumu 'ba Bɔko'ba ma mïtɔrɔ. Bo ari kurë dɔ Abarayama ko'ja Abarayama këdï kileki di bi ta'da ŋere mɔtɔ ga bo ko'dɔ yëyï zi Abarayama.
58007002	Kina Abarayama koza kapa ma 'butë 'ba wa ma bo kolɔ di mï ya nima ŋgï ki'di zi Malekisedeke. Möyï Malekisedeke nime 'jɔ mo tëgë, “Ŋere 'ba lende laka.” Kina bo gbï rɔ ŋere 'ba Salema ame kiya te, “Ŋere 'ba lende këyï.”
58007003	Bo ŋgï kɔzɔ kole 'ba Bɔko'ba tara kö'bö rɔ bɔ akumu rɔ ŋburuŋburu. 'Bu bo ni ti ma bo lende mo iya rönï dë bɔtɔ kuwö gbï ti 'ba 'bu bo löbu ga. Töyö bo ti tölë abo bɔtɔ ikali dë gbï.
58007004	Ikalike 'deni Malekisedeke rɔ löbu ma dɔ kiteli römöyï Abarayama yï lïŋgï ze i'di kapa ma 'butë 'ba wa ma bo kolɔ di mï ya teyi.
58007005	Tine kupö e'be Lëwë ame ga 'deni rɔ bɔ akumu ne lïjë na kö'du ki'di 'ba Musa kigeli 'deni 'dɔ kireke kapa ma 'butë 'ba wa di zi Yudayi lëpï nnï ga. Kina ma lïjë koloma rɔ tireke wa di zi bilaka ame ga ŋgï rɔ löndö lïjë ga ne ko'ja lïjë pili aa rɔ kupö kɔtɔ 'ba Abarayama nime.
58007006	Tine Malekisedeke ame kinza 'ba bo rɔ kupö e'be Lëwë ga ne ogba kapa ma 'butë 'ba wa di zi Abarayama, bo ko'dɔ yëyï zi Abarayama mo tönë Bɔko'ba kiya to'dɔ yëyï teyi ne.
58007007	Ne dikalike 'deni rɔ ma laka bɔ ko'dɔ yëyï na mbiri kebe bɔ ma ko'dɔ yëyï teyi.
58007008	Ne ma 'ba bɔ akumu ni lïjë ame gbï rɔ yida 'ba tölë ne na këdï kireke wa di zi lëpï nnï ga. Ma 'ba Malekisedeke mo tönë bo kogba kapa ma 'butë 'ba wa di zi Abarayama ne, ugu yayi iya te, bo ö'bö ŋgï rɔ ŋburuŋburu.
58007009	Tine ti kiya rönï te, kapa ma 'butë 'ba wa nima Abarayama ki'di ne lïjë kupö e'be Lëwë ame ga rɔ bɔ akumu këdï kireke wa di zi bilaka ne kopi 'ba gbagba lïjë ga gbï zi Malekisedeke.
58007010	Römöyï mï kada nima Abarayama kondɔsɔ ti Malekisedeke ne öyö 'bu nnï löbu Lëwë dë gba, tine Lëwë ëdï gba rɔ 'bö mï yida rɔ Abarayama.
58007011	Bɔko'ba i'di kö'du abo zïnnï Yudayi ti bɔ akumu naga nime di mï kupö lïjë e'be Lëwë ne. Ne ma kiya te a mɔtɔ kɔmɔ dë gba mbowa yaga di mï ndɔbɔ 'bënnï lïjë bɔ akumu naga nime dëne Bɔko'ba inza koja bɔ akumu mɔtɔ kpe 'beri di gɔ dɔ tumu ma 'ba Arona ni e'be Lëwë mo naga nima. Ne oŋgɔ bo oja kako kɔzɔ Malekisedeke.
58007012	Kina me dikalike 'deni kɔzɔ ame koja bɔ akumu ma la'ja 'deni ne omba kö'du ki'di ma la'ja ako 'deni gbï.
58007013	Römöyï ŋere ze mo nime kugu lende naga nime gɔ kö'du mo ne, bo abo di mï dɔ kupö mɔtɔ 'beri. Kupö lïjë inza mɔlo rɔ bɔ akumu.
58007014	Ikali 'deni pili laka bo di mï kupö e'be Yuda. Dɔ kupö nime tönë mï ti'di bɔ akumu ni bine ne Musa iya möyï mo dë.
58007015	Kina me kowasa tönë ikala rönï 'deni laka mo kinda yaga gɔ ame bɔ akumu ma kɔzɔ Malekisedeke mo tönë kako 'deni ne.
58007016	I'di bo dë rɔ bɔ akumu gɔ dɔ kupö bo tine gɔ tigɔ 'ba dïdï abo ame kote rönï dë ne.
58007017	Römöyï ugu 'deni iya te, “Ti kö'bö rɔ bɔ akumu ma ŋburuŋburu kɔzɔ 'ba Malekisedeke.”
58007018	Kö'du ki'di ma mɔlo tönë inza ti tigɔ kina me kiyese 'deni yaga.
58007019	Römöyï kö'du ki'di ma mɔlo 'ba Musa mo nime ileŋo ɔtɔ dë. Tine na me Bɔko'ba ki'di a ma laka 'deni zize ti'di kɔmɔze gɔmo ame kina ko'de ze 'deni ŋgɔsi 'de rɔ Bɔko'ba ne.
58007020	Kina a mɔtɔ ëdï 'deni gbï bine rɔ lömu 'ba Bɔko'ba. Lömu ma te inza mï ti'di lïjë bɔ akumu ma laki naga nima tönë bine ne.
58007021	Tine i'di Yësu 'deni rɔ bɔ akumu ti lömu ame kulömu kiya te, “Ma ŋere Bɔko'ba mo'dɔ lömu ma 'deni kina minza kpe muyï yïmo. Ti kö'bö rɔ bɔ akumu ma ŋburuŋburu.”
58007022	Na me lömu ame Bɔko'ba ko'dɔ 'deni tize gɔ Yësu ne ebe ma tönë bo ko'dɔ ti ya ma dɔgba tönë ga bine ne 'deni.
58007023	Kina mɔtɔ gbï lïjë bɔ akumu ma tönë ga bine ne ŋgï ŋbaŋi römöyï mɔtɔ ga ö'bö tölë ŋgï nduwë koto gɔ ndɔbɔ mo dë kɔwɔ yɔ.
58007024	Ne ma 'ba Yësu bo ö'bö ŋgï rɔ ŋburuŋburu, bo olɔlɔ ndɔbɔ pötö bo dë ki'di zi bɔtɔ mɔtɔ.
58007025	Kina me bo ö'bö 'deni ŋgï ndö 'dɔ tɔmɔ ame ga pili kako 'deni zi Bɔko'ba gɔ kö'du abo ne. Bo oloma 'deni ŋgï kö'bö ŋburu tititi Bɔko'ba gönnï.
58007026	Tine Yësu na 'ba bo rɔ bɔ akumu ma löbu ame kɔ'bɔ ŋgï 'dɔ tokɔnyi ze mï kɔtɔ yaga. Römöyï bo na kɔtɔ laka a mɔtɔ rɔ lende kirasi inza mï bo. Loma abo 'beri di gɔ ma 'beze, ze bɔ lende kënyë ni. Kina me koja bo 'deni di mï tölë kari koloma mïtɔrɔ.
58007027	Bɔ akumu ma löbu ma laki pili ö'bö tumu akumu rɔ kɔmɔ lëndö zi Bɔko'ba. Akumu ma dɔgba mo gɔ lende kënyë ma 'ba gbagba lïjë ga tine ma di gɔmo na 'jaa gɔ lende kënyë 'ba bilaka ma laki. Ne ma 'ba Yësu inza mï rïyö tara. Bo umu akumu ma 'ba bo ŋge mï kɔtɔ ŋburu rɔ yida rɔ bo gɔ lende kënyë 'ba bilaka pili.
58007028	Kö'du ki'di ma 'ba Musa tönë i'di ma kinza tigɔ naga ŋgï rɔ bɔ akumu ma löbu. Tine ma di pötö mo na Bɔko'ba ko'dɔ kole abo ŋgï rɔ bɔ akumu ma löbu ti lömu. Bo na koja kole abo ame ŋgï mï kɔtɔ rɔ ma laka rɔ ŋburuŋburu ne.
58008001	Ame na rɔ 'jɔ 'ba wa ame ga pili mëdï miya ziye ne. Ze le'jete dëdïke 'deni ti bɔ akumu ma löbu ame kari 'deni koloma mïtɔrɔ dɔ dörï Bɔko'ba tigɔ dɔ kiteli.
58008002	Bo na rɔ Yësu. Bo ëdï ko'dɔ ndɔbɔ ma 'ba bo mï rö ame mo ŋgï ko rɔ 'ba Bɔko'ba ne. Ŋere Bɔko'ba na ko kubö abo, inza rɔ ma ko'dɔ 'ba bilaka lesi.
58008003	Bɔ akumu ma löbu pili i'di lïjë 'dɔ ko'de akumu ti kpa közïmo ga zi Bɔko'ba. Kina me dikalike 'deni bo bɔ akumu ma löbu ma 'beze ëdï gbï ti a mɔtɔ ti'di mo zi Bɔko'ba.
58008004	Ma bo këdï koloma ra kö'bö mï dɔliŋɔ bine dëne bo inza rɔ bɔ akumu römöyï bɔ akumu mɔtɔ ga ëdï 'deni gbï mɔlo bine, ame këdï ko'de kpa közï ki'di zi Bɔko'ba kɔzɔ ma kö'du ki'di mo kiya ne.
58008005	Tine ndɔbɔ ma 'bënnï 'ba bɔ akumu ame ga bine ne dömbëlï 'ba ame 'dë mïtɔrɔ ne na ka kɔzɔ 'ba Musa tönë ne. Mï kada nima 'dɔ Musa ko'dɔ rö kilaka zi Bɔko'ba ne, Bɔko'ba iya zi bo te, “Oŋgɔ laka 'dɔ ko'dɔ kɔzɔ wa ma tönë mileme zïyï di dɔ döku bine ne.”
58008006	Tine ma 'ba Yësu ndɔbɔ 'ba bɔ akumu nime ki'di zi bo ne na mbiri rɔ dɔ kiteli di dɔ 'ba bɔ akumu mɔtɔ ga nima gbï kɔzɔ ame lömu 'ba Bɔko'ba ame bo ko'dɔ zize na kulöwö mbiri di dɔ ma tönë 'ba Musa ne tara. Römöyï ɔrɔ 'deni pili dɔ yëyï dɔ kiteli ma 'dɔ Bɔko'ba ko'dɔ zize.
58008007	Ne ma kiya te a mɔtɔ kɔmɔ dë mbowa di mï lömu ma dɔgba nima bo ti ko'de ma la'ja nime gbï 'böwu gɔ wa'di?
58008008	Tine ŋere Bɔko'ba o'ja lende ma kɔmɔ di zïnnï lïjë bilaka abo ga na ma 'dɔ ki'di bo kiya lende rönnï te, “Kada mo ti kömö 'deni ame gɔ mo'dɔ lömu ma, ma la'ja tïnnï lïjë bilaka ma ga Yisarele gbï ti e'be Yuda.
58008009	Tine ame inza kpe kɔzɔ lömu ma tönë mo'dɔ bine ti 'bu nnï löbu ga ne, mï kada ma minda'ba közïnnï moja lïjë yaga di Ezipeto. Lömu ma ame mo'dɔ tïnnï ne lïjë ebe kɔrɔ dë dɔmo na milagi lende 'bënnï ŋgï yaga.
58008010	Tine lömu mo tönë 'dɔ mo'dɔ tïnnï lïjë Yisarele kada mɔtɔ ne na me. Ti mi'di kö'du ki'di ma kɔdɔ dönnï koloma mï dökï'dï lïjë. Ti mëdï rɔ Bɔko'ba 'bënnï kina lïjë ti këdï rɔ 'bama ga.
58008011	Bɔtɔ mɔtɔ inza kiyandi löndö ala lëpï nï mɔtɔ kpe 'dɔ tikali ma Bɔko'ba. Römöyï lïjë pili rɔ gönnï, ma titi ti ma löbu pili rɔ gɔmo ti kikali ma ŋgï.
58008012	Kina ti mola lïjë gɔ lende kënyë 'bënnï ga dɔma kudölu yaga di gɔ lende kirasi 'bënnï ga pili.”
58008013	Mï lende kiya 'ba Bɔko'ba gɔ lömu ma la'ja nime bine i'di lömu ma dɔgba tönë ŋgï kinda yaga rɔ ma mɔlo. Kina me wa ame 'deni yaga rɔ ma mɔlo köndë 'deni ne ëdï kölu ŋgï yaga.
58009001	Lömu ma dɔgba tönë ga bine ëdï gbï ti kö'du ki'di mo ga 'ba mötu ko'dɔ ti rö mo ma bilaka kubö teyi.
58009002	Rö kilaka ma tönë mo ko'dɔ ne oce yïmo 'deni rïyö kɔzɔ a nime te. Mï ma yaga mo ame kïdëkï rɔ bi ma koro mo ne na ti a 'ba tïdëyï lamba mo ti tarabiza 'ba maŋgolɔ'bɔ ma këdï ki'di zi Bɔko'ba mo teyi.
58009003	Tine mï ama kebe gɔ bɔŋgɔ ma mïyö mo nima yayi ne na kïdëkï rɔ bi ma koro rɔ dɔ kiteli mo.
58009004	Kina ti bi 'ba toŋma akumu ma di mï yamo köbököbö mo tönë teyi toŋma akato kele dɔmo. Kina ti sandu 'ba lömu mo tönë komba rɔmo ti yamo köbököbö ne teyi. Sandu nime na ti lere rïyö mo tönë ga kugu lömu mo dɔmo ne yïmo gbï ti përï 'ba Arona mo tönë kebe kunzï 'deni ne ti kete 'ba akïdëkï rɔ mani mo tönë gbï di mï yamo köbököbö ne yïmo.
58009005	Dɔ sandu mo nima tɔrɔ na kïdëyï sasa rïyö mo tönë ga kileme bi loma 'ba Bɔko'ba ne teyi kalakala mo ga kutu'bö gɔ bi ame bo këdï kola wa gɔ lende kënyë di teyi ne. Tine ame kada 'ba tïyëtï gɔ wa naga nime rokpe na dë.
58009006	Kina kiyija wa naga nime pili tara. Kina bɔ akumu ni këdï kari nduwë rɔ kɔmɔ lëndö mï rö ma yaga mo nima to'dɔ ndɔbɔ 'bënnï mo ga.
58009007	Tine bɔ akumu ma löbu mo na ŋge këdï kɔdɔ mï rö ma mïyö mo nima mï kɔtɔ kpökï mï kɔmɔ kɔɔ kɔtɔ. Tɔdɔ abo yayi ŋge ti roma ame bo kumu 'deni gbï gɔ lende kënyë ma 'ba bo ti 'ba bilaka ma laki ame lïjë ko'dɔ ra liwo yayi kinza ma lïjë kikali gɔmo ne.
58009008	Tine timo na Nyï Kɔtɔ Laka kiya 'deni yaga bi kɔpɔ te, kpadörï 'ba bi loma 'ba Bɔko'ba gba urögö dë yaga ɔdɔ rö ma yaga nime këdï gba kɔrɔ tɔrɔ.
58009009	Ëdï 'deni gbï rɔ akileme zize mï kada ma 'beze nime. Römöyï kpa közï ki'di ni ti roma ma kumu naga nime ɔ'bɔ dë turögö mï dökï'dï kɔpɔ.
58009010	Tine lïjë ka ŋge rɔ a 'ba yida rɔ kɔzɔ akonyo ni ma ti akuwë ti dölëtï 'ba közï kurögö. Wa naga nime pili rɔ dölëtï zi bilaka tɔrɔ tötï gɔmo ŋbö Bɔko'ba ko'dɔ wa pili rɔ ma la'ja.
58009011	Tine Kurïsïtö ako 'deni rɔ bɔ akumu ma löbu nati to'dɔ lende laka zize. Rö ma 'ba bo ame bo koja laja yïmo ne na mbiri löbu rɔ dɔ kiteli. Bilaka lesi na dë kubö ti közïnnï, inza gbï rɔ wa 'ba dɔliŋɔ nime.
58009012	Kina me bo kari kɔdɔ 'deni mï bi ma koro rɔ dɔ kiteli mo tönë ŋburu mï kɔtɔ. Bo ɔdɔ ma 'ba bo dë ti roma banya ala roma sa. Tine bo ɔdɔ ti roma 'ba gbagba bo tutë gɔze pili timo ŋburu di mï lende kënyë ze ga.
58009013	Bɔ akumu ma 'ba dɔliŋɔ nime ulï 'bënnï rɔ roma banya ni ti roma sa ti buruku 'ba kole sa ame koŋma 'deni ne rɔ bilaka ame ga rɔ ti'da di kɔmɔ Bɔko'ba ne turögö mo yaga rɔ ma kɔpɔ.
58009014	Ne ɔdɔ këdï 'deni tara roma Kurïsïtö ame kulöwö rɔ dɔ kiteli di dɔmo ne ti kurögö dökï'dï ze ŋgï kɔpɔ yaga 'doyi. Römöyï Nyï Kɔtɔ Laka abo na rɔ ŋburuŋburu ki'di bo 'deni rɔ akumu ma laka zi Bɔko'ba gɔze. Roma bo ti kurögö dökï'dï ze ŋgï di mï lende yawa 'dɔ dojake laja zi bo Bɔko'ba bɔ dɔ dïdï.
58009015	Kina me bo Kurïsïtö na 'deni rɔ bɔ kpërï ame ko'de lömu ma la'ja 'deni 'dɔ ame ga Bɔko'ba këdï kïdëkï ne ko'ja yëyï ma ŋburuŋburu mo tönë Bɔko'ba ki'di kö'du mo 'deni mɔlo ne. Römöyï tölë 'ba Kurïsïtö utë gönnï 'deni di mï lende kënyë ma mɔlo tönë ga lïjë ko'dɔ ko'ja lïjë këdï gba bïcï lömu ma mɔlo bine ne.
58009016	Kina kɔzɔ ame kɔrɔ 'deni dɔ ndose 'ba 'dɔ to'dɔ mo di pötö mo ne ti ko'dɔ rönï ŋgï 'jaa di pötö tölë.
58009017	Römöyï ɔdɔ bo bɔ kose mo këdï gba ti kɔmɔ bo tara inza ko'dɔ rönï titi tine 'jaa di pötö tölë abo.
58009018	Kina me ki'di 'dɔ lömu ma dɔgba tönë ko'dɔ 'bënï rönï 'deni ti roma.
58009019	Dɔgba mo tönë Musa ïyëtï kö'du ki'di 'ba Bɔko'ba 'deni pili zi bilaka. Bo ogba roma sa kudölö yïmo ti mini, bo kogba kuyu kudödu ti kabi kasi kusu yïmo kulï rɔ buku 'ba lömu gbï rɔ bilaka naga nima.
58009020	Kina bo kiya te, “Ame na rɔ roma ma kudödu lömu 'ba Bɔko'ba ame bo ki'di 'deni zize tuwö dɔmo.”
58009021	Kina bo kulï roma gbï tara rɔ rö mo tönë ti jama mo ga pili.
58009022	Mï kö'du ki'di nima wa pili ti këdï ŋge rɔ ma kɔpɔ ti roma. Kina ti kola wa gbï ŋge gɔ lende kënyë ɔdɔ kiya te roma kulöwu 'deni titi du bërï.
58009023	Wa naga nime pili rɔ dömbëlï 'ba wa 'ba mï dɔyayi 'ba mïtɔrɔ. Tine tileŋo lïjë gɔ këdï rɔ ma kɔpɔ kɔmɔ Bɔko'ba na pili te. Ne ma laka mo nime rɔ 'ba dɔyayi 'ba mïtɔrɔ ne o'dɔkɔ rɔ akumu ma laka.
58009024	Römöyï bi ma koro mo nima Kurïsïtö kɔdɔ teyi ne inza rɔ ame bilaka lesi na ko'dɔ ti közïnnï ŋge ka rɔ dömbëlï mo ne. Bo ɔdɔ ma 'ba bo 'deni ko mïtɔrɔ bo kɔrɔ 'deni le'jete kɔmɔ Bɔko'ba tilende ti bo gɔ lende ze.
58009025	Bɔ akumu ma löbu ni ö'bö ma 'bënnï tɔdɔ mï bi ma koro rɔ dɔ kiteli 'bënnï mo nima rɔ kɔmɔ kɔɔ pili ti roma yërï ame kumu ra ne. Tine Kurïsïtö ö'bö ma 'ba bo dë tɔdɔ ti'di roma abo mï konzi kɔzɔ a nima tara.
58009026	Ma kiya te këdï ra tara dëne bo ëdï kisaki tombi gɔmo mɔlo di bi tisaki 'ba dɔliŋɔ. Ne kina me 'deni le'jete mï kada ame 'deni rɔ ŋburuŋburu mo ne na bo kako 'deni ti'di rɔ bo rɔ akumu mï kɔtɔ ŋburu tombi lende kënyë 'ba bilaka.
58009027	Bilaka nime pili, nï mɔtɔ ëddï kölë ŋge mï kɔtɔ. Di pötö mo na ŋgï rɔ burë 'bï ma Bɔko'ba këdï ko'dɔ.
58009028	Kina gbï tara umu Kurïsïtö 'deni ŋge mï kɔtɔ rɔ akumu tombi lende kënyë 'ba bilaka konzi nime pili. Kina bo ti kɔdɔ 'böwu di gɔmo tine inza kpe 'dɔ tombi lende kënyë, tine 'deni 'dɔ tɔmɔ ame ga pili ti kɔmɔ ki'di gɔ bo ne di mï tölë.
58010001	Dëmba kö'du ki'di 'ba Musa nima ka rɔ dömbëlï 'ba wa ame Bɔko'ba këdï kiteri to'dɔ mo ne. Inza rɔ ma laka mo. Kina me akumu mo ga ö'bö ŋgï rɔ to'dɔ mo nduwë rɔ kɔmɔ kɔɔ. Tine akumu mo nima ti kurögö bilaka tondo rɔ ma kɔpɔ kɔmɔ Bɔko'ba?
58010002	Ne ma kiya te këdï kurögö lïjë mo ra ŋgï yaga kɔpɔ di mï lende kënyë 'bënnï mo ga dëne lïjë inza komeri rönnï kpe rɔ bɔ lende kënyë. Dë me pele kpa akumu oce rönï 'deni gbï.
58010003	Tumu akumu nduwë rɔ kɔmɔ kɔɔ nime laka mo na rɔ ti'di bilaka tomeri gɔ lende kënyë ko'dɔ 'bënnï ga.
58010004	Römöyï roma banya ni ti sa ɔ'bɔ dë tombi lende kënyë.
58010005	Gɔ kö'du mo na me 'dɔ mï kada ma bo Kurïsïtö këdï ko'dɔ 'deni tako dɔliŋɔ bine bo kiya zi Bɔko'ba te, “O'dɔkɔ a mɔtɔ rɔ akumu ni ti kpa közï ki'di dë. Tine ileŋo yida rɔ 'deni zö.
58010006	Inza ti mï këyï gɔ akumu ma koŋma pili gbï ti 'ba tombi lende kënyë.
58010007	Kina me miya te, ‘Bɔko'ba, ma na me bine to'dɔ ako'dɔkɔ 'bï kɔzɔ ame kugu rönï 'deni tara ne gɔ lende ma mï buku 'bï.’ ”
58010008	Dɔgba mo Kurïsïtö iya 'deni te, “O'dɔkɔ a mɔtɔ rɔ kpa közï ti akumu ala akoŋma ti ame ga 'ba gɔ lende kënyë ne dë. Inza ë'bï ti mï këyï gɔmo.” Tine pele wa naga nime pili këdï ko'dɔ ne ɔdɔ di mï kö'du ki'di.
58010009	Kina me bo kiya te, “Bɔko'ba, ma na me bine to'dɔ ako'dɔkɔ 'bï.” Di bine inda ŋgï bo oce kpa akumu ma mɔlo tönë ga 'deni yaga 'dɔ to'dɔ ako'dɔkɔ 'ba Bɔko'ba na kinda'ba pötö mo ti 'bato.
58010010	Gɔ ako'dɔkɔ abo 'ba Bɔko'ba nime tumu Yësu Kurïsïtö urögö ze pili 'deni ŋgï yaga rɔ ma kɔpɔ nati ŋburu mï kɔtɔ ŋgï.
58010011	Bɔ akumu ni ö'bö ma 'bënnï tari rɔ kɔmɔ lëndö tɔrɔ mï rö löbu 'ba Bɔko'ba to'dɔ ndɔbɔ mo, ame kina rɔ tumu roma ne nduwë zi Bɔko'ba. Tine 'dɔ kombi lende kënyë ɔtɔ ŋgï ne inza du te.
58010012	Ne tine Kurïsïtö i'di 'ba bo rɔ bo 'deni mï kɔtɔ kombi lende kënyë ŋburu yaga, bo kari koloma 'deni tɔrɔ dɔ dörï Bɔko'ba.
58010013	Bo oloma 'deni toda dɔmo ma Bɔko'ba këdï ki'di bo ka'da bɔ ya abo ga.
58010014	Tumu bo Kurïsïtö nime ŋge 'deni mï kɔtɔ ne urögö ya ma rɔ 'ba Bɔko'ba naga 'deni ŋgï rɔ ma kɔpɔ ŋburu yaga di mï lende kënyë.
58010015	Kina kɔzɔ ma tönë Nyï Kɔtɔ Laka kiya zize bine, dɔgba mo bo iya te,
58010016	“Ŋere Bɔko'ba iya te, ‘Lömu ma mo tönë 'dɔ mo'dɔ tïnnï kada mɔtɔ ne na me. Ti mi'di kö'du ki'di ma kɔdɔ dönnï koloma mï dökï'dï nnï.’”
58010017	Kina mɔtɔ gbï bo iya te, “Ti mi'di dɔma kudölu yaga di gɔ lende kënyë gbï ti lende kirasi 'bënnï ga pili.”
58010018	Ne ɔdɔ kina Bɔko'ba kola ze 'deni gɔ lende kënyë kɔzɔ a nime te tine a mɔtɔ rɔ akumu tombi lende kënyë inza kpe nati.
58010019	Kina me ti löndö ma ga, roma Kurïsïtö i'di dɔ ŋgölö 'deni zize tari zi Bɔko'ba.
58010020	Bo unyë kpa kɔri ma la'ja 'ba dïdï 'deni zize ŋbö kala gönyï bɔŋgɔ koro 'ba mï rö löbu 'ba Bɔko'ba mo tönë ti ti'di yida rɔ bo.
58010021	Dëdïke 'deni gbï ti bɔ akumu ma löbu ame mbiri rɔ bɔ dɔze mï liŋɔ 'ba Bɔko'ba.
58010022	Kina i'di dakoke ti ŋgɔsi rɔ Bɔko'ba ti dökï'dï kɔtɔ ti ti'di dɔze gɔ lende abo. Dökï'dï ze 'deni yaga rɔ ma kɔpɔ, urögö rɔze 'deni ti mini ma kɔpɔ.
58010023	Kina ti, dönyöke ti nduwë gɔ ti'di dɔze gɔ lende laka nime duwöwöke ne. Römöyï Bɔko'ba ame kiya 'dɔ ti'di wa naga nime pili zize ne lende abo bo uyï yïmo dë.
58010024	Kina i'di dolomake ti, ti meri 'ba lëpï ze ga 'dɔ dɔ'ɔke rɔze do'dɔke lende laka rɔ gɔ rɔze.
58010025	Kinza dolake gɔ kpa kotɔtɔ ze ga dë gbï kɔzɔ ma 'ba ya mɔtɔ ga. Tine zize 'dɔ tocɔ mo nduwë zi lëpï ze ga na laka. Römöyï kɔzɔ ma koŋgɔke kada 'ba burë mo tönë na me kömö ë'bënï 'deni ŋgɔsi.
58010026	Ze ame ga dikalike lende 'ba Bɔko'ba 'deni ne ɔdɔ debe diterike 'böwu to'dɔ lende kënyë rɔ dɔ domo, a mɔtɔ rɔ akumu inza kpe nati ŋgï lipo gɔ lende kirasi ze ga.
58010027	A mɔtɔ inza kpe nati zize tine 'deni ŋge ŋgï rɔ toda dɔ karama 'ba pa'do löbu 'ba Bɔko'ba gbɔ ŋgï ti tikere ame këdï kako 'deni toŋma bɔ kilagi lende abo ga ne.
58010028	Oŋgɔke 'deni bɔtɔ ame kilagi kö'du ki'di 'ba Musa ne 'ba bo ŋgï rɔ tölë, a mɔtɔ rɔ mï këyï inza kpe rɔ bo ɔdɔ bɔ kodɔrɔ bïcï lende rɔ bo këdï 'deni rïyö ala mota.
58010029	Ne bɔ ame kopɔtɔ ma 'ba bo Kurïsïtö kole 'ba Bɔko'ba ne 'ba bo ti këdï tondo nati yayi? Lïjë bɔ kindiri roma Kurïsïtö ame kina ŋgï kurögö lïjë 'deni yaga rɔ ma kɔpɔ lömu 'ba Bɔko'ba kɔrɔ 'deni dɔmo ne kina gbï tïnnï lïjë bɔ kiti'ja Nyï Kɔtɔ Laka ame kina ŋgï ko'de yëyï ra zïnnï naga nima 'bënnï ti këdï tondo?
58010030	Dikalike 'deni bo bɔ kiya te, “Ma na ti mopi dɔkolo. Monda nima ma na ti mileki dɔmo,” tönë bo na me gbï kiya te, “Ŋere Bɔko'ba ti ko'dɔ burë 'ba bilaka abo ga.”
58010031	Tine tikere 'ba kinza tila'ba mï kɔmɔ közï Bɔko'ba bɔ dïdï na 'dɔ di'dike këdï kulöwö.
58010032	Omerike gɔ kada ma dɔgba tönë ga bi kɔpɔ 'ba Bɔko'ba koyi ye ne te. Mï kada nima ombike gomɔ 'deni rɔ ma kënyë tine a'da ye dë yɔ.
58010033	Mɔtɔ ga kiti'ja ye kɔmɔ bilaka ma konzi ko'dɔ ye rɔ ma kënyë, kënyï kodɔ'bɔke rɔye ŋgï ti ya mɔtɔ ga ame këdï ko'dɔ gbï tara ne.
58010034	Ombike gomɔ kɔtɔ ti ya ame ga mï maboso ne. Kina ɔdɔ kolɔ e'be ga pele kpe ŋgï le ti mï këyï, ikalike 'deni ma këddïke ti a mɔtɔ ame rɔ ŋburuŋburu ne.
58010035	Kina me kinza kebe kolɔ'bɔke dë 'dɔ ko'jake bi gomɔ 'ba rɔye.
58010036	Ogbɔke dökï'dï ye kitigɔ to'dɔ ako'dɔkɔ 'ba Bɔko'ba kina ti ko'jake yëyï abo ame bo këdï ko'dɔ ne ŋgï.
58010037	Kɔzɔ ame tönë mï akugu kiya te, “Ŋge mbowa te yɔ na bɔ ma ko'dɔkɔ tako mo tönë ti kömö ŋgï. Bo inza kigabi.
58010038	Kina bɔ lende laka ma ga ti kïdïdï ŋgï gɔ ti'di dönnï gɔ lende ma. Ne ɔdɔ mɔtɔ kileki koga kpënï gɔma yïmö inza këyï kpe rɔmo.”
58010039	Dinzake kpe rɔ bilaka ame 'dɔ kileki 'böwu koga kpënnï gɔ bo kebe kölu yaga ne. Di'dike dɔze 'deni gɔ lende abo kina bo ti kɔmɔ ze ŋgï yaga di mï tölë.
58011001	Ti'di dɔ gɔ lende 'ba Bɔko'ba na rɔ tikali wa ame ga dëdïke ti kɔmɔ ki'di gɔmo ne, kina tikali mo gbï wa ame ga gba kinza ko'ja kïnë mo dë ne ëdï ŋgï rɔ ma laka.
58011002	Gɔ kö'du 'ba ti'di dɔ gɔ lende 'ba Bɔko'ba na ki'di bo Bɔko'ba ŋgï ti mï këyï rɔ 'bu ze löbu ga ma tönë bine ne.
58011003	Ti'di dɔ gɔ lende 'ba Bɔko'ba na me ki'di 'dɔ dikalike Bɔko'ba na ko'ba wa pili naga nime ti lende 'ba kpa bo. Wa ame ga kinza ko'ja kïnë mo dë ne bo o'dɔ kinda yaga ko'ja ti kɔmɔ.
58011004	Ti'di dɔ gɔ lende 'ba Bɔko'ba na ki'di Abele ko'de kpa közï ki'di ma laka zi Bɔko'ba kebe 'ba Kayina. Kina Bɔko'ba ŋgï ti mï këyï gɔ kpa közï ki'di abo koŋgɔ bo rɔ bɔ lende laka. Ti'di dɔ gɔ lende 'ba Bɔko'ba na me ki'di lende 'ba Abele këdï gba kiyandi ze ko'ja bo kölë abo 'deni mɔlo.
58011005	Ti'di dɔ gɔ lende 'ba Bɔko'ba na ki'di tölë kupö Enoka dë tine kogba bo tara rɔ ma kïdïdï kari tɔrɔ zi Bɔko'ba, kïnë bo kinda dë kpe mï dɔyayi bine. Römöyï mï akugu yayi iya te gba kinza kogba bo dë Bɔko'ba ëdï ti mï këyï rɔ bo.
58011006	Tine bɔtɔ mɔtɔ ɔ'bɔ dë ma 'dɔ kïyëyï dökï'dï Bɔko'ba ŋgï tara kinza ma bɔ mo ki'di dönï gɔ lende 'ba Bɔko'ba. Römöyï bɔ ame këdï kumötu bo Bɔko'ba o'dɔkɔ ki'di dönï ŋgï gɔmo rɔ ma laka Bɔko'ba ëdï kina ti ki'di bi gomɔ 'ba rɔmo ŋgï.
58011007	Ti'di dɔ gɔ lende 'ba Bɔko'ba na ki'di 'dɔ Nowa kuwö ma Bɔko'ba kose kpa bilaka 'deni ti wa ame gba rɔ ma kɔwɔ bo ko'ja kïnë mo dë ne, ki'di bo ko'dɔ sorope löbu tɔmɔ rönnï yïmo ti bilaka abo ga. Ti'di dɔ abo 'ba Nowa na kileme ma laki ŋgï pili rɔ bɔ lende kënyë kina ki'di Bɔko'ba koŋgɔ bo rɔ bɔ lende laka.
58011008	Ti'di dɔ gɔ lende 'ba Bɔko'ba na ki'di Abarayama kuwö dɔ Bɔko'ba kënyï di mï dɔyayi 'bënnï kari mï gɔ bi ame 'dɔ Bɔko'ba kari ki'di 'jaa zi bo rɔ yayi abo ne. Bo ënyï ŋgï di mï dɔyayi 'bënnï bo kari kinza ma bo kikali bi ma bo këdï kari teyi mo.
58011009	Gɔ ti'di dɔ gɔ lende 'ba Bɔko'ba Abarayama oloma 'deni mï rö kilaka kɔzɔ bɔ löwö mï yayi nima Bɔko'ba kiya 'deni ti'di mo zi bo ne. Yisika ni ti Yakoba oloma 'deni gbï yayi tara kɔzɔ bɔ löwö ko'ja Bɔko'ba kiya ra ŋgï te yayi nima ti këdï rɔ ë'bënnï.
58011010	Römöyï Abarayama ëdï ti kɔmɔ ki'di gɔ toloma mï gawo ame bɔ kiteri mo ti bɔ kubö mo na rɔ ŋere Bɔko'ba ne gɔ kö'bö ŋgï ŋburu gɔ bi mo.
58011011	Ti'di dɔ gɔ lende 'ba Bɔko'ba na ki'di Abarayama kebe köyö kole ko'ja Sara kɔrɔ ra pa tara rɔ kɔtɔ bo köndë abo 'deni kote. Bo omeri ŋgï wa ame Bɔko'ba kose 'deni zïnnï ne ti ko'dɔ rönï ŋgï rɔ ma laka.
58011012	Gɔ lende mo na me Abarayama kɔtɔ kpökï mo tönë köndë 'deni yaga rɔ töku ne kupö mo kënyï kara ŋgï konzi kɔzɔ këlu 'ba mïtɔrɔ ni ti yayi lida 'ba kpa mini löbu ame bɔtɔ kɔ'bɔ dë tïtëtë mo ne tara.
58011013	Lïjë bilaka naga nime ölë ga 'deni pili mï meri 'bënnï mï ti'di dönnï gɔ lende 'ba Bɔko'ba gba kinza ma lïjë ko'ja yëyï löbu mo tönë Bɔko'ba kiteri 'deni 'dɔ ti'di mo zi bilaka abo ga ne. Tine lïjë o'ja 'deni ŋge tara rɔ ma kɔwɔ na lïjë ŋgï ti mï këyï gɔmo. Rönnï aya dë di bi tïdëkï lïjë rɔ bɔ löwö mï loma 'bënnï mï dɔyayi nime bine
58011014	ame kinda ŋgï lïjë ëdï toma yayi mɔtɔ ame gɔ këdï zïnnï rɔ ë'bënnï ne.
58011015	Dɔyayi ame lïjë kola 'deni gönnï ne na dë kpe lïjë këdï komeri. Ma kiya te na lïjë këdï komeri lende mo ra dëne lïjë ti kënyï kuyï dönnï kileki kari teyi.
58011016	Tine lïjë o'dɔkɔ dɔyayi ma laka ame kina rɔ dɔyayi 'ba mïtɔrɔ ne. Kina rɔ Bɔko'ba aya dë gbï di zïnnï gɔ ame lïjë këdï kïdëkï bo rɔ Bɔko'ba 'bënnï ne römöyï bo ileŋo gawo 'deni zïnnï koda lïjë.
58011017	,
58011018	Ti'di dɔ gɔ lende 'ba Bɔko'ba na ki'di Abarayama ko'de Yisika toŋma mo rɔ akumu zi Bɔko'ba. Bɔko'ba iya 'deni mɔlo zi bo te, “Ti Yisika na ti mi'di yi këddï rɔ 'bu löbu zi ma konzi.” Tine pele tara ɔdɔ Bɔko'ba kënyï kiyɔzɔ meri abo bo ilagi dë di bi to'de kole kɔtɔ kpökï abo nima rɔ akumu zi Bɔko'ba.
58011019	Bo ïyënï ŋgï Bɔko'ba ti kɔ'bɔ toja Yisika yaga di mï tölë. Kina me kɔzɔ dɔŋgala mo ŋgï tara Bɔko'ba oja Yisika 'deni yaga zi bo di mï tölë.
58011020	Ti'di dɔ gɔ lende 'ba Bɔko'ba na me ki'di Yisika kose gɔ yëyï ame ga Bɔko'ba këdï ko'dɔ zi kole abo ga Yakoba ni ti Esawu kada mɔtɔ ne.
58011021	Ti'di dɔ gɔ lende 'ba Bɔko'ba na ki'di Yakoba ko'dɔ yëyï dɔ kole rïyö 'ba Yesepa ga mï kada 'ba tölë abo. Bo ënyï 'deni kogbɔ rɔ bo ti përï abo bo kumötu Bɔko'ba.
58011022	Ti'di dɔ gɔ lende 'ba Bɔko'ba na ki'di Yesepa ɔdɔ bo kɔ'bɔ tölë 'deni kiya tɔdɔ 'ba Yisarele di Ezipeto bo kose zïnnï 'dɔ lïjë kombi kiliŋba bo kari timo.
58011023	Ti'di dɔ gɔ lende 'ba Bɔko'ba na ki'di 'bu 'ba Musa ni ti ma bo kusu dɔ bo ŋbö nyepe mo mota mï kada ma köyö bo ne. Lïjë oŋgɔ bo rɔ kole ma kele kina ŋgï i'di lïjë kere rönnï dë kpe di zi lende 'ba bɔ dɔliŋɔ.
58011024	Ti'di dɔ gɔ lende 'ba Bɔko'ba na ki'di Musa kilagi kinza kïdëkï bo dë rɔ kole 'ba nyiti 'ba bɔ dɔliŋɔ 'ba Ezipeto nima ko'ja bo kïyöbu 'deni yaga ne.
58011025	Bo oza abo rɔ tombi gomɔ ti bilaka 'ba Bɔko'ba di dɔ ame 'dɔ bo koloma ŋge mbowa rɔ lɔŋɔ mï lende kënyë.
58011026	Bo omeri 'deni ŋgï tombi gomɔ 'ba ti'ja kɔzɔ 'ba Kurïsïtö ame Bɔko'ba këdï koja ne na laka di dɔ mɔri mbëmbë 'ba mï dɔyayi 'ba Ezipeto. Römöyï bo ëdï ti kɔmɔ ki'di 'dɔ to'ja bi gomɔ 'ba rɔ bo di zi Bɔko'ba.
58011027	Ti'di dɔ gɔ lende 'ba Bɔko'ba na ki'di Musa kënyï kola Ezipeto. Bo ere a mɔtɔ rɔ dökï'dï kata 'ba bɔ dɔliŋɔ nima dë kpe. Bo ö'bö ŋgï ti mï këddï kɔzɔ iya te bo o'ja kïnë Bɔko'ba kinza ko'ja dë mo nime 'deni tara.
58011028	Ti'di dɔ gɔ lende 'ba Bɔko'ba na ki'di Musa kiyija gɔ to'dɔ karama 'ba Pasaka zi Yisarele. Bo iya zïnnï gɔ lïjë kulï roma gɔ kpadörï 'bënnï ga kinza malayika 'ba tölë kɔdɔ kupö kole dɔndende 'bënnï ga ra.
58011029	Ti'di dɔ gɔ lende 'ba Bɔko'ba na ki'di Yisarele ŋgï kumu dɔ Yöpö Kasi kebe mï dɔyayi ma këlë. Tine ɔdɔ Ezipeto kɔdɔ ma 'bënnï yɔ na mini kileki ŋgï pi'di kote dɔmo pili yaga.
58011030	Ti'di dɔ gɔ lende 'ba Bɔko'ba na ki'di tëlï 'ba Yereko kulöru ko'ja Yisarele kiliŋgere 'deni kuru dɔmo ŋbö tö'dö mo dɔ modɔmorïyö.
58011031	Ti'di dɔ gɔ lende 'ba Bɔko'ba na ki'di Raba 'ja bɔ rɔnyɔ tönë kɔmɔ ŋgï kinza kupö nï dë kɔtɔ ti bɔ kinza kuwö dɔ Bɔko'ba naga nima. Römöyï lɔko na kota bɔ kore 'ba Yisarele rɔ ŋba.
58011032	'Dɔ mïlërï nduwë timo? Tine kada ɔ'bɔ ma dë kpe 'dɔ mïyëtï gɔ lende 'ba Gideni ni ti Baraka ti Samosona ti Yepete ti Dawidi ti Samölë gbï ti bɔ kumë lende 'ba Bɔko'ba mɔtɔ ga.
58011033	Mï ti'di dönnï gɔ lende 'ba Bɔko'ba lïjë o'dɔ ya 'deni ti bɔ dɔliŋɔ pili lïjë ka'da. Lïjë o'dɔ lende laka 'deni lïjë ko'ja yëyï mo tönë Bɔko'ba kose zïnnï ne. Lïjë otomo kpa tabïyö ni 'deni teyi,
58011034	lïjë kïyölu pa'do ma löbu naga, lïjë kɔmɔ di kpa kulu. Lïjë rɔ ma keŋme tine lïjë ebe kitigɔ yaga. Lïjë embe kɔzɔ ɔtɔ di mï ya lïjë ka'da bɔ kanya 'ba bɔ löwö ni ŋgï lïjë koga kiriŋa.
58011035	Ti'di dɔ gɔ lende 'ba Bɔko'ba na ki'di 'ja mɔtɔ ga kogba bilaka 'bënnï ga ame pa rɔ töku ne kindiŋi kïdïdï yaga zïnnï. Tine mɔtɔ ga ilagi 'bënnï dɔ ŋgölö na kölë ŋgï mï aŋɔŋi 'dɔ koja lïjë 'jaa mï lɔŋɔ ma laka di pötö tölë.
58011036	'Ba ya mɔtɔ ga opɔtɔ komba. Kudödu mɔtɔ ga ti ziŋgiri ku'du mï maboso.
58011037	U'du lïjë ti döku kotopa mïnnï rïyö kupö lïjë ti mbele. Lïjë kulë ŋgï tara rɔ gɔ ŋbululu ŋge ti kilaka banya ni ti kamölö na gönnï kɔzɔ bɔ lisa kodɔ gomɔ rönnï ko'dɔ kpɔŋi rönnï nime te.
58011038	Dɔyayi ma kele kɔ'bɔ tïnnï inza. Lïjë koloma ŋgï rɔ tulë kebe yï mökö kebe mï löŋgö döku ni. Bi 'ba loma 'bënnï kö'bö ŋgï mï tï'börö ni ti gö.
58011039	Ti'di dönnï gɔ lende abo 'ba Bɔko'ba i'di bo ŋgï ti mï këyï rönnï. Tine pele yëyï mo tönë Bɔko'ba kose ne lïjë o'ja dë gba.
58011040	Römöyï Bɔko'ba iteri a ma laka 'deni zize 'dɔ to'dɔ ze pili rɔ löbu kɔtɔ tïnnï.
58012001	Ma 'beze tine lïjë bɔ laja ma konzi tönë ga dɔgba bine ne na këdï 'deni nati rɔ tidayi ze. Kina ti, donake wa ame ga këdï kirakpa rönnï kpa kɔri zize ne ti pili yaga. Dopepeke rɔze yaga di zi lende kënyë nime könyö 'deni ŋgï gɔze ne. Dogbɔke rɔze laka 'dɔ dolɔlɔke di mï riŋa dölï nime mï loma ze.
58012002	Di'dike kɔmɔze ti kö'bö ŋburu dɔ Yësu ame bo na kodɔrɔ kɔri 'deni zize ti'di dɔze gɔ lende abo kokɔnyi ze 'deni gbï yïmo ne. Pele mï tutötï bo tönë bo asi dë yaga di rɔ ndɔbɔ abo. Lende 'ba lɔŋɔ nime këdï koda bo i'di rɔ bo ŋgï kaya dë di bi tölë dɔ ŋgërï. Kina me le'jete bo këdï koloma 'deni dɔ dörï Bɔko'ba.
58012003	Omeri gɔ gomɔ nime Yësu kombi di kpa közï bɔ ndo'ji bɔ lende kënyë ni ne te. Kina kinza ki'di dökï'dï yï kombi dë kidaki ŋgï.
58012004	Rɔ kopi 'bï mï lende kënyë ömö dë gba mï tölë.
58012005	Lende 'ba dökï'dï këddï tönë kiya zize bine kɔzɔ kole tara ne udölu 'deni di dɔye? Ame kiya te, “Kole ma, ɔdɔ bo Bɔko'ba kileki ndoro 'bï döyï kinza keŋge dë yaga di rɔmo. Kina ɔdɔ bo kamo döyï kinza kotɔ dë ŋgï kporo.
58012006	Römöyï ya ame ga pili bo kɔ'ɔ ne na bo këdï kamo dɔmo tara mɔlo. Ame ga bo kɔ'ɔ rɔ kole abo ga ne bo ëdï kiyandi mɔlo tara bo ko'dɔ yida rɔmo.”
58012007	Ombi gomɔ 'bï ga ti pili ti mï këddï römöyï 'bu na këdï rɔ tiyandi yi. Gomɔ nime i'di 'deni ŋgï kinda Bɔko'ba na këdï rɔ tiyandi yi nï kole abo. Tara ne kole mɔtɔ ëdï ame 'bu mo kiyandi dë ko'dɔ yida rɔmo?
58012008	Ɔdɔ kiya te kɔmɔ ma 'bëyï ŋgï du di mï gomɔ nime kinza ma ko'ja yi dë kɔzɔ 'ba kole ma laki, nï ma 'bëyï nima ti kinza rɔ kole ma laka ɔtɔ. Nï kole mï maŋba na ka.
58012009	'Bu ze ga ma mï dɔliŋɔ nime bine iyandi ze ko'dɔ yida rɔze kɔ'ɔ na doroke lïjë. Ne 'bu yï ma löbu nime mïtɔrɔ ne ebe koro bo dë gɔ wa'di 'dɔ ko'ja dïdï ma ŋburuŋburu?
58012010	'Bu ze ga ma mï dɔliŋɔ nime bine iyandi ze ti to'dɔ yida rɔze kɔ'ɔ gɔ wa ame ga lïjë ko'dɔkɔ gɔ ko'dɔ laka zïnnï ne. Ne ma 'ba Bɔko'ba bo ëdï ko'dɔ rɔ lende laka zize gɔ dëdïke gbï rɔ ma laka kɔzɔ 'ba bo.
58012011	Ɔdɔ akiyandi kömö zïyï mɔtɔ ebe kinda za yaga 'böwu rɔ gomɔ kinza kpe rɔ lɔŋɔ. Tine ame ga kiyandi 'deni laka timo ti ko'ja kpa közïmo ŋgï rɔ lende këyï 'ba bɔ lende laka ni.
58012012	Kina ti, ombi kɔnyɔ yï ma kilada 'deni mo nima tɔrɔ kogbɔ ndïyï ma kidaki nima yaga kitigɔ.
58012013	Ileŋo kɔri kodɔrɔ zi ndïyï kinza ma ka'bo naga keŋme ra bërï, tine kileŋo lïjë yaga.
58012014	Ogbɔ röyï toloma mï lende këyï ti ya ma laki pili to'dɔ mo ŋge rɔ lende laka 'ba Bɔko'ba. Römöyï ɔdɔ ko'dɔ dë tara to'ja Bɔko'ba zïyï na ti kinza nati.
58012015	Oŋgɔ röyï laka kinza kebe kɔcɔ ra yaga di mï kɔri 'ba lende këyï 'ba Bɔko'ba. Nï mɔtɔ oŋgɔ laka kinza kebe konza ŋgira'da ma kata ne ra kebe tirasi bilaka.
58012016	Oŋgɔ laka kinza këddï ra rɔ bɔ yërï ala kɔzɔ Esawu bɔ kinza koro Bɔko'ba tönë kugö rɔ löbu abo 'ba kole dɔndende ŋgï dɔ lebe kɔtɔ 'ba akonyo ne.
58012017	Ikali 'deni, di pötö mo 'böwu bo ileki tëgë 'dɔ 'bu bo ko'dɔ yëyï zi bo. Tine ilagi ŋgï yaga di zi bo römöyï ɔ'bɔ dë kpe zi bo tuyï yïmo bo koma pele ti tɔlɔ kɔmɔ bo.
58012018	Inzake kɔzɔ 'ba Yisarele tönë ga lïjë kako kömö ŋgï dɔ wa ame lïjë ko'ja ti kömönnï kuwö gbï ne. Lïjë ako 'deni kömö dɔ döku 'ba Sinayi ti pa'do köbö gbï ti mandölu ti lili ma kembe
58012019	ti birɔ tapi 'ba tɔtɔti ti mugu Bɔko'ba ma kilende. Kina ɔdɔ lïjë kuwö 'deni tara tine lïjë oma'jo rönnï zi bo kinza ki'di bo kilende dë kpe zïnnï.
58012020	Römöyï kö'du ki'di abo mo ga itigɔ ra kulöwö. Ame kiya te, “Ɔdɔ a ma kɔzɔ banya ni ti kamölö ni pele kosa rɔ döku nima ku'du ŋgï kupö yaga ne.”
58012021	Kïnë mo i'di bilaka kere kulöwö, Musa kiya ŋgï te, “Ma rɔ tikere. Rɔma ëdï kïlë'dï.”
58012022	Tine kpe ma 'beye ömöke 'deni dɔ döku 'ba Ziyona, gawo Yerosalema ame mo mïtɔrɔ, liŋɔ 'ba Bɔko'ba bɔ dïdï ne, ti tïndï 'ba malayika ma konzi.
58012023	Ömöke 'deni mï ŋbele 'ba kole dɔndende 'ba Bɔko'ba ame ga kugu möyï mo 'deni mï buku 'ba dïdï ne. Ömöke 'deni zi Bɔko'ba bɔ to'dɔ burë kodɔrɔ dɔ bilaka pili, gbï zi bɔ lende laka ma mɔlo tönë ga bo ki'di lïjë 'deni këdï kɔzɔ bo gbï tara ne.
58012024	Ömöke 'deni gbï zi Yësu bɔ ko'de lömu la'ja zize, roma bo kulï 'deni rɔze turögö ze. Roma nime udu dë kɔzɔ 'ba Abele, tine udu 'ba bo gɔ wa ma laka zize.
58012025	Oŋgɔke rɔye laka kinza kebe kilagike lende 'ba Bɔko'ba ame bo këdï kilende ziye ne dë. Ya ma dɔgba tönë ga kilagi lende abo di dɔ döku bine ne, lïjë okpe dë du te yaga di mï gomɔ mo. Ne ɔdɔ dilagike ma 'beze lende ame di mïtɔrɔ ne, ti döpuke yala di kpa gomɔ mo?
58012026	Mï kada nima yayi mugu bo ma kudu iyaya yayi 'deni. Kina me le'jete bo iya te, “Ti miyaya dɔyayi ni ti mïtɔrɔ ŋge mï kɔtɔ nati.”
58012027	Tine ame bo iya te, “Ŋge mï kɔtɔ nati.” Omba kina me kileme 'deni wa naga nime pili ko'ba ne ti kiyaya gɔmo 'deni ŋgï kona yaga, tine 'dɔ ma kinza kiyaya mo ga na ŋge koloma.
58012028	Kina dolomake ti, ti mï këyï. Bɔko'ba ëdï ki'di ŋere löbu abo zize ame kinza kiyaya dë ne. Doroke bo Bɔko'ba ti dumötuke bo kɔzɔ ako'dɔkɔ abo.
58012029	Römöyï bo Bɔko'ba ze na rɔ pa'do ma kitene wa kudï 'doyi.
58013001	Ö'böke ti ŋburu tɔ'ɔ löndö ye ga.
58013002	Kinza kolake gɔ tota bɔ löwö rɔ ŋba dë. Römöyï ya mɔtɔ ga pele ota malayika 'deni rɔ ŋba kinza ma kikali gɔmo.
58013003	Omerike ya ma tönë ga koloma mï maboso ne te, ŋgï kɔzɔ iya te kpe na mï maboso tïnnï tara. Omerike ya ma tönë ga mï gomɔ ne te, ŋgï kɔzɔ iya te kpe na 'deni mï gomɔ kɔzɔ 'bënnï tara.
58013004	Rɔ kogbe ki'di lende mo këdï rɔ ma koro. Më'dë ni ti 'ja kinda'ba ga lende mo laka. Römöyï Bɔko'ba ëdï kodɔ karama dɔ bɔ yërï ni kada mɔtɔ.
58013005	Kinza kö'bö dë tombi dökï'dï yï gɔ lende 'ba gïrïsï. Wa ame këddï 'deni timo i'di lende mo kɔ'bɔ yi. Römöyï Bɔko'ba iya 'deni te, “Minza mola yi. Minza milagi di röyï.”
58013006	Kina dolomake ti, ti mï këddï gɔ diyake te, “Ŋere Bɔko'ba na rɔ bɔ kɔnyi ma. Minza mere kpe. Bilaka lesi inza kɔ'bɔ to'dɔ ɔtɔ zö.”
58013007	Omerike bɔ dɔ kanisa ma mɔlo tönë ga koloma rɔ tiya laja 'ba Bɔko'ba ziye ne te. Loma 'bënnï ga ti tölë mo, omerike te. Kina 'dɔ kinda'bake gbï kɔzɔ ma 'bënnï tara mï ti'di dɔye gɔ lende 'ba Bɔko'ba.
58013008	Römöyï Yësu Kurïsïtö uyï rönï dë. Bo ö'bö 'deni tara tipiyara ene gbï tara tɔne nduwë ŋbö rɔ ŋburuŋburu.
58013009	Kinza kolake dɔ kupö akiyandi ma löwö mɔtɔ ga dë kotɔ ye yaga di mï kɔri. A ma 'dɔ ki'di dökï'dï këddï ziye na rɔ lende këyï 'ba Bɔko'ba. Dölëtï gɔ lende 'ba akonyo naga nima okɔnyi lïjë bɔtɔ bɔ koro mo ga dë du te.
58013010	Ma 'beze dëdïke 'deni ti kpa közï ki'di zi Bɔko'ba ame lïjë bɔ akumu mo tönë ga mï rö mo yayi ne kosa akonyo mo dë du te kpënnï.
58013011	Bɔ akumu ma löbu 'bënnï mo ga ö'bö to'de roma yërï na mï gɔ bi ma koro mo rɔ kpa közï ki'di zi Bɔko'ba gɔ lende kënyë 'ba bilaka. Tine yida mo oŋma ŋbö yaga mökö di mï taya 'bënnï mo.
58013012	Kina me 'deni gbï tara, Kurïsïtö ölë 'deni ŋbö mökö yaga di mï gawo 'dɔ roma bo kurögö bilaka pili yaga kɔpɔ.
58013013	Kina ti, dënyïke dɔdɔke yaga di mï taya 'ba bɔ mo ga darike zi bo 'dɔ laŋa tönë kodɔ rɔ bo ne kodɔ gbï rɔze.
58013014	Römöyï dinzake ti gawo ma ŋburu mï dɔyayi bine. Dëdïke rɔ toma gawo ame këdï kako 'jaa kada mɔtɔ ne.
58013015	Kina ti, gɔ lende 'ba Yësu dö'böke ti ŋburu tïlëlu Bɔko'ba. Akïlëlu na rɔ kpa közï ki'di 'beze 'ba ya ma këdï kïdëkï bo rɔ ŋere naga.
58013016	Tine kinza kola gɔ to'dɔ lende laka ti tokɔnyi bilaka dë römöyï kina rɔ kpa közï ma kïyëyï dökï'dï Bɔko'ba.
58013017	Ya ame ga mbiri rɔ bɔ dɔye mï kanisa ne, uwöke dɔmo. Lïjë na këdï koŋgɔ gɔye römöyï lïjë na ti kïyëtï gɔ lende 'be ga kada mɔtɔ kɔmɔ Bɔko'ba. I'dike lïjë ko'dɔ ndɔbɔ nime ti mï këyï kinza meri gɔ lende 'ba kinza tuwö dönnï. Römöyï ma tara inza kokɔnyi ye.
58013018	Umötuke nduwë gɔze. Dikali ŋgï dinza rɔ to'dɔ lende kënyë, tine do'dɔkɔ loma ze gɔ kö'bö rɔ ma laka.
58013019	Kina ma rɔ dɔ kiteli mo mititi ye pili 'dɔ kumötuke gɔma gɔ Bɔko'ba kileki ma welo ziye yayi.
58013020	Ee, bo Bɔko'ba bɔ lende liya kokɔnyi ye. Bo na kombi Yësu ŋere ze bɔ kɔnyi ma löbu koja yaga di mï tölë gɔ lende 'ba roma Yësu ame lömu ma ŋburuŋburu abo kɔrɔ 'deni ŋburu dɔmo ne.
58013021	Bo ki'di lende laka abo ti pili ziye to'dɔ ako'dɔkɔ abo. Bo ki'di Yësu Kurïsïtö ko'dɔ ndɔbɔ mïze 'dɔ dïyëyïke dökï'dï bo. Rɔ löbu këdï zi bo Yësu nduwë rɔ ŋburuŋburu. Amini.
58013022	Löndö ma ga, mugu wa naga nime 'deni ti'di dökï'dï këddï timo ziye. Moma'jo rɔma ziye, uwöke dɔmo ti mï këyï römöyï lende mo ka le ŋgï mbowa.
58013023	Mi'di ame ziye tikali mo, ope löndö ze Timatiyo 'deni yaga di mï maboso. Ɔdɔ bo kömö gïrï naga nime zö bine, ti dari kɔtɔ ti bo ziye yayi.
58013024	Umötöke bɔ dɔ kanisa ma yayi naga nima pili ti möyï ma ti bilaka 'ba Bɔko'ba pili. Bilaka ma Italiya umötö ye.
58013025	Lende këyï 'ba Bɔko'ba koloma tiye pili.
59001001	Ma Yakoba bɔ koja laja 'ba Bɔko'ba kina gbï 'ba ŋere Yësu Kurïsïtö, mumötö ye kpe bilaka 'ba Bɔko'ba ame ga kïyëyïke rɔye 'deni mï dɔliŋɔ nime pili ne.
59001002	Löndö ma ga, ɔdɔ akiyari 'ba gomɔ ma gege mɔtɔ ga ko'ja ye olomake rɔ lɔŋɔ rɔ mbëmbë gɔ lende mo.
59001003	Miya ziye, ɔdɔ konyake dɔ gomɔ mo naga nima 'deni ti ti'di dɔye ŋgï rɔ ma laka gɔ lende 'ba Yësu ti kö'böke 'deni ŋgï nduwë di pötö mo rɔ bɔ mï këddï.
59001004	Ö'böke nduwë ti mï këddï kinza kogake kpeye ra gɔ lende nime 'dɔ këddïke rɔ bilaka ma laka zi Bɔko'ba kinza a ma kënyë mɔtɔ këdï ra mïye.
59001005	Ne ɔdɔ kiya te nï bɔ mɔtɔ këddï rɔ lisa 'ba akikali, ititi Bɔko'ba, kina bo ti ki'di yi 'deni ŋgï kikali wa. Römöyï Bɔko'ba na rɔ bɔ ki'di wa rɔ ma sari zi bilaka kinza dɔ kose teyi.
59001006	Kina ɔdɔ kiya te kititi Bɔko'ba gɔ wa mɔtɔ, zïyï ti'di döyï gɔmo rɔ ma laka Bɔko'ba ëdï ki'di ŋgï zïyï. Kina kinza ki'di lende mo dë kïlïkö döyï. Bilaka ame këdï ki'di lende nime kïlïkö dönï ne bo ëdï 'ba bo kɔzɔ surupu 'ba dɔ mini löbu ame lili këdï kome nduwë kilaki timo ne tara.
59001007	,
59001008	Bo inza ti meri ma kodɔrɔ mï bo kina ma ki'di bo kö'bö ŋgï nduwë tuyï kɔri abo ne. Kina 'dɔ bo kikali ŋgï rɔ ma laka Bɔko'ba inza ki'di wa ma kɔtɔ mɔtɔ du te zi bo.
59001009	Kpe bilaka 'ba Kurïsïtö ame ga rɔ lisa ne, olomake ti mï këyï römöyï ëddïke 'deni rɔ wa ma mbiri di kɔmɔ Bɔko'ba.
59001010	Kina gbï tara, kpe bilaka 'ba Kurïsïtö ame ga rɔ bɔ wa ne, olomake ti mï këyï römöyï ëddïke 'deni rɔ wa ma titiyi di kɔmɔ bilaka 'ba dɔliŋɔ nime. Römöyï bɔ wa ni ti kote rönnï kada mɔtɔ ti wa 'bënnï ga kɔzɔ döwöru 'ba ŋgërï ame lili këdï kome kote yaga ne tara.
59001011	Kada ɔdɔ di bërï ti tututu 'bënï koŋma ŋgërï ŋgï kututu yaga. Kina döwöru mo ga kilayi ŋgï me yaga tele mo kirasi rönï ŋgï. Kina gbï tara, bɔ wa ti kölë 'deni gbï di dɔ wa 'bënï ga tara.
59001012	Ne ɔdɔ nï bɔ mɔtɔ ki'di mïyï ŋgï këddï zi gomɔ, koloma kinza koga kpëyï dë gɔ lende 'ba Yësu, Bɔko'ba ti ko'dɔ yëyï ma laka 'deni ŋgï döyï ti dïdï ma ŋburuŋburu. Kɔzɔ ame bo Bɔko'ba bo kiya 'deni mɔlo ti'di dïdï ma ŋburuŋburu zi ya ame ga kɔ'ɔ bo ne tara.
59001013	Ne ɔdɔ nï bɔ mɔtɔ gomɔ këdï 'deni ko'dɔ yi, kinza kiya dë te, “Bɔko'ba na me 'deni këdï ki'di gomɔ nime ko'dɔ ma 'dɔ mari mo'dɔ lende kënyë.” Inza du tara, wa mɔtɔ inza ame 'dɔ ki'di Bɔko'ba ko'dɔ lende kënyë, kina bo i'di gomɔ dë gbï ko'dɔ bilaka 'dɔ ki'di lïjë kari to'dɔ lende kënyë.
59001014	Meri kënyë 'bënnï 'ba bilaka lesi na kïndëndë lïjë 'deni kinda'ba lïjë, kina ma ki'di lïjë ko'dɔkɔ ŋgï rɔ to'dɔ lende kënyë.
59001015	Kina meri kënyë 'bënnï ga kënyï kɔmɔ ŋgï köyö rɔ lende kënyë. Kina ɔdɔ lende kënyë nima kulu rönï 'deni na köyö 'bënï ŋgï rɔ tölë.
59001016	Kpe löndö ma mɔ'ɔ kulöwö naga nime, kinza kïlïköke dɔye dë.
59001017	Wa ame ga pili Bɔko'ba këdï ki'di zize ne kina 'do rɔ wa ma laka kina gbï ŋge rɔ wa ma kele. Bo na me ko'ba kada ni, ti nyepe ni gbï ti këlu 'ba mïtɔrɔ. Ne bo ö'bö dë tiyese rɔ bo yaga kɔzɔ 'ba kada ame këdï kiyese rönï yaga 'dɔ ki'di gɔ bi këdï kölu dɔyayi nime ne tara, kina bo uyï rɔ bo dë gbï.
59001018	Bo o'dɔkɔ ze 'dɔ dëdïke rɔ wa ma kele rɔ dɔ kiteli di mï löŋgö wa pili ame ga bo ko'ba dɔliŋɔ nime bine ne, kina me bo kuwöwö lende kodɔrɔ abo 'deni zize 'dɔ ki'di ze dïdïdïke yaga rɔ ma lölöwö.
59001019	Kpe löndö ma mɔ'ɔ kulöwö naga nime, ziye tikali lende naga nime laka. I'dike mbili ye kapa tuwö lende ne tine, i'dike kpeye këdï rɔ ma kïrïndï di bi tiya mo. Kina kinza kënyïke dë gbï welo rɔ 'dïrï ti bilaka mɔtɔ,
59001020	römöyï bilaka ame 'deni rɔ 'dïrï ne inza kikali to'dɔ wa ma laka ame ga Bɔko'ba ko'dɔkɔ ne.
59001021	Olake gɔ lende kënyë pili, kinza ko'dɔke mï kombi dë kpe. Ojeke mbili ye laka gɔ lende 'ba Bɔko'ba. Bo i'di lende naga nima 'deni mïye 'dɔ ki'di tigɔ ziye 'dɔ kɔmɔ ye di mï tölë.
59001022	,
59001023	Ne kinza kö'böke dë tuwö lende 'ba Bɔko'ba ŋge rɔ tuwö, ziye gbï 'dɔ tari to'dɔ mo. Bɔ ame këdï kuwö 'bënï lende 'ba Bɔko'ba ŋge ti mbili nï kinza bo ko'dɔ dë ne, bo ëdï 'ba bo ka ku'bölu rɔ bo rɔ tu'bölu. Bo ëdï 'ba bo kɔzɔ bilaka ame këdï koŋgɔ rönï di mï mandara ne tara.
59001024	Bo oŋgɔ rɔ bo laka di mï mandara ne ɔdɔ bo kari 'deni mbowa yaga kïnë bo tönë udölu ŋgï yaga di dɔ bo.
59001025	Ne bɔ ame kinda'ba kö'du ki'di 'ba Bɔko'ba ko'dɔ ki'di kinza kudölu di dɔ bo ne, bo na ti këdï ti yëyï ma laka mï ako'dɔ abo, römöyï kö'du ki'di 'ba Bɔko'ba na pili rɔ ma laka ki'di ze gbï dëdïke rɔ dɔ ŋgölö.
59001026	Nï bɔ mɔtɔ ma di zïyï iya te nï bɔ ko'dɔ mötu na? Ne ɔdɔ kiya te kogbɔ dɔ dɔnde'de yï dë bërï di bi tiya lende, ëddï ë'bï ka ku'bölu röyï rɔ tu'bölu. Kina mötu ko'dɔ 'bï naga nima ëdï ka ŋgï rɔ wa sari zi Bɔko'ba.
59001027	Römöyï mötu ma laka ame 'bu ze Bɔko'ba ko'dɔkɔ di zize ne, kina rɔ tokɔnyi kiri'bala ni ti makuru'bë ame ga rɔ lisa ne di mï gomɔ 'bënnï ga, kina gbï 'dɔ doŋgɔke rɔze laka di zi lende konya 'ba dɔliŋɔ naga nime.
59002001	Kpe löndö ma ga ame ki'dike dɔye 'deni gɔ lende 'ba ŋere ze Yësu Kurïsïtö löbu 'ba dɔ wa pili ne, kinza ko'dɔke kɔmɔ geli dë zi bilaka.
59002002	Ɔdɔ kiya te bilaka ma rïyö mɔtɔ ga kako mï bi 'ba mötu 'be, bɔ mɔtɔ rɔ bɔ wa ti bɔŋgɔ ma kele rönï ti wa 'ba dɔkole közï ma kele, kina bɔ mɔtɔ 'bënï rɔ bɔ lisa ti bɔŋgɔ ŋgɔrɔ rönï kako gbï, kinza ko'dɔke geli dë mï löŋgö lïjë.
59002003	Ne ɔdɔ kiya te bɔ ama ti bɔŋgɔ ma kele rönï ne na kënyïke ŋge kumötöke rɔ ma laka kiyake teyi, kiya te, “Ako koloma dɔ kïtï ma laka nime bine.” Kina kebe kënyï kuyïke kɔmɔye dɔ bɔ ma ti bɔŋgɔ ŋgɔrɔ rönï nima kiyake te, “Nï, ɔrɔ 'bëyï yayi, ala ako koloma bërï mï yayi bi ndïze bine.”
59002004	Irasike kö'du 'deni römöyï ebeke 'deni za kozake mï bilaka ti to'dɔ burë 'ba bilaka rɔ ma kënyë.
59002005	Kpe löndö ma mɔ'ɔ kulöwö naga nime, uwöke lende nime laka. Bɔ lisa 'ba dɔliŋɔ naga nime lïjë na Bɔko'ba koza 'deni 'dɔ ki'di dönnï gɔ lende 'ba Yësu. Kina lïjë na ti këdï kɔzɔ bɔ wa tara kɔmɔ bo. Bo ëdï ko'dɔ yëyï zïnnï ti wa ma laka 'ba mïtɔrɔ kɔzɔ ame bo kiya 'deni mɔlo to'dɔ yëyï zi ya ame ga kɔ'ɔ bo ne tara.
59002006	Ne kina me kpe kebeke za 'böwu titi'ja bɔ lisa. Ma kikalike 'beye, yë mo ga na këdï koŋbeŋbe ye ne? Bɔ wa na dë? Bɔ wa naga nima lïjë na këdï kïtïŋï gɔye kɔmɔ kïtï 'ba burë.
59002007	Ikalike dë, lïjë na gbï tönë koloma bine rɔ tiya kpa kënyë rɔ ŋere ze Yësu Kurïsïtö ame kpe rɔ bilaka mo ga ne?
59002008	Kö'du ki'di 'ba ŋere ze Bɔko'ba ame kugu mï buku abo ne, iya te, “Ɔ'ɔ lëpï yï mɔtɔ gbï kɔzɔ ame kɔ'ɔ yida röyï ne tara.” Ɔdɔ kiya te ko'dɔke 'deni ŋgï tara o'dɔke lende ma laka 'deni.
59002009	Ne ɔdɔ kebe ko'dɔke geli 'deni mï löŋgö bilaka, o'dɔke lende kënyë 'deni kina inzake gbï kpe rɔ bɔ koro kö'du ki'di 'ba Bɔko'ba.
59002010	Römöyï kö'du ki'di 'ba Bɔko'ba nime ɔdɔ koro 'deni me kina kebe kënyï 'böwu kirasi ŋge rɔ ma kɔtɔ mɔtɔ, irasi lïjë nima 'deni pili rɔ gɔmo.
59002011	Kö'du ki'di 'ba Bɔko'ba mɔtɔ iya 'deni te, “Kinza ko'dɔ yërï dë.” Kina mɔtɔ iya 'deni gbï te, “Kinza kupö bilaka dë.” Ne ɔdɔ kiya te ko'dɔ yërï dë pele, kina ɔdɔ kupö bilaka 'deni irasi kö'du ki'di 'ba Bɔko'ba 'deni kina inza kpe rɔ bɔ koro mo.
59002012	Kina me miya 'deni ziye, i'dike lende ko'dɔ 'be ga ti lende kiya 'be ga kö'bö pili rɔ ma laka. Römöyï kö'du ki'di 'ba Bɔko'ba i'di ye 'deni kolomake rɔ dɔ ŋgölö. Kina i'dike lende mo këdï dɔye, Bɔko'ba ëdï ko'dɔ burë 'be kada mɔtɔ ti lende naga nime. Ɔdɔ kiya te o'dɔke ala o'dɔke dë.
59002013	Mï kada 'ba burë mo nima yayi Bɔko'ba inza ki'di mï bo këyï kpe rɔ bilaka ame ga ko'dɔ mï këyï dë gbï zi lëpï nnï ga ne. Bo ti kodɔ karama ŋgï dönnï. Ne ya ame ga rɔ bɔ mï këyï ne inza koloma rɔ tikere mï kada mo nima.
59002014	Löndö ma ga, ɔdɔ nï bɔ mɔtɔ kiya te i'di döyï 'deni gɔ lende 'ba Yësu Kurïsïtö, ne ɔdɔ kiya te ko'dɔ lende laka mo dë lende 'bï naga nima ëdï ka ŋgï rɔ wa sari. Kina gbï ti'di döyï ŋge gɔ lende 'ba Yësu Kurïsïtö nima inza kikali tɔmɔ yi di mï burë 'ba Bɔko'ba.
59002015	Ɔdɔ kiya te nï bɔ mɔtɔ kari ko'ja löndö yï ti lëmï yï mɔtɔ ga këdï rɔ leri 'ba bɔŋgɔ ala 'ba wa mɔtɔ ame gɔ lïjë konyo ne,
59002016	kina kënyï kiya zïnnï, kiya te, “Bɔko'ba ki'di yëyï laka abo koloma dɔye, koja gɔ akonyo ziye gɔ konyoke, ki'di bɔŋgɔ 'ba bi këyï ziye.” Ma komeri 'bëyï lende 'bï nima ti ko'dɔ wa'di zi bilaka naga nima? Rɔ ma laka ɔdɔ kiya te ki'di wa mo tɔ nima lïjë këdï rɔ leri mo ne dë zïnnï, lende 'bï naga nima inza ko'dɔ wa mɔtɔ du te zïnnï.
59002017	Kina gbï tara, bɔ ame këdï kiŋgele 'bënï ŋge kiya te bo i'di dönï 'deni gɔ lende 'ba Yësu Kurïsïtö kinza bo ko'dɔ lende laka 'ba Bɔko'ba mo dë ne, lende kiya abo naga nima ëdï ka rɔ töku.
59002018	Ɔdɔ bɔ mɔtɔ kënyï 'ba bo kiya te, “Bɔ nime na ki'di dönï 'deni rɔ ma laka gɔ lende 'ba Yësu Kurïsïtö, kina bɔ ame na rɔ bɔ ko'dɔ lende laka 'ba Bɔko'ba.” Ti mënyï mititi bɔ mo nima miya te, “Ïyëtï zö te, bilaka mɔtɔ ti kikali 'ba bo ŋge ti'di dönï gɔ lende 'ba Yësu Kurïsïtö rɔ ma sari kinza ma bo ko'dɔ lende laka mo totondo mo ga?” Ne 'bama ndɔbɔ ko'dɔ ma na ti kileme rɔ ma laka ziye mi'di dɔma 'deni gɔ lende 'ba Yësu Kurïsïtö.
59002019	I'dike dɔye 'deni gɔmo Bɔko'ba ëdï ŋge kɔtɔ. Tine ele sowa. Ne nökï ame gbï rɔ bɔ koja laja 'ba Satani ne lïjë ikali lende nima gbï kɔzɔ wa nima tara, kina rönnï ki'di ŋgï tïlë'dï di zi tikere gɔ kö'du mo.
59002020	Nï bɔ dɔ kïrïndï nime, mëdï mileme zïyï rɔ ma laka. Ɔdɔ bɔ mɔtɔ kiya te bo i'di dönï 'deni gɔ lende 'ba Yësu Kurïsïtö kina ɔdɔ bo ko'dɔ lende laka 'ba Bɔko'ba dë, lende abo naga nima ëdï ka rɔ wa sari.
59002021	Oŋgɔke 'bu ze löbu Abarayama te. Wa'di na ki'di Bɔko'ba kïdëkï Abarayama rɔ bɔ lende laka? Lende ko'dɔ laka 'ba Abarayama ame bo kilagi dë 'dɔ tumu kole abo Yisika rɔ roma zi Bɔko'ba ne, kina ma ki'di 'dɔ Bɔko'ba kïdëkï bo rɔ bɔ lende laka ne.
59002022	Kina doŋgɔke te, Abarayama i'di dɔ bo gɔ lende 'ba Bɔko'ba kina bo ko'dɔ lende mo rɔ ma laka. Kina ndɔbɔ abo naga nime ki'di bo ŋgï kikali lende 'ba Bɔko'ba rɔ ma laka.
59002023	Lende nime o'dɔ rönï 'deni kɔzɔ lende ma tönë kugu mɔlo mï buku 'ba Bɔko'ba kiya te, “Abarayama i'di dɔ bo 'deni gɔ lende 'ba Bɔko'ba kina me ki'di Bɔko'ba kïdëkï Abarayama rɔ bɔ lende laka ne.” Kina ma 'dɔ kiya te Abarayama rɔ bɔ pɔri ma laka 'ba Bɔko'ba ne.
59002024	Kina me dikalike 'deni lende ko'dɔ laka 'ba bilaka na këdï ki'di Bɔko'ba kïdëkï lïjë rɔ bɔ lende laka. Inza ŋge gɔ lende 'ba ti'di dönnï gɔ lende abo.
59002025	Kina gbï kɔzɔ lende 'ba Raba ma tönë rɔ 'ja bɔ rɔnyɔ mï kada 'ba 'bu ze löbu ga bine ne tara. Bɔko'ba ïdëkï lɔko 'deni rɔ bɔ lende laka gɔ lende laka 'bënï ame lɔko ko'dɔ zi bɔ kore ze ga 'ba Yisarele ame koja kari bi toŋgɔ mï dɔliŋɔ 'bënnï ne, ame lɔko kota lïjë koloma liŋɔ 'bënï kina lɔko kokɔnyi lïjë ki'di kiriŋa kebe gɔ kɔri mɔtɔ ne.
59002026	Kina gbï tara bɔ ame kiya te bo i'di dönï 'deni gɔ lende 'ba Yësu Kurïsïtö rɔ ma sari kinza bo ko'dɔ lende laka 'ba Bɔko'ba dë ne, lende abo nima ëdï ka rɔ töku kɔzɔ yida rɔ ame 'deni kinza dïdï yïmo ne tara.
59003001	Löndö ma ga, kinza bilaka ma konzi 'beye mɔtɔ ga koloma dë me rɔ bɔ kɔmɔ kiyandi 'ba lende 'ba Bɔko'ba. Römöyï dikalike 'deni ze ame ga rɔ bɔ kɔmɔ kiyandi ne, ze na Bɔko'ba këdï kodɔrɔ bïcï lende rɔze rɔ dɔ kiteli di dɔ 'ba ya ma laki pili.
59003002	Ze bilaka lesi pili dirasike lende ma konya. Ne ɔdɔ bɔ mɔtɔ kirasi lende ma kɔtɔ mɔtɔ dë ti tiya lende ma kënyë, bo na rɔ ma laka rɔ ma kɔpɔ, kina bo na gbï ti kikali togbɔ dɔ yida rɔ bo ga pili bërï.
59003003	Doŋgɔke kosani te, ze bilaka lesi di'dike yamo kpamo kina dosike kabi yɔki mo 'dɔ ki'di kuwö dɔze, ame 'dɔ dikalike tuyï kpamo gɔ kɔri ame ga dëdï do'dɔkɔke tari teyi ne.
59003004	Kina doŋgɔke lende 'ba sorope ame ga këdï kiliŋgere kebe dɔ mini löbu ne gbï te. Sorope naga nima ïyöbu 'bënnï ŋgï rɔ dɔ kiteli ame lili ma kembe na ŋge këdï kïtïŋï gɔmo 'dɔ kari. Ne bilaka ebe tuyï kpamo ti ŋgërï ma titiyi kari gɔ kɔri ame lïjë këdï ko'dɔkɔ tari teyi ne.
59003005	Dɔnde'de ze bilaka lesi nime na gbï tara. Bo na ma le titiyi, tine bo ebe tëbï rɔ bo ti tiya lende ma löbu naga. Doŋgɔke pa'do te, pa'do ma titiyi ɔdɔ kogba kusu mï lïndï 'ba mɔli ma löbu ëdï koŋma taraa kote yaga.
59003006	Dɔnde'de ze bilaka lesi nime ëdï gbï kɔzɔ pa'do tara, bo na rɔ mï zana 'ba lende kënyë 'ba dɔliŋɔ nime. Kina me bo gbï rɔ kapa 'ba yida rɔze mɔtɔ kina bo ki'di lende kënyë ŋgï kita'ba kote rɔze pili. Kina me dɔnde'de kusu pa'do ma löbu 'ba Gehena 'deni ŋgï rɔ dïdï ze ga 'dɔ kirasi loma ze ga pili yaga.
59003007	Ze bilaka lesi dikalike ti'di dɔkomali yërï 'ba yï mökö, ti yali ni, ti wa ma titi ma këdï kele kebe bërï naga, ti kenze ni këdï mï kɔmɔ közïze.
59003008	Ne bɔtɔ ma kɔtɔ mɔtɔ ikali dë ma 'dɔ kogbɔ dɔ dɔnde'de nï bërï. Dɔnde'de 'bënï ŋgï rɔ wa ma kënyë ame kikali dë toloma le, bo oso 'bënï ŋgï lɔ ti wɔwɔ ma kata ame ga këdï kupö bilaka ŋgï kɔzɔ wɔwɔ 'ba murë tara ne.
59003009	Kina me dëdï dïlëluke ŋere Bɔko'ba ame rɔ 'bu ze ne ti dɔnde'de ze ga kina debe duyïke 'böwu gbï tulömu bilaka lëpï ze ga ame Bɔko'ba ko'ba 'deni gbï kɔzɔ bo tara ne timo.
59003010	Akïlëlu ma laka ni ti lömu ma kënyë naga ëdï kɔdɔ kpaki di mï kpa kɔtɔkɔtɔ nima. Löndö ma ga, lende nima ele dë, kinza do'dɔke dë tara.
59003011	Daa kɔtɔ ikali dë ma 'dɔ kulöwu mini ma kindili gbï ti mini ma kata di kɔmɔ kɔtɔkɔtɔ nima.
59003012	Ŋgërï këlu ikali dë ma 'dɔ kana kɔlɔ kina ŋgërï maa ikali dë gbï ma 'dɔ kana këlu. Kina gbï tara daa ame këdï kulöwu 'bënï rɔ ma konzolɔrɔ ne ikali dë ma 'dɔ kulöwu mini ma laka.
59003013	Nï bɔ mɔtɔ ɔdɔ këddï rɔ bɔ kikali lende, oloma rɔ bɔ ko'dɔ lende laka 'dɔ lende këyï 'bï na kileme akikali 'bï nima.
59003014	Ne ɔdɔ këddï rɔ bɔ mï kombi, rɔ bɔ mï kata, kina gbï rɔ bɔ mï kututu, kinza kebe dë tëbï röyï gɔ döyï kiya te nï bɔ kikali lende na. Nï bɔ ame këddï kiya tara ne lende 'bï nima inza du te rɔ ma kodɔrɔ.
59003015	Kina akikali 'bï nima inza gbï rɔ ma Bɔko'ba ki'di. Akikali 'ba Satani ni ti 'ba bilaka 'ba dɔliŋɔ nime na ka.
59003016	Römöyï mï kombi ni ma ti mï kututu na këdï ki'di bilaka kebe to'dɔ lamo ni ti lende ma kënyë mɔtɔ ga.
59003017	Ne bilaka ame ga Bɔko'ba na ki'di akikali 'bënï teyi ne lïjë o'dɔ 'bënnï wa pili rɔ ma kodɔrɔ. Lïjë o'dɔ 'dïrï dë ti bɔtɔ kina lïjë o'dɔ kɔmɔ kënyë dë gbï dɔ bilaka. Kina lïjë o'dɔ mbili minyi dë gbï, lïjë ö'bö 'bënnï ti mï këyï, kina lende ko'dɔ 'bënnï ga kö'bö ŋgï pili rɔ ma laka. Ya ame ga 'deni te ne o'dɔ kɔmɔ geli dë zi bilaka, meri 'bënnï pili rɔ ma laka.
59003018	Lïjë na rɔ bɔ lata mï löŋgö ya ma konzi, ame lende këyï 'bënnï ki'di bilaka 'deni 'dɔ koloma kö'bö to'dɔ lende laka 'ba Bɔko'ba.
59004001	Wa'di ga na këdï ki'di ye kamoke ko'dɔke 'dïrï rɔ gɔ rɔye? Meri gɔ ako'dɔkɔ ma kënyë 'ba yida rɔye ga na këdï ko'de lende naga nima. Römöyï meri naga nima ö'bö ŋgï rɔ to'dɔ ya mïye 'dɔ kogbɔ ye bërï.
59004002	O'dɔkɔke wa mɔtɔ ga, kina ɔdɔ ko'jake dë yɔ kina mïye kënyï kombi ŋgï rɔ lëpï ye ga. Kina mï kombi 'be ga kodɔ ŋgï rɔ lamo ni ti 'dïrï ziye 'dɔ tupö lëpï ye ga yaga. Ne wa mo naga nima ko'dɔkɔke ne o'jake dë römöyï ititike Bɔko'ba dë su gɔ lende mo.
59004003	Ne ɔdɔ kititike Bɔko'ba gɔ lende 'ba wa mo naga nima bo inza ki'di gbï ziye römöyï akititi 'be ga ele dë. Ëddï kititike wa naga nima ɔdɔ ki'di 'deni ziye 'dɔ ki'dike ŋge koloma rɔ wa 'ba lɔŋɔ 'ba gbagba ye ga.
59004004	Kpe bilaka ebeke toga kpeye gɔ lende 'ba Bɔko'ba kɔzɔ 'ja ame këdï ko'dɔ yërï di dɔ më'dë nï ne tara. Ikalike dë su tɔ'ɔ wa 'ba dɔliŋɔ nime na rɔ wa ame këdï ko'dɔ ya ti Bɔko'ba? Bilaka ame ga kiya rönnï rɔ bɔ kɔ'ɔ wa 'ba dɔliŋɔ nime kulöwö ne lïjë na ko'dɔ rönnï 'deni rɔ bɔ ko'dɔ ya ti Bɔko'ba.
59004005	Ikalike dë, lende tönë kugu mï buku 'ba Bɔko'ba ne ëdï ŋgï rɔ ma laka, ame kugu kiya te, dökï'dï nime Bɔko'ba ki'di mïze ne ŋgï rɔ dökï'dï 'ba mï kombi?
59004006	Tine Bɔko'ba mï bo ëyï rɔze sowa kina me bo ki'di tigɔ ame rɔ dɔ kiteli di dɔ mï kombi ze ga ne. Ëdï 'deni gbï kɔzɔ lende ma tönë kugu mɔlo mï buku 'ba Bɔko'ba kiya te, “Bɔko'ba ëdï rɔ ya ti bilaka ame ga kö'bö tubötö rönnï ne. Mï bo ëdï këyï ŋge rɔ ya ame ga kotɔ ë'bënnï dönnï le bërï ne.”
59004007	Kina me mëdï miya ziye lende 'ba Bɔko'ba na kuwöke dɔmo. Ilagike yaga di rɔ 'ba Satani 'dɔ ki'di bo kiriŋa yaga di rɔye.
59004008	Akoke zi Bɔko'ba kina bo ti kako gbï ziye. Kpe bɔ lende kënyë naga nime, olake gɔ lende kënyë yaga. Kpe bɔ dökï'dï rïyö naga nime, i'dike dɔye gɔ lende 'ba Bɔko'ba ti dökï'dï kɔtɔ.
59004009	Uduke mɔlo te di zi lende kënyë 'be ga. Kinza kögöke dë kpe, ö'böke rɔ monɔ. Kinza kolomake dë kpe rɔ lɔŋɔ, ne tine ö'böke rɔ meri.
59004010	Ilekike rɔye titiyi bërï kɔmɔ Bɔko'ba kina bo ti ki'di ye 'deni ŋgï këddïke mbiri.
59004011	Löndö ma ga, kinza kiti'jake lëpï ye ga dë. Nï bɔ ame këddï kiti'ja lëpï yï ga ame 'deni rɔ 'ba Kurïsïtö ne, kiya lïjë rɔ ma kënyë, kö'du ki'di 'ba Bɔko'ba na ma 'deni kiti'ja kiya rɔ ma kënyë ne. Kina inza ë'bï kpe rɔ to'dɔ kö'du ki'di 'ba Bɔko'ba, ëddï ë'bï 'deni za rɔ to'dɔ burë mo.
59004012	Tine Bɔko'ba bo na ŋge kɔtɔ kpökï rɔ bɔ ko'dɔ burë, kina bo na gbï ŋge rɔ bɔ ki'di kö'du ki'di. Bo na ŋge ti tigɔ 'ba tɔmɔ bilaka di mï tölë, kina bo ëdï gbï ti tigɔ 'ba tupö bilaka timo. Ne nï 'bëyï o'dɔkɔ 'deni to'dɔ röyï rɔ yë, ɔdɔ kebe gbï bi to'dɔ burë 'ba rɔ lëpï yi ga?
59004013	Uwöke dɔma te, kpe bilaka ame ga këddï kiyake te, “Tïlëndö dëdï dari dɔ gawo ma te 'dɔ dari doloma yayi kɔmɔ kɔɔ kɔtɔ bi tugö ndögö 'dɔ do'ja yamo.”
59004014	Ikalike lende 'ba bi këzë ma tïlëndö ra? Kina ikalike lende 'ba loma 'be ga ra gbï yɔ? Rɔ ma laka loma 'be ga ëdï ŋge kɔzɔ matutu tara. Oloma ŋge mbowa kina koya ŋgï yaga.
59004015	Lende 'beye ame 'dɔ kö'böke rɔ tiya mo ne kina me, iyake te, “Ɔdɔ kiya te ŋere Bɔko'ba ko'dɔkɔ zize ki'di gɔ bi këzë laka dɔze tïlëndö 'dɔ dari do'dɔke wa ma te.”
59004016	Dëne lende kiya 'be naga nima ti këdï ka rɔ dölï. Kina dölï ma kɔzɔ wa nima tara ëdï rɔ lende kënyë.
59004017	Kina me le'jete ikalike lende laka 'deni, ne ɔdɔ ko'dɔke dë o'dɔke lende ma kënyë 'deni.
59005001	Kpe bɔ wa ni, uwöke dɔma. Uduke konyoke kökö mɔlo te di zi gomɔ löbu nime këdï ko'dɔkɔ todɔ mo dɔye ne.
59005002	Wa mbëmbë 'be naga nima ëdï kirasi rönnï, kina kulörö ëdï konyo bɔŋgɔ kele 'be naga nima gbï.
59005003	Rɔ yamo 'be naga nima ëdï koromaro, kina ɔdɔ rɔmo koromaro 'deni kirasi rönï tine, ti kileme lende 'ba yida rɔye 'deni ŋgï. Ti koŋma yida rɔye 'deni ŋgï kɔzɔ pa'do tara. Römöyï kada ame rɔ ŋburuŋburu 'ba dɔliŋɔ nime ne kina 'deni me, ne kina këddïke 'beye za gba bi totɔtɔ wa rɔ mbëmbë.
59005004	Oŋgɔke bɔ ndɔbɔ ame ga këdï kumu nyönyu di mï nyaka 'be ga ne te. Opike gïrïsï 'bënnï ga dë yɔ, kina me lïjë 'deni ŋgï ti monɔ rɔ ma kënyë gɔ lende mo. Monɔ 'bënnï ömö 'deni ŋbö mbili Bɔko'ba bɔ tigɔ dɔ kiteli.
59005005	Ne 'beye kpe ŋgï rɔ lɔŋɔ di dɔliŋɔ nime bine ti wa ŋbaŋi. Kina ki'dike yida rɔye 'deni ŋgï kɔnɔ kɔzɔ kamölö ame këdï ko'dɔkɔ 'deni 'dɔ tari tumu mo ne tara.
59005006	Odɔke karama 'deni dɔ bilaka ma laka naga kina kupöke mɔtɔ ga 'deni gbï ŋgï yaga rɔ ma sari kinza ma lïjë ko'dɔ wa mɔtɔ ziye.
59005007	Löndö ma ga, olomake liya ti kɔmɔ ki'di ŋbö kömö mï kada 'ba tako 'ba ŋere ze Yësu Kurïsïtö ame bo këdï kileki kako dɔliŋɔ nime bine ne. Oŋgɔke bɔ nyaka ni ma këdï koloma ë'bënnï ga le liya ti kɔmɔ ki'di gɔ tɔrɔ ŋbö kömö mï kpa dɔlili te. Lïjë oloma ti kɔmɔ ki'di ŋbö lïjë ko'ja wa ma laka di mï nyaka 'bënnï ga mï kada 'ba kpa dɔlili.
59005008	Kina 'dɔ kolomake gbï tara ti kɔmɔ ki'di ti mï këddï römöyï kada 'ba tako 'ba ŋere ze Yësu Kurïsïtö ɔwɔ dë kpe.
59005009	Löndö ma ga, gomɔ ame ga këdï ko'dɔ ye ne kinza kuduke monɔ mo dë ti lëpï ye mɔtɔ ga. Ɔdɔ kebeke tudu monɔ mo ti lëpï ye ga, Bɔko'ba ëdï kodɔ karama dɔye gɔmo mï kada 'ba burë abo. Kina me 'deni kada mo ɔwɔ dë kpe.
59005010	Löndö ma ga, oŋgɔke lende ko'dɔ 'ba bɔ kumë lende 'ba Bɔko'ba ma mɔlo tönë ga koloma rɔ tiya lende 'ba Bɔko'ba zi bilaka ne te. Lïjë oloma ti mï këddï kina lïjë kogbɔ rönnï ŋgï kɔrɔ kpa gomɔ mo. Kina 'dɔ ko'dɔke gbï kɔzɔ 'bënnï tara.
59005011	Lïjë ogbɔ dökï'dï nnï kina me dëdï diyake te Bɔko'ba o'dɔ yëyï ma laka zïnnï ne. Kina ikalike di gɔ lende 'ba Eyobo ame bo koloma ti mï këddï rɔ gɔ kɔwɔ ne, kina ikalike 'deni gbï ma Bɔko'ba kokɔnyi bo di pötö gomɔ abo römöyï Bɔko'ba bo ëdï ti mï këyï rɔ mbëmbë rɔ bilaka abo ga.
59005012	Löndö ma ga, lende ame rɔ dɔ kiteli ne kina me mëdï miya ziye. Kinza kulömuke rɔye dë ti mïtɔrɔ ala ti dɔyayi ala ti wa mɔtɔ. Ɔdɔ kutï 'deni gɔ lende mo tɔ nima, iya te, “Yëë.” Ne ɔdɔ kilagi ë'bï 'deni, iya te, “Ee.” Ɔdɔ ko'dɔ 'deni pili tara, Bɔko'ba inza kpe kodɔ karama döyï.
59005013	Nï bɔ mɔtɔ ɔdɔ këddï ti gomɔ ititi Bɔko'ba 'dɔ bo kokɔnyi yi. Nï bɔ mɔtɔ ɔdɔ këddï rɔ lɔŋɔ ïlëlu Bɔko'ba ti ŋgala koba.
59005014	Nï bɔ mɔtɔ ɔdɔ këddï dɔ rɔkɔ'ɔ ïdëkï bilaka ma löbu 'ba kanisa kako zïyï 'dɔ lïjë kondi 'bu röyï kititi Bɔko'ba ti közï kakpa 'ba ŋere ze Yësu Kurïsïtö gɔ bo kileŋo yi.
59005015	Lïjë i'di dönnï 'deni gɔ lende 'ba Bɔko'ba, kina bo ti kileki dɔ akititi 'bënnï nima ŋgï kileŋo yi di dɔ rɔkɔ'ɔ 'bï nima. Kina ɔdɔ kiya te ko'dɔ lende kënyë mɔtɔ ga 'deni pele mɔlo, Bɔko'ba ëdï kola yi ŋgï gɔmo.
59005016	Kina o'dɔkɔ ziye 'dɔ kodɔke kpeye gɔ lende kënyë 'be ga rɔ gɔ rɔye, kina 'dɔ kititike Bɔko'ba gbï gɔ lende 'ba lëpï ye ga 'dɔ bo kokɔnyi lïjë. Kina Bɔko'ba ti kileŋo ye ŋgï di dɔ rɔkɔ'ɔ 'be ga römöyï akititi 'ba bɔ lende laka ëdï ti tigɔ rɔ dɔ kiteli.
59005017	Doŋgɔke Eliya te, bo gbï rɔ bilaka lesi kɔzɔ ze te. Bo ititi Bɔko'ba ti dökï'dï kɔtɔ 'dɔ ko'jɔŋɔ tɔrɔ kinza ka'di mï dɔyayi 'ba Yisarele. Kina kada keze ŋgï ŋbö kɔmɔ kɔɔ mota kɔdɔ dɔmo nyepe modɔɔkɔtɔ.
59005018	Kina bo kileki kititi Bɔko'ba 'böwu 'dɔ ki'di tɔrɔ ka'di kina tɔrɔ ka'di ŋgï rɔ ma kënyë, dɔkomali wa 'ba dɔyayi pili kënyï kötu yaga.
59005019	Löndö ma ga, i'dike lende nime këdï laka dɔye. Ɔdɔ bɔ mɔtɔ di mï löŋgö ye nima kënyï kɔcɔ yaga di mï kɔri 'ba lende laka 'ba Bɔko'ba kina ɔdɔ bɔ mɔtɔ kari ko'de bo 'deni 'böwu mï kɔri nima,
59005020	bilaka mo nima bo olɔ lëpï bo nima ko'dɔ lende kënyë ne 'deni yaga di mï tölë. Kina Bɔko'ba ti kola bilaka mo nima ŋgï gɔ lende kënyë ma konzi ame ga bo ko'dɔ ne.
60001001	Ma Pïtörö bɔ laja 'ba Yësu Kurïsïtö mëdï mugu waraga nime ziye kpe ame ga Bɔko'ba kigeli ye 'deni këddï kolomake ŋgï kɔzɔ bɔ löwö tara rɔ kɔtɔkɔtɔ mï dɔyayi 'ba Pɔnito ti Galatiya ti Kapadokiya ti Asiya ti Bïtunïyö pili ne.
60001002	Bo oza ye 'deni gɔ akiteri abo 'ba Bɔko'ba 'bu ame bo kiteri 'deni mɔlo, ki'di Nyï Kɔtɔ Laka ko'dɔ ye 'deni rɔ ma laka rɔ 'ba bo tuwö dɔ Yësu Kurïsïtö ame roma mo ki'di ye 'deni këddïke rɔ ma kɔpɔ. Yëyï ti lende këyï mo këdï tiye rɔ dɔ kiteli.
60001003	Do'dɔke yëë'dï zi Bɔko'ba 'bu 'ba ŋere ze Yësu Kurïsïtö gɔ mï këyï nime bo ko'dɔ 'deni zize rɔ mbëmbë, bo ki'di Yësu Kurïsïtö kɔdɔ 'deni yaga di mï tölë 'dɔ ki'di ze mï dïdï la'ja ne. Kina gɔ kö'du mo dikalike 'deni ŋgï Bɔko'ba ti ko'dɔ yëyï ma laka zize kada mɔtɔ ti wa ma laka
60001004	ame bo kikeki 'deni mïtɔrɔ këdï koda bilaka abo ga ne, ame kikali tote rönï dë gbï, kato dë gbï, kina kirasi rönï dë gbï ne.
60001005	Bo ti kitata ye kpe ame ga ki'dike dɔye 'deni gɔ lende abo ne nduwë ti tigɔ abo ŋbö kömö mï kada ma ŋburuŋburu 'ba dɔliŋɔ nime 'dɔ kileme zi bilaka ma bo kɔmɔ ye 'deni di mï tölë.
60001006	Olomake ti lɔŋɔ gɔ lende naga nime ɔdɔ këddïke pele rɔ meri gïrï naga nime gɔ lende 'ba gomɔ ma gege ame ga këdï ko'dɔ ye ne. Gomɔ naga nime inza koloma gɔmo kɔwɔ,
60001007	ëdï ŋge kiyɔzɔ ye ɔdɔ inda'bake lende abo 'ba Bɔko'ba 'deni ŋgï rɔ ma laka. Kina kɔzɔ ma koŋgɔke yamo köbököbö ame pele rɔ wa 'ba dɔliŋɔ nime ne, bilaka ëdï kiyɔzɔ titi dɔgba ti pa'do 'dɔ kikali laka mo. Kina gbï tara, meri 'be ame rɔ dɔ kiteli di dɔ yamo köbököbö ne na me 'deni gbï këdï rɔ tiyari mo, 'dɔ ɔdɔ Yësu Kurïsïtö këdï kileki 'deni kada mɔtɔ dayi 'dɔ mï Bɔko'ba këyï rɔye ko'dɔ ye rɔ a löbu.
60001008	Yësu Kurïsïtö nime kina kɔzɔ ame ko'jake bo dë pele mɔlo, ne tine ɔ'ɔke bo. Kina gbï kɔzɔ ame ko'jake bo dë pele gïrï nime, ne tine i'dike dɔye gɔ lende abo. 'Dɔ këddïke ti lɔŋɔ ma löbu ame bɔtɔ kikali dë tiya mo ne
60001009	römöyï ikalike bo Yësu Kurïsïtö ame ki'dike dɔye gɔ lende abo ne na me këdï kɔmɔ ye le'jete di mï tölë.
60001010	Mï këyï nime Bɔko'ba ko'dɔ ziye ne na tönë bɔ kumë lende abo ga koloma mɔlo rɔ tiya lende mo bine zi bilaka ne. Lïjë ti meri mo Bɔko'ba ti kolɔ bilaka tondo ga di mï tölë.
60001011	Kina ki'di lïjë ŋgï koloma rɔ toma kɔri 'ba lende 'ba Bɔko'ba 'dɔ lïjë kikali ɔdɔ bo ti kɔmɔ bilaka totondo ga kina kada mo ti këdï gbï nyanya mo ga ya. Tine Nyï Kɔtɔ Laka 'ba Kurïsïtö ëdï mïnnï kileme gomɔ ame ga këdï ko'dɔ rönï zi Kurïsïtö gba kinza Bɔko'ba ko'dɔ bo rɔ löbu 'ba dɔ wa pili ne ŋgï zïnnï.
60001012	Ne tine Bɔko'ba ileme 'deni zïnnï gɔ wa naga nime lïjë kumë lende mo ne, inza ko'dɔ rönnï mï kada 'bënnï, ne tine ëdï ko'dɔ rönnï 'jaa mï kada ma 'beye. Kina me Nyï Kɔtɔ Laka ame Bɔko'ba koja kako di mïtɔrɔ ne ki'di bilaka ame ga këdï kiya lende 'ba laja laka nime ne këdï 'deni gbï rɔ tïyëtï gɔmo ziye. Kina me wa ame ga malayika 'ba Bɔko'ba ko'dɔkɔ tikali mo ne ikalike 'deni.
60001013	Kina gɔ lende mo ö'böke ti laka mï laja 'ba Bɔko'ba. Ogbɔke dɔ yida rɔye ga olomake laka ti kɔmɔ ki'di gɔ yëyï löbu nime Bɔko'ba këdï ko'dɔ ti'di mo ziye mï kada 'ba tileki 'ba Yësu Kurïsïtö ne.
60001014	Olomake rɔ bɔ kuwö dɔ Bɔko'ba kinza kilekike dë kpe mï lende kënyë ma tönë ga pa kɔ'ɔke to'dɔ mo kulöwö bine gba kinza kikalike Bɔko'ba dë ne.
60001015	Bo bɔ kïdëkï ye mo na ŋge kɔtɔ laka kina kpe gbï tara 'dɔ këddïke rɔ ma laka.
60001016	Lende nime ëdï 'deni kɔzɔ ma tönë kugu mɔlo mï buku 'ba Bɔko'ba kiya te, “Ma na ŋge kɔtɔ laka kina kpe gbï 'dɔ ko'dɔke ŋge rɔ lende laka.”
60001017	Mï mötu 'be ëddï kïdëkïke bo Bɔko'ba rɔ 'bu. Tine bo na rɔ bɔ ko'dɔ burë pili rɔ ma kodɔrɔ kinza to'ba'bo gɔ a ko'dɔ 'bï 'ba mɔtɔ. Kina olomake ti, ti lende koro rɔ dɔ kiteli zi bo mï kɔsɔ loma 'be nime.
60001018	Oŋgɔke tutë nime bo kutë gɔye di mï dölëtï yawa 'ba 'bu ye löbu ga ne te. Bo utë dë ti yamo 'ba dɔliŋɔ nime ame këdï kirasi rönï ne.
60001019	Bo utë gɔye 'deni ti tölë kpa kɔ'ɔ 'ba Kurïsïtö kole abo ame roma mo 'deni kɔzɔ roma kamölö laka kinza ɔtɔ ma kënyë rɔmo ma kumu ne.
60001020	Mɔlo gba kinza Bɔko'ba ko'ba dɔliŋɔ nime dë bo iteri 'deni mɔlo zi Kurïsïtö tako tölë kɔzɔ a nime te. Kina me bo ko'de Kurïsïtö 'deni ziye mï kada ame ga 'deni rɔ ŋburuŋburu 'ba dɔliŋɔ nime ne.
60001021	Römöyï kö'du gɔ lende 'ba Kurïsïtö na me ki'di ye 'dɔ ki'dike dɔye gɔ lende 'ba Bɔko'ba ne. Bɔko'ba i'di bo 'deni kënyï kɔdɔ yaga di mï tölë ki'di bo rɔ löbu 'ba dɔ wa pili. Gɔ lende mo na me ki'dike dɔye 'deni rɔ ma laka gɔ lende 'ba Bɔko'ba, kɔmɔ ki'di 'be 'deni pili dɔ Bɔko'ba.
60001022	Kina kɔzɔ ame kuwöke dɔ lende 'ba laja laka nime 'deni, konake meri ma kënyë 'deni yaga di mï dökï'dï ye ne, ɔ'ɔke lëpï ye ga ame 'deni gbï rɔ 'ba Kurïsïtö ne ti ŋgï rɔ ma laka. Kina me mëdï miya ziye 'dɔ kɔ'ɔke lëpï ye ga rɔ mbëmbë. Akɔ'ɔ ame 'dɔ kö'bö kinza kote rönï ne.
60001023	Römöyï bilaka lesi ame rɔ yida 'ba tölë ne na dë ki'di ye mï dïdï la'ja nime tine Bɔko'ba ame këdï koloma 'bënï ŋgï ŋburu kinza kölë ne, bo na. Bo ïdïdï ye 'deni ti lende abo ame këdï kö'bö ŋgï rɔ ŋburuŋburu ne.
60001024	Ëdï 'deni kɔzɔ lende ma tönë kugu mɔlo mï buku 'ba Bɔko'ba, kiya te, “Lïjë bilaka lesi ŋgï kɔzɔ mɔli. Tigɔ 'bënnï ŋge kɔzɔ döwöru. Ututu ŋgï welo kölë kilayi yaga.
60001025	Ne lende 'ba Bɔko'ba ö'bö 'bënï 'deni ŋgï rɔ ŋburuŋburu.” Kina ma kuwöwö 'deni ziye.
60002001	Kina ti, olake gɔ meri kënyë ti pili yaga. Kinza ko'dɔke bëtï dë kpe, kina kinza ko'dɔke kɔmɔ kandi dë gbï zi lëpï ye ga. Kinza ko'dɔke mï kombi dë, kina kinza ko'dɔke kpa dë gbï.
60002002	Olomake ŋge rɔ bɔ ko'dɔkɔ lende 'ba Bɔko'ba kɔzɔ kole kuru ame ko'dɔkɔ ë'bënï ŋge rɔ tulu mba ne tara. Lende 'ba Bɔko'ba na ti kulu ye kolomake rɔ ma kitigɔ ŋbö kömö mï kada ame 'dɔ Bɔko'ba kɔmɔ ye di mï tölë.
60002003	Römöyï o'jake mï këyï 'ba ŋere ze 'deni ti kɔmɔye.
60002004	Akoke 'deni zi ŋere ze Yësu Kurïsïtö bɔ dïdï, bilaka ilagi 'deni di rɔ bo kɔzɔ döku ame bɔ ko'ba rö ni kilagi pa di rɔmo ne, tine Bɔko'ba i'di bo 'deni mbiri löbu.
60002005	Kina me kpe ame bo kïdïdï ye 'deni ne, i'dike rɔye ti zi Nyï Kɔtɔ Laka 'dɔ kodɔ'bɔ ye rɔ akɔtɔ to'ba rö löbu 'ba Bɔko'ba timo. Bo ko'dɔ ye rɔ bɔ akumu zi Bɔko'ba 'dɔ Yësu Kurïsïtö ki'di ye ko'dɔke lende laka ame rɔ ako'dɔkɔ 'ba Bɔko'ba ne.
60002006	Ugu lende mo 'deni mɔlo mï buku 'ba Bɔko'ba, iya te, “Migeli döku ma laka 'deni 'dɔ mïdëyï mï gbɔndɔ rö ma mï Yerosalema. Bilaka ame ga ki'di dönnï 'deni gɔ lende abo ne kö'du mo inza kaya kpe rönnï.”
60002007	Kina ziye kpe ame ga ki'dike dɔye 'deni gɔ lende 'ba Yësu Kurïsïtö ne, bo ëdï 'deni rɔ wa ma laka rɔ dɔ kiteli ziye. Ne ya ame ga ki'di dönnï dë gɔmo ne, ti këdï zïnnï kɔzɔ lende ma tönë kugu mɔlo kiya te, “Döku tönë bɔ ko'ba rö ni kilagi pa di rɔmo ne na kileki 'deni rɔ döku ma laka rɔ dɔ kiteli mï gbɔndɔ 'ba rö.”
60002008	Ëdï 'deni gbï kɔzɔ lende mɔtɔ ame kugu kiya te, “Döku nime na ti kokpe ndïnnï 'dɔ ki'di lïjë kila'ba.” Kina me ya ame ga ki'di dönnï dë gɔ lende 'ba Bɔko'ba ne ila'ba 'deni, römöyï Bɔko'ba iya lende nime 'deni mɔlo gɔ kö'du 'bënnï.
60002009	Ne tine, kpe 'beye na 'deni rɔ kpa gɔli ame Bɔko'ba kigeli 'deni ne. Kpe na 'deni rɔ bɔ akumu 'ba ŋere ze Bɔko'ba gbï rɔ dɔ kupö ame ga bo kigeli 'deni rɔ 'ba bo ne, 'dɔ kuwöwöke lende laka abo zi bilaka ma laki pili. Bo na me kïdëkï ye 'deni di mï bi kölu kako mï bi kɔpɔ dɔ kiteli abo nime.
60002010	Ma tönë pa bine inzake rɔ 'ba Bɔko'ba, ne ma le'jete kpe 'deni rɔ bilaka abo ga. Ma tönë pa bine ikalike mï këyï 'ba Bɔko'ba dë, ne kina me le'jete bo o'dɔ mï këyï 'deni ziye.
60002011	Kina me ti ziye kpe ya ame ga mɔ'ɔ ye 'deni ne, olomake ti mï dɔliŋɔ nime bine kɔzɔ bɔ löwö tara, ilagike yaga di rɔ ako'dɔkɔ 'ba yida rɔ, römöyï lïjë na këdï mɔlo rɔ to'dɔ ya ti dïdï.
60002012	I'dike lende ko'dɔ 'be ga kö'bö ŋburu rɔ ma laka 'dɔ ya ame ga ki'di dönnï dë gɔ lende 'ba Bɔko'ba ne ko'ja di rɔye. 'Dɔ ɔdɔ kiya te lïjë kari kususu ye kiya ye rɔ bɔ lende kënyë, 'dɔ lïjë ko'ja lende ko'dɔ 'be ga ŋgï pili rɔ ma kele. Kina ɔdɔ Bɔko'ba këdï kako 'deni bi to'dɔ burë 'bënnï tine lïjë ti kileki 'deni ŋgï kïlëlu bo.
60002013	O'dɔke kö'du ki'di 'ba ya ame ga rɔ turu 'ba dɔye ne römöyï Yësu Kurïsïtö o'dɔ gbï tara. Oroke ŋere ma löbu ame rɔ bɔ dɔ yayi pili ne,
60002014	gbï ti bɔ ame koja 'deni 'dɔ këdï rɔ turu 'ba dɔ dɔliŋɔ ne. Ndɔbɔ 'bënnï na rɔ todɔ karama dɔ ya ame ga kirasi lende ne, kina gbï rɔ to'dɔ yëë'dï zi ya ame ga ko'dɔ lende ma laka ne.
60002015	Lende ame Bɔko'ba ko'dɔkɔ ne na me, o'dɔke rɔ lende laka kinza ya ame ga kikali lende 'ba Bɔko'ba dë ne kari kususu ye ra ŋgï rɔ ma sari.
60002016	Olomake ti rɔ dɔ ŋgölö, ne kinza kuyïke dɔ ŋgölö 'be nima dë rɔ a 'ba to'dɔ lende kënyë römöyï kpe 'deni rɔ bɔ laja 'ba Bɔko'ba.
60002017	Oroke bilaka pili kina ɔ'ɔke ya ame ga 'deni rɔ 'ba Kurïsïtö ne. Ereke Bɔko'ba kina oroke ŋere ma löbu ame rɔ bɔ dɔ dɔyayi pili ne.
60002018	Nï ame këddï ko'dɔ ndɔbɔ zi bɔ mɔtɔ ne, oro bɔ döyï mo nima kuwö dɔ bo. Kina o'dɔ wa ame ga pili bo këdï kiya ne, ɔdɔ kiya te bo ko'dɔ yi pele rɔ ma laka ala rɔ ma kënyë.
60002019	Ɔdɔ gomɔ këdï kɔdɔ pele röyï rɔ ma sari kinza lende kënyë mo, udumö le römöyï ikali lende 'ba Bɔko'ba 'deni. Kina Bɔko'ba ti ko'dɔ yëyï ma laka 'deni ŋgï döyï.
60002020	Ɔdɔ kiya te kudumö le di kpa lamba ame këdï komba yi gɔ lende kirasi 'bï ne kina dë rɔ a ma 'dɔ këbï röyï timo. Ne ɔdɔ kiya te kudumö le di kpa közï gomɔ ame këdï ko'dɔ yi gɔ lende laka 'bï ne, Bɔko'ba na 'jaa ti ko'dɔ yëyï ma laka zïyï.
60002021	Lende ame Bɔko'ba kïdëkï ye gɔmo ne kina me 'dɔ gomɔ ko'dɔ ye gbï kɔzɔ a nima tara. Römöyï gomɔ nime o'dɔ Yësu 'deni gbï mɔlo gɔ lende 'ba tokɔnyi ye. Kina me bo kileme kɔri mo 'deni ziye 'dɔ ko'dɔke gbï kɔzɔ 'ba bo tara.
60002022	Bo o'dɔ lende kënyë ɔtɔ dë kina bo iya bëtï dë gbï.
60002023	Ɔdɔ kiti'ja bo pele bo ileki dɔmo dë gbï ti ti'ja. Kina ɔdɔ këdï kodɔ gomɔ pele rɔ bo, bo ote kpa bo dë gbï. Bo i'di abo rɔ bo ŋge zi Bɔko'ba ame këdï kiya burë pili rɔ ma kodɔrɔ ne.
60002024	Bilaka utötï Kurïsïtö 'deni dɔ ŋgërï, bo kombi lende kënyë ze ga 'deni pili rɔ bo, 'dɔ ki'di dinzake kpe rɔ bɔ lende kënyë gɔ dolomake ŋburu nati rɔ bɔ ko'dɔ lende laka. Gomɔ 'ba Kurïsïtö nime na me 'deni kileŋo ye.
60002025	Tönë pa bine, kpe ŋgï kɔzɔ kamölö ame ga kölu 'deni ne tara. Ne le'jete Kurïsïtö o'de ye 'deni kako zi bo. Bo na rɔ bɔ koda ye gbï rɔ bɔ kitata ye.
60003001	Kina gbï tara ziye 'ja, uwöke dɔ më'dë ye ga 'dɔ ɔdɔ nï mɔtɔ më'dë yï ki'di dönï dë gɔ lende 'ba Bɔko'ba 'dɔ bo ko'ja ŋgï di rɔ lende laka 'bï gɔ bo kotɔ dɔ bo ŋgï kinza ma nï na kiya ra zi bo.
60003002	Bo ti kikali ŋgï lende ko'dɔ 'bï ga ëdï rɔ ma laka kina ëddï 'deni gbï toro Bɔko'ba.
60003003	Tine ziye kinza kö'böke dë ŋge tomeri gɔ a 'ba tele tiyada rɔye timo, dɔ ku'jö ni ti garatili ni ti akano ti bɔŋgɔ ma kele naga.
60003004	Ama rɔ dɔ kiteli mo mïye na 'dɔ ki'dike këdï rɔ ma kele. Wa ma kele ame këdï kö'bö 'bënï ŋgï rɔ ŋburuŋburu ne kina rɔ loma le ti to'dɔ kɔmɔ kele dɔ bilaka. Lende nime na Bɔko'ba kiya rɔ wa ma kele rɔ dɔ kiteli.
60003005	Tele ma laka ma tönë 'ja löbu ze ga 'ba Yudayi ma mɔlo tönë ga bine ko'dɔ mï ti'di dönnï gɔ lende 'ba Bɔko'ba ne kina te, lïjë uwö dɔ më'dë nnï ga.
60003006	Kina Sara gbï tara, lɔko uwö dɔ më'dë nï Abarayama, lɔko kïdëkï bo rɔ ŋere 'bënï. Kina kpe ma le'jete nime gbï tara, ɔdɔ ko'dɔke lende laka kolomake kinza kereke dë di zi a mɔtɔ, kpe 'deni rɔ yïtötï 'ba Sara ga.
60003007	Kina gbï tara ziye kpe më'dë. Olomake laka ti 'ja 'be ga kɔzɔ ame kikalike lïjë itigɔ dë kɔzɔ 'beye tara ne. Tine oroke lïjë römöyï Bɔko'ba ëdï ki'di dïdï ma ŋburuŋburu gbï zïnnï kɔtɔ tiye. Lende naga nime na ko'dɔke kinza a mɔtɔ kuruwö rönï ra mï akititi 'be ame këdï kititike di zi Bɔko'ba ne.
60003008	Tine ma ŋburuŋburu mo na me. Kpe ame ga 'deni rɔ 'ba Bɔko'ba ne kinza kebeke dë togba kpeye rɔ gɔ rɔye. Olomake ti mï këyï rɔ gɔ rɔye kɔ'ɔke rɔye kɔzɔ löndö kɔtɔ. O'dɔke lende laka rɔ gɔ rɔye kinza dɔ kombi teyi.
60003009	Ɔdɔ kiya te bilaka mɔtɔ ko'dɔ lende kënyë pele ziye kinza kilekike dɔmo dë gbï ti lende kënyë. Kina kinza kilekike dɔ ti'ja dë gbï ti ti'ja. Tine ititike Bɔko'ba ko'dɔ yëyï ma laka dönnï. Römöyï Bɔko'ba o'dɔ ye 'deni rɔ bilaka abo ga 'dɔ ko'dɔke yëyï zi ya ma laki kina bo ti ko'dɔ yëyï ma laka 'deni ŋgï gbï ziye.
60003010	Ëdï 'deni kɔzɔ lende tönë kugu kiya te, “Bɔ ame kɔ'ɔ dïdï ko'dɔkɔ to'ja kada 'ba lɔŋɔ ne, bo kotɔ dɔnde'de bo yaga di mï lende kënyë kpa bo kiya bëtï dë kpe.
60003011	Bo ko'dɔ ŋge rɔ lende laka tine bo kilagi lende kënyë, bo ki'di lende këyï na 'dɔ koso mï bo.
60003012	Römöyï ya ame ga rɔ bɔ ko'dɔ lende laka ne na Bɔko'ba këdï rɔ toŋgɔ gɔmo, kina gbï bo këdï kuwö akititi mo ga. Tine bo rɔ ya ti bɔ lende kënyë.”
60003013	Ne kpe 'beye ɔdɔ kolomake 'deni ŋburu rɔ bɔ ko'dɔ lende laka bɔtɔ mɔtɔ inza ko'dɔ lende kënyë kpe ziye.
60003014	Ne ɔdɔ kiya te bilaka kodɔ gomɔ pele rɔye gɔ lende laka 'ba Bɔko'ba bo ti ko'dɔ yëyï ma laka 'deni ŋgï ziye gɔ lende mo. Kina kinza kereke dë di zi bilaka kinza ki'dike rɔye kïlë'dï dë gbï.
60003015	Oroke Kurïsïtö ŋere 'be ti dökï'dï kɔtɔ. Ö'böke ŋburu ndö tileki dɔ lende zi ya ma këdï kititi ye gɔ ti'di dɔye gɔ lende 'ba Bɔko'ba naga. Ne tine kinza ki'dike dɔ lende kileki 'be ga dë këdï rɔ ma kisili,
60003016	römöyï ikalike 'deni lende laka na. Kina ɔdɔ bilaka kiya kpa kënyë rɔye, kpe ame ga rɔ 'ba Kurïsïtö ne, 'dɔ lende kiya 'bënnï ga kileki za kaya rönnï.
60003017	Kina gɔ lende mo i'dike 'dɔ gomɔ ko'dɔ ye ŋge gɔ lende laka ko'dɔ 'be ga ɔdɔ kiya te Bɔko'ba ko'dɔkɔ ziye. Kina laka di dɔ ame 'dɔ gomɔ ko'dɔ ye gɔ lende kënyë ko'dɔ 'be ga ne.
60003018	Oŋgɔke te, Kurïsïtö ame rɔ bɔ lende laka ne ölë 'deni tutë gɔze bɔ lende kënyë mï kɔtɔ yaga di mï lende kënyë ze ga to'de ze kako zi Bɔko'ba. Bilaka upö yida rɔ bo 'deni, ne tine Bɔko'ba i'di bo 'deni kënyï kïdïdï 'böwu rɔ ma la'ja ti Nyï Kɔtɔ Laka.
60003019	Nyï Kɔtɔ Laka i'di bo 'deni kari gbï tuwöwö lende nime zi ya ame ga kölë 'deni mɔlo Bɔko'ba koboso 'deni mï pa'do 'ba Gehena ne.
60003020	Ya naga nime lïjë na rɔ ma tönë ga kilagi Bɔko'ba bo kidabi lïjë liya 'dɔ lïjë kotɔ dönnï di mï lende kënyë, mï kada ma tönë ga Nowa këdï rɔ tose sorope ne. Mï kada nima yayi bilaka ma modɔɔmota na ŋge këkï mï sorope löbu nima, kina lïjë na ŋge kɔmɔ di zi tölë 'ba mini nima. Sorope nima ïyökö koloma rɔ tiliŋgere tïnnï kebe dɔ mini koso nima kote dɔ bilaka ma laki pili ne.
60003021	Kina me 'deni gbï ziye tara le'jete nime mini 'ba bapatisi ɔmɔ ye 'deni yaga di mï tölë. Tɔdɔ 'ba Yësu Kurïsïtö ame bo kënyï kɔdɔ yaga di mï tölë ne kina me ki'di mini 'ba bapatisi 'deni kɔmɔ ye. Bapatisi nima inza rɔ 'ba turögö ti'da 'ba rɔye ma yaga nime. Ëdï rɔ wa 'ba tititi Bɔko'ba 'dɔ kileme urögö dökï'dï ye 'deni rɔ ma kɔpɔ.
60003022	Kurïsïtö ari 'deni koloma dɔ dörï Bɔko'ba mïtɔrɔ rɔ bɔ dɔ malayika ti közï kakpa 'ba dɔ wa 'ba dɔyayi 'ba mïtɔrɔ pili.
60004001	Kɔzɔ dikalike gomɔ o'dɔ yida rɔ Kurïsïtö 'deni, kina me bo kölë 'deni. Tine kpe gbï tara 'dɔ kileŋoke rɔye ti ndö ti mï këddï kɔtɔkɔtɔ 'ba Kurïsïtö nima. Römöyï lïjë ame ga pili kombi gomɔ kölë 'deni gbï ne osa a mɔtɔ rɔ lende kënyë dë kpe.
60004002	Kina kisaki di mï kada nime tɔne kari nduwë dɔgba kinza ko'dɔke ako'dɔkɔ 'ba yida rɔ dë kpe. Ako'dɔkɔ 'ba Bɔko'ba na ŋge ko'dɔke mï kɔsɔ loma 'be nime mï dɔyayi bine ne.
60004003	Tönë mɔlo bine ö'böke 'deni to'dɔ lende kɔzɔ 'ba bɔ kinza kikali Bɔko'ba dë naga, rɔ bɔ ndörö gɔ rɔnyɔ tö'bö totɔtɔ dɔ tuwë layi ŋbö kupö wa yaga, tulömu kpa ŋburu zi akoro ti lende ma Bɔko'ba ko'ji naga.
60004004	Ne kina me le'jete lende 'be igayi lïjë 'deni römöyï o'dɔkɔke dë kpe todɔ'bɔ rɔye tïnnï mï lende ko'dɔ ma yawa naga nima. Kina lïjë kënyï ŋgï bi titi'ja ye.
60004005	Ne kada mɔtɔ Bɔko'ba ti kititi kpënnï 'deni 'dɔ gɔ lïjë kïyëtï gɔ lende ko'dɔ 'bënnï ga zi bo. Bo na 'deni ndö to'dɔ burë 'ba ya ma gba ti kömönnï naga gbï ti töku ni.
60004006	Kina ma ki'di 'dɔ kuwöwö laja laka 'ba Yësu Kurïsïtö nime 'deni gbï zïnnï töku ni ne römöyï 'dɔ ɔdɔ burë ko'dɔ rönï pele rɔ ma koriya gɔ ako'dɔ 'bï 'ba mɔtɔ 'dɔ lïjë këdï gbï kɔzɔ 'ba Bɔko'ba mï loma 'bënnï ti tigɔ 'ba Nyï Kɔtɔ Laka.
60004007	Ŋburuŋburu 'ba wa pili ɔwɔ dë kpe. Kina olomake ti liya ti mï këddï ti mötu ko'dɔ zi Bɔko'ba.
60004008	Lende ma rɔ dɔ kiteli mo na me, ö'böke tɔ'ɔ lëpï ye ga. Römöyï akɔ'ɔ na këdï kïyëyï kpa lende kënyë ma konzi.
60004009	I'dike kpa liŋɔ 'be ga këdï ŋburu rɔ gböŋö zi bilaka tari teyi kinza toŋboro rɔ yïmo.
60004010	Bɔko'ba i'di tigɔ 'deni pili ziye rɔ kɔtɔkɔtɔ 'dɔ ko'dɔke ndɔbɔ abo ga me timo rɔ 'beri'beri. Kina ti, o'dɔke ti mï löŋgö ye ti tigɔ mo nima kɔzɔ bɔ laja ma laka tara.
60004011	Nï mɔtɔ ɔdɔ Bɔko'ba ki'di 'bëyï zïyï rɔ tigɔ 'ba tiya lende, iya ŋge rɔ lende 'ba Bɔko'ba. Ɔdɔ nï mɔtɔ ki'di 'bëyï zïyï rɔ ndɔbɔ, o'dɔ ti, ti tigɔ nima bo ki'di zïyï ne. O'dɔke wa naga nime 'dɔ ki'di bilaka kubï gɔ Bɔko'ba timo dömöyï Yësu Kurïsïtö. Löbu 'ba dɔ wa pili ti tigɔ dɔ kiteli na rɔ bo Bɔko'ba rɔ ŋburuŋburu. Amini.
60004012	Kpe ame ga mɔ'ɔ ne, kinza ki'dike lende 'ba gomɔ löbu nime këdï ko'dɔ ye ne dë kïlïkö dɔye. Ëdï ko'dɔ rönï ziye tiyɔzɔ meri 'be timo, ɔdɔ i'dike dɔye 'deni ŋgï rɔ ma laka gɔ lende 'ba Bɔko'ba nime ya. Tine kinza ki'dike lende mo dë kïlïkö dɔye,
60004013	olomake rɔ lɔŋɔ römöyï gomɔ 'be nime ëdï 'deni gbï kɔzɔ ma tönë ko'dɔ Kurïsïtö ne. Kina 'dɔ ɔdɔ kömö 'deni mï kada ame bilaka pili këdï koŋgɔ bo 'deni këdï kako bërï ti tigɔ dɔ kiteli abo tine, 'dɔ lɔŋɔ 'be këdï ŋgï rɔ dɔ kiteli.
60004014	Kpe ame ga ɔdɔ kiti'ja ye dömöyï Kurïsïtö ne na laka. Bo ti ki'di tigɔ löbu 'ba Nyï Kɔtɔ Laka abo 'deni ŋgï koloma tiye.
60004015	Kinza ki'dike gomɔ dë za ko'ja ye gɔ lende kënyë ko'dɔ 'be ga, gɔ tupö bilaka, gɔ 'bögö ala gɔ go'de'de ko'dɔ mï lende 'ba ya mɔtɔ ga.
60004016	Ne ɔdɔ kiya te gomɔ këdï ko'ja ye römöyï kpe 'ba Kurïsïtö ga na, kinza ki'dike lende mo dë kaya rɔye. O'dɔke yëë'dï zi Bɔko'ba gɔ möyï Kurïsïtö nima kïdëkï dɔye ne.
60004017	Kada ame Bɔko'ba këdï kisaki tiya burë 'ba bilaka yïmo ne na me 'deni tɔne. Ze ya ame ga rɔ 'ba bo ne na këdï kiya burë ze dɔgba. Ne tine ɔdɔ burë nima na këdï kisaki rönï 'deni tize kɔzɔ a nima tara, wa'di na ti ko'dɔ rönï zi ya ma kinza ki'di dönnï dë gɔ laja laka 'ba Bɔko'ba nime ne ya?
60004018	Ti këdï 'deni ŋgï zïnnï kɔzɔ lende tönë kugu mɔlo, kiya te, “Ne ɔdɔ tokɔnyi bɔ lende laka na 'deni rɔ ma kitigɔ tara tine, wa'di na ti ko'dɔ rönï zi bɔ lende kënyë bɔ kilagi lende 'ba Bɔko'ba ni ya?”
60004019	Kina me mëdï miya ziye, ɔdɔ Bɔko'ba ko'dɔkɔ ziye 'dɔ gomɔ ko'dɔ ye, ö'böke nduwë to'dɔ lende laka 'dɔ ki'dike rɔye zi bo. Bo na ko'ba ye, kina bo inza kikali tola ye rɔ wa ma kulë.
60005001	Mëdï milende ziye kpe löbu 'ba kanisa ama ga yayi kɔzɔ ma te ne. Gomɔ tönë ko'dɔ Kurïsïtö ne mo'ja ŋgï ti kɔmɔ ma. Kina ti mëdï ŋgï kɔtɔ ti bo kada mɔtɔ ɔdɔ Bɔko'ba këdï kileme bo 'deni rɔ löbu 'ba dɔ wa pili.
60005002	Kina me mëdï miya 'deni ziye 'dɔ koŋgɔke gɔ kamölö naga nime Bɔko'ba ki'di ziye ne. Ne kinza ko'dɔke dë kɔzɔ wa ame këdï kutörï ye to'dɔ mo. Tine o'dɔke ti mï këyï römöyï ako'dɔkɔ 'ba Bɔko'ba na. Kinza ko'dɔke dë gɔ lende 'ba gïrïsï tine o'dɔke ti dökï'dï kɔtɔ.
60005003	Kinza ko'dɔke rɔye dë rɔ a löbu dɔ kamölö naga nime Bɔko'ba ki'di 'deni ziye 'dɔ koŋgɔke gɔmo ne. Tine o'dɔke wa pili rɔ ma kodɔrɔ 'dɔ lïjë kogba görö dɔye gbï.
60005004	Ɔdɔ kö'böke ŋgï nduwë to'dɔ mo te, Yësu Kurïsïtö ŋere 'ba dɔ bɔ koda kamölö ni ti kileki 'deni kako kada mɔtɔ ki'di ye ti bo rɔ löbu ma dɔ kiteli. Löbu ame kö'bö ŋgï rɔ ŋburuŋburu ne.
60005005	Kina me gbï mëdï miya ziye kpe ame ga rɔ yɔbi ne, uwöke dɔ ya ame ga 'deni rɔ bulöbu ne. 'Dɔ ki'di kpe ya ame ga 'deni rɔ 'ba Bɔko'ba ne kojake laja rɔ gɔ rɔye kinza dɔ kombi teyi. Römöyï ugu 'deni mɔlo, iya te, “Bɔko'ba ëdï rɔ ya ti bilaka ame ga kö'bö tubötö rönnï ne. Mï bo ëdï këyï ŋge rɔ ya ame ga kotɔ ë'bënnï dönnï le bërï ne.”
60005006	Ilekike rɔye titiyi bërï kɔmɔ bo Bɔko'ba bɔ tigɔ mbëmbë gɔ bo ki'di ye 'jaa löbu kada mɔtɔ,
60005007	kinza kolomake dë kpe rɔ meri römöyï bo na këdï koŋgɔ gɔye.
60005008	Olomake ndö rɔ ma kitigɔ ti bi koda römöyï bɔ ya 'be Satani ëdï ko'dɔkɔ tako to'dɔ ya tiye. Bo ëdï kiliŋgere kɔzɔ mönö tabïyö ame këdï kilaki ti monɔ toma yida ame 'dɔ bo konyo ne.
60005009	I'dike dɔye laka gɔ lende 'ba Bɔko'ba kina o'dɔke ya ti Satani. Kɔzɔ ame kikalike lëpï ye mɔtɔ ga ame gbï rɔ 'ba Bɔko'ba mï dɔliŋɔ nime bine ne, gomɔ kɔtɔkɔtɔ nime ëdï gbï ko'dɔ kɔzɔ 'beye tara.
60005010	Ne ɔdɔ gomɔ naga nima ko'dɔ ye 'deni mbowa yayi tine Bɔko'ba ti kileŋo ye di yïmo. Bo ëdï nduwë ko'dɔ mï këyï ziye kina me bo kïdëkï ye 'deni 'dɔ kako kodɔ'bɔke rɔye ti Kurïsïtö 'dɔ këddïke rɔ löbu kɔtɔ ti bo rɔ ŋburuŋburu. Bo na këdï ki'di tigɔ ziye kinza a mɔtɔ ka'da ye ra.
60005011	Yëë'dï këdï rɔ mbëmbë zi bo Bɔko'ba ame tigɔ abo na këdï kö'bö ŋgï rɔ ŋburuŋburu ne. Amini.
60005012	Akugu mbowa ma nime, Silibano na kokɔnyi ma ti tugu mo ziye. Bo na rɔ löndö ma laka ame mikali dökï'dï mo. Miya lende naga nime 'deni 'dɔ gɔ ki'di mï këddï laka ziye kikalike ŋgï rɔ ma laka mï këyï 'ba Bɔko'ba na kɔzɔ a nime te. Kina i'dike dɔye ti gɔmo rɔ ma laka ti dökï'dï kɔtɔ.
60005013	Lëpï ye ame ga Bɔko'ba kigeli 'deni gbï rɔ 'ba Kurïsïtö mï Babele bine ne umötö ye pili laka. Kole ma Marako umötö ye gbï laka.
60005014	Kina kpe gbï 'dɔ kumötöke rɔye kiramoke rɔye ti akɔ'ɔ. Lende këyï koloma tiye kpe ame ga pili rɔ 'ba Kurïsïtö ne.
61001001	Ma Simona Pïtörö bɔ ndɔbɔ gbï bɔ laja 'ba Yësu Kurïsïtö, mëdï mugu waraga nime ziye kpe ame ga ki'dike dɔye 'deni gbï gɔ lende 'ba Yësu Kurïsïtö nime kɔzɔ 'beze te ne. Bo na nduwë rɔ bɔ ko'dɔ lende laka kina me bo ki'di ze 'deni di'dike dɔze gɔ lende abo. Bo na rɔ Bɔko'ba, bo oŋgɔ gɔze 'deni laka kina bo ɔmɔ ze 'deni gbï pili di mï tölë.
61001002	Yëyï ti lende këyï mo këdï rɔ dɔ kiteli tiye kpe ma kikalike Bɔko'ba 'deni gbï ti ŋere ze Yësu Kurïsïtö.
61001003	Bɔko'ba ame rɔ löbu dɔ kiteli gbï kɔtɔ laka ne bo na kïdëkï ze 'deni tëdï rɔ 'ba bo. Kina me gɔ ame dikalike bo 'deni ne ïdïdï ze 'deni yaga ti tigɔ abo 'ba Bɔko'ba, bo i'di tigɔ nima 'deni zize 'dɔ do'dɔke ako'dɔkɔ abo ga pili.
61001004	Kina me bo ko'dɔ yëyï ma laka 'deni dɔze kɔzɔ ma tönë bo kiya kö'du mo mɔlo bine ne. Bo o'dɔ 'deni tara 'dɔ ki'di loma 'be këdï kɔzɔ 'ba bo 'ba Bɔko'ba 'dɔ kɔmɔke di mï tölë nime ndörö ko'dɔ 'ba bilaka gɔ lende kënyë ko'de 'deni mï dɔliŋɔ ne.
61001005	Gɔ kö'du mo na kpe ame ga ki'dike dɔye 'deni gɔ lende 'ba Yësu Kurïsïtö ne, ogbɔke rɔye ti, ti meri laka. O'dɔke lende laka kina ogbɔke rɔye gbï laka tikali lende 'ba Bɔko'ba.
61001006	Ne kinza kolomake dë ŋge rɔ bɔ kikali lende 'ba Bɔko'ba, tine ogbɔke rɔye gbï laka togbɔ dɔ yida rɔye ga bërï. Ogbɔke dɔ yida rɔye ga bërï kina olomake gbï ti mï këddï. Ne kinza kolomake dë ŋge rɔ bɔ mï këddï, tine ogbɔke rɔye gbï laka to'dɔ ako'dɔkɔ 'ba Bɔko'ba.
61001007	O'dɔke ako'dɔkɔ 'ba Bɔko'ba, kina ogbɔke rɔye gbï laka tɔ'ɔ rɔye rɔ gɔ rɔye kɔzɔ löndö kɔtɔ. Ne tine kinza kɔ'ɔke rɔye dë ŋge rɔ gɔ rɔye, tine ogbɔke rɔye gbï laka tɔ'ɔ bilaka pili.
61001008	Ɔdɔ kiya te kö'böke nduwë to'dɔ lende naga nime rɔ dɔ kiteli ti këddïke 'deni ŋgï rɔ bilaka ma kandi 'dɔ kikalike ŋere ze Yësu Kurïsïtö ti rɔ mbëmbë.
61001009	Ne bɔ ame kinza ko'dɔkɔ 'ba bo dë to'dɔ lende naga nime ne, bo ëdï 'ba bo kɔzɔ bilaka ame kɔmɔ mo këdï kudömu 'deni ne tara. Bo 'deni ŋgï kɔzɔ bɔ kɔmɔ kölu dɔ bo udölu 'deni di gɔ tola nime Bɔko'ba kola bo gɔ lende kënyë abo ga ma mɔlo ame ga bo ko'dɔ, ki'di bo 'deni rɔ ma kɔpɔ ne.
61001010	Gɔ kö'du mo na me miya ziye löndö ma ga, ogbɔke rɔye ti laka to'dɔ wa ame ga 'dɔ kileme tigeli 'be ame Bɔko'ba kigeli ye 'deni rɔ 'ba bo ga ne zi bilaka. Ɔdɔ ko'dɔke ŋgï te inza kɔcɔke kpe yaga di mï kɔri 'ba lende 'ba Bɔko'ba.
61001011	Kina Bɔko'ba ti ki'di ye 'deni ŋgï ti mï këyï dɔ kiteli abo këddïke kɔtɔ ti ŋere ze Yësu Kurïsïtö rɔ löbu 'ba dɔ wa pili. Bo na me kɔmɔ ze 'deni di mï tölë.
61001012	Kina mëdï mo'dɔ tiya lende naga nime nduwë te ziye kinza kudölu ra di dɔye. Ne kina kɔzɔ ame kikalike lende naga nime 'deni pele mɔlo, könyöke 'deni gɔ lende kodɔrɔ ame ga kiya 'deni ziye ne.
61001013	Momeri 'bama ma laka mo na zö gɔ mö'bö nduwë tole mï lende nime ziye ko'ja mëdï gba ti kɔmɔ ma kɔzɔ a nime te.
61001014	Römöyï mikali 'deni mëdï mola yida rɔ 'ba dɔyayi nime gïrï nime, kɔzɔ lende tönë ŋere ze Yësu Kurïsïtö kiya mɔlo zö bi kɔpɔ ne tara.
61001015	Ne ti mogbɔ rɔma ti'di kpa kɔri 'ba lende nime këdï yaga rɔ gböŋö ziye 'dɔ ki'di kö'böke nduwë tomeri lende naga nime di pötö ma bine.
61001016	Tako 'ba ŋere ze Yësu Kurïsïtö ame diya lende mo ziye diya te bo ëdï kileki kako dɔliŋɔ nime bine ti tigɔ dɔ kiteli abo ne, lende ma kɔzɔ komo ko'dɔ 'ba bilaka na dë. Dikali ëdï rɔ ma laka römöyï do'ja tigɔ löbu dɔ kiteli abo ame kɔzɔ 'ba Bɔko'ba tara ne 'deni ŋgï ti kɔmɔze.
61001017	,
61001018	Ze na ti bo dɔ döku 'ba Bɔko'ba yayi mï kada mo nima 'bu bo Bɔko'ba kileme bo rɔ löbu tigɔ dɔ kiteli ne. Kina birɔ kudu kako di zi Bɔko'ba di mï bi kɔpɔ dɔ kiteli, iya te, “Bo na rɔ kole ma ame mɔ'ɔ kulöwö ne, ma 'deni ti mï këyï gɔ lende abo.” Birɔ nima kudu kako di mïtɔrɔ ne duwö 'deni ti mbili ze.
61001019	Kina lende nime i'di ze 'deni dikali ŋgï rɔ ma laka lende tönë ga bɔ kumë lende ni kiya ne ëdï ko'dɔ rönï ŋgï. Kina laka omerike gɔ lende kiya 'ba bɔ kumë lende naga nime, römöyï ti këdï 'deni ŋgï ziye kɔzɔ pa'do ame këdï koyi gɔ bi mï bi kölu ne tara ŋbö Yësu Kurïsïtö kileki kako ziye kada mɔtɔ. Bo ti këdï 'deni ŋgï ziye kɔzɔ tɔro bi këzë ni ma ti bi këzë tara, kina bo ti ki'di ye 'deni ŋgï kikalike wa laka.
61001020	Ne kina me mëdï miya a ma rɔ dɔ kiteli mo 'deni ziye. Akiya 'ba bɔ kumë lende naga nima bilaka lesi inza kikali tïyëtï 'jɔ 'ba lende mo ga ŋgï gɔ dönnï rɔ ma laka.
61001021	Römöyï lïjë iya dë kɔzɔ lende kiya 'ba bilaka lesi tara. Nyï Kɔtɔ Laka 'ba Bɔko'ba na ki'di lïjë kiya rɔ wa ame ga kako di zi Bɔko'ba ne.
61002001	Tine mï kada ma mɔlo tönë ga bine bɔ kumë lende ma dɔ kïndëndë mɔtɔ ga oloma gbï rɔ tïndëndë bilaka. Kina me 'deni gbï tara le'jete ya mɔtɔ ga ti kënyï 'deni gbï ko'dɔ rönnï rɔ bɔ kɔmɔ kiyandi 'ba lende 'ba Bɔko'ba mï löŋgö ye bine. Kina lïjë ti ku'bölu ma konzi mɔtɔ ga 'deni ti akiyandi 'bënnï ga ame këdï koto bilaka mï tölë ne. Kina lïjë ti kebe 'deni gbï bi toga kpënnï gɔ Yësu Kurïsïtö ma tönë bo na ŋgï kutë gönnï 'deni di mï lende kënyë 'bënnï ga ne. Kina gɔ lende mo Bɔko'ba ti kote dönnï 'deni ŋgï yaga gïrï naga nime.
61002002	Bilaka ma konzi mɔtɔ ga ti kebe 'deni gbï kogba görö dönnï ti lende ko'dɔ kënyë 'bënnï naga nima, kina gɔ kö'du mo ya mɔtɔ ga ti kënyï 'deni ŋgï bi tiya kpa kënyë rɔ kɔri 'ba lende 'ba Bɔko'ba nime.
61002003	Bilaka naga nima lïjë ö'bö 'bënnï ŋgï rɔ bɔ mï kombi. Kina lïjë ti ku'bölu ye 'deni ti bëtï 'bënnï naga nima 'dɔ lïjë komɔmi gïrïsï timo di ziye. Ne Bɔko'ba odɔ karama mo 'deni mɔlo dönnï, kina bo ö'dö dë gbï. Bo ëdï le'jete ndö bi 'ba tako tote dönnï pili yaga.
61002004	Dikalike 'deni rɔ ma laka malayika mɔtɔ ga 'ba Bɔko'ba ma dɔgba tönë ga bine ko'dɔ lende kënyë ne, Bɔko'ba odɔ karama 'deni dɔmo. Bo i'di 'deni ku'du lïjë mï Gehena kina kudödu lïjë 'deni ti nyɔri 'dɔ lïjë koloma mï bi kölu nima yayi ŋbö koda kada 'ba burë abo.
61002005	Kina dikalike 'deni gbï laka Bɔko'ba odɔ karama 'deni dɔ bilaka 'ba dɔyayi nime pili tönë mï kada 'ba Nowa. Mï kada nima yayi bilaka lesi pili ilagi lende 'ba Bɔko'ba 'deni kina bo ki'di mini koso ŋgï kote dönnï pili yaga. Ne tine bo okɔnyi Nowa 'deni ti bilaka ma modɔmorïyö mɔtɔ ga. Nowa na rɔ bɔ ame koloma tuwöwö lende laka 'ba Bɔko'ba zi bilaka naga nima mï kada naga nima yayi.
61002006	Kina dikalike 'deni gbï rɔ ma laka Bɔko'ba odɔ karama 'deni gbï tönë bine dɔ bilaka 'ba Sodomo ni ti Gomora. Bo odɔ pa'do 'deni dönnï koŋma lïjë pili yaga ti liŋɔ 'bënnï ga 'dɔ këdï rɔ akileme zi bilaka pili ame ga kilagi lende abo ne.
61002007	Kina dikalike 'deni gbï bo ɔmɔ Lɔtɔ ame rɔ bɔ ko'dɔ lende laka abo ne 'deni di mï tölë nima. Mï kada nima yayi Lɔtɔ oloma 'deni ŋgï rɔ meri di zi ndörö ko'dɔ gɔ lende kënyë 'ba bilaka 'ba dɔliŋɔ nima.
61002008	Römöyï bo ëdï koloma mï löŋgö lïjë kina rɔ kɔmɔ kada löbu nime pili kɔmɔ bo ëdï nduwë ko'ja lende kënyë ame ga bilaka naga nima këdï ko'dɔ ne, mbili bo këdï kuwö gbï. Lende ko'dɔ 'ba bilaka naga nima i'di bo koloma ŋgï rɔ kpɔŋi.
61002009	Kina gɔ kö'du mo dikalike 'deni ŋere Bɔko'ba ikali ŋgï tɔmɔ bilaka ame koro bo ne di mï gomɔ 'bënnï nima. Kina bo ikali gbï todɔ karama dɔ bɔ lende kënyë 'dɔ lïjë koloma ŋbö koda kada 'ba burë abo,
61002010	ma dɔ kiteli mo lïjë ame ga kö'bö 'bënnï ŋge bi to'dɔ lende kënyë 'ba ako'dɔkɔ 'ba yida rönnï ga lïjë kilagi 'deni yaga di rɔ lende 'ba ŋere löbu 'ba Kurïsïtö nime ne. Bɔ dɔ kïndëndë naga nima ko'dɔ rönnï rɔ bɔ kɔmɔ kiyandi 'ba lende 'ba Bɔko'ba ne, lïjë 'bënnï ŋgï rɔ bɔ mbili minyi, lïjë ere ɔtɔ dë gbï. Kpënnï aga dë gbï yɔ di bi titi'ja malayika ame ga rɔ wa löbu mï dɔyayi 'ba mïtɔrɔ ne.
61002011	Ne tine malayika ame pele ti tigɔ rɔ dɔ kiteli di dönnï ne ususu rönnï dë ti ti'ja zi Bɔko'ba kɔzɔ a nima tara.
61002012	Ma 'bënnï wa ame ga lïjë kikali 'jɔ 'ba lende mo dë ne lïjë ebe ŋgï titi'ja mo. Lïjë ebe za to'dɔ lende rɔ dɔ rumö kɔzɔ yërï 'ba mökö naga tara. Ne 'ba yërï 'ba mökö o'ja öyö lïjë ŋge zi bilaka rɔ a 'ba tinda'ba mo kupö yaga. Kina Bɔko'ba ti kupö lïjë bɔ dɔ kïndëndë naga nima gbï tara kada mɔtɔ.
61002013	Bo ti ki'di gomɔ naga nime lïjë këdï kodɔ kulöwö rɔ bilaka mɔtɔ ga ne 'deni gbï ko'dɔ rönï zïnnï tara kada mɔtɔ. Bɔ dɔ kïndëndë naga nima wa 'bënnï ame lïjë ko'dɔkɔ rɔ dɔ kiteli ne kina rɔ toloma tonyo bi ti tuwë layi pele mï zana kada ma kata naga. Kina lende ko'dɔ 'bënnï ga kileki kodɔ rɔ kaya ŋgï za yaga rɔye. Ɔdɔ lïjë konyo akonyo bi kɔtɔ tiye lïjë ebe aa 'böwu bi tu'bölu ye kina lende mo koŋmi ŋgï mïnnï.
61002014	Lïjë ö'bö 'bënnï ŋgï nduwë rɔ bɔ ko'dɔ yërï kina lïjë o'dɔkɔ gɔ lïjë ko'dɔ lende kënyë 'bënnï naga nima ŋgï nduwë kari timo rɔ kpërïkpërï. Lïjë ebe bi tususu dɔ ya ame ga ki'di dönnï 'deni gɔ lende 'ba Yësu Kurïsïtö kinza mï këddï ne gɔ kari bi to'dɔ lende kënyë. Lïjë ö'bö 'bënnï ŋgï ŋburu rɔ bɔ mï kombi. Ee, Bɔko'ba kusönö lïjë.
61002015	Lïjë ola kɔri ma kodɔrɔ 'ba lende 'ba Bɔko'ba nime 'deni za caki yaga. Kina lïjë kebe 'deni za bi to'dɔ lende kɔzɔ lende ko'dɔ 'ba Balama kole 'ba Bɔra ma tönë koloma rɔ to'dɔ mo mɔlo bine ne. Balama bo rɔ bɔ kumë lende 'ba Bɔko'ba, ne bo ebe kutï 'deni dɔ to'dɔ lende kënyë gɔ mï kombi 'ba gïrïsï.
61002016	Ne tine Bɔko'ba amo dɔ bo gɔ lende kënyë nima ki'di akaca abo ame pele rɔ yërï ma kinza kikali tilende dë ne kënyï kilende zi bo rɔ kpa bilaka lesi kɔrɔ bo di bi to'dɔ lende kënyë nima.
61002017	Bɔ dɔ kïndëndë naga nima lïjë 'bënnï ŋgï kɔzɔ daa ame kulöku 'deni ne tara. Lïjë ŋgï rɔ wa ma yawa kɔzɔ pɔli ame ga lili këdï kome yaga ne. Ne Bɔko'ba ileŋo gɔ bi 'bënnï 'deni mɔlo mï bi kölu 'ba Gehena.
61002018	Lïjë ebe bi tubötö rönnï ti lende yawa tïndëndë bilaka ame ga kiriŋa ë'bënnï 'deni kako gïrï naga nime di mï löŋgö ya ma kinza kikali Bɔko'ba dë naga. Lïjë ïndëndë ya naga nima 'deni 'dɔ kënyï gbï bi to'dɔ lende kënyë 'ba ako'dɔkɔ 'ba yida rönnï ga.
61002019	Lïjë ebe tiya mo tëgë lïjë ti ki'di ya naga nima 'deni këdï mï dɔ ŋgölö, kinza ma lïjë këdï 'bënnï rɔ dɔ ŋgölö yɔ. Lende kënyë 'bënnï ga na ka'da lïjë 'deni ŋgï rɔ bɔ dönnï, römöyï wa ame ka'da yi nï mɔtɔ 'deni ne na ŋgï rɔ bɔ döyï.
61002020	Lïjë ame ga kola lende kirasi 'ba dɔliŋɔ nime 'deni lïjë kako kikali ŋere ze Yësu Kurïsïtö bɔ tɔmɔ bilaka di mï tölë 'deni ne, ɔdɔ lïjë kebe kola rönnï 'böwu gbï zi lende kënyë kinda'ba lïjë gomɔ ma 'bënnï na ti kënyë ŋgï rɔ dɔ kiteli di dɔ ma dɔgba tönë ga.
61002021	Ma laka mo dëne 'dɔ lïjë kikali lende laka 'ba Bɔko'ba nime dë ka mɔlo ndeŋi di dɔ ame 'dɔ kikali 'böwu laka kebe kënyï 'böwu kuyï kpa mökö di bi 'ba to'dɔ kö'du ki'di ame ga Bɔko'ba ki'di ne.
61002022	Lende 'bënnï ëdï 'deni kɔzɔ a tönë ga bilaka këdï kiya rɔ mumë kiya te, “Bï ebe kileki 'böwu aa kitene të'dë 'bënï.” Kina mɔtɔ gbï tëgë, “Ɔdɔ ba'do kurögö rönï pele kɔpɔ ënyï kileki 'böwu kuturö rönï mï mandɔ'dɔ.”
61003001	Kpe ame ga mɔ'ɔ ye kulöwö ne, waraga ma mï rïyö mo na me 'deni mëdï mugu ziye. Mugu waraga rïyö naga nime 'deni ziye 'dɔ ki'di ye kolomake mï meri 'ba laja laka 'ba Bɔko'ba ame kikalike 'deni mɔlo ne.
61003002	Mo'dɔkɔ ziye 'dɔ komerike gɔ lende 'ba bɔ kumë lende abo tönë ga mɔlo bine ne gbï ti kö'du ki'di 'ba Yësu Kurïsïtö ŋere ze ame kɔmɔ ze 'deni di mï tölë ne. Bo oja bɔ laja abo ga 'deni kari tiya kö'du ki'di nime ziye.
61003003	Wa ame rɔ dɔ kiteli ziye 'dɔ tikali mo ne na me. Mï kada ame 'deni rɔ ŋburuŋburu 'ba dɔliŋɔ nime ne bilaka mɔtɔ ga ti kënyï 'deni ŋge to'dɔ ako'dɔkɔ 'ba yida rönnï ga. Lïjë ti kose dɔye
61003004	kiya te, “Yësu Kurïsïtö mo ileki dë kako gɔ wa'di? Ne o'ja tëgë bo ëdï kileki kako dɔliŋɔ nime bine 'di? 'Bu ze ga ni ölë 'deni mɔlo, ne wa pili 'ba dɔliŋɔ nime na me ga ŋgï le te gɔ bi mo ga kɔzɔ ma mɔlo kako di bi 'ba tisaki bïcï dɔliŋɔ nime ne tara.”
61003005	Bɔ dɔ kose naga nima lïjë o'dɔkɔ dë tomeri mo kiya te Bɔko'ba na me ko'ba wa pili naga nime mɔlo tönë ga bine ne. Lende kiya 'ba kpa bo na me ko'ba mïtɔrɔ ni ti dɔyayi nime. Bo i'di yayi 'deni kɔdɔ di mï mini kina bo kileŋo 'deni gbï ti mini 'ba tɔrɔ.
61003006	Kina tönë gbï mɔlo bine ti tigɔ abo bo i'di mini 'deni koso kote dɔ wa 'ba dɔliŋɔ nime pili yaga.
61003007	Kina me bo ki'di kö'du mo 'deni gbï 'dɔ bo kako kïyëyï mïtɔrɔ ni ti dɔliŋɔ ma le'jete nime yaga. Bo ogbɔ 'deni 'dɔ bo koja pa'do 'jaa kako koŋma pili yaga mï kada ame bo këdï kodɔ karama 'deni dɔ ya ame ga kilagi bo ne, 'dɔ kupö lïjë pili yaga.
61003008	Kpe ame ga mɔ'ɔ ye 'deni kulöwö ne, kinza ki'dike lende nime mëdï miya ziye ne dë kudölu di dɔye. Tö'dö dɔ kɔtɔ ëdï di kɔmɔ ŋere ze Yësu Kurïsïtö kɔzɔ kɔmɔ kɔɔ ma konzi tara kina kɔmɔ kɔɔ ma konzi ëdï gbï di kɔmɔ bo kɔzɔ tö'dö dɔ kɔtɔ tara.
61003009	Rɔ bo ïrïndï dë rɔ tïrïndï di bi to'dɔ wa ame ga bo ki'di kö'du mo 'deni 'dɔ to'dɔ mo ne kɔzɔ ame bilaka mɔtɔ ga këdï komeri ne tara. Ne tine, mï bo na këyï rɔ tëyï rɔye. Bo o'dɔkɔ dë gɔ bo kupö bilaka ma kɔtɔ mɔtɔ, bo o'dɔkɔ 'dɔ bilaka pili kotɔ dönnï di mï lende kënyë 'bënnï ga.
61003010	Rɔ ma laka miya ziye, Yësu Kurïsïtö ti kileki 'deni ŋgï kako dɔliŋɔ nime bine kada mɔtɔ. Ne bɔtɔ ma kɔtɔ mɔtɔ inza kikali kada ame bo këdï kako yïmo ne, bo ëdï kömö ŋgï tugu'du kɔzɔ tako 'ba bɔ 'bögö naga tara. Mï kada mo nima yayi mïtɔrɔ ni ti kölu 'deni yaga ti birɔ 'ba wuruwuru. Pa'do ti koŋma kada ni ti nyepe ni ti këlu ni 'deni pili yaga kina dɔyayi ti kölu 'deni gbï yaga kpaki ti wa ame ga dönï ne.
61003011	Kina gɔ lende mo o'dɔkɔ ziye 'dɔ komerike dɔye laka gɔ wa ame ga këddï ko'dɔke ne. Olomake rɔ bɔ koro Bɔko'ba kina gbï rɔ bɔ ko'dɔ lende laka mo.
61003012	Olomake ti kɔmɔ ki'di gɔ kada 'ba tako 'ba Bɔko'ba ame bo këdï kako tiya burë 'ba bilaka pili ne. Mï kada mo nima yayi mïtɔrɔ ni ti kilaŋma 'deni pili kölu yaga kina kada ni ti nyepe ni ti këlu ni ti kileze 'deni di zi pa'do.
61003013	Kina me dëdïke 'deni rɔ toda dɔ lende tönë ga Bɔko'ba kiya mɔlo tëgë bo ëdï kako ko'ba mïtɔrɔ ni ti dɔliŋɔ ma la'ja ame rɔ 'ba lende laka ne.
61003014	Kpe ame ga mɔ'ɔ ye kulöwö ne, kɔzɔ ame kpe ti kɔmɔ ki'di 'dɔ Bɔko'ba ko'dɔ wa naga nime ne ogbɔke rɔye ti bi to'dɔ lende laka kinza lende kënyë mɔtɔ yïmo 'dɔ ki'di mï Bɔko'ba këyï rɔye.
61003015	Kina 'dɔ komerike gbï Yësu Kurïsïtö o'dɔkɔ tɔmɔ bilaka abo ga di mï tölë kina me ki'di kinza bo kileki dë welo ne. Bɔ löndö ze Pɔlo ame dɔ'ɔke kulöwö ne ugu lende kɔtɔkɔtɔ naga nime 'deni gbï te mï waraga abo ame ga bo kugu ziye ne. Bɔko'ba na ki'di wa kikali nima zi bo,
61003016	kina me bo kugu lende naga nime 'deni kpaki kɔzɔ a nime te mï waraga ame ga pili bo kugu ne. Mï akugu abo nime akiyandi ma kitigɔ mɔtɔ ga ëdï yayi. Kina me ŋgï ya mɔtɔ ga ame kikali lende dë laka ne ti ya ame ga yïmo këddï dë ne kebe 'bënnï ŋgï bi 'ba tuyï yïmo rɔ bëtï gbï kɔzɔ ma tönë lïjë koloma rɔ tuyï mï lende mɔtɔ ga ame kugu mï buku 'ba Bɔko'ba ne tara. Ne Bɔko'ba ti kupö lïjë 'deni ŋgï yaga gɔ kö'du mo.
61003017	Kpe ame ga mɔ'ɔ ye 'deni kulöwö ne, ikalike lende naga nime 'deni mɔlo gba kinza ko'dɔ rönnï. Kina i'dike kɔmɔye kandi laka kinza bɔ kilagi Bɔko'ba naga nima ki'di ye ra kɔcɔke yaga karike gbï bi to'dɔ lende kënyë kɔzɔ 'bënnï.
61003018	Tine ö'böke ti laka mï kɔri 'ba ŋere ze Yësu Kurïsïtö bɔ tɔmɔ ze di mï tölë lende këyï abo këdï tiye rɔ dɔ kiteli ki'di ye kikalike bo laka. Dïlëluke bo ti kisaki di mï kada nime tɔne kari nduwë rɔ ŋburuŋburu. Amini.
62001001	Dëdï dugu waraga nime ziye gɔ kö'du abo 'ba lende 'ba dïdï. Bɔ nime rɔ lende 'ba Bɔko'ba ne bo ëdï 'deni mɔlo bine di bi tisaki 'ba dɔliŋɔ nime. Tine duwö bo 'deni ti mbili ze do'ja bo ti kɔmɔze közïze kosa rɔ bo gbï.
62001002	Bo na rɔ dïdï ma laka zi bilaka. Mï tileme bo tönë ze na do'ja bo. Gɔ kö'du mo kina me dëdï diya ziye, bo na rɔ dïdï ma ŋburuŋburu. Bo gbï kɔtɔ ti Bɔko'ba kina me kileme bo 'deni zize.
62001003	Rɔ ma laka wa nime do'ja 'deni duwö gbï ne na me dëdï diya 'deni gbï ziye, römöyï 'dɔ kpe kodɔ'bɔke rɔye kɔtɔ tize. Ma 'beze dëdï 'deni mï rɔ kodɔ'bɔ ti Yësu Kurïsïtö kole 'ba Bɔko'ba gbï kɔtɔ ti 'bu bo Bɔko'ba.
62001004	Na ma dëdï dugu ame 'deni ziye gɔ rɔ kodɔ'bɔ 'be tize ki'di ze ti dëdï lɔ ti lɔŋɔ.
62001005	Ame na rɔ laja ma duwö di zi Yësu kina me dëdï diya ziye. Bɔko'ba na rɔ bi kɔpɔ, ma di zi bo a mɔtɔ rɔ bi kölu inza.
62001006	Kina ɔdɔ diyake te dëdïke 'deni mï rɔ kodɔ'bɔ ti bo ko'ja loma ze këdï gba mï bi kölu do'dɔke bëtï 'deni, ako'dɔ ze ga inza du te rɔ lende ma kodɔrɔ abo.
62001007	Ne ɔdɔ loma ze ga këdï mï bi kɔpɔ kɔzɔ ame bo Bɔko'ba këdï mï bi kɔpɔ ne tine, odɔ'bɔ ze 'deni ŋgï rɔ akɔtɔ. Roma Yësu kole 'ba Bɔko'ba urögö ze 'deni yaga kɔpɔ di mï lende kënyë ze ga.
62001008	Ɔdɔ diyake te dinzake ti lende kënyë, du'böluke rɔze 'deni kina lende ma kodɔrɔ ɔtɔ 'ba Bɔko'ba inza du te mïze.
62001009	Ne ɔdɔ dodɔke kpeze gɔ lende kënyë ze ga na laka, Bɔko'ba ti ko'dɔ kö'du laka abo ŋgï kɔzɔ ame bo ki'di kö'du mo 'deni mɔlo tara ne. Bo ti kola ze gɔ lende kënyë ze ga pili bo kurögö ze yaga kɔpɔ di yïmo.
62001010	Ne ɔdɔ diyake te do'dɔke lende kënyë ɔtɔ dë du te, di'dike Bɔko'ba 'deni rɔ bɔ bëtï. Kina a mɔtɔ rɔ lende abo inza du te mïze.
62002001	Mëdï mugu waraga nime ziye kole ma ga kinza kari ko'dɔke lende kënyë ra. Ne ɔdɔ nï mɔtɔ di mï löŋgö ze nime bine ko'dɔ lende kënyë, Yësu Kurïsïtö na kö'bö 'deni rɔ bɔ kpërï ze mï löŋgö ze ti Bɔko'ba 'bu. Römöyï bo na rɔ bɔ ame ko'dɔ lende laka 'ba Bɔko'ba 'deni
62002002	bo kombi laŋba 'ba lende kënyë ze 'deni ti tölë abo. Dë ŋge rɔze kɔtɔ tine rɔ gɔze bilaka 'ba mï dɔyayi nime pili.
62002003	Kina me miya ziye, wa ame 'dɔ kileme ze rɔ bɔ tikali Bɔko'ba rɔ ma laka ne na rɔ toro kö'du ki'di abo ga.
62002004	Ɔdɔ bɔ mo kiya te bo ikali Bɔko'ba 'deni ŋgï tara kinza ma bo koro kö'du ki'di mo ga dë yɔ, bo 'deni rɔ bɔ bëtï, kina lende ma kodɔrɔ ɔtɔ 'ba Bɔko'ba inza du te mï bo.
62002005	Tine lïjë ame ga pili këdï ko'dɔ lende 'ba Bɔko'ba ne lïjë na rɔ ya ame ga akɔ'ɔ 'ba Bɔko'ba këdï ko'dɔ ndɔbɔ ŋgï rɔ ma laka mïnnï ne. Wa ame 'dɔ kileme ma dëdï 'deni rɔ akɔtɔ ti Bɔko'ba ne na me.
62002006	Bɔ ame kiya te bo ö'bö 'deni rɔ akɔtɔ ti Bɔko'ba ne bo ki'di loma abo këdï kɔzɔ 'ba Yësu Kurïsïtö.
62002007	Kpe ame ga mɔ'ɔ ye ne, kö'du ki'di nime mëdï mugu ziye ne wa la'ja na dë. Kö'du ki'di mɔlo tönë ki'di ziye mɔlo di bi tisaki mo ne na. Kina kö'du ki'di mɔlo nime bo na rɔ laja ma tönë kuwöke ne.
62002008	Tine bo na gbï rɔ kö'du ki'di ma la'ja. Loma 'ba Yësu ti loma 'be na kileme la'ja mo 'deni. Römöyï bi kölu ëdï 'deni kote rönï bi kɔpɔ ma laka na 'deni këdï kiyɔpɔ gɔ bi.
62002009	Bɔ ame kiya te bo ëdï 'deni mï bi kɔpɔ tine bo gba rɔ ma ko'ji löndö ne, bo ëdï abo ka gba mï bi kölu.
62002010	Lïjë ame ga kɔ'ɔ löndö nnï ga ne na rɔ ya ma këdï 'deni mï bi kɔpɔ. Kina a mɔtɔ inza kpe rɔ ma kënyë mïnnï ame gɔ ki'di lïjë kɔcɔ yaga di mï kɔri 'ba Bɔko'ba.
62002011	Tine bɔ ame ko'ji löndö nï ne bo ëdï abo gba mï bi kölu. Kina bo ëdï gba kiliŋgere mï bi kölu kinza ma bo kikali bi ma bo këdï kari teyi. Römöyï bi kölu ïyölu kɔmɔ bo 'deni.
62002012	Kole ma ga, mëdï mugu wa naga nime ziye römöyï Bɔko'ba ola ye 'deni gɔ lende kënyë 'be ga gɔ kö'du 'ba Yësu.
62002013	Kpe bulöbu, mëdï mugu wa naga nime ziye römöyï ikalike bɔ ma tönë koloma mɔlo di bi tisaki mo ne 'deni. Kpe yɔbi, mëdï mugu wa naga nime ziye römöyï a'dake Satani bɔ ma kënyë ne 'deni.
62002014	Kpe kole ma ga, mëdï mugu wa naga nime ziye römöyï ikalike 'bu ze Bɔko'ba 'deni. Kpe bulöbu, mëdï mugu wa naga nime ziye römöyï ikalike bɔ ma tönë koloma mɔlo di bi tisaki mo ne 'deni. Kpe yɔbi, mëdï mugu wa naga nime ziye römöyï kpe na rɔ bɔ tigɔ kina lende 'ba Bɔko'ba ö'bö 'deni gbï mïye ka'dake Satani bɔ ma kënyë ne 'deni.
62002015	Miya ziye pili, kinza kɔ'ɔke dɔliŋɔ nime dë gbï ti wa mo ga. Bɔ ame kɔ'ɔ dɔliŋɔ nime inza kikali tɔ'ɔ 'bu ze Bɔko'ba.
62002016	Römöyï wa pili 'ba dɔliŋɔ nime ame ga kɔzɔ ako'dɔkɔ 'ba yida rɔ ni ti mï kombi ni ti dɔ kombi ni naga nima inza rɔ 'ba Bɔko'ba, lïjë 'ba dɔliŋɔ nime na.
62002017	Kina me dɔliŋɔ nime ti kote rönï kɔtɔ yaga ti wa mo naga nima bilaka këdï ko'dɔ ndörö gɔmo ne. Tine lïjë ame ga ko'dɔ ako'dɔkɔ 'ba Bɔko'ba ne ti koloma ŋgï kö'bö rɔ ŋburuŋburu.
62002018	Kole ma ga, kada ma ŋburuŋburu 'ba dɔliŋɔ nime na 'deni me. Tönë mɔlo bine uwöke 'deni tëgë bɔ ndo'ji bɔ ya 'ba Kurïsïtö ti kɔdɔ 'deni. Kina me le'jete bɔ ndo'ji ma konzi bɔ ya 'ba Kurïsïtö ɔdɔ 'deni. Gɔ kö'du mo na me ki'di dikali 'deni kada mo tönë ömö 'deni.
62002019	Bɔ ndo'ji naga nime lïjë ënyï 'deni konye rönnï yaga di mï löŋgö ze. Tine lïjë inza du te rɔ lëpï ze ga, römöyï ma lïjë këdï ra ŋgï ko rɔ lëpï ze ga dëne lïjë ëdï kö'bö tize. Tine lïjë ënyï koza rönnï yaga di rɔze kina me kileme 'deni ŋgï ma kɔtɔ 'bënnï mɔtɔ inza du te rɔ lëpï zize.
62002020	Ne ma 'beye Kurïsïtö odɔ Nyï Kɔtɔ Laka 'deni dɔye kina me kpe pili ikalike lende ma laka 'deni.
62002021	Tine ame mëdï mugu wa nime ziye ne, miya dë te ikalike lende ma kodɔrɔ dë. Ne mëdï mugu ziye römöyï ikalike lende ma kodɔrɔ 'deni kina ikalike 'deni gbï a mɔtɔ rɔ bëtï inza mï lende ma kodɔrɔ.
62002022	Ne tine yë na rɔ bëtï? Bëtï na rɔ bɔ ame kiya te Yësu na dë rɔ Kurïsïtö ma Bɔko'ba koja ne. Römöyï Bɔko'ba 'bu gbï ti Kurïsïtö kole mo na ma bo kilagi 'deni. Kina me bɔtɔ mo nima bo 'deni rɔ bɔ ndo'ji bɔ ya 'ba Kurïsïtö.
62002023	Römöyï lïjë ame ga pili kilagi ti'di dönnï gɔmo Yësu na rɔ kole 'ba Bɔko'ba ne, lïjë ikali Bɔko'ba 'bu 'ba Yësu dë. Ne lïjë ame ga pili ki'di dönnï gɔmo Yësu na rɔ kole 'ba Bɔko'ba ne lïjë na kikali Bɔko'ba 'bu 'ba Yësu 'deni gbï.
62002024	Kina me ziye, ö'böke ti'di dɔye gɔ lende naga nime kuwöke 'deni mɔlo di bi tisaki mo ne. Römöyï ɔdɔ kö'böke ti'di dɔye ŋgï gɔmo ti kö'böke 'deni ŋgï rɔ akɔtɔ ti Yësu kole 'ba Bɔko'ba gbï rɔ akɔtɔ ti 'bu bo Bɔko'ba.
62002025	Tö'bö rɔ akɔtɔ ti Bɔko'ba nime na rɔ loma ma ŋburuŋburu mo tönë Yësu kiya 'deni mɔlo tëgë 'dɔ bo ki'di zize ne.
62002026	Kina me mugu lende naga nime 'deni ziye gɔ kö'du 'ba bɔtɔ naga nima ko'dɔkɔ tu'bölu ye ne.
62002027	Ne kpe 'beye nime Kurïsïtö kodɔ Nyï Kɔtɔ Laka abo 'deni dɔye kö'bö 'deni mïye ne, ëddï ko'dɔkɔke 'böwu 'dɔ bilaka lesi kiyandi ye gɔ wa'di? Nyï Kɔtɔ Laka abo nima na ti kiyandi ye ti wa pili kina akiyandi abo na rɔ ma kodɔrɔ, bëtï inza mï bo. Kina 'dɔ kolomake rɔ akɔtɔ ti Kurïsïtö kɔzɔ ame Nyï Kɔtɔ Laka kiyandi ye ne tara.
62002028	Kina me mëdï miya gbï ziye kole ma ga, olomake rɔ akɔtɔ ti Kurïsïtö römöyï mï kada 'ba tileki abo bine gɔ dɔze këdï rɔ ma kïtëwu kinza debeke ra tusu dɔze di zi bo ti rɔ kaya.
62002029	Römöyï ikalike 'deni Kurïsïtö na rɔ bɔ lende laka. Kina 'dɔ kikalike gbï ze ame ga pili do'dɔke lende laka ne öyö ze 'deni yaga rɔ ma la'ja rɔ kole 'ba Bɔko'ba.
62003001	Kina me o'jake akɔ'ɔ löbu nime Bɔko'ba ko'dɔ gɔze ki'di kïdëkï ze rɔ kole abo ga ne 'deni. Rɔ ma laka ze kole abo ga na. Ne bilaka 'ba dɔliŋɔ nime ikali Bɔko'ba dë gɔ lende mo na ma ki'di lïjë kikali ze dë rɔ kole 'ba Bɔko'ba.
62003002	Kpe ame ga mɔ'ɔ ye ne, ze 'deni rɔ kole 'ba Bɔko'ba. Tine tëdï ze ma di dɔgba yayi mo ileme dë gba zize. Ne ma dikalike mo ɔdɔ Yësu kako 'deni kileme rɔ bo ti dëdïke gbï kɔzɔ bo römöyï ti do'jake bo ŋgï ko kɔzɔ ame bo këdï ne tara.
62003003	Kina me ze ame ga 'deni pili ti kɔmɔ ki'di 'dɔ tëdï kɔzɔ Kurïsïtö ne di'dike lende ze ga ti kö'bö ŋburu rɔ ma laka kɔzɔ 'ba bo 'ba Kurïsïtö tara.
62003004	Ya ame ga kö'bö 'bënnï to'dɔ lende kënyë ne, lïjë na rɔ ma kilagi kö'du ki'di 'ba Bɔko'ba 'deni naga. Römöyï to'dɔ lende kënyë na rɔ tilagi kö'du ki'di 'ba Bɔko'ba.
62003005	Ikalike 'deni Kurïsïtö ako dɔliŋɔ bine tombi lende kënyë 'ba bilaka kina a mɔtɔ rɔ lende kënyë inza mï bo.
62003006	Kina me bɔ ame kö'bö 'deni rɔ akɔtɔ ti Kurïsïtö ne ö'bö dë kpe to'dɔ lende kënyë. Tine 'bënnï 'ba bɔtɔ bɔ ko'dɔ lende kënyë naga nima lïjë ma 'bënnï o'ja Kurïsïtö dë kikali bo dë gbï yɔ.
62003007	Kpe kole ma ga, kinza ki'dike bɔtɔ mɔtɔ ku'bölu ye dë. Ya ame ga kö'bö to'dɔ lende laka ne lïjë na rɔ ma laka di kɔmɔ Bɔko'ba gbï kɔzɔ Kurïsïtö tara.
62003008	Ne lïjë ame ga kö'bö to'dɔ lende kënyë ne lïjë 'ba Satani na römöyï Satani isaki to'dɔ lende kënyë 'deni mɔlo kako di bi tisaki mo. Kö'du 'ba 'dɔ tïyëyï mï ndɔbɔ kënyë 'ba Satani nime yaga na me 'dɔ ki'di Bɔko'ba koja kole abo kako gɔmo dɔliŋɔ nime bine ne.
62003009	Bɔ ame 'deni rɔ kole 'ba Bɔko'ba ö'bö dë kpe nduwë to'dɔ lende kënyë römöyï bo 'deni rɔ kupö 'ba Bɔko'ba. Bɔko'ba na rɔ 'bu ze dɔ'bɔke dë kpe to'dɔ lende kënyë.
62003010	Wa nime na këdï kileme rɔ ma laka yë ga na rɔ kole 'ba Bɔko'ba kina yë ga na 'bënnï rɔ 'ba Satani. Lïjë ame ga pili ko'dɔ lende laka dë kɔ'ɔ löndö nnï ga dë ne inza rɔ kole 'ba Bɔko'ba.
62003011	Ame na rɔ lende ame kuwöke 'deni mɔlo di bi tisaki mo, zize tɔ'ɔ lëpï ze ga.
62003012	Tine dë 'dɔ tëdï kɔzɔ 'ba Kayina ma tönë bine kupö bɔ löndö bo ne. Bo 'ba bo nima rɔ 'ba Satani. Ne gɔ wa'di na bo kupö bɔ löndö bo? Römöyï lende abo ga pili rɔ ma kënyë 'ba bɔ löndö bo na rɔ ma laka kɔmɔ Bɔko'ba.
62003013	Löndö ma ga, kinza ki'dike lende nime dë kïlïkö dɔye ɔdɔ dɔliŋɔ këdï ko'ji ye.
62003014	Ze 'beze ma ze tiye nime ditelike dɔ tölë 'deni dɔdɔke mï dïdï ma ŋburuŋburu. Akɔ'ɔ ze ame dɔ'ɔke löndö ze ga ne na ki'di ze 'deni dikalike wa nime. Römöyï lïjë ame ga kɔ'ɔ löndö nnï ga dë ne ö'bö 'bënnï 'deni mï tölë.
62003015	Lïjë ame ga pili ko'ji löndö nnï ga ne lïjë bɔ akupö na. Kina kɔzɔ ma kikalike lïjë ama ga tara ne ti kɔ'bɔ tëdï ti dïdï ma ŋburuŋburu te tondo ga?
62003016	Dikalike wa nime rɔ akɔ'ɔ ne 'deni römöyï Kurïsïtö ilagi dë di bi ti'di rɔ bo tölë gɔze. Kina gbï tara kinza dilagike dë di bi tölë gɔ löndö ze ga.
62003017	Ne oŋgɔke te, nï mɔtɔ ame këdï ti wa 'ba dɔliŋɔ nime tine kebe kupupu dökï'dï yï ŋgï lipo bërï di bi tokɔnyi löndö mɔtɔ ame rɔ leri mo ne, ti akɔ'ɔ 'ba Bɔko'ba këdï mïyï totondo?
62003018	Kole ma ga, kinza di'dike akɔ'ɔ 'beze kö'bö dë ŋge dɔ kpeze tine zize 'dɔ tokɔnyi lëpï ze ga ŋgï ko rɔ ma laka.
62003019	Ɔdɔ do'dɔke te na ti dikalike ŋgï lende laka 'ba Bɔko'ba ëdï mïze.
62003020	Kina ɔdɔ dökï'dï ze këdï pele rɔ ma kombi gɔ kö'du 'ba lende kënyë ze ga ti dëdïke ŋgï ti mï këyï kɔmɔ Bɔko'ba. Römöyï akikali abo 'ba Bɔko'ba na rɔ dɔ kiteli kebe 'beze. Kina bo na kikali wa pili.
62003021	Kpe ame ga mɔ'ɔ ye ne, ɔdɔ këdï 'deni tara dökï'dï ze kombi dë kpe gɔ kö'du 'ba lende kënyë ze ga, ti dolomake rɔ dɔ kïtëwu kɔmɔ Bɔko'ba.
62003022	Kina bo ti ki'di wa pili ame ga dititike ne ŋgï zize römöyï dëdï duwöke dɔ kö'du ki'di abo 'deni dëdï do'dɔke ako'dɔkɔ abo ga.
62003023	Wa ma bo kose zize na rɔ ti'di dɔze gɔ lende 'ba kole abo Yësu Kurïsïtö kina gbï 'dɔ tɔ'ɔ lëpï ze ga kɔzɔ ame Kurïsïtö ki'di kö'du mo zize ne tara.
62003024	Ze ame ga pili duwöke dɔ ndose 'ba Bɔko'ba ne ze 'deni rɔ akɔtɔ ti bo Bɔko'ba kina bo 'deni gbï rɔ akɔtɔ tize. Nyï Kɔtɔ Laka abo nime bo ki'di mïze ne na ki'di ze 'deni dikali ma bo Bɔko'ba këdï 'deni rɔ akɔtɔ tize.
62004001	Kpe ame ga mɔ'ɔ ye ne, i'dike kɔmɔye kandi laka, bɔ kumë lende dɔ kïndëndë ma konzi ita'ba 'deni kote mï dɔliŋɔ. Kina kinza ki'dike dɔye dë ŋgï welo gɔ lende 'ba bɔtɔ ame ga pili këdï kiya te lïjë ëdï ti Nyï Kɔtɔ Laka 'ba Bɔko'ba mïnnï ne. Tine ziye titi tiyɔzɔ mo 'dɔ kikalike ɔdɔ këdï ŋgï rɔ 'ba Bɔko'ba.
62004002	Tikali mo na kɔzɔ a nime te, lïjë ame ga këdï kiya te Yësu Kurïsïtö ako 'deni dɔliŋɔ bine rɔ bilaka lesi ne lïjë na rɔ 'ba Bɔko'ba.
62004003	Ne lïjë mɔtɔ ama ga pili kowasa lende nime kiya te Kurïsïtö ako dë su dɔliŋɔ bine rɔ kïnë bilaka lesi ne lïjë inza rɔ 'ba Bɔko'ba. Lïjë 'bënnï 'ba bɔ ndo'ji bɔ ya 'ba Kurïsïtö tönë na. Uwöke 'deni mɔlo bine iya te bɔ ndo'ji nima ëdï kako mï dɔliŋɔ kina me bo kömö 'deni.
62004004	Kole ma ga, kpe na rɔ kole 'ba Bɔko'ba kina a'dake bɔ kumë lende dɔ kïndëndë naga nima 'deni. Römöyï bo Bɔko'ba ame mïye ne bo na mbiri di dɔ Satani nima mïnnï lïjë bilaka 'ba dɔyayi nime ne.
62004005	Kina ma bɔ kumë lende dɔ kïndëndë naga nima lïjë 'bënnï rɔ bilaka 'ba mï dɔyayi nime. Kina lende 'bënnï ga pili rɔ 'ba dɔyayi nime gɔ kö'du mo na ma bilaka 'ba dɔyayi nime këdï kuwö dɔ lende 'bënnï ne.
62004006	Ne ze 'beze ma ze tiye nime ze 'deni rɔ kole 'ba Bɔko'ba. Kina ame ga pili kikali Bɔko'ba ne na ti kuwö dɔ lende ma 'beze. Tine lïjë ame ga pili kinza rɔ kole 'ba Bɔko'ba ne lïjë uwö dɔ lende ze dë. Kina me bɔ ame ɔdɔ doŋgɔ bo kuwö dɔ lende ze nima, omba bo na rɔ bɔ ame Nyï Kɔtɔ Laka 'ba lende kodɔrɔ 'ba Bɔko'ba këdï mï bo ne. Tine ma kinza kuwö dɔ lende ze dë naga nima ti dikali lïjë ŋgï rɔ ma laka rɔ 'ba Satani bɔ bëtï.
62004007	Kpe ame ga mɔ'ɔ ye ne, dö'böke ti nduwë tɔ'ɔ rɔze. Römöyï akɔ'ɔ na rɔ 'ba Bɔko'ba. Kina me ze ame ga pili ti akɔ'ɔ mïze ne ze na rɔ kole abo 'ba Bɔko'ba kina ze na gbï rɔ bilaka ame ga kikali bo ne.
62004008	Tine lïjë ame ga 'bënnï kinza akɔ'ɔ mïnnï lïjë kɔ'ɔ lëpï nnï ga dë ne, lïjë ikali Bɔko'ba dë du te römöyï Bɔko'ba bo na rɔ mï zana 'ba akɔ'ɔ.
62004009	Bɔko'ba ileme akɔ'ɔ abo 'deni zize ti toja kole kɔtɔ kpökï abo kako mï dɔliŋɔ ame ti bo na dëdïke 'deni ti dïdï ma ŋburuŋburu ne.
62004010	Akɔ'ɔ ame rɔ ma laka ne inza rɔ ma dɔ'ɔke bo Bɔko'ba. Akɔ'ɔ ma laka mo na rɔ ame bo kɔ'ɔ ze bo koja kole kɔtɔ abo kako kombi laŋba 'ba lende kënyë ze ga ti tölë abo ne.
62004011	Kpe ame ga mɔ'ɔ ye ne, kɔzɔ ame Bɔko'ba kɔ'ɔ ze 'deni kulöwö ne zize gbï 'dɔ tɔ'ɔ lëpï ze ga.
62004012	Bɔtɔ mɔtɔ inza kɔtɔ te ame ko'ja kïnë Bɔko'ba. Tine ɔdɔ dɔ'ɔke lëpï ze ga 'deni Bɔko'ba 'deni rɔ akɔtɔ tize, akɔ'ɔ abo ëdï 'deni ŋgï ko'dɔ ndɔbɔ laka mïze.
62004013	Dikalike 'deni ze rɔ akɔtɔ ti Bɔko'ba kina bo gbï rɔ akɔtɔ tize gɔ Nyï Kɔtɔ Laka abo nime bo ki'di 'deni mïze ne.
62004014	Kina gbï do'ja 'deni Bɔko'ba 'bu 'ba Yësu Kurïsïtö oja kole abo dɔliŋɔ bine tɔmɔ bilaka di mï tölë na me dëdï duwöwö 'deni ti.
62004015	Kina me lïjë ame ga pili kutï gɔmo Yësu na ŋgï rɔ kole 'ba Bɔko'ba ne lïjë na kö'bö 'deni rɔ akɔtɔ ti Bɔko'ba kina Bɔko'ba gbï rɔ akɔtɔ tïnnï.
62004016	Dikalike laka 'ba akɔ'ɔ 'ba Bɔko'ba gɔze 'deni. Bo na rɔ mï zana 'ba akɔ'ɔ. Kina lïjë ame ga pili kö'bö tɔ'ɔ lëpï nnï ga ne lïjë na 'deni rɔ akɔtɔ ti Bɔko'ba kina bo gbï rɔ akɔtɔ tïnnï.
62004017	Kina ɔdɔ akɔ'ɔ 'ba Bɔko'ba këdï 'deni ŋgï ko'dɔ ndɔbɔ mïze rɔ ma laka ti dëdïke ŋgï rɔ dɔ kïtëwu mï kada 'ba burë löbu nima këdï kako ne. Dɔ kïtëwu ze ti këdï ŋgï gɔ loma ze mï dɔliŋɔ bine ame 'deni gbï ko kɔzɔ 'ba Kurïsïtö tara ne.
62004018	Tikere ni ti akɔ'ɔ odɔ'bɔ dönnï dë bi kɔtɔ. Kina me ɔdɔ kiya te akɔ'ɔ 'ba Bɔko'ba këdï 'deni ko'dɔ ndɔbɔ rɔ ma laka mïze ti koga tikere ŋgï ŋbö yaga. Römöyï tikere ëdï koloma mï bilaka gɔ lende 'ba karama nime Bɔko'ba këdï kodɔ dɔ bilaka ne. Kina me lïjë ame ga rɔ tikere ne akɔ'ɔ 'ba Bɔko'ba o'dɔ ndɔbɔ dë du te laka mïnnï.
62004019	Bɔko'ba na kɔ'ɔ ze 'deni dɔgba kina gɔ kö'du mo 'dɔ dɔ'ɔke bilaka gbï.
62004020	Nï bɔ ame ko'ji löndö yï ne ɔdɔ kiya te ɔ'ɔ Bɔko'ba nï bɔ bëtï na. Römöyï ɔdɔ kɔ'ɔ löndö yï ame këddï ko'ja kïnë mo ne dë, ti kɔ'ɔ Bɔko'ba ame kinza ko'ja kïnë mo dë ne totondo ga?
62004021	Kina gbï kö'du ki'di ame Kurïsïtö ki'di zize na me lïjë ame ga pili kɔ'ɔ Bɔko'ba ne gɔ lïjë kɔ'ɔ löndö nnï ga gbï.
62005001	Lïjë ame ga pili ki'di dönnï 'deni ŋgï gɔmo Yësu na rɔ Kurïsïtö ma Bɔko'ba koja ne lïjë na rɔ kole 'ba Bɔko'ba. Kina me bɔ ame kɔ'ɔ 'bu ne ɔ'ɔ kole mo 'deni gbï.
62005002	Gɔ lende mo na me dikalike 'deni ɔdɔ dɔ'ɔke Bɔko'ba doroke kö'du ki'di mo gbï, omba dɔ'ɔke kole abo 'ba Bɔko'ba 'deni.
62005003	Tɔ'ɔ bo Bɔko'ba na rɔ to'dɔ kö'du ki'di abo. Kina kö'du ki'di abo inza rɔ gomɔ zize
62005004	römöyï lïjë ame ga pili rɔ kole 'ba Bɔko'ba ne ëdï ta'da wa 'ba dɔliŋɔ nime ŋgï pili rɔ gɔmo. Ti'di dɔze gɔ lende 'ba Yësu na rɔ aka'da ame da'dake dɔliŋɔ 'deni timo mï kɔtɔ.
62005005	Kina me mëdï miya ziye, bɔtɔ mɔtɔ inza ame ka'da dɔliŋɔ tine ŋge kɔtɔ rɔ bɔ ame ki'di dönï ŋgï gɔmo Yësu na rɔ kole 'ba Bɔko'ba ne.
62005006	Yësu Kurïsïtö na rɔ bɔ ame kako 'deni dɔliŋɔ bine ti mini 'ba bapatisi gbï ti roma 'ba tölë abo. Bo ileme rɔ bo dë ŋge ti mini tine bo ileme rɔ bo ti mini gbï ti roma. Kina Nyï Kɔtɔ Laka odɔrɔ gɔmo 'deni yaga laka. Römöyï Nyï Kɔtɔ Laka na rɔ bɔ lende kodɔrɔ.
62005007	Kina me wa ëdï 'deni mota ame kileme laka 'ba lende 'ba Yësu.
62005008	Lïjë wa mota naga nima Nyï Kɔtɔ Laka nati ti mini 'ba bapatisi ti roma 'ba tölë abo utï dɔ lende pili bi kɔtɔ.
62005009	Oŋgɔke te, ze dutïke gɔ wa ma bilaka kileme zize, ne 'ba Bɔko'ba ame bo kileme na rɔ dɔ kiteli di dɔ 'ba bilaka lesi. Lende 'ba kole abo na me bo kileme bine.
62005010	Kina me lïjë ame ga ki'di dönnï 'deni gɔ lende 'ba kole 'ba Bɔko'ba ne akileme abo nime ëdï 'deni mï dökï'dï mo. Tine lïjë ame ga pili ki'di dönnï dë gɔ lende 'ba Bɔko'ba ne lïjë o'dɔ Bɔko'ba 'deni yaga rɔ bɔ bëtï. Römöyï lende 'ba Bɔko'ba ame bo kileme kole abo timo ne na ma 'deni lïjë kilagi ti'di dönnï gɔmo.
62005011	Ame na gbï rɔ akileme abo mo. Bo i'di dïdï ma ŋburuŋburu 'deni zize ti kole abo.
62005012	Kina me bɔ ame 'deni rɔ akɔtɔ ti kole 'ba Bɔko'ba ne ëdï 'deni ti dïdï ma ŋburuŋburu. Tine bɔ ame kinza rɔ akɔtɔ ti kole 'ba Bɔko'ba ne inza ti dïdï ma ŋburuŋburu.
62005013	Wa naga nime mugu 'deni ziye 'dɔ kikalike ëddïke 'deni ti dïdï ma ŋburuŋburu. Römöyï kpe na rɔ ya ame ga ki'dike dɔye 'deni gɔ lende 'ba kole 'ba Bɔko'ba.
62005014	Ze 'beze ma ze tiye nime 'deni rɔ dɔ kïtëwu kɔmɔ Bɔko'ba römöyï gɔ ako'dɔkɔ abo ɔdɔ dititike bo gɔ wa mɔtɔ bo ëdï nduwë tuwö dëkï 'ba dɔze.
62005015	Gɔ kö'du mo dikalike ŋgï laka ɔdɔ dititike a mɔtɔ di zi bo dikalike ŋgï dëdïke 'deni timo.
62005016	Ɔdɔ nï mɔtɔ ko'ja löndö yï mɔtɔ këdï ko'dɔ lende kënyë ame kinza rɔ 'ba tölë ne, ititi Bɔko'ba gɔ bo. Kina bo ti ko'ja dïdï ma ŋburuŋburu ŋgï ɔdɔ lende kënyë abo mo nima kinza rɔ 'ba tölë. Römöyï lende kënyë mɔtɔ ga ëdï bina rɔ 'ba tölë. Kina me lende nime miya te 'dɔ kititi Bɔko'ba gɔ bɔ lende kënyë ne inza gönnï ya ame ga ko'dɔ lende kënyë ma te ne.
62005017	Lende kirasi pili rɔ gɔmo rɔ lende kënyë di kɔmɔ Bɔko'ba. Tine lende kënyë mɔtɔ ga inza rɔ 'ba tölë ma ŋburuŋburu.
62005018	Dikalike kole ame ga rɔ 'ba Bɔko'ba ne ö'bö dë kpe nduwë to'dɔ lende kënyë. Römöyï Yësu kole 'ba Bɔko'ba itata lïjë 'deni. Satani osa rönnï dë kpe.
62005019	Ze pili dikalike 'deni gbï ze 'ba Bɔko'ba na, ne dɔliŋɔ nime pili ëdï közï Satani.
62005020	Dikalike 'deni kole 'ba Bɔko'ba ako 'deni dɔliŋɔ bine ti'di wa naga nime këdï njo zize 'dɔ dikalike Bɔko'ba ame ŋge kɔtɔ kpökï mïtɔrɔ ne. Ze 'deni rɔ akɔtɔ ti bo Bɔko'ba römöyï ze 'deni rɔ akɔtɔ ti kole abo Yësu Kurïsïtö. Bo na rɔ Bɔko'ba ame kɔtɔ kpökï mïtɔrɔ ne. Kina bo na rɔ bɔ dɔ dïdï ma ŋburuŋburu.
62005021	Kina me kole ma ga, kinza kupöke rɔye dë ti lende 'ba akoro.
63001001	Ma bulöbu mëdï mugu waraga nime zïyï nï lëmï ame Bɔko'ba koweli yi 'deni ne gbï zi kole 'bï ga ma mɔ'ɔ kulöwö rɔ ma laka ne. Tine ma na dë ŋge kɔtɔ mɔ'ɔ ye, ya ame ga pili kikali laka 'ba lende kodɔrɔ 'ba Bɔko'ba nime ne ɔ'ɔ ye gbï pili.
63001002	Römöyï lende kodɔrɔ abo ö'bö 'deni mïze ma ze tiye ni kina ti kö'bö nduwë tize ŋbö rɔ ŋburuŋburu.
63001003	Dö'böke ti mï lende kodɔrɔ abo gbï mï akɔ'ɔ 'dɔ yëyï ti mï koŋmi ti loma liya 'ba Bɔko'ba 'bu 'ba Yësu Kurïsïtö ni ti 'ba kole abo koloma kɔtɔ tize.
63001004	Mëdï 'deni ŋgï tiliya rɔ lɔŋɔ gɔ ame mo'ja kole 'bï mɔtɔ ga 'deni këdï ko'dɔ lende kodɔrɔ mo tönë ga ko 'bu ze Bɔko'ba kose gɔmo zize ne.
63001005	Lëmï ma, wa ame 'dɔ miya zïyï ne na me, dɔ'ɔke lëpï ze ga pili. Kö'du ki'di nime mëdï mose zïyï ne ma la'ja na dë tine ma mɔlo tönë ki'di zize mɔlo di bi tisaki mo ne na.
63001006	Römöyï tɔ'ɔ bo Bɔko'ba na rɔ tinda'ba kö'du ki'di abo. Kina gbï kö'du ki'di ame kuwöke mɔlo di bi tisaki mo ne iya te dolomake ti akɔ'ɔ.
63001007	Kina me mëdï miya 'deni ziye römöyï bɔ 'bölu ma konzi mɔtɔ ga ita'ba 'deni kote mï dɔliŋɔ, lïjë na rɔ bɔ këdï kiya te Yësu Kurïsïtö ako dë su mï dɔliŋɔ bine rɔ bilaka lesi. Lïjë naga nima këdï kiya te ne, lïjë na rɔ bɔ 'bölu bɔ ndo'ji bɔ ya 'ba Kurïsïtö.
63001008	Kina i'dike kɔmɔye kandi laka kinza dɔ gomɔ 'ba rɔye nime kïlïkö ra rɔ yawa, tine 'dɔ ko'jake kpa közï 'ba gɔmo pili di zi Bɔko'ba.
63001009	Kina me mëdï miya ziye, bɔ ame ki'di dɔ bo dë kö'bö gɔ akiyandi 'ba Kurïsïtö tine bo kebe tudölö yïmo ti lende mɔtɔ ga ne, bo bɔtɔ mo nima inza rɔ akɔtɔ ti Bɔko'ba. Ne lïjë ame ga pili kö'bö ti'di dönnï gɔ akiyandi 'ba Kurïsïtö ne, lïjë na rɔ akɔtɔ ti Bɔko'ba 'bu 'ba Kurïsïtö gbï ti bo kole mo.
63001010	Ɔdɔ bilaka mɔtɔ ga kako liŋɔ 'be ga ti akiyandi ame ga kinza rɔ 'ba Kurïsïtö, kinza kolake lïjë dë koloma. Kina kinza kumötöke lïjë dë gbï
63001011	römöyï ya ame ga pili këdï kumötö lïjë bilaka naga nime ne, ti konyɔnyɔ rönnï ŋgï mï lende kënyë 'bënnï nima.
63001012	Mëdï ti lende mɔtɔ ga gba ŋbaŋi ame mo'dɔkɔ gɔ miya ziye. Tine mo'dɔkɔ dë kpe tugu mo ti galama mï waraga. Miteri 'dɔ ma mo na ŋgï mari ti gbagba ma 'dɔ dilendeke tiye di dɔ kɔmɔ di dɔ kɔmɔ kɔzɔ a nime te 'dɔ dëdïke lɔ ti lɔŋɔ.
63001013	Lëmï yï ame Bɔko'ba koweli 'deni bine ne kole 'bënï ga umötö yi laka.
64001001	Ma bulöbu mugu waraga nime zïyï bɔ pɔri ma Gayo. Nï ame mɔ'ɔ yi 'deni ŋgï kulöwö rɔ ma laka ne.
64001002	Nï ame mɔ'ɔ yi ne, Bɔko'ba ki'di yi kö'bö ti rɔ këyï yëyï abo këdï tïyï kɔzɔ ma këddï laka kɔmɔ bo.
64001003	Lende ma muwö di zi löndö ma këdï kako di zïyï dayi naga nime i'di ma 'deni ŋgï mëdï miliya ti lɔŋɔ. Ame muwö 'deni kiya te önyö 'deni nduwë kö'bö gɔ kɔri 'ba lende kodɔrɔ nime kɔzɔ ma tönë këddï ko'dɔ mɔlo ne.
64001004	Tiliya ma, ma rɔ dɔ kiteli na gɔ ame muwö 'deni kole ma ga kinda'ba kɔri 'ba lende ma kodɔrɔ nime 'deni ne.
64001005	Nï ame mɔ'ɔ yi ne, ma laka mo na rɔ kɔnyi ko'dɔ 'bï zi löndö tine ma rɔ dɔ kiteli mo zi löndö ame ga rɔ bɔ löwö ne.
64001006	Lïjë ïyëtï gɔ akɔ'ɔ 'bï 'deni mï kanisa bine. Kina ma laka mo zïyï toja lïjë rɔ ame kari gɔ kɔmɔ Bɔko'ba ne mï kɔri 'ba liŋgere 'bënnï.
64001007	Römöyï lïjë ëdï kari mï liŋgere nima mï möyï Kurïsïtö kinza tïdëkï ɔtɔ di zi bɔ löwö ame ga kikali Yësu Kurïsïtö dë ne.
64001008	Kina zize ti 'dɔ tokɔnyi lïjë ma te naga nime römöyï gɔ dëdï gbï rɔ bɔ ndɔbɔ lëpï zïnnï mï lende kodɔrɔ 'ba Bɔko'ba.
64001009	Mugu waraga mbowa 'deni zi kanisa. Tine amo Diwotepa bɔ koyoyo rɔ bo rɔ löbu mo nima inza kuwö dɔ lende ze.
64001010	Kina ɔdɔ mako 'deni ti mora gɔ lende abo naga nima yaga zi bilaka, bëtï abo naga nima bo kunzö kpama gbï ti kore mbëmbë abo naga nima. Tine a ma kënyë kulöwö rɔ dɔ kiteli mo na rɔ ame bo ko'dɔkɔ ŋba 'ba kanisa dë ne. Kina lende abo gbï tota gɔmo toga lïjë ame ga këdï kota ŋba naga nime liŋɔ 'bënnï ga ne yaga di mï kanisa.
64001011	Nï ame mɔ'ɔ yi ne, kinza kogba görö 'ba lende kënyë dë tine 'ba lende laka na kogba. Römöyï bɔ ame këdï ko'dɔ lende laka ne na rɔ 'ba Bɔko'ba. Tine bɔ ame këdï ko'dɔ 'ba bo rɔ lende kënyë ne o'ja Bɔko'ba dë.
64001012	Bilaka pili ëdï kiya lende 'ba Demetoriyo rɔ ma laka. Kina lende laka ko'dɔ abo ileme bo 'deni ŋgï rɔ ma laka. Kina dutï 'deni gbï gɔmo lende abo ëdï rɔ ma laka. Kina ikali 'deni dɔ lende kutï ze ëdï rɔ ma laka.
64001013	Mëdï ti lende mɔtɔ ga ŋbaŋi 'dɔ tiya mo zïyï. Tine mo'dɔkɔ dë kpe tugu mo mï waraga ti galama.
64001014	Miteri ŋgï gɔ mo'ja yi gïrï naga nime gɔ dilende di dɔ kɔmɔ di dɔ kɔmɔ kɔzɔ a nime te.
64001015	Yëyï abo këdï tïyï. Pɔri yï ga ame bine ne umötö yi pili. Kina 'dɔ kumötö pɔri ma ga ama yayi ne me rɔ kɔtɔkɔtɔ.
65001001	Ma Yuda bɔ laja 'ba Yësu Kurïsïtö ame bɔ löndö ma na rɔ Yakoba ne. Mëdï mugu waraga nime ziye kpe ame ga kïdëkï ye, Bɔko'ba 'bu kɔ'ɔ ye 'deni, Yësu Kurïsïtö këdï kitata ye ne.
65001002	Mï këyï ti lende liya ti akɔ'ɔ mo koloma tiye rɔ dɔ kiteli.
65001003	Kpe ame ga mɔ'ɔ ye 'deni kulöwö ne, ma ŋgï ti dökï'dï kombi 'dɔ tugu lende 'ba tɔmɔ ze ma ze tiye di mï tölë nime ziye. Tine momeri ma kulöwö rɔ dɔ kiteli mo gɔ tugu mo ziye tocɔ ye kinza kolake gɔ lende 'ba Bɔko'ba nime bo ki'di 'deni ŋge mï kɔtɔ ŋburu zi bilaka abo ga ne,
65001004	römöyï ya ma kinza kere Bɔko'ba dë mɔtɔ ga iyaga 'deni liwo kɔdɔ kako mï löŋgö ye. Lïjë na rɔ ma këdï kuyï mï lende këyï 'ba Bɔko'ba za yaga zïnnï rɔ a 'ba to'dɔ lende kënyë timo lïjë kilagi di rɔ Yësu Kurïsïtö mo ma ŋge kɔtɔ kpökï rɔ ŋere bɔ dɔze mo ne. Ugu 'deni mɔlo tönë kiya te 'dɔ Bɔko'ba kodɔ karama dönnï.
65001005	Kina kɔzɔ ame kikalike 'deni pele pili mɔlo ne, mo'dɔkɔ tïyëtï gɔmo gbï laka ziye ma tönë bo Bɔko'ba kɔmɔ Yisarele di mï dɔyayi 'ba Ezipeto, tine di pötö mo 'böwu yayi bo kileki kote dɔ ma kinza ki'di dönnï dë gɔ lende abo mo ga ŋgï yaga.
65001006	Omerike gbï malayika ma tönë ga kɔrɔ dë gɔ maga 'ba közï kakpa ma ki'di zïnnï ne ame lïjë kebe kilagi gɔ bi ma ki'di zïnnï mo ne. Bɔko'ba udödu lïjë ŋgï ti nyɔri ma ŋburuŋburu mï bi kölu tönë bërï koda dɔ kada löbu nime këdï kako ne 'dɔ bo kodɔ karama dönnï.
65001007	Omerike gbï Sodomo ni ti Gomora ti mï tïrï ma ŋgila mo ga. Bilaka mo ga o'dɔ lende gbï kɔzɔ 'ba malayika naga nime. Kina lïjë kombi gomɔ mo 'deni rɔ pa'do ma ŋburuŋburu rɔ akileme zi bɔtɔ pili gɔ ndörö ko'dɔ 'bënnï ma gɔ yërï ti lende kirasi mɔtɔ ga.
65001008	Kina gbï tara lïjë ya naga nime nyï i'di lïjë 'deni kirasi yida rönnï lïjë kilagi közï kakpa 'ba Bɔko'ba lïjë kiti'ja malayika ame ga rɔ löbu dɔ kiteli ne.
65001009	Tine Mayikolo ame pele rɔ bɔ dɔ malayika ni ne o'dɔ dë tara mï kada ma lïjë këdï kamo ti Satani mï tilaka rönnï gɔ töku Musa. Bo ilaŋa rɔ bo dë kogbɔki Satani ti ti'ja. Tine bo iya abo ŋge te, “Nï, Bɔko'ba kamo döyï.”
65001010	Tine ma 'bënnï lïjë ya naga nime wa ma kinza lïjë kikali dë pele naga, lïjë iti'ja aa ŋgï. Tine ma lïjë kikali mo naga nima akikali mo kapi ŋgï gɔ dönï zïnnï kɔzɔ 'ba yërï 'ba yï mökö naga tara ne na ma 'deni këdï kote dönnï.
65001011	Bu'bu zïnnï, lïjë inda'ba kɔri bi ndï Kayina 'deni. Gɔ lende 'ba gïrïsï na lïjë kusu kpënnï 'deni ŋgï mï lende kënyë ko'dɔ 'ba Balama tönë. Lïjë aya 'deni ŋgï kɔzɔ 'ba bɔ tönë rɔ Kora ne. Kina kɔzɔ ma tönë kupö bo ne, na kupö lïjë 'deni gbï tara.
65001012	Lïjë ŋgï kɔzɔ akïdïdï ziye mï akonyo 'ba karama 'be ga, rönnï kaya dë yɔ. Lende 'ba gbagba nnï ga na ŋge lïjë komeri. Lïjë ŋgï kɔzɔ pɔli ame lili kombi kari timo tɔrɔ mo ka'di dë yɔ ne. Lïjë ŋgï kɔzɔ ŋgërï ma kinza kana dë naga, pele mï kpa dɔlili. Lïjë ŋgï kɔzɔ ŋgërï ame kotɔ 'deni bërï ti ŋgira'da mo kututu ë'bënnï 'deni ne.
65001013	Lïjë ŋgï kɔzɔ mini ma kikagba ti surupu 'ba dɔmo mï lende ko'dɔ kinza rɔ kaya 'bënnï nima. Lïjë ŋgï kɔzɔ këlu ma kulë 'ba mïtɔrɔ ame Bɔko'ba kileŋo gɔ bi mo 'deni mï bi kölu 'ba Gehena ne.
65001014	Enoka kupö ma rɔ mï modɔɔkɔtɔ ma kɔdɔ kako di zi Adama na kumë lende nime 'deni gɔ kö'du 'bënnï. Ame kiya te, “Oŋgɔ te, ŋere Bɔko'ba ti kako ti tïndï 'ba malayika kɔtɔ laka abo ga
65001015	to'dɔ burë 'ba bɔtɔ pili, todɔ karama dɔ bɔ kilagi Bɔko'ba naga nima gɔ lende kirasi 'bënnï ame ga pili lïjë ko'dɔ ne gbï ti ma dɔnde'de lïjë koja rɔ Bɔko'ba.”
65001016	Ya naga nime lende 'bënnï ŋburu rɔ toŋboro rönnï toto kënyë kpa lëpï nnï ga. Ako'dɔkɔ 'ba lende kënyë 'bënnï ga na lïjë kinda'ba kɔri mo. Lïjë ëbï rönnï nime te lïjë ko'dɔ kpa koŋmi zi lëpï nnï ga to'ja kɔri timo zïnnï.
65001017	Tine kpe lëpï ma ga ame mɔ'ɔ ye kulöwö ne, omerike a tönë ga bɔ laja 'ba Yësu Kurïsïtö ŋere ze kiya mɔlo ziye bine ne te.
65001018	Lïjë iya 'deni ziye te, “Ɔdɔ kada ma ŋburuŋburu kömö 'deni, bilaka mɔtɔ ga ti kɔdɔ topɔtɔ ye. Lïjë na rɔ ma kösö gɔ ako'dɔkɔ 'bënnï 'ba tilagi Bɔko'ba naga.”
65001019	Lïjë na rɔ bɔ këdï ko'de rɔ koza mo tönë ga. Ako'dɔkɔ 'ba yida rönnï ga na mbiri dönnï, a mɔtɔ rɔ Nyï Kɔtɔ Laka inza mïnnï.
65001020	Ne kpe 'beye lëpï ma ga, uluke rɔye nduwë kïyöbuke mï lende laka nime kinda'bake 'deni ne. Umötuke ti tigɔ 'ba Nyï Kɔtɔ Laka.
65001021	Kina ogbɔke rɔye ti mï akɔ'ɔ 'ba Bɔko'ba kɔzɔ ame këddï kodake Yësu Kurïsïtö ŋere ze 'deni 'dɔ ki'di dïdï ma ŋburuŋburu ziye ti mï këyï abo ne.
65001022	Ilemeke mï këyï zi ma dɔmo kïlïkö 'deni naga.
65001023	Ɔmɔke mɔtɔ mo ga tolɔ mo yaga di mï pa'do. Ilemeke mï këyï gbï zi ya mɔtɔ ga, tine bɔŋgɔ 'ba rönnï mo naga nima kërï kulöwö di zi ndörö 'ba gɔ lende kënyë ne na 'dɔ ko'jike kinza kïyölu rɔye.
65001024	,
65001025	Rɔ löbu ti tigɔ dɔ kiteli ti közï kakpa ti tigɔ ma tönë mo mɔlo gba kinza ɔtɔ kisaki rönï dë kö'bö nduwë ko'ja kabate 'deni rɔ ŋburuŋburu ne këdï zi Bɔko'ba bɔ togbɔ ye di mï la'ba ko'de ye kinza a ma kënyë mɔtɔ zi bo ti tiliya, ame bo Bɔko'ba na ŋge kɔtɔ rɔ bɔ tɔmɔ ze ti Yësu Kurïsïtö ne. Amini.
66001001	Ame na rɔ akileme 'ba Yësu Kurïsïtö ame Bɔko'ba ki'di zi bo 'dɔ kileme wa ma këdï ko'dɔkɔ 'dɔ to'dɔ rönnï gïrï naga nime zi bɔ laja abo ga ne. Bo ileme gɔmo 'deni laka yaga ti toja malayika abo zi bɔ laja abo Yowani,
66001002	ame bo Yowani kïyëtï gɔ wa ame ga pili bo ko'ja ne 'deni yaga. Omba kina rɔ lende 'ba Bɔko'ba ame Yësu Kurïsïtö kodɔrɔ ndïmo 'deni ne.
66001003	Lïjë ame ga kïdëkï lende kumë naga nime kugu bine ne ti këdï ŋgï ti yëyï. Lïjë ame ga kuwö kinda'ba kitigɔ mï dökï'dï nnï ne ti këdï ŋgï gbï ti yëyï römöyï kada mo ɔwɔ dë kpe.
66001004	Ma Yowani mugu waraga nime ziye kpe kanisa ma modɔmorïyö mï dɔyayi 'ba Asiya. Lende këyï ti mï këyï abo 'ba Bɔko'ba ame bo këdï 'deni mɔlo di bi tisaki mo nduwë kömö gïrï nime ŋbö rɔ ŋburuŋburu ne koloma tiye gbï ti yëyï 'ba Nyï Kɔtɔ Laka modɔmorïyö ma kɔmɔ kïtï 'ba Bɔko'ba,
66001005	ti yëyï 'ba Yësu Kurïsïtö koloma gbï tiye. Bo na lende abo ŋburu rɔ ma kodɔrɔ, kole dɔndende 'ba tɔdɔ di mï tölë, ŋere 'ba dɔ ŋere ni pili. Bo ame kɔ'ɔ ze 'deni kulöwö kölë gɔze 'dɔ kope ze yaga di mï lende kënyë ze ga ti roma bo,
66001006	ki'di ze 'deni rɔ 'ba ŋere löbu abo rɔ bɔ akumu toja laja zi Bɔko'ba 'bu bo ne. Akïlëlu ti tigɔ dɔ kiteli këdï zi bo nduwë ŋbö rɔ ŋburuŋburu. Amini.
66001007	Oŋgɔke te, bo ëdï kako bërï ti pɔli kina bɔ kupö bo tönë ga ti laki pili ti ko'ja bo ŋgï, dɔ kupö pili 'ba dɔliŋɔ ti kudu bo 'deni ŋgï. Yëë, këdï ŋgï tara. Amini.
66001008	Ŋere Bɔko'ba ame këdï 'deni mɔlo di bi tisaki mo nduwë kömö gïrï nime ŋbö rɔ ŋburuŋburu ne bɔ tigɔ dɔ kiteli iya te, “Ma Bɔko'ba na rɔ tisaki mo gbï rɔ tote mo.”
66001009	Ma löndö ye Yowani na. Ma gbï rɔ lëpï ye ame rɔ akɔtɔ ti Yësu mï tombi gomɔ rɔ atiri gɔ ŋere löbu nime liya ti mï këddï. Oga ma 'deni mëdï mï döötu 'ba Patomosi gɔ kö'du 'ba tïyëlë lende 'ba Bɔko'ba ame Yësu Kurïsïtö kodɔrɔ ndïmo 'deni ne.
66001010	Mï kada löbu ma dɔ kɔtɔ mɔtɔ Nyï Kɔtɔ Laka inda'ba ma ŋgï mbi. Kina muwö birɔ kudu ŋgï kebe gɔma rɔ ma kembe kɔzɔ birɔ tɔtɔti naga tara,
66001011	iya te, “Wa ame ga pili ko'ja ne ugu koja zi kanisa ma modɔmorïyö ame ga mï gawo 'ba Epeso, mï Semorona, mï Pegamona, mï Towatira, mï Saradisi, mï Piladapiya ni ti Lodikiya ne.”
66001012	Kina muyï kɔmɔ ma ŋgï toŋgɔ ɔtɔ nima këdï kilende zö ne. Kina ɔdɔ muyï kɔmɔ ma 'deni tine mo'ja ndëŋï yamo ma köbököbö modɔmorïyö 'ba tïdëyï lamba 'deni yayi.
66001013	Kina mï löŋgö ndëŋï naga nima yayi mo'ja bɔ mɔtɔ kɔzɔ kole 'ba bilaka lesi tara këdï kɔrɔ, kusu jalabiya 'deni ŋbö kilala yayi, kudödu kpa dɔŋgo'do bo 'deni ti gasi ma köbököbö.
66001014	Sunë dɔ bo ga aŋmi ŋgï kɔzɔ alato ni ma ti buruku naga tara. Kɔmɔ bo öbö kɔzɔ pa'do,
66001015	ndï bo ga aŋmi kɔzɔ yamo ame kuböbö 'deni kileze yaga ne tara, mugu bo udu kɔzɔ bïturu 'ba mini ma këdï kɔlɔ.
66001016	Bo inda'ba këlu 'ba mïtɔrɔ modɔmorïyö közï bo ma dörï, kina mbele ame kikapa kpamo 'deni kapa kpaki rïyö ne kɔdɔ ŋgï di kpa bo. Kɔmɔ bo öbö ŋgï kɔzɔ kada ame 'deni mï zana kada ma kata ne tara.
66001017	Kina ɔdɔ mo'ja bo 'deni tara tine, mënyï ŋgï mila'ba bërï ndï bo kɔzɔ töku. Tine bo ënyï ki'di közï bo ma dörï rɔma, iya te, “Kinza kere dë. Ma na rɔ tisaki mo gbï rɔ tote mo
66001018	Ma na rɔ bɔ dïdï, mölë 'deni pa ne mïdïdï 'deni yaga rɔ ŋburuŋburu. Kpadörï 'ba tölë ni ti maliti 'deni pili mï közö.
66001019	Kina ti, wa ame ga pili ko'ja ne ugu ti, ma gïrï naga nime kpaki ti ma këdï ko'dɔkɔ 'dɔ to'dɔ rönnï 'jaa naga nima.
66001020	Këlu modɔmorïyö naga nima ko'ja minda'ba közö ma dörï ne gbï ti ndëŋï yamo köbököbö modɔmorïyö 'ba tïdëyï lamba naga nima, 'jɔ 'ba lende mo ga na te. Këlu modɔmorïyö naga nima lïjë na rɔ malayika 'ba kanisa ma modɔmorïyö naga nima. Kina ndëŋï modɔmorïyö naga nima na rɔ kanisa ma modɔmorïyö mo tönë ga.”
66002001	“Ugu kɔzɔ a nime te zi malayika 'ba kanisa ma Epeso. Ame na rɔ ndose abo 'ba bɔ ame kinda'ba këlu modɔmorïyö közï bo ma dörï, bo këdï kiliŋgere mï löŋgö ndëŋï modɔmorïyö di mï yamo köbököbö 'ba tïdëyï lamba tönë ga ne.
66002002	Mikali ndɔbɔ ko'dɔ 'be 'deni, közï kitigɔ 'be mï ndɔbɔ ti mï këddï 'be mikali 'deni. Mikali 'deni ma kogake rɔye yaga di rönnï lïjë bɔ lende kënyë naga nima. Ya ma kidewo rönnï tëgë lïjë na rɔ bɔ laja 'ba Bɔko'ba naga iyɔzɔke lïjë 'deni kotake gɔ bëtï 'bënnï yaga ma lïjë kinza rɔ ma laka.
66002003	Mikali ma kogbɔke rɔye 'deni ti mï këddï tombi gomɔ gɔ lende ma du kinza ma kogake kpeye gɔma.
66002004	Ne pele mëdï gba ti wa naga nime tiya mo yida rɔye. Moŋgɔ ye idakike 'deni di mï akɔ'ɔ 'be, inzake kpe kɔzɔ ma dɔgba tönë bine ne.
66002005	Omerike gɔ la'ba 'be ame kileki ye 'deni ŋbö nyati yï'böwu ne te. Otɔke dɔye di yïmo kilekike to'dɔ wa tönë ga kolomake pa rɔ to'dɔ mo dɔgba bine ne. Ɔdɔ kotɔke dɔye dë ti mako ziye mogba ndëŋï 'ba lamba 'be nima yaga di mï gɔ bi mo.
66002006	Tine ame na rɔ lende laka 'be ame kö'böke ŋburu to'ji akiyandi 'ba bilaka 'ba Nikolawo naga nima ne gbï kɔzɔ 'bama ame mö'bö to'ji akiyandi 'bënnï nima ne tara.
66002007	Kina ti, bɔ ame këdï ti mbili ne i'dike bo kuwö lende naga nime Nyï Kɔtɔ Laka kiya zi kanisa naga nime ne. Bɔ ame ka'da wa 'deni ti mi'di bo tonyo döŋgërï 'ba dïdï ame mï dɔliŋɔ 'ba Bɔko'ba ne.”
66002008	“Ugu kɔzɔ a nime te zi malayika 'ba kanisa ma Semorona. Ame na rɔ ndose abo 'ba bɔ ame bo rɔ tisaki mo gbï rɔ tote mo ne. Bo ame tönë kölë kënyï kïdïdï 'deni 'böwu yaga ne.
66002009	Mikali gomɔ 'be ti lisa 'be 'deni. Ne tine inzake lipo rɔ lisa, kpe rɔ bɔ mɔri. Kore 'ba rɔye muwö 'deni ma lïjë bɔ kiya rönnï rɔ Yudayi naga nima këdï ko'dɔ. Lïjë iya rönnï tëgë lïjë na rɔ Yudayi, dëmba lïjë ka rɔ bɔ laja 'ba Satani ga.
66002010	Kinza kereke dë kɔtɔ te di zi gomɔ ame ga 'dɔ kombike ne, römöyï rɔ ma laka mëdï miya ziye, Satani ti ku'du ya mɔtɔ ga di mï löŋgö ye bina mï maboso tiyɔzɔ ye timo. Kina ti kombike gomɔ 'ba közï kasi ma këdï ko'dɔ ziye ŋbö kada dɔ 'butë. Tine önyöke nduwë gɔmo ti mï këddï ŋbö mï tölë kina ti mi'di kpa közïmo ŋgï ziye rɔ dïdï.
66002011	Kina ti, bɔ ame këdï ti mbili ne i'dike bo kuwö lende naga nime Nyï Kɔtɔ Laka kiya zi kanisa naga nime ne. Bɔ ame ka'da wa 'deni ne inza kinene tölë ame rɔ mï rïyö ne kpe.”
66002012	“Ugu kɔzɔ a nime te zi malayika 'ba kanisa ma Pegamona. Ame na rɔ ndose abo 'ba bɔ ame ti mbele kpa rïyö ma kapa kulöwö ne.
66002013	Mikali bi 'ba loma 'be ame Satani këdï 'deni ti kïtï löbu abo teyi ne. Ne pele ö'böke nduwë rɔ ma kitigɔ mï möyï ma kinza toga kpeye gɔma. Ö'böke ti'di dɔye gɔ lende ma pele mï kada 'ba tupö Anitipa bɔ laja laka ma nime ame kupö mï gawo 'be nima Satani këdï koloma teyi ne.
66002014	Ne pele tara mëdï ti lende mɔtɔ ga mbowa bine yida rɔye. Ëddïke ti bilaka 'be mɔtɔ ga yayi ame ki'di dönnï 'deni gɔ akiyandi 'ba Balama ame tönë koloma mɔlo bine tiyandi Balaka tocɔ bilaka 'ba Yisarele mï lende kënyë ti tonyo wa ame ga kumu zi akoro ne gbï to'dɔ yërï.
66002015	Kina me 'deni gbï tara, ëddïke ti bilaka 'be mɔtɔ ga ame ki'di dönnï 'deni gɔ akiyandi 'ba bilaka 'ba Nikolawo ne.
66002016	Kina me ti otɔke dɔye dëne ti malo dɔye gïrï naga nime moga lïjë bilaka naga nima ti mbele 'ba kpama.
66002017	Kina ti, bɔ ame këdï ti mbili ne i'dike bo kuwö lende naga nime Nyï Kɔtɔ Laka kiya zi kanisa naga nime ne. Bɔ ame ka'da wa 'deni ti mi'di akonyo ame kako di mïtɔrɔ ne zi bo. Kina ti mi'di lele kaŋmi gbï zi bo ti möyï la'ja kugu 'deni dɔmo ame bo bɔ kogba mo na ŋge kikali 'jɔ mo ne.”
66002018	“Ugu kɔzɔ a nime te zi malayika 'ba kanisa ma Towatira. Ame na rɔ ndose abo 'ba kole 'ba Bɔko'ba, bo ame kɔmɔ bo köbö kɔzɔ pa'do, ndï bo kaŋmi kɔzɔ yamo ma kuböbö 'deni kileze yaga ne tara.
66002019	Mikali ndɔbɔ ko'dɔ 'be 'deni, akɔ'ɔ 'be ti ti'di dɔye gɔ lende ma ti laja koja 'be gbï ti mï këddï 'be ga pili mikali 'deni. Kina gbï mikali 'deni ma këddï ko'dɔke 'deni le'jete rɔ dɔ kiteli di dɔ ma dɔgba tönë bine ne.
66002020	Ne pele tara mëdï gba ti wa naga nime tiya mo yida rɔye. Kpe ö'böke tujë dɔ 'ja nima rɔ Jezebele lɔko kiya rönï rɔ bɔ kumë lende 'ba Bɔko'ba ne. Kina me lɔko ki'di bɔ laja ma ga 'deni kɔcɔ yaga ti akiyandi 'bënï nima to'dɔ yërï gbï tonyo wa ame ga kumu zi akoro ne.
66002021	Mola nï pele mbowa 'dɔ lɔko kotɔ dönï di mï yërï 'bënï nima, tine lɔko o'dɔkɔ dë.
66002022	Ne ti mudödu lɔko bërï dɔ laŋba ti rɔkɔ'ɔ dɔ kose. Kina ti modɔ gomɔ ma kinza kiya gbï dönnï lïjë bɔ ko'dɔ yërï tïnï naga nima ɔdɔ lïjë kotɔ dönnï dë di mï kɔri 'ba lende 'bënï nima.
66002023	Ti mupö bɔ kösö gönï ga yaga. Kina bilaka 'ba kanisa pili ti kikali ŋgï ma na rɔ bɔ koma mï dökï'dï bilaka gbï ti mï meri 'ba dɔ. Kina kpe pili ti mopi ŋgï tara ziye, 'bëyï 'ba bɔ mɔtɔ ko gɔ ndɔbɔ ko'dɔ 'bï.
66002024	Kina me mëdï miya 'deni zi kɔsɔ ye ama ga mï Towatira yayi, kpe ma kinza ki'dike dɔye dë gɔ akiyandi 'bënï naga nima ne, ame gbï kiyandi ye dë ti ɔtɔ 'bënnï nima lïjë laki ni kïdëkï rɔ dɔ gege 'ba Satani ne. Mi'di akïrïndï mɔtɔ dë kpe dɔye.
66002025	Tine wa naga nime këddï ko'dɔke le'jete ne na 'dɔ könyöke nduwë gɔmo ŋbö mileki mako ziye.
66002026	Bɔ ame ka'da wa 'deni ko'dɔ ako'dɔkɔ ma ŋbö kömö mï tote mo ti mi'di közï kakpa 'ba dɔ dɔ kupö pili 'ba dɔliŋɔ nime teyi.
66002027	Bo ti këdï ti közï kakpa dönnï pili ti përï yamo. Bo ti kitikɔ dönnï yaga kɔzɔ kete tara. Ame ti këdï gbï kɔzɔ közï kakpa ame mo'ja 'deni di zi 'bu ma ne.
66002028	Kina ti mi'di tɔro bi këzë gbï zi bɔ mo nima.
66002029	Kina ti, bɔ ame këdï ti mbili ne i'dike bo kuwö wa naga nime Nyï Kɔtɔ Laka kiya zi kanisa naga nime ne.”
66003001	“Ugu kɔzɔ a nime te zi malayika 'ba kanisa ma Saradisi. Ame na rɔ ndose abo 'ba bɔ ma Nyï Kɔtɔ Laka modɔmorïyö 'ba Bɔko'ba ti këlu modɔmorïyö tönë ga këdï mï közï bo ne. Ndɔbɔ ko'dɔ 'be ga mikali 'deni. Mikali 'deni ëddï kïdëkïke rɔye iyake te kpe gba ti dïdï mïye dëmba kpe e'be 'deni ka mɔlo rɔ töku.
66003002	Ne tine ënyïke kindiŋike yaga kïsïkïke kɔsɔ ye ama këdï ko'dɔkɔ 'deni gbï tulöku ne. Römöyï moŋgɔ 'deni ako'dɔ 'be ga inza gba njo gɔ kɔmɔ Bɔko'ba ma.
66003003	Wa ame ga tönë kiyandi ye timo kuwöke 'deni ne, omerike gɔmo. Uwöke dɔmo ti 'dɔ kotɔke dɔye di mï lende kënyë 'be ga. Ɔdɔ kënyïke kindiŋike dë yaga ti mako tugu'du ziye kɔzɔ bɔ 'bögö naga tara. Kina inza kikalike saa 'ba tako ma.
66003004	Ne pele tara ëddïke ti bilaka 'be mɔtɔ ga mï Saradisi yayi ame lïjë kuturö bɔŋgɔ ma 'bënnï ga dë mï mandɔ'dɔ ne. Lïjë ti kiliŋgere kɔtɔ tö ti bɔŋgɔ kaŋmi rönnï, römöyï lïjë na laka kɔzɔ a nime te.
66003005	Lïjë ame ga ka'da wa 'deni ne ti musu bɔŋgɔ kaŋmi ŋgï rönnï tara. Kina minza more möyï lïjë kpe yaga di mï buku 'ba dïdï. Ti mumö möyï lïjë yaga kɔmɔ 'bu ma ni ti malayika abo ga, miya te, lïjë 'bama na.
66003006	Kina ti, bɔ ame këdï ti mbili ne i'dike bo kuwö lende naga nime Nyï Kɔtɔ Laka kiya zi kanisa naga nime ne.”
66003007	“Ugu kɔzɔ a nime te zi malayika 'ba kanisa ma Piladapiya. Ame na rɔ ndose abo 'ba bɔ ame kɔtɔ laka gbï ŋge rɔ bɔ lende kodɔrɔ ne. Bo na kinda'ba közï kakpa 'ba Dawidi bɔ dɔliŋɔ 'deni. Wa ame bo kunyë kpamo 'deni yaga, bɔtɔ urögö dë kpe teyi. Kina wa ame bo kurögö kpamo 'deni teyi bɔtɔ unyë dë kpe yaga.
66003008	Wa ame ga këddï ko'dɔke ne mikali 'deni, kina mikali 'deni gbï tigɔ 'be inza mbiri. Ne pele inda'bake lende ma 'deni kitigɔ kogake kpeye dë gɔma. Murögö kpadörï 'deni yaga ziye rɔ gböŋö ame bɔtɔ mɔtɔ kɔ'bɔ dë kpe turögö mo teyi.
66003009	Ne 'bënnï 'ba bɔtɔ bɔ bëtï dɔtumu 'ba Satani naga nima lïjë këdï kiya rönnï rɔ Yudayi ne, ti mi'di lïjë kako kolɔdɔ bërï kɔmɔye. Kina ti lïjë kikali ŋgï mɔ'ɔ ye.
66003010	Kina gɔ ame kogbɔke kö'du ki'di ma 'deni kö'bö mïye liya ti mï këddï ne, ti mitata ye ŋgï di zi gomɔ löbu nime këdï kako dɔ dɔliŋɔ pili tiyɔzɔ bilaka 'ba mï dɔyayi ne.
66003011	Kina 'deni mëdï mako gïrï nime, önyöke nduwë gɔ wa ame ga këddï ko'dɔke ne kinza bɔtɔ mɔtɔ kebe ye ra kinda'ba kpa közï 'be.
66003012	Bɔ ame ka'da wa 'deni ne ti mo'dɔ bo rɔ matïkpërï 'ba mï rö löbu 'ba Bɔko'ba ma. Kina bo inza kola gɔmo kpe. Ti mugu möyï Bɔko'ba ma rɔ bo ti möyï gawo la'ja 'ba Bɔko'ba ma ame kina rɔ Yerosalema ma la'ja ame këdï kako bërï di mïtɔrɔ di zi Bɔko'ba ma ne. Kina ti mugu möyï ma, ma la'ja gbï rɔ bo.
66003013	Kina ti, bɔ ame këdï ti mbili ne i'dike bo kuwö wa naga nime Nyï Kɔtɔ Laka kiya zi kanisa naga nime ne.”
66003014	“Ugu kɔzɔ a nime te zi malayika 'ba kanisa ma Lodikiya. Ame na rɔ ndose abo 'ba bɔ ame rɔ Amini lende abo ŋburu rɔ ma kodɔrɔ ne, bo na rɔ bɔ dɔ wa ame ga pili Bɔko'ba ko'ba ne.
66003015	Mikali ndɔbɔ ko'dɔ 'be ga 'deni, ëyï dë gbï kina ututu dë gbï. Miya te ti këddïke rɔ mini ma kɔtɔ mɔtɔ di bine,
66003016	dëmba kpe ŋgï rɔ murë dɔ rïyö, ëyï dë gbï kina ututu dë gbï. Ne gɔ kö'du mo ti moto'bi ye yaga di kpama.
66003017	Ebeke tiya mo te, ‘Ze 'deni rɔ mɔri ti wa ŋbaŋi dileri ɔtɔ dë kpe.’ Dëmba dëne kpe ka ŋgï rɔ bɔ lisa, bɔ sari kɔmɔ kölu gɔ ŋbululu.
66003018	Kina me mi'di kɔmɔ kandi mo 'deni ziye, ako kugöke yamo ma köbököbö ame kïlë'dï 'deni yaga rɔ gbagba mo ne di zö 'dɔ këddïke rɔ ma laka rɔ bɔ mɔri. Kina gbï ako kugöke bɔŋgɔ kaŋmi 'dɔ kolɔke rɔye kutu'böke dɔ laŋa 'ba gɔ ŋbululu 'be nima timo yaga. Kina gbï ako kugöke wɔwɔ 'ba kɔmɔ 'dɔ kodɔke kɔmɔye gɔ kɔpɔ yaga.
66003019	Ya ame ga pili mɔ'ɔ ne mëdï mamo dɔmo modɔ karama dɔmo. Kina ti, i'dike rɔye këdï rɔ ma kindili, kotɔke dɔye di mï lende kënyë.
66003020	Uwöke te, ma na me mɔrɔ 'deni kpadörï mëdï tukökö mo. Ɔdɔ bɔ mo kuwö dɔma kurögö kpadörï zö ti mɔdɔ ŋgï mï rö abo moloma monyo akonyo bi kɔtɔ ti bo.
66003021	Bɔ ame ka'da wa 'deni ne ti mi'di bo koloma tö dɔ kïtï ma gbï kɔzɔ 'bama ame ma'da wa moloma 'deni dɔ kïtï abo 'ba 'bu ma ŋgila bo ne tara.
66003022	Kina ti, bɔ ame këdï ti mbili ne i'dike bo kuwö wa naga nime Nyï Kɔtɔ Laka kiya zi kanisa naga nime ne.”
66004001	Di pötö mo na mombi kɔmɔ ma mo'ja kpadörï 'ba mïtɔrɔ kurögö 'deni yaga rɔ gböŋö. Kina birɔ tönë muwö dɔgba kilende zö kapi kɔzɔ tɔtɔti naga tara ne, iya te, “Ako tɔrɔ bine 'dɔ mileme wa ame ga këdï ko'dɔ rönnï di pötö ame ga ne zïyï.”
66004002	Kina Nyï Kɔtɔ Laka kutu'bö ma ŋgï, na mo'ja kïtï kïdëyï 'deni kɔmɔ ma mïtɔrɔ yayi ti bɔ mɔtɔ koloma 'deni dɔmo.
66004003	Bɔ mo nima koloma dɔ kïtï yayi ne rɔmo ese ŋgï kɔzɔ kïnë kïlï'dï 'döyï ni ma ti gbëyï ma ŋbɔwɔ naga tara. Kina azumulï ma kuruwö rönï toko yɔki kïtï mo nima öbö ŋgï kese rɔ tese kɔzɔ kïnë biliwa naga tara.
66004004	Kïtï ma 'butë rïyö dɔmosowɔ mɔtɔ ga ëdï gbï yayi kuru dɔ ama toko teyi. Kina löbu ma 'butë rïyö dɔmosowɔ naga koloma 'deni dɔmo gbï yayi. Bɔŋgɔ 'ba rönnï ga me rɔ ma kaŋmi, lïjë ti agëŋï 'ba löbu ma rɔ yamo köbököbö dönnï.
66004005	Kina tɔrɔ kunyï ŋgï nyelo di mï kïtï nima këbï ŋgï kapi rɔ ma koriki. Pa'do köbö ëdï bi modɔmorïyö kɔmɔ kïtï yayi ame kina rɔ Nyï Kɔtɔ Laka ma modɔmorïyö 'ba Bɔko'ba ne.
66004006	Kina gbï bi ma kɔmɔ kïtï nima yayi inda ŋgï kɔzɔ yöpö mandara naga tara rɔ ma kilaka kɔzɔ 'dë'dï. Mo'ja yërï sowɔ mɔtɔ ga mï zana yayi kuru dɔ kïtï nima. Kɔmɔ mo ga ötu ŋgï kpaki kote yida rɔmo pili kebe gɔmo ga.
66004007	Yërï ma dɔgba mo kɔzɔ tabïyö. Ma mï rïyö mo kɔzɔ kole sa. Ma mï mota mo kɔmɔ mo kɔzɔ kɔmɔ bilaka lesi. Kina ma mï sowɔ mo kɔzɔ yagi yïrï ma këdï köpu tara.
66004008	Yërï sowɔ naga nima pili ti kalakala rɔ modɔɔkɔtɔ ti kɔmɔ kote rɔmo kpaki kebe bïcï kalakala mo ga. Kote kada ti korɔndɔ 'bënï pili lïjë udumö dë di bi toba mo kiya te, “Bɔko'ba tigɔ dɔ kiteli na kɔtɔ laka, kɔtɔ laka, kɔtɔ laka, bo na rɔ bɔ ame këdï 'deni mɔlo di bi tisaki mo nduwë kömö gïrï nime ŋbö rɔ ŋburuŋburu ne.”
66004009	Kina ɔdɔ yërï sowɔ naga nime këdï koba ŋgala 'ba rɔ löbu ti lende koro gbï ti yëë'dï mo 'deni zi bɔ dɔ kïtï nima, bo bɔ dïdï ma ŋburuŋburu kinza kölë dë nima tine,
66004010	na löbu 'butë rïyö dɔmosowɔ tönë ga kolɔdɔ ŋgï bërï kɔmɔ bɔ dɔ kïtï nima kïlëlu bo bɔ dïdï ma ŋburuŋburu kinza kölë dë nima. Lïjë u'du agëŋï 'ba löbu 'bënnï ga bërï kɔmɔ kïtï yayi na lïjë kiya te,
66004011	“Ŋere Bɔko'ba ze, nï na kɔ'bɔ tinda'ba rɔ löbu ti lende koro gbï ti tigɔ. Römöyï nï na ko'ba wa pili, kina ti ako'dɔkɔ 'bï na me ko'ba lïjë 'dɔ tëdï ne.”
66005001	Tine mo'ja bɔ dɔ kïtï nima këdï ti buku löbu közï bo ma dörï, kugu a mo ga 'deni kebe kapa mo ga kpaki rïyö, kina kora kpamo 'deni teyi ti 'boŋa ŋbö mï modɔmorïyö.
66005002	Kina mo'ja malayika ma ti tigɔ dɔ kiteli kënyï ŋgï tuwöwö mo rɔ ma kembe, iya te, “Yë na ti kɔ'bɔ tunyë 'boŋa naga nime yaga kobenye mï buku nime?”
66005003	Tine bɔtɔ ma kɔtɔ mɔtɔ te inza ame kɔ'bɔ tunyë 'boŋa naga nima yaga koŋgɔ mï buku nima, pele di mï bilaka 'ba mïtɔrɔ ala di mï dɔyayi bine ala di mï maliti.
66005004	Gɔ kö'du mo na mudu ŋgï rɔ ma kënyë römöyï o'ja bɔtɔ ma kɔtɔ mɔtɔ dë du te ame kɔ'bɔ tunyë 'boŋa naga nima yaga koŋgɔ mï buku nima.
66005005	Tine löbu ma kɔtɔ mɔtɔ ënyï kiya zö te, “Kinza kudu dë, tabïyö 'ba e'be Yuda kupö dɔ kïlëbï 'ba ŋere Dawidi a'da wa 'deni. Bo na ti kunyë 'boŋa modɔmorïyö naga nima yaga koŋgɔ mï buku nima.”
66005006	Kina mo'ja kamölö 'bɔ'bi yayi kinda kɔzɔ umu 'deni këdï kɔrɔ mï löŋgö kïtï nima ti yërï sowɔ naga nima ti löbu 'butë rïyö dɔmosowɔ naga nima. Kazo mo modɔmorïyö kina kɔmɔ mo gbï modɔmorïyö, ame kina rɔ Nyï Kɔtɔ Laka modɔmorïyö 'ba Bɔko'ba ame koja 'deni kari mï dɔyayi nime toko ne.
66005007	Kina moŋgɔ kamölö 'bɔ'bi tönë kako ŋgï kogba buku tönë di dörï bɔ nima koloma dɔ kïtï ne.
66005008	Kina ɔdɔ bo kari kogba 'deni tara tine, na yërï sowɔ tönë ga gbï ti löbu 'butë rïyö dɔmosowɔ tönë ga kënyï kolɔdɔ ŋgï bërï kɔmɔ bo. Löbu naga nima me ti tɔmo kina lïjë pili inda'ba lebe yamo ma köbököbö teyi kpaki lɔ ti a ma kato kele yïmo. Omba kina rɔ mötu 'ba bɔ lende laka 'ba Bɔko'ba.
66005009	Kina lïjë koloma ŋgï rɔ toba ŋgala la'ja ame kiya te, “Nï na laka kɔ'bɔ tinda'ba buku nima kunyë 'boŋa mo ga yaga, römöyï umu yi 'deni kina me kugö bilaka 'deni ti roma yï ko'de zi Bɔko'ba di mï dɔ kupö pili ame ga kpamo rɔ gege ne pili rɔ gɔ dɔkomali bilaka.
66005010	O'dɔ lïjë 'deni rɔ 'ba ŋere löbu 'ba Bɔko'ba rɔ bɔ akumu toja laja zi Bɔko'ba ze nime kina lïjë ti këdï ŋgï ti közï kakpa dɔ dɔyayi.”
66005011	Kina moŋgɔ muwö birɔ 'ba malayika ame lïjë ŋgï rɔ tïndï ma kinza kiya konzi ŋgï rɔ dɔ kiteli ne ŋgï. Lïjë ako kɔrɔ kuru dɔ kïtï tönë ti yërï sowɔ tönë ga gbï ti löbu 'butë rïyö dɔmosowɔ tönë ga.
66005012	Kina lïjë koloma ŋgï rɔ toba ŋgala rɔ ma kembe, iya te, “Kamölö 'bɔ'bi ame kumu 'deni ne na laka kɔ'bɔ tinda'ba közï kakpa ti mɔri ti akikali ti tigɔ ti lende koro gbï ti rɔ löbu ti akïlëlu.”
66005013	Kina muwö dɔkomali wa pili ma mïtɔrɔ ti ma mï dɔyayi kpaki ti ma mï maliti ti ma mï mini löbu ni, pili rɔ gɔ wa ame ga ti dïdï yïmo ne këdï koba kiya te, “Akïlëlu ti lende koro ti rɔ löbu ti tigɔ këdï zi bɔ ame koloma 'deni dɔ kïtï ne gbï zi kamölö 'bɔ'bi nduwë ŋbö rɔ ŋburuŋburu.”
66005014	Kina yërï sowɔ tönë ga kënyï kutï ŋgï gɔmo, tëgë, “Amini.” Kina löbu ma 'butë rïyö dɔmosowɔ tönë ga kolɔdɔ ŋgï bërï to'dɔ mötu.
66006001	Kina moŋgɔ te kamölö 'bɔ'bi tönë i'di ŋgï topepe 'boŋa ma dɔgba mo yaga di kpa buku nima ame kora kpamo 'deni timo teyi mï modɔmorïyö ne. Kina ɔdɔ bo kopepe ma dɔgba mo nima 'deni yaga tine, na muwö yërï ma dɔgba di mï löŋgö yërï sowɔ tönë ga kapi ŋgï rɔ ma kembe ti mugu ame kudu kɔzɔ tɔrɔ kapi naga nima tara, iya te, “Ako.”
66006002	Moŋgɔ, kina mo'ja kosani kaŋmi kɔdɔ ŋgï yayi. Bɔ ma këkï dɔmo ti kanya sagba közï bo, kina ki'di agëŋï 'ba löbu 'deni dɔ bo, bo këkï 'deni këdï kari yaga kɔzɔ bɔ aka'da ame këdï kari 'deni gbï ta'da wa ne.
66006003	Kina ɔdɔ kamölö 'bɔ'bi kopepe 'boŋa ma mï rïyö mo yaga tine, na muwö yërï ma mï rïyö mo ŋgï kiya te, “Ako.”
66006004	Kina kosani mɔtɔ rɔ ma kasi liyi kɔdɔ ŋgï. Bɔ ma këkï dɔmo i'di közï kakpa 'deni teyi 'dɔ bo kogba lende këyï yaga di mï dɔyayi, tine 'dɔ bo ko'de rɔ ya na mï dɔyayi gɔ bilaka kënyï tupö rönnï rɔ gɔ rönnï. Kina moŋgɔ te i'di kogba mbele 'deni közï bo.
66006005	Kina ɔdɔ kamölö 'bɔ'bi kopepe 'boŋa ma mï mota mo 'deni tine, na muwö yërï ma mï mota mo ŋgï kiya te, “Ako.” Moŋgɔ, kina mo'ja kosani kölu kɔdɔ 'deni yayi. Bɔ ma këkï dɔmo inda'ba gbërë 'deni közï bo.
66006006	Kina muwö a mɔtɔ ŋgï kudu kɔzɔ mugu bilaka tara, di mï löŋgö yërï sowɔ naga nima, kiya te, “Bi gomɔ 'ba mï kada dɔ kɔtɔ ŋge rɔ akugö nyönyu gbërë kɔtɔ. Kina gbï ŋge rɔ akugö mana gbërë mota. Tine kinza kirasi ŋgërï ama ga rɔ 'ba 'bu ti 'ba akuwë ne dë.”
66006007	Kina ɔdɔ kamölö 'bɔ'bi kopepe 'boŋa ma mï sowɔ mo 'deni yaga tine, na muwö yërï ma mï sowɔ mo tönë ŋgï kiya te, “Ako.”
66006008	Moŋgɔ, kina mo'ja kosani kaŋmi yɔwaa kɔdɔ 'deni yayi. Bɔ ma këkï dɔmo ïdëkï möyï mo rɔ Tölë, kina Maliti këdï kozi 'bënï kebe gɔmo. Kina ki'di közï kakpa 'ba dɔ kapa sowɔ 'ba dɔyayi nime ŋgï zïnnï 'dɔ lïjë kupö bilaka mo ga yaga ti mbele, ti sëyï, ti rɔkɔ'ɔ ma kako kɔzɔ agutupɔwo naga nima tara, kina gbï ti'di mo 'dɔ kuruku 'ba yï mökö na kupö.
66006009	Kina ɔdɔ kamölö 'bɔ'bi nima kopepe 'boŋa ma mï muyï mo 'deni yaga tine, na moŋgɔ te dïdï 'ba bɔ lende laka ame ga tönë kupö lïjë gɔ kö'du 'ba Bɔko'ba gbï gɔ tuwöwö mo ne ëdï 'deni bïcï bi 'ba akumu 'ba Bɔko'ba yayi.
66006010	Kina lïjë këdï kulörï rɔ ma kembe, iya te, “Ŋere Bɔko'ba, nï ame kɔtɔ laka gbï rɔ bɔ lende kodɔrɔ ne. Ëddï kola kpa bilaka 'ba mï dɔyayi naga nima kunzï ŋbö nyanya ga kinza ma kodɔ karama dönnï kpa dɔkolo roma ze nime ya?”
66006011	Kina koza bɔŋgɔ kaŋmi ŋgï me zïnnï rɔ kɔtɔkɔtɔ. Kina kileki kiya zïnnï 'dɔ lïjë koda titi mbowa kupö löndö lïjë ti lëpï nnï mɔtɔ ga ame 'dɔ kupö gbï kɔzɔ 'bënnï tara ne titi.
66006012	Kina moŋgɔ te kamölö 'bɔ'bi nima opepe 'boŋa ma mï modɔɔkɔtɔ mo ŋgï yaga. Kina kïzïkïzï ma kinza kiya ki'di dönï ŋgï. Kada uyï rönï ŋgï yaga rɔ ma kölu kɔzɔ durö 'ba pötö töku. Kina nyepe kuyï rönï ŋgï yaga rɔ ma kasi kɔzɔ roma.
66006013	Kina këlu ni ki'di ŋgï tilayi bërï di mïtɔrɔ kɔzɔ dɔkurukuru 'ba këlu ma kana ame këdï kilayi di zi lili ma kembe ne tara.
66006014	Kina mïtɔrɔ kuköku rönï ŋgï yaga kɔzɔ kilaka naga tara. Kina döku ma löbu naga ti döötu ni kiyese rönnï ŋgï me yaga di bi mo ga ma mɔlo.
66006015	Kina rɔ gɔ bilaka pili, bɔ dɔyayi ni ti turu ni ti bɔ dɔ bɔ kanya ni ti bɔ mɔri ni ti bɔ tigɔ ni kpaki ti bilaka ma laki pili ti atɔli ni kusu dönnï ŋgï mï tï'börö, mɔtɔ ga kebe mï löŋgö döku.
66006016	Kina lïjë koloma ŋgï rɔ topapa döku löbu ni ti ma titi naga, iya te, “Akoke kila'bake dɔze 'dɔ kutu'böke ze yaga di kɔmɔ bɔ ame koloma 'deni dɔ kïtï dɔ kiteli nime ne. Kina 'dɔ kutu'böke ze gbï yaga di zi ya 'ba kamölö 'bɔ'bi nime.
66006017	Römöyï kada 'ba ya ma dɔ kiteli 'bënnï ömö 'deni. Tine yë na ti kɔ'bɔ tɔrɔ kpamo?”
66007001	Di pötö mo na mo'ja malayika sowɔ kɔrɔ 'deni dɔ kumu sowɔ 'ba dɔliŋɔ nime pili. Lïjë ɔrɔ 'deni tirakpa kpa lili yaga kinza kome ra kako di mï dɔ kumu sowɔ naga nima mï dɔyayi ala yöpö ala dɔ ŋgërï ma kɔtɔ mɔtɔ.
66007002	Kina moŋgɔ te malayika mɔtɔ ömö ŋgï këdï kako di yïbï. Bo na ti wa 'ba tugu möyï Bɔko'ba bɔ dïdï. Kina bo kïdëkï malayika ma sowɔ ma tönë ga ki'di közï kakpa 'ba tirasi dɔyayi ni ti yöpö ni yaga 'deni teyi ne ŋgï rɔ ma kembe,
66007003	iya te, “Kinza kirasike dɔyayi ala yöpö ala ŋgërï ni dë titi, tine 'jaa ŋbö ɔdɔ dugu möyï Bɔko'ba 'deni kpa dɔ bɔ laja ame ga rɔ 'ba Bɔko'ba ze ne.”
66007004	Kina muwö tëgë ya ma kugu möyï Bɔko'ba 'deni kpa dɔmo mo ga tïtëtë mo ëdï pili kïsï kuluku 'butë rïyö döömu dɔɔmota kɔdɔ dɔmo 'butë sowɔ (144,000). Lïjë pili di mï dɔ kupö ma 'butë dɔmorïyö 'ba Yisarele mo tönë ga.
66007005	Ugu kïsï kuluku rïyö kɔdɔ dɔmo 'butë rïyö (12,000) di mï kupö Yuda, kïsï kuluku rïyö kɔdɔ dɔmo 'butë rïyö di mï kupö Rubënï, kïsï kuluku rïyö kɔdɔ dɔmo 'butë rïyö di mï kupö Gada,
66007006	kïsï kuluku rïyö kɔdɔ dɔmo 'butë rïyö di mï kupö Asera, kïsï kuluku rïyö kɔdɔ dɔmo 'butë rïyö di mï kupö Napatali, kïsï kuluku rïyö kɔdɔ dɔmo 'butë rïyö di mï kupö Manase,
66007007	kïsï kuluku rïyö kɔdɔ dɔmo 'butë rïyö di mï kupö Simona, kïsï kuluku rïyö kɔdɔ dɔmo 'butë rïyö di mï kupö Lëwë, kïsï kuluku rïyö kɔdɔ dɔmo 'butë rïyö di mï kupö Yisakara,
66007008	kïsï kuluku rïyö kɔdɔ dɔmo 'butë rïyö di mï kupö Zebolona, kïsï kuluku rïyö kɔdɔ dɔmo 'butë rïyö di mï kupö Yesepa, kïsï kuluku rïyö kɔdɔ dɔmo 'butë rïyö di mï kupö Benyimona.
66007009	Di pötö mo na moŋgɔ te tïndï 'ba bilaka ma kinza kiya ame bɔtɔ kɔ'bɔ dë tïtëtë mo ɔrɔ 'deni kɔmɔ kïtï gbï kɔmɔ kamölö 'bɔ'bi tönë. Tïndï naga nima lïjë di mï dɔ kupö bilaka pili 'ba dɔliŋɔ nime ame ga kpamo rɔ gege ne pili rɔ gɔ dɔkomali bilaka. Lïjë 'deni me ti bɔŋgɔ kaŋmi rönnï ti mbili mbïrö közïnnï.
66007010	Kina lïjë kulörï ŋgï timo rɔ ma kembe, iya te, “Tɔmɔ ze di mï tölë nime ako di zi bo Bɔko'ba ze ame bo koloma 'deni dɔ kïtï ne, kina gbï di zi kamölö 'bɔ'bi.”
66007011	Tine malayika tönë ga yayi ne ɔrɔ 'deni kuru dɔ kïtï nima gbï ti löbu tönë ga ti yërï sowɔ mo tönë ga toko teyi, kina lïjë kënyï ŋgï pili kodi dönnï bërï kotomo kömönnï kɔmɔ kïtï yayi. Kina lïjë kïlëlu Bɔko'ba,
66007012	iya te, “Amini. Akïlëlu ti rɔ löbu ti akikali ti yëë ma mo ti lende koro ti tigɔ ti tëdï rɔ dɔ kiteli këdï zi bo Bɔko'ba ze nduwë ŋbö rɔ ŋburuŋburu. Amini.”
66007013	Kina löbu ma kɔtɔ mɔtɔ kënyï kititi ma, iya te, “Bilaka naga nima ti bɔŋgɔ kaŋmi rönnï ne lïjë yë mo ga na? Kina lïjë ako di yala?”
66007014	Tine mileki dɔmo zi bo miya te, “Ŋere, mikali dë. Nï na kikali.” Bo iya te, “Ya naga nime lïjë na rɔ ya ame ga kɔdɔ 'deni yaga lowe di mï gomɔ 'ba közï kasi mbëmbë 'ba mï dɔyayi. Kina me lïjë kurögö bɔŋgɔ 'bënnï ga 'deni yaga ko'dɔ kaŋmi ŋböwö ti roma 'ba kamölö 'bɔ'bi.
66007015	Kina me ki'di lïjë 'deni kömö kɔmɔ kïtï 'ba Bɔko'ba toja laja zi bo mï rö löbu abo yayi kote kada kote korɔndɔ. Kina bɔ mo tönë koloma 'deni dɔ kïtï ne ti kutu'bö rɔ bo ŋgï rɔ mbëlï dönnï.
66007016	'Bö inza kosa rönnï kpe, kina koda mini inza kosa rönnï gbï kpe. Kada kata inza ko'be dönnï kpe ala pele rɔ amomoti 'ba bi kututu mɔtɔ o'dɔ lïjë dë kpe.
66007017	Römöyï kamölö 'bɔ'bi ame 'de dɔŋgila kïtï ne na 'deni rɔ bɔ koda lïjë. Bo ti kitata lïjë koto lïjë kpa daa 'ba mini 'ba dïdï. Kina Bɔko'ba ti kididi tɔlɔ 'deni ŋgï pili yaga di kömönnï.”
66008001	Kina ɔdɔ kamölö 'bɔ'bi kopepe 'boŋa ma mï modɔmorïyö mo tönë yaga tine na bi kudumö ŋgï liwo titi di mïtɔrɔ, koloma ŋgï yiyi gɔmo kɔwɔ titi mbowa.
66008002	Kina mo'ja malayika ma modɔmorïyö ame ga lïjë na këdï kɔrɔ kɔmɔ Bɔko'ba ne ŋgï yayi. Kina kogba tɔtɔti modɔmorïyö ŋgï koza közïnnï.
66008003	Kina malayika mɔtɔ kömö 'ba bo ŋgï ti kita'ba ma di mï yamo köbököbö 'ba toŋma akato kele yïmo. Kina bo kako kɔrɔ ŋgï ŋgila bi 'ba akumu na kogba akato kele ŋgï mbiri ki'di zi bo 'dɔ bo kodɔ'bɔ ti mötu 'ba bɔ lende laka ni gɔ bo koŋma dɔ bi 'ba akumu ma di mï yamo köbököbö nima kɔmɔ kïtï 'ba Bɔko'ba yayi ne.
66008004	Kina kötu 'ba akato kele nima kanyo ŋgï kari tɔrɔ kɔtɔ ti mötu 'ba bɔ lende laka ni di közï malayika nima kɔmɔ Bɔko'ba.
66008005	Kina malayika mo nima kogba kita'ba mo tönë ŋgï na bo kunzö pa'do ŋgï lɔ yïmo di dɔ bi 'ba akumu. Kina bo ku'du ŋgï kako bërï dɔyayi, na tɔrɔ kënyï kunyï ŋgï nyelo këbï kapi rɔ ma koriki, kina kïzïkïzï kiyaya dɔyayi ŋgï.
66008006	Kina malayika ma modɔmorïyö mo tönë ga yayi ti tɔtɔti ne kileŋo ga rönnï ŋgï ndö tome mo.
66008007	Malayika ma dɔgba mo ome tɔtɔti ma 'ba bo, na 'dë'dï ki'di dönï ŋgï ti pa'do kudölö mïnï ti roma. Kina kodɔ ŋgï kako bërï dɔyayi, na dɔyayi kilaŋma ŋgï gëŋïyï kpaki ti ŋgërï mo ga ti mɔli ma kunzï mo ga pili.
66008008	Malayika ma mï rïyö mo ome tɔtɔti ma 'ba bo, na a mɔtɔ kɔzɔ döku löbu tara ame 'deni rɔ kolɔlɔ pa'do ne na ku'du ŋgï mï mini löbu. Kina kuyï mini löbu ŋgï yaga gëŋïyï rɔ roma.
66008009	Kina wa 'ba mï mini löbu ni kölë ŋgï gëŋïyï, sorope löbu ni kitikɔ ŋgï gëŋïyï yaga.
66008010	Malayika ma mï mota mo ome tɔtɔti ma 'ba bo, na këlu löbu mɔtɔ ki'di dönï ŋgï rɔ ma köbö kɔzɔ pa'do dɔ kali naga tara na kila'ba ŋgï di mïtɔrɔ kako bërï mï yöpö ni gëŋïyï ti daa ni.
66008011	Möyï këlu mo nima ïdëkï rɔ Kulumë. Kina mini 'ba mï yöpö ni ti daa ni kuyï rönnï ŋgï gëŋïyï yaga rɔ ma kata. Kina bilaka kölë ŋgï rɔ ma kënyë di zi mini nima kata 'deni yaga ne.
66008012	Malayika ma mï sowɔ mo ome tɔtɔti ma 'ba bo, na kokɔsɔ kapa 'ba kɔmɔ kada ni ti nyepe ti këlu ni ŋgï gëŋïyï yaga 'dɔ kapa lïjë ama ga kuyï rönnï yaga rɔ mandölu. Kina bi këzë kari ŋgï gëŋïyï rɔ mandölu gbï ti korɔndɔ mo tara.
66008013	Kina ɔdɔ mënyï moŋgɔ tine na muwö yagi yïrï ŋgï kokpe mïnï 'deni këdï köpu kebe mï pɔli tɔrɔ ti tulörï rɔ ma kembe, kiya te, “Wuwu, wuwu, kpe bilaka 'ba dɔyayi, ti këdï rɔ gomɔ ma kënyë rɔ dɔ kiteli ziye ɔdɔ kɔsɔ malayika ma mota naga nime kome mï tɔtɔti ma 'bënnï ga.”
66009001	Malayika ma mï muyï mo ome tɔtɔti ma 'ba bo kina mo'ja këlu mɔtɔ ŋgï kila'ba 'deni bërï mï dɔyayi di mïtɔrɔ. Kina kogba mapata 'ba tunyë kpa gö kalo kinza kota bïcï mo dë tönë ŋgï ki'di zi bo.
66009002	Kina ɔdɔ bo kari kunyë kpamo 'deni tine na kötu kanyo ŋgï di yïmo kɔzɔ kötu 'ba lïndï naga tara, kïyölu kɔmɔ kada ŋgï kɔmɔ pɔli kölu yaga kɔzɔ mandölu.
66009003	Kina mömï kɔdɔ ŋgï di mï kötu nima nati kako mï dɔyayi. Kina ki'di tigɔ ma kɔzɔ 'ba nyï naga nima tara ŋgï zïnnï.
66009004	Tine ose zïnnï kinza lïjë ko'dɔ ɔtɔ dë zi mɔli ni ti a ma kunzï naga ti ŋgërï ni, bilaka lesi ame ga kinza möyï Bɔko'ba kpa dɔmo ne na ŋge 'dɔ lïjë kozi gɔmo.
66009005	I'di tigɔ 'ba tupö bilaka naga nima dë zïnnï, tine 'dɔ ti'di mo ŋge koŋɔŋi tara ŋbö ko'dɔ nyepe muyï. Tɔ'ɔ mo kɔzɔ 'ba nyï ma ko'be bilaka.
66009006	Kina mï kada mo naga nima bilaka ti koma gɔ tölë tine inza ko'ja. Bilaka ti kiteri tölë, tine tölë ti kiriŋa ë'bënï gbiriŋgili bitɔ tɔ ne ga di zïnnï.
66009007	Mömï mo naga nima ŋgï kɔzɔ kosani ame kiyija 'deni ndö tari kpa ya ne. Lïjë ti a mɔtɔ ga dönnï kɔzɔ agëŋï yamo köbököbö tara, kömönnï o'de kɔmɔ bilaka lesi.
66009008	Sunë 'ba rönnï idakpa kɔzɔ sunë 'ba dɔ 'ja tara, kiliŋba kpënnï kɔzɔ kiliŋba kpa tabïyö.
66009009	Lïjë ti a mɔtɔ kɔzɔ makëtï yamo tara kpa dɔŋgo'do lïjë. Birɔ kalakala lïjë ëbï kɔzɔ birɔ aribiya 'ba ya ma konzi ame kosani mo ga këdï kotɔ 'deni tari kpa ya ne tara.
66009010	Lïjë ëdï ti dɔgiliti ti 'dï teyi kɔzɔ 'ba nyï naga nima tara. Dɔgiliti lïjë nima na tigɔ 'bënnï 'ba ti'di bilaka koŋɔŋi nyepe muyï tönë këdï teyi.
66009011	Lïjë ëdï gbï ti bɔ dönnï, bo na rɔ malayika 'ba Satani rɔ bɔ dɔ gö kalo kinza kota bïcï mo dë tönë. Möyï bo ma rɔ kpa Yudayi ïdëkï rɔ Abadono kina ma rɔ kpa Giriki ïdëkï rɔ Apolono, ame 'jɔ 'ba lende mo tëgë, ‘Bɔ tote dɔ.’
66009012	Gomɔ ma dɔgba oya 'deni tine ola kɔsɔ mo gba rïyö 'dɔ kako.
66009013	Malayika ma mï modɔɔkɔtɔ mo ome tɔtɔti ma 'ba bo, kina muwö birɔ kudu ŋgï kako di dɔ kumu sowɔ 'ba bi 'ba akumu ko'ba di mï yamo köbököbö tönë kɔmɔ Bɔko'ba yayi ne.
66009014	Birɔ nima ilende zi malayika ma mï modɔɔkɔtɔ nima ti tɔtɔti ne, iya te, “Ope dɔ malayika sowɔ 'ba Satani tönë ga koboso lïjë 'deni kpa yöpö dɔ kïlëbï 'ba Epurate ne.”
66009015	Kina kope dɔ malayika tönë ga kikeki lïjë 'deni le ndö yayi toda dɔ saa nima, kada nima ti nyepe nima ti kɔɔ nima ne ŋgï, 'dɔ tupö bilaka yaga gëŋïyï.
66009016	Kina muwö tëgë worota mo ga ame ki'di 'deni ndö yayi ne ëdï pili kïsï kuluku 'butë sowɔ kpa rïyö dɔ muyï mï kuluku bi rïyö (200,000,000).
66009017	Kosani naga nima ti bilaka ma këkï dɔmo mo ga ma mo'ja di mï nyï ma nima inda kɔzɔ a nime te. Makëtï yamo 'ba kpa dɔŋgo'do lïjë rɔ ma kasi liyi rɔ ma kese gbï rɔ dömï'bö'bö. Kosani mo ga dɔmo kɔzɔ dɔ tabïyö tara. Kina pa'do ni ti kötu ti kulugbï döku ma këdï kilaŋma kɔdɔ ŋgï di kpënnï.
66009018	Kina a mota naga nime kɔdɔ di kpënnï ne kote dɔ bilaka ŋgï gëŋïyï.
66009019	Bi 'ba tigɔ 'ba kosani naga nima na rɔ kpamo ti dɔgiliti mo ga. Römöyï dɔgiliti lïjë ŋgï kɔzɔ murë tara ti dɔ teyi toga bilaka timo.
66009020	Tine kɔsɔ bilaka lesi ame ga kɔmɔ di kpa gomɔ löbu naga nime kupö lïjë dë ne, otɔ dönnï dë ma kɔtɔ te di mï ndɔbɔ ko'dɔ 'bënnï ga. Lïjë ola gɔ tulömu kpënnï zi akoro 'bënnï ga dë. Kina gbï ti akoro 'bënnï ga ame lïjë kileŋo di mï yamo ma köbököbö, di mï sïtërï, ti mɔtɔ ga ma kose rɔ ŋgërï ni ti döku ni ame ga pili koŋgɔ bi dë, kilende dë, kiliŋgere dë gbï yɔ ne, lïjë ola gɔ tulömu kpënnï teyi dë kɔtɔ te.
66009021	Lïjë otɔ dönnï dë gbï kɔtɔ te di mï ako'dɔ kënyë 'bënnï naga nima, di mï tëdï rɔ bɔ közï roma, di mï tata, di mï yërï gbï di mï 'bögö.
66010001	Kina mo'ja malayika ma dɔ kiteli mɔtɔ ŋgï këdï kako bërï di mïtɔrɔ. Pɔli utu'bö rɔ bo toko teyi ti azumulï kebe bi dɔ bo tɔrɔ. Kɔmɔ bo öbö kɔzɔ kada tara. Ndï bo ga kɔzɔ ŋgoriya naga nima tara tine rɔ pa'do.
66010002	Bo ëdï ti buku titi mɔtɔ közï bo yïmo rɔ ma kitenye. Kina bo kutë ndï bo ma dörï ŋgï mï mini löbu, tine ma gali mï dɔyayi.
66010003	Kina bo kënyï kulörï rɔ ma kembe kɔzɔ birɔ mugu tabïyö naga nima tara. Kina ɔdɔ bo kulörï 'deni tara tine na birɔ tɔrɔ kapi ma modɔmorïyö tönë ga kilende ŋgï.
66010004	Kina ɔdɔ tɔrɔ kapi naga nima kilende 'deni tine miteri tugu mo. Tine na muwö birɔ ŋgï di mïtɔrɔ, iya te, “Utu'bö kpa lende naga nima tɔrɔ kapi naga nima këdï kiya ne bërï, kinza kugu dë.”
66010005	Kina malayika mo tönë mo'ja këdï kɔrɔ yayi ndïmo ma kɔtɔ mï mini löbu mɔtɔ mï dɔyayi ne kombi közï bo ma dörï ŋgï mïtɔrɔ to'dɔ lömu.
66010006	Kina bo kulömu rɔ bo ŋgï ti Bɔko'ba bɔ ame kö'bö 'ba bo rɔ ŋburuŋburu ne, bɔ ko'ba mïtɔrɔ ni ti dɔyayi ni ti mini löbu ni kpaki ti wa ame ga yïmo ne, bo iya te, “Kola gɔmo dë kpe kigabi.
66010007	Tine mï kada mo tɔ nima malayika ma mï modɔmorïyö mo këdï kome tɔtɔti ma 'ba bo ne na 'dɔ ko'dɔ wa 'ba Bɔko'ba ame ga mɔlo rɔ ma kusu ne ŋgï ko kɔzɔ ame bo kuwöwö 'deni mɔlo zi bɔ laja abo ga bɔ kumë lende ni ne.”
66010008	Kina muwö birɔ tönë 'böwu kilende zö di mïtɔrɔ, iya te, “Ari kogba buku nima yïmo rɔ ma kitenye ne di közï malayika nima këdï kɔrɔ ndïmo ma kɔtɔ mï mini löbu mɔtɔ mï dɔyayi ne.”
66010009	Kina mari ŋgï zi malayika nima mititi 'dɔ bo ki'di buku titi nima zö. Bo iya te, “Me, ogba konyo. Ti kuyï mïyï rɔ ma ko'ba'ba, ne di kpëyï ti kindili kɔzɔ tagi.”
66010010	Kina mogba buku titi tönë ŋgï di közï malayika nima na monyo ŋgï. Tine di kpama indili ŋgï kɔzɔ tagi tara, kina ɔdɔ monyo 'deni yayi tine na yïmö kuyï rönï ŋgï rɔ ma ko'ba'ba.
66010011	Kina kilende zö iya te, “Tine ti kumë lende gbï gɔ kö'du 'ba bilaka dɔ kupö ma konzi ame ga kpamo ga rɔ gege ne gbï ti bɔ dɔliŋɔ ni.”
66011001	Kina ki'di përï kulöru ŋgï zö kɔzɔ mitiri 'ba tiyari wa naga nima tara. Kina kose gɔmo zö, iya te, “Ari kiyari rö löbu 'ba Bɔko'ba gbï ti bi 'ba akumu mo. Kina 'dɔ kïtëtë bilaka mo ga ame këdï kumötu yïmo yayi ne.
66011002	Tine kinza kiyari reki ma yaga mo nima dë, ola. Römöyï i'di 'deni zi bɔ löwö. Lïjë ti koloma ŋbö nyepe 'butë sowɔ dɔmo rïyö mï gawo kɔtɔ laka nime tirasi mo yaga.
66011003	Tine ti mi'di tigɔ zi bɔ laja ma rïyö ma ga kina lïjë ti kusu bɔŋgɔ 'ba monɔ rönnï lïjë kari tiya laja 'ba Bɔko'ba ŋbö nyepe 'butë sowɔ dɔmo rïyö.”
66011004	Bɔ laja rïyö naga nima lïjë na rɔ ŋgërï rïyö 'ba 'bu ti lamba rïyö tönë ga këdï kɔrɔ kɔmɔ ŋere Bɔko'ba bɔ dɔyayi yayi ne.
66011005	Ɔdɔ bɔtɔ ko'dɔkɔ tako rɔ ya tosa rönnï te, na pa'do kɔdɔ ŋgï di kpënnï kote dɔ bɔ ya mo tɔ ne naga nima yaga. Bɔtɔ ame ko'dɔkɔ to'dɔ a ma kënyë zïnnï ne oloma ŋgï nduwë rɔ tölë kɔzɔ a nime te.
66011006	Ya naga nime ëdï ti tigɔ 'ba 'dɔ tora kɔmɔ pɔli liyɔ teyi kinza tɔrɔ ka'di ra mï dɔyayi mï kada ma lïjë këdï tiya laja nima. Kina lïjë ëdï gbï ti tigɔ 'ba tuyï mini timo rɔ roma kina gbï to'de dɔkomali sëyï ma kënyë naga kako mï dɔyayi kɔzɔ a ma lïjë ko'dɔkɔ tara.
66011007	Tine ɔdɔ lïjë kote tiya lende 'bënnï nime 'deni, na kuruku mɔtɔ ti kɔdɔ ŋgï di mï gö kalo kinza kota bïcï mo dë tönë ko'dɔ ya tïnnï ka'da lïjë kupö yaga.
66011008	Töku lïjë ti koloma yaga mï gawo dɔ kïlëbï ame möyï mo ga ma kïdëkï rɔ dɔŋgala rɔ Sodomo ni ti Ezipeto ne. Gawo nime na gbï kutötï ŋere 'bënnï yïmo.
66011009	Mï tö'dö dɔ mota ti dɔmo teyi bilaka di mï dɔ kupö pili ame ga kpamo rɔ gege ne pili rɔ gɔ dɔkomali bilaka ti kebe tïŋgëŋgë töku lïjë kota gɔmo kinza kusu dë.
66011010	Bilaka 'ba dɔyayi ti kogora gönnï ko'dɔ ŋbele mo ti toja kpa közï rɔ gɔ rönnï. Römöyï ya rïyö naga nime i'di bilaka 'ba dɔliŋɔ nime 'deni koŋɔŋi kënyë.
66011011	Tine di pötö tö'dö dɔ mota ti dɔmo teyi na lili 'ba dïdï kako ŋgï di zi Bɔko'ba kɔdɔ mï ya rïyö tönë ga. Kina lïjë kënyï ŋgï kɔrɔ tɔrɔ na tikere ma kinza kiya kinda'ba ya ame ga pili ko'ja lïjë ne ŋgï.
66011012	Kina lïjë kuwö birɔ kudu ŋgï rɔ ma kembe di mïtɔrɔ kilende zïnnï, iya te, “Akoke tɔrɔ bine.” Na lïjë kari ŋgï ti pɔli mïtɔrɔ bɔ ya 'bënnï tönë ga këdï koŋgɔ gönnï ŋgï nyaŋowo.
66011013	Mï saa mo nima na kïzïkïzï ma kembe ki'di dönï ŋgï. Kina kapa ma 'butë 'ba gawo nima kulöru ŋgï yaga. Kina kïzïkïzï nima kupö bilaka ma kuluku 'butë dɔmo sowɔ bi 'butë (7,000) ŋgï, na kodɔ tikere ŋgï mï kɔsɔ ma kɔmɔ mo ga kebe tubï gɔ löbu 'ba Bɔko'ba 'ba mïtɔrɔ.
66011014	Gomɔ ma rïyö mo oya 'deni, tine ola 'deni 'bato rɔ ma mï mota mo nati 'dɔ kako gïrï naga nime.
66011015	Malayika ma mï modɔmorïyö mo ome tɔtɔti ma 'ba bo, na birɔ 'ba ya mɔtɔ ga kudu ŋgï rɔ ma kembe di mïtɔrɔ, iya te, “Dɔliŋɔ nime ëdï 'deni mï kɔmɔ közï ŋere Bɔko'ba ze lïjë ti Kurïsïtö abo. Kina bo ti koloma ŋgï kö'bö ti közï kakpa 'ba dɔmo nduwë rɔ ŋburuŋburu.”
66011016	Kina löbu 'butë rïyö dɔmo sowɔ mo tönë ga koloma dɔ kïtï 'bënnï ga kɔmɔ Bɔko'ba yayi ne kënyï ga ŋgï kodi dönnï bërï kotomo kömönnï tïlëlu Bɔko'ba,
66011017	iya te, “Dïlëlu yï nï ŋere Bɔko'ba tigɔ dɔ kiteli nï ame këdï 'deni mɔlo di bi tisaki mo nduwë kömö gïrï nime ne. Römöyï inda'ba tigɔ dɔ kiteli 'bï 'deni kisaki 'deni tëdï rɔ ŋere 'ba dɔmo.
66011018	Dɔ kupö ame ga kikali yi Bɔko'ba dë ne yïmo ti kata röyï römöyï kada 'ba ya 'bï ömö 'deni, kada 'ba to'dɔ burë 'ba töku ni. Kada 'ba 'dɔ ti'di kpa közï zi bɔ laja 'bï ga bɔ kumë lende ni na 'deni kina gbï zi bɔ lende laka ni ti ya ame ga koro möyï yï ne, ma titi kpaki ti ma löbu. Kada mo ömö 'deni 'dɔ tote dɔ bɔ kirasi mï dɔyayi tönë ga yaga.”
66011019	Kina kpa rö löbu 'ba Bɔko'ba ame mïtɔrɔ ne kurögö rönï ŋgï yaga rɔ gböŋö, kina ko'ja sanduwu 'ba lömu 'ba Bɔko'ba ŋgï këdï mï rö löbu nima yayi. Kina tɔrɔ këbï ŋgï kunyï kapi rɔ ma koriki, kina kïzïkïzï ti 'dë'dï ma kinza kiya ki'di dönï ŋgï.
66012001	Kina sëgë 'ba wa ma kinza kiya kɔdɔ ŋgï mïtɔrɔ. 'Ja mɔtɔ bɔŋgɔ 'ba rɔmo rɔ kada ti nyepe ndïnï bërï. Agëŋï 'ba dönï këlu 'ba dɔmo ŋbö 'butë dɔmorïyö.
66012002	Lɔko rɔ ma kɔmɔ kindasi 'deni ŋgï ŋgɔsi 'dɔ köyö. Kina lɔko kënyï ŋgï tome kuwu di zi tɔ'ɔ 'ba kole.
66012003	Kina sëgë mɔtɔ kɔdɔ ŋgï gbï mïtɔrɔ, kogba maroŋgo kasi mɔtɔ dɔmo modɔmorïyö kpaki ti agëŋï teyi, kazo dɔmo ŋbö 'butë.
66012004	Kina bo kona këlu ŋgï gëŋïyï di mïtɔrɔ ti dɔgiliti bo ku'du bërï mï dɔyayi. Bo ari kɔrɔ kɔmɔ 'ja tönë këdï ko'dɔ töyö ne, römöyï 'dɔ ɔdɔ lɔko köyö yɔ gɔ bo kindiyɔ kole mo ŋgï.
66012005	Lɔko öyö rɔ kole bɔtɔni rɔ ŋere bɔ dɔ bilaka pili ame 'dɔ bo koloma rɔ bɔ dɔmo pili ti përï yamo ne. Kina kolɔ kole 'bënï tönë ŋgï kari mïtɔrɔ zi Bɔko'ba kɔmɔ kïtï abo.
66012006	Kina 'ja tönë kiriŋa ŋgï kari yï mökö gɔ bi ame Bɔko'ba kileŋo 'deni zïnï 'dɔ koŋgɔ gönï di teyi ŋbö nyepe 'butë sowɔ dɔmo rïyö ne.
66012007	Kina ya kila'ba ŋgï mïtɔrɔ. Mayikolo ame rɔ löbu 'ba dɔ malayika 'ba Bɔko'ba ne ti malayika ma 'ba bo ga ota kpënnï ŋgï rɔ ya ti maroŋgo tönë gbï ti malayika ma 'ba bo ga.
66012008	Tine maroŋgo nima itigɔ dë laka, kina ka'da bo ŋgï ti malayika ma 'ba bo ga, koga lïjë ŋgï gɔ lïjë koloma dë kpe mïtɔrɔ.
66012009	Kina kïtïŋï kogba maroŋgo bulöbu murë Satani bɔ susu tönë ŋgï bërï mï dɔyayi kpaki ti malayika mo ga. Bɔ susu tönë këdï ki'di bilaka 'ba dɔyayi pili kɔcɔ yaga di mï kɔri 'ba Bɔko'ba ne, bo na.
66012010	Kina muwö birɔ kudu ŋgï rɔ ma kembe di mïtɔrɔ, iya te, “Kɔnyi ömö 'deni di zi Bɔko'ba ze. Kina tigɔ ti ŋere löbu abo ömö 'deni gbï ti közï kakpa 'ba Kurïsïtö abo. Römöyï bɔ susu tönë kö'bö tususu lëpï ze ga kote kada kote korɔndɔ zi Bɔko'ba ne, bo inza kpe ïtïŋï bo 'deni bërï.
66012011	Lïjë a'da bo 'deni ti roma kamölö 'bɔ'bi gbï ti lende kodɔrɔ ame lïjë kuwöwö 'deni ne. Lïjë ilaŋa gɔ dïdï nnï 'deni 'dɔ tölë.
66012012	Kina ti, kpe mïtɔrɔ ni iliyake ti, ti ya ame ga pili yïmo ne. Ne bu'bu ma löbu ziye dɔyayi ni kpe ti mini löbu römöyï bɔ susu tönë ari 'deni bërï ziye yayi. Bo ëdï kö'bö ŋgï lɔ ti mï kata römöyï bo ikali kada abo gɔmo ɔwɔ dë.”
66012013	Kina ɔdɔ maroŋgo tönë bo koŋgɔ kïtïŋï bo 'deni mï dɔyayi tara tine, na bo ki'di ŋgï toga gɔ 'ja tönë köyö kole bɔtɔni nima ne.
66012014	Tine onzo kalakala 'ja nima ŋgï kɔzɔ 'ba yagi yïrï naga nima tara 'dɔ lɔko köpu timo kari mï gɔ bi 'bënï tönë kileŋo 'deni zïnï yï mökö ne. Kina 'dɔ koŋgɔ gönï di yayi nduwë ŋbö nyepe 'butë sowɔ dɔmo rïyö kitata lɔko di zi maroŋgo nima.
66012015	Kina ɔdɔ maroŋgo koŋgɔ 'ja nima 'deni köpu tara tine, na bo kïtë'dë mini ŋgï di kpa bo 'dɔ koso dɔ 'ja nima yaga.
66012016	Tine yayi okɔnyi 'ja nima ŋgï. Yayi obe kpënï ŋgï na kindiyɔ mini tönë maroŋgo nima këdï kïtë'dë ne ŋgï pili.
66012017	Kina mï maroŋgo tönë kata ŋgï kɔzɔ ɔtɔ tɔ ne rɔ 'ja nima. Kina bo kapo ŋgï kari to'dɔ ya ti kɔsɔ dɔ kupö 'ja nima ame ga rɔ bɔ ki'di dönnï gɔ kö'du ki'di 'ba Bɔko'ba ne, kina gbï ti ame ga pili kinda'ba laja laka kodɔrɔ 'ba Yësu nime.
66012018	Kina bo kari kɔrɔ ŋgï dɔ yayi lida 'ba kpa mini löbu.
66013001	Kina moŋgɔ te kuruku mɔtɔ ɔdɔ ŋgï di mï mini löbu, dɔmo modɔmorïyö kazo dɔmo 'butë 'do kpaki ti agëŋï teyi. Dɔmo ga pili rɔ gɔmo ti akugu teyi rɔ möyï ti'ja 'ba rɔ Bɔko'ba.
66013002	Kuruku mo nima mo'ja ne o'de rönï ti kagba tine ndïmo ga kɔzɔ ndï aŋburuku tara, kina kpamo kɔzɔ kpa tabïyö. Kina maroŋgo ki'di tigɔ abo ti kïtï ti közï kakpa ma dɔ kiteli ŋgï zi kuruku nima.
66013003	Dɔmo ma kɔtɔ inda kɔzɔ kogba wëtö ame 'dɔ kupö ŋgï yaga ne ëdï teyi, tine wëtö mo andi 'deni. Lende abo igayi bilaka 'ba mï dɔliŋɔ nime ŋgï pili kina kösö ŋgï gɔ bo.
66013004	Kina bilaka koloma ŋgï tïlëlu maroŋgo römöyï bo na ki'di közï kakpa zi kuruku nima. Kina lïjë koloma gbï tïlëlu kuruku nima, iya te, “Yë na ti këdï kɔzɔ kuruku nime? Yë na ti kɔ'bɔ to'dɔ ya ti bo?”
66013005	I'di lende mɔtɔ ga ŋgï kpa kuruku nima tiya mo ame rɔ 'ba dɔ kombi ni ti ti'ja 'ba rɔ Bɔko'ba 'dɔ to'dɔ mo ŋbö nyepe 'butë sowɔ dɔmo rïyö.
66013006	Kina bo kebe ŋgï titi'ja Bɔko'ba toŋgɔŋgɔ möyï mo ti bi 'ba loma mo ga kpaki ti ya ame ga këdï koloma mïtɔrɔ ne.
66013007	I'di közï kakpa 'deni zi bo 'dɔ bo ko'dɔ ya ti bɔ lende laka ni gɔ bo ka'da lïjë. Kina ki'di közï kakpa ŋgï zi bo dɔ dɔ kupö bilaka pili 'ba dɔliŋɔ nime ame ga kpamo rɔ gege ne rɔ gɔ dɔkomali bilaka pili.
66013008	Rɔ gɔ dɔ kupö bilaka lesi pili 'ba mï dɔliŋɔ nime ti kënyï tïlëlu kuruku nime. Tine ya ame ga ŋge kugu möyï mo 'deni mɔlo gba kinza ko'ba dɔliŋɔ nime dë mï buku 'ba dïdï ne na ti kïlëlu bo dë. Ame na rɔ buku 'ba dïdï 'ba kamölö 'bɔ'bi ame kumu 'deni ne.
66013009	Bɔ ame këdï ti mbili i'dike bo kuwö lende nime.
66013010	Bɔ mɔtɔ ɔdɔ ki'di 'bëyï 'deni 'dɔ kinda'ba yi mï ya, ti kinda'ba yi ŋgï. Bɔ mɔtɔ ɔdɔ ki'di 'bëyï 'deni 'dɔ kupö yi ti mbele, ti kupö yi ŋgï. Lende nime uwöwö 'deni 'dɔ bɔ lende laka ni kö'bö ti'di dönnï gɔ lende 'ba Bɔko'ba ti mï këddï.
66013011	Di pötö mo 'deni tine na mo'ja kuruku mɔtɔ kɔdɔ ŋgï yaga di mï yayi, kazo dɔmo rïyö kɔzɔ 'ba kamölö tara. Tine bo ilende za 'böwu kɔzɔ maroŋgo.
66013012	Kina bo ki'di ŋgï to'dɔ wa ame ga pili rɔ 'ba közï kakpa 'ba kuruku ma dɔgba tönë. Kina bo ki'di dɔyayi nime ti bilaka mo ga pili ŋgï kebe tïlëlu kuruku ma dɔgba mo tönë kogba wëtö mo kandi 'deni ne.
66013013	Kina bo kebe ŋgï to'dɔ gɔ kotɔ ma kinza kiya naga, mɔtɔ ga bo i'di pa'do kako bërï di mïtɔrɔ di kɔmɔ bilaka pili te ko'ja.
66013014	Kina bo kïndëndë bilaka 'ba dɔyayi ŋgï ti lende löbu naga nime bo ko'dɔ ti közï kakpa 'ba kuruku ma dɔgba mo tönë ne. Bo i'di lïjë ko'ba akoro 'dɔ toro kuruku mo tönë koga wëtö pa dɔmo ti mbele tine kënyï kɔmɔ 'biri ne.
66013015	I'di tigɔ mo ŋgï zi bo 'dɔ bo ki'di tawo mï akoro nima gɔ kënyï tilende 'dɔ ki'di kupö ya ame ga pili ko'dɔkɔ tïlëlu mo dë ne yaga.
66013016	Kina bo kutörï bilaka pili ŋgï gbï 'dɔ kugu möyï bo dɔ kɔnyɔ mo ga ma dörï mɔtɔ ga kpa dɔmo. Bo utörï löbu ni ti ya ma laki ni, bɔ lisa ni ti bɔ mɔri, bɔ liŋɔ ni ti atɔli ni ŋgï pili 'dɔ ko'dɔ a nime.
66013017	Tëgë bilaka ame kinza kugu möyï bo ala akïtëtë abo rɔmo ne gɔ kugö ndögö dë.
66013018	Ame i'di 'deni toma akikali timo. Bɔ ame rɔ bɔ akikali ne bo kokɔkɔ 'jɔ 'ba akïtëtë nime. Römöyï akïtëtë nima kïsï modɔɔkɔtɔ kɔdɔ dɔmo kuluku kɔtɔ ti dɔmo 'butë döömu dɔɔkɔtɔ (666) teyi nima tëgë möyï kuruku nima rɔ möyï bilaka lesi.
66014001	Kina ɔdɔ moŋgɔ tine mo'ja kamölö 'bɔ'bi 'deni ŋgï këdï kɔrɔ kɔmɔ ma yayi dɔ döku 'ba Ziyona, ya ma kïsï kuluku 'butë rïyö döömu dɔɔmota kɔdɔ dɔmo 'butë sowɔ (144,000) tönë ga këdï ti möyï bo gbï ti möyï 'bu bo rɔ ma kugu kpa dönnï ne na ti bo yayi.
66014002	Kina muwö birɔ kudu ŋgï di mïtɔrɔ kɔzɔ birɔ mini kɔlɔ naga tara, kɔzɔ birɔ tɔrɔ kapi ame rɔ ma kembe rɔ ma koriki ne. Birɔ nima muwö ne udu kɔzɔ birɔ tɔmo ma konzi ame bɔ komba mo ga këdï tomba mo ne tara.
66014003	Lïjë ya ma ti kamölö 'bɔ'bi naga nima na këdï koba ŋgala la'ja kɔmɔ kïtï 'ba Bɔko'ba yayi kɔmɔ yërï sowɔ tönë ga ti löbu mo tönë ga. Bɔtɔ mɔtɔ ɔ'bɔ dë tikali ŋgala nime tine ŋge rɔ lïjë ya ma kïsï kuluku 'butë rïyö döömu dɔɔmota kɔdɔ dɔmo 'butë sowɔ (144,000) ame ga kutë gönnï 'deni di mï dɔyayi ne.
66014004	Lïjë nime na rɔ ya ame ga konyɔnyɔ rönnï dë mï yërï ti 'ja ne, kina me lïjë kogbɔ rönnï 'deni kö'bö rɔ ma kɔpɔ. Lïjë ösö 'deni nduwë gɔ kamölö 'bɔ'bi mï bi ame ga pili bo kari teyi. Lïjë na rɔ ame ga kutë gönnï 'deni di mï löŋgö bilaka lesi 'ba dɔliŋɔ nime ki'di lïjë 'deni rɔ kpa közï ma laka zi Bɔko'ba ni ti kamölö 'bɔ'bi ne.
66014005	O'ja a mɔtɔ rɔ bëtï dë di kpënnï, lïjë 'bënnï ŋgï lipo kinza bi ŋgɔrɔ rönnï.
66014006	Kina mo'ja malayika mɔtɔ kokpe mïnï 'deni ŋgï këdï köpu kebe mï pɔli tɔrɔ. Bo ëdï ti laja laka 'ba Bɔko'ba ma ŋburuŋburu tuwöwö mo zi bilaka pili ame ga këdï koloma mï dɔyayi ne, rɔ gɔ dɔ kupö bilaka pili ame ga kpamo rɔ gege ne pili rɔ gɔ dɔkomali bilaka.
66014007	Bo iya rɔ ma kembe, tëgë, “Ereke Bɔko'ba, i'dike rɔ löbu këdï zi bo römöyï kada 'ba burë abo ömö 'deni. Umötuke bo bɔ ko'ba mïtɔrɔ ni ti dɔyayi ti mini löbu gbï ti daa ni.”
66014008	Malayika ma mï rïyö mo ozi gbï gɔ ma dɔgba nima, kiya te, “Gawo 'ba Babele dɔ kïlëbï tönë ki'di dɔ kupö pili kuwë layi kata 'ba yërï 'bënï tönë ne, inza kpe, lɔko ulöru 'deni.”
66014009	Malayika ma mï mota mo ozi gbï gɔ ya ama ga, kuwöwö rɔ ma kembe, iya te, “Bɔ ame kïlëlu kuruku nima ti akoro mo kugu möyï mo kpa dönï ala dɔ kɔnyɔ ni ne,
66014010	bo ti kinene ya kututu 'ba Bɔko'ba nime koti 'deni rɔ ma kata löwö mï kösu 'ba ya abo ne ŋgï. Ti ki'di bɔ mo ŋgï toŋɔŋi mï pa'do ti kulugbï döku ma këdï kilaŋma di kɔmɔ malayika kɔtɔ laka ni te ti kamölö 'bɔ'bi.
66014011	Ti kötu 'ba aŋɔŋi 'bënnï nima kanyo ŋgï nduwë ŋbö rɔ ŋburuŋburu. Bɔ kumötu kuruku ni ti akoro mo, ti ma ti möyï mo rɔ bo nima, lïjë 'bënnï rɔ kindawo inza zïnnï kote kada kote korɔndɔ.”
66014012	Ame uwöwö rönï 'deni 'dɔ ki'di bɔ lende laka ni kö'bö ti mï këddï, lïjë ame ga kuwö dɔ kö'du ki'di 'ba Bɔko'ba 'deni lïjë kö'bö ti'di dönnï gɔ lende 'ba Yësu ne.
66014013	Kina muwö birɔ kudu di mïtɔrɔ, iya te, “Ugu kɔzɔ a nime te. Ya ame ga kisaki di mï kada nime tɔne këdï kölë mï laja 'ba Kurïsïtö ne na laka.” Nyï Kɔtɔ Laka iya te, “Yëë, rɔ ma laka lïjë ti kindawo rönnï 'deni ŋgï di mï ndɔbɔ löbu 'bënnï naga nime. Römöyï kpa közï 'ba ndɔbɔ laka 'bënnï ti kozi nduwë gönnï.”
66014014	Tine moŋgɔ, kina mo'ja pɔli kaŋmi ŋgï dɔgba kɔmɔ ma yayi. Bɔ ma koloma dɔ pɔli mo nima kɔzɔ kole 'ba bilaka lesi. Bo ti agëŋï yamo köbököbö ti yibo ma kapa közï bo.
66014015	Kina malayika mɔtɔ kɔdɔ ŋgï di mï rö löbu 'ba Bɔko'ba kiya zi bɔ ma koloma dɔ pɔli tönë rɔ ma kembe, tëgë. “Ogba yibo 'bï kumu ti, römöyï kada 'ba tumu mo ömö 'deni. A 'ba mï dɔyayi andi 'deni.”
66014016	Kina bɔ ma koloma dɔ pɔli mo tönë kuwïrï yibo abo ŋgï kari mï dɔyayi kina kumu wa 'ba mï dɔyayi ŋgï.
66014017	Kina malayika mɔtɔ kɔdɔ ŋgï gbï di mï rö löbu 'ba Bɔko'ba mo nima mïtɔrɔ yayi ne. Bo gbï ti yibo ma kapa.
66014018	Kina malayika ame rɔ bɔ toŋgɔ gɔ pa'do ne kako ŋgï di bi 'ba akumu kiya rɔ ma kembe zi bɔ ama ti yibo kapa ne, tëgë, “Ogba yibo kapa 'bï nima kari koke dɔsulu 'ba döŋgërï kindili timo di dɔyayi römöyï lïjë asi 'deni.”
66014019	Malayika nima uwïrï yibo abo mï dɔyayi kina kokpekpe döŋgërï ma kana kindili mo ŋgï kodɔ mï bi 'ba tuzï mo ame kileme ya löbu 'ba Bɔko'ba ne.
66014020	Uzï döŋgërï tönë ga ŋgï mï bi 'ba tuzï mo ame yaga caki di rɔ gawo ne. Kina roma ku'bulï ŋgï di yïmo kɔzɔ mini 'ba yöpö ma koso tara. Gɔmo ma kakpa ari ŋbö kɔzɔ mayile kuluku mota kɔdɔ dɔmo 'butë mota (180) tara. Kina ma kalo mo ŋbö kɔzɔ mitiri rïyö.
66015001	Kina mo'ja sëgë 'ba wa ma kinza kiya ŋgï di mïtɔrɔ. Malayika mɔtɔ ga modɔmorïyö ti sëyï modɔmorïyö ame ga rɔ 'ba ŋburuŋburu 'ba ya 'ba Bɔko'ba ne.
66015002	Kina mo'ja a mɔtɔ ŋgï 'deni yayi kɔzɔ yöpö mandara naga tara kudölö mïnï ti pa'do. Tine ya ma ka'da kuruku tönë ga na këdï kɔrɔ kpa yöpö nima yayi. Lïjë na rɔ ya ame ga ka'da kuruku nima 'deni ti akoro abo mo tönë gbï ti akïtëtë 'ba möyï bo mo tönë ne. Lïjë pili ti tɔmo közïnnï, Bɔko'ba na ki'di 'deni zïnnï.
66015003	Kina lïjë koloma ŋgï rɔ toba ŋgala 'ba Musa bɔ laja 'ba Bɔko'ba, ame gbï rɔ ŋgala 'ba kamölö 'bɔ'bi. Ame koba kiya te, “Ŋere Bɔko'ba tigɔ dɔ kiteli, ndɔbɔ ko'dɔ 'bï ga na kulöwö rɔ mbëmbë rɔ dɔ kiteli. Ŋere 'ba dɔ bilaka nime pili, kɔri 'bï na njo rɔ ma kodɔrɔ.
66015004	Yö ŋere, bɔtɔ mɔtɔ inza ame gɔ kö'bö kinza kere yi dë, kïlëlu möyï yï dë gbï ne. Römöyï nï na ŋge kɔtɔ laka. Dɔ kupö bilaka nime pili ti kako kolɔdɔ bërï kömöyï tïlëlu yi. Römöyï lende laka ko'dɔ 'bï kïnë mo ileme rönï 'deni.”
66015005	Di pötö mo 'deni tine na mo'ja kpadörï 'ba rö löbu 'ba Bɔko'ba ame rɔ bi loma 'ba lende abo ne kurögö rönï 'deni yaga.
66015006	Kina malayika ma modɔmorïyö mo tönë ga ti sëyï mo tönë ga ne kɔdɔ ga ŋgï yaga di yïmo. Bɔŋgɔ kaŋmi ame kɔpɔ ŋgï köbö rɔ töbö ne na lïjë kolɔ 'deni me rönnï, lïjë kudödu kpa dɔŋgo'do nnï 'deni ti gasi ma köbököbö.
66015007	Kina yërï ma kɔtɔ di mï löŋgö yërï sowɔ tönë ga koza kita'ba yamo köbököbö ŋgï pili közïnnï modɔmorïyö me lɔ ti ya 'ba Bɔko'ba bɔ tö'bö rɔ ŋburuŋburu yïmo.
66015008	Kina kötu 'ba löbu abo 'ba Bɔko'ba ti tigɔ dɔ kiteli abo kanyo ŋgï koso mï rö löbu abo mo nima. Tine bɔtɔ inza kɔdɔ kpe titi yïmo tine 'jaa ŋbö ɔdɔ sëyï 'ba mï kita'ba 'ba malayika modɔmorïyö naga nima kote rönnï 'deni.
66016001	Kina muwö birɔ kudu ŋgï rɔ ma kembe di mï rö löbu 'ba Bɔko'ba kilende zi malayika ma modɔmorïyö naga nima, iya te, “Arike todɔ ya 'ba Bɔko'ba di mï kita'ba naga nima mï dɔliŋɔ.”
66016002	Kina malayika ma dɔgba mo kari ŋgï kodɔ wa 'ba mï kita'ba ma 'ba bo mï dɔyayi. Kina 'böŋö ma kënyë ame tɔ'ɔ mo ŋgï rɔ mbëmbë ne kodowe ŋgï tonyo ya ma ti möyï kuruku tönë ga rönnï kïlëlu akoro mo ne.
66016003	Kina malayika ma mï rïyö mo kari kodɔ wa 'ba mï kita'ba ma 'ba bo ŋgï mï mini löbu. Kina mini kuyï rönï ŋgï rɔ roma kɔzɔ roma 'ba di rɔ töku tara, kina wa pili 'ba mï mini kölë ŋgï kote dönnï yaga.
66016004	Kina malayika ma mï mota mo kari kodɔ wa 'ba mï kita'ba ma 'ba bo ŋgï mï yöpö ni ti daa kina kuyï rönnï ŋgï me rɔ roma.
66016005	Kina muwö malayika ame rɔ bɔ toŋgɔ gɔ mini ne ŋgï koloma rɔ tiya mo tëgë, “Nï bɔ ame këdï gïrï nime, gbï mɔlo tönë di bi tisaki mo ne, odɔ karama 'bï nime 'deni ŋgï njo rɔ ma kodɔrɔ dönnï.
66016006	Odɔ 'deni ŋgï ko tara dönnï römöyï lïjë na koja roma bɔ lende laka 'bï ga ti bɔ kumë lende mo ga. Kina me ki'di roma 'deni zïnnï tuwë mo.”
66016007	Kina muwö birɔ kudu di mï bi 'ba akumu iya te, “Ŋere Bɔko'ba tigɔ dɔ kiteli, burë ko'dɔ 'bï na ŋgï pili rɔ ma kodɔrɔ.”
66016008	Kina malayika ma mï sowɔ mo kari kodɔ wa 'ba mï kita'ba ma 'ba bo ŋgï kɔmɔ kada. Kina ki'di tigɔ ŋgï zi kada torɔ bilaka ti pa'do ma kututu.
66016009	Orɔ bilaka naga nima ti pa'do kututu nima, kina lïjë kebe ŋgï togbɔki möyï Bɔko'ba bɔ dɔ sëyï naga nima. Tine pele lïjë ilagi nduwë 'biri totɔ dönnï di mï lende kënyë gbï tïlëlu bo gɔ löbu abo nime.
66016010	Kina malayika ma mï muyï mo kari kodɔ wa 'ba mï kita'ba ma 'ba bo ŋgï dɔ kïtï 'ba kuruku tönë, kina mandölu kutu'bö dɔliŋɔ 'bënï ŋgï. Kina bilaka koloma ŋgï rɔ tunyï kpënnï di zi wa ma këdï kɔ'ɔ mï yida rönnï.
66016011	Kina lïjë kebe ŋgï togbɔki Bɔko'ba ame mïtɔrɔ ne, römöyï gɔ tɔ'ɔ 'ba yida rönnï gbï ti 'böŋö mo ga. Tine pele lïjë ilagi nduwë 'biri totɔ dönnï di mï lende kënyë ko'dɔ 'bënnï ga.
66016012	Kina malayika ma mï modɔɔkɔtɔ mo kari kodɔ wa 'ba mï kita'ba ma 'ba bo ŋgï mï yöpö dɔ kïlëbï 'ba Epurate. Kina mini mo kulöku ŋgï 'doyi 'dɔ kileŋo kɔri ndö zi bɔ dɔliŋɔ ni ma këdï kako di yïbï.
66016013	Kina mo'ja bikoro mota ko'de rönnï ti nyɔ'dɔ kɔdɔ ŋgï di mï kpa maroŋgo tönë, gbï di mï kpa kuruku tönë kina gbï di mï kpa bɔ kumë lende ma dɔ kïndëndë mo.
66016014	Bikoro naga nime na rɔ bɔ laja 'ba Satani ga ame këdï ko'dɔ gɔ kotɔ ne. Kina lïjë kari ŋgï zi bɔ dɔliŋɔ pili 'ba mï dɔyayi nime to'de lïjë pili kako bi kɔtɔ kpa ya ti Bɔko'ba tigɔ dɔ kiteli mï kada ma ŋburuŋburu abo.
66016015	“Ne uwöke ti, mëdï mako ŋgï tugu'du kɔzɔ bɔ 'bögö naga tara. Bɔ ame kö'bö rɔ ma koŋgɔ bi ndö ti bɔŋgɔ abo ga ne kina laka, römöyï kinza bo kari ra yaga kɔmɔ bilaka rɔ gɔ ŋbululu rɔ, rɔ kaya.”
66016016	Kina bikoro mota tönë ga kotɔtɔ bɔ dɔliŋɔ 'ba dɔyayi nime ŋgï pili mï gɔ bi mɔtɔ kïdëkï möyï mo rɔ kpa Yudayi rɔ Aramegido.
66016017	Kina malayika ma mï modɔmorïyö mo kodɔ wa 'ba mï kita'ba ma 'ba bo ŋgï mï lili. Kina birɔ kudu ŋgï rɔ ma kembe di mï rö löbu 'ba Bɔko'ba di mï kïtï mo, iya te, “O'dɔ 'deni kote.”
66016018	Kina tɔrɔ këbï ŋgï kunyï kapi rɔ ma koriki gbï ti kïzïkïzï ma kinza kiya. Kïnë kïzïkïzï ma te ako dë gba bilaka ko'ja di mï dɔyayi nime. Akiyaya mo ŋgï rɔ ma kënyë rɔ dɔ kiteli.
66016019	Kina gawo dɔ kïlëbï tönë konye mïnï ŋgï bi mota, kina kurö gawo löbu 'ba mï dɔyayi nime ŋgï pili yaga. Lende 'ba Babele dɔ kïlëbï tönë udölu dë di dɔ Bɔko'ba, kina bo ki'di Babele ŋgï ko kinene ya kata kɔzɔ wɔwɔ abo tönë.
66016020	Kina döötu ni kote rönnï ŋgï kölu yaga, kuruŋgu ni ti döku ni pili kinda dë kpe.
66016021	Kina 'dë'dï gbögburögbö ki'di tila'ba ŋgï kako bërï dɔ bilaka di mïtɔrɔ. 'Jɔ 'dë'dï mo naga nima kɔtɔ tïrïndï mo kilo kuluku kɔtɔ. Bilaka naga nime lïjë oloma ŋgï rɔ togbɔki Bɔko'ba gɔ gomɔ 'ba 'dë'dï nima, römöyï gomɔ mo ënyë 'deni ŋgï rɔ dɔ kiteli.
66017001	Kina malayika ma kɔtɔ di mï löŋgö ya ma modɔmorïyö ti kita'ba tönë ga kako kilende zö, iya te, “Ako 'dɔ mileme karama ma këdï kodɔ dɔ 'ja yërï mbëmbë, gawo dɔ kïlëbï tönë kpa mini löbu ne zïyï.
66017002	Lɔko na bɔ dɔliŋɔ 'ba mï dɔyayi nime ko'dɔ yërï 'deni me tïnï. Kina me layi 'ba yërï mbëmbë 'bënï ga komɔnɔ dɔ kupö bilaka 'ba mï dɔyayi nime 'deni ŋgï pili rɔ gɔmo.”
66017003	Kina Nyï Kɔtɔ Laka kinda'ba ma ŋgï mbi na malayika tönë kombi ma ŋgï koto ma kari yï mökö. Di yayi na mo'ja 'ja mɔtɔ ŋgï koloma 'deni gɔ kuruku kasi mɔtɔ tɔrɔ. Kuruku mo möyï ti'ja 'ba rɔ Bɔko'ba na kugu ŋgï pili kote yida rɔmo ga. Dɔmo ŋbö modɔmorïyö, kazo mo 'butë.
66017004	'Ja mo nima usu rɔ kïnë bɔŋgɔ kasi ma kele kɔzɔ ɔtɔ 'ba ŋere naga na rönï. Kina lɔko kiyada rönï 'deni ŋgï ti a 'ba tele ma ko'dɔ di mï yamo köbököbö naga ti lele ma ndögö kitigɔ naga ti nyileki ni. Tine kösu yamo köbököbö na lɔko kinda'ba közïnï lɔ ti a ma kënyë 'ba ndoro 'ba yërï 'bënï ga.
66017005	Kina ugu möyï mulugu 'deni kpa dönï yayi kɔzɔ a nime te, “Babele dɔ kïlëbï, ma 'ba yërï ni ti a ma kënyë 'ba mï dɔyayi nime.”
66017006	Tine moŋgɔ 'ja mo tönë, roma bɔ lende laka ni ti roma ya ma kölë mï kɔri 'ba lende 'ba Yësu naga omɔnɔ lɔko 'deni ŋgï ko'dɔ lɔko kɔzɔ layi tara. Kina ɔdɔ mo'ja lɔko 'deni tara tine, lende 'bënï igayi ma ŋgï.
66017007	Tine malayika nima ënyï kititi ma, iya te, “I'di lende mo kigayi yi gɔ wa'di? Ti mïyëtï mï 'jɔ 'ba lende mulugu 'ba 'ja nima ti kuruku nima kombi nï ne 'basi zïyï, kuruku nima dɔmo modɔmorïyö kazo dɔmo 'butë ne.
66017008	Kuruku nima ko'ja ne bo oloma pa bine tine le'jete bo inza kpe. Kina bo ti kɔdɔ 'jaa 'böwu yaga di mï gö kalo kinza kota bïcï mo dë tönë gɔ bo kari ŋgï mï gɔ bi ame 'dɔ kïyölu bo teyi ne. Bilaka lesi 'ba mï dɔyayi nime ame ga kugu möyï mo dë mï buku 'ba dïdï mɔlo di bi tisaki 'ba dɔliŋɔ nime ne, ti kotɔ ŋgï rɔ gönnï ɔdɔ lïjë ko'ja kuruku nime. Römöyï bo oloma tönë pa bine, kina me bo inza kpe tine gɔ bo kɔdɔ 'böwu.
66017009	Ame i'di 'deni toma akikali timo di mï dɔ bilaka. Dɔ modɔmorïyö naga nima kina rɔ kuruŋgu modɔmorïyö ame ga 'ja nima koloma dɔmo.
66017010	Kina lïjë na gbï rɔ bɔ dɔliŋɔ ma modɔmorïyö. Tine ma muyï mo ga inza kpe, ma kɔtɔ na ŋge këdï. Ma kɔtɔ mo ako dë gba. Ne ɔdɔ bo kako bo ti koloma ŋge mbowa.
66017011	Kuruku mo tönë koloma pa bine kinza kpe le'jete ne bo na rɔ bɔ dɔliŋɔ ma mï modɔɔmota mo. Bo rɔ ma kɔtɔ di mï löŋgö ma modɔmorïyö naga nima tine bo ari 'deni mï bi ma 'dɔ kïyölu bo teyi.
66017012	Kazo 'butë naga nima ko'ja ne, bɔ dɔliŋɔ ma 'butë ame ga gba kinda'ba kïtï dë ne na. Tine kïtï 'bënnï lïjë ti kinda'ba ŋge ko'dɔ saa kɔtɔ ti kuruku nima.
66017013	Lïjë ti kodɔ'bɔ rönnï kɔtɔ tutï ti'di tigɔ ti közï kakpa 'bënnï ga zi kuruku nima.
66017014	Lïjë ti ko'dɔ ya ti kamölö 'bɔ'bi, tine kamölö 'bɔ'bi ti ka'da lïjë römöyï bo na rɔ ŋere 'ba dɔ ŋere ni, bɔ dɔliŋɔ 'ba dɔ bɔ dɔliŋɔ ni. Kina bɔ kösö gɔ bo ga ame ga bo kigeli 'deni kö'bö ti mï këddï ne na ti këdï gbï ti bo mï aka'da nima.”
66017015	Kina malayika nima kënyï kiya zö, iya te, “Mini löbu nima ko'ja 'ja yërï nima koloma kpamo ne na rɔ dɔ kupö bilaka pili 'ba dɔliŋɔ nime ame ga kpamo rɔ gege ne rɔ gɔ dɔkomali bilaka pili.
66017016	Kazo 'butë nima ko'ja ne gbï ti kuruku mo nima ti kënyï to'ji 'ja yërï nima. Lïjë ti kolɔ a 'ba rönï ga me yaga kola lɔko rɔ gɔ ŋbululu. Lïjë ti konyo yida nï koŋma lɔko yaga ti pa'do.
66017017	Römöyï Bɔko'ba na ki'di 'deni mɔlo mï dökï'dï lïjë 'dɔ to'dɔ ako'dɔkɔ abo tara ti todɔ'bɔ rönnï tutï ti'di tigɔ 'bënnï zi kuruku nima tinda'ba kïtï ŋbö kote lende 'ba Bɔko'ba kömö dɔ 'bö mo.
66017018	'Ja nima ko'ja ne lɔko na rɔ gawo dɔ kïlëbï ame kinda'ba közï kakpa 'ba dɔ bɔ dɔliŋɔ 'ba mï dɔyayi nime pili ne.”
66018001	Di pötö mo na mo'ja malayika mɔtɔ këdï kako bërï di mïtɔrɔ. Bo na rɔ bɔ közï kakpa ma dɔ kiteli. Kina rɔ löbu abo töbö mo kiyɔpɔ mï dɔyayi nime ŋgï pili ŋbeŋbileŋbe yaga.
66018002	Kina bo kënyï kapi ŋgï rɔ ma kembe, iya te, “Inza kpe, Babele dɔ kïlëbï tönë lɔko ulöru 'deni. Ola lɔko 'deni ŋgï le'jete rɔ tï'börö 'ba dɔkomali nökï pili, ti dɔkomali wa ma kënyë naga ti yali ma kënyë ame ga bilaka ko'ji kïnë mo ne.
66018003	Römöyï dɔ kupö bilaka 'ba dɔliŋɔ nime pili uwë layi kata mbëmbë 'ba yërï 'bënï nima 'deni. Bɔ dɔliŋɔ 'ba mï dɔyayi pili ö'dö 'deni tïnï. Bɔ ndögö ma löbu naga 'deni pili rɔ mɔri di zi wa konya 'bënï ga.”
66018004	Kina muwö birɔ mɔtɔ 'böwu di mïtɔrɔ, iya te, “Kpe bilaka ma ga, ɔdɔke yaga di mïnï, kinza kebe konyɔnyɔke rɔye ra gbï mï lende kënyë 'bënï naga nima. Römöyï kinza gomɔ mbëmbë nime këdï kodɔ dönï ne mɔtɔ mo ga kari ko'ja ye ra gbï.
66018005	Lende kënyë 'bënï ulu dönï 'deni ŋbö kota mïtɔrɔ. Akënyë ame ga lɔko ko'dɔ ne lende mo udölu dë du kɔtɔ te di dɔ Bɔko'ba.
66018006	Kina ti kpe malayika, ilekike gbï kopike zïnï kɔzɔ ame lɔko ki'di ne tara. Opike zïnï korake dɔmo teyi kpa wa ame lɔko ko'dɔ ne. Orosoke wɔwɔ ma kata rɔ dɔ kiteli zïnï mï kösu 'bënï kebe ma lɔko koloma ti'di mo.
66018007	Odɔke gomɔ rɔ mbëmbë dönï ti tileri kɔzɔ rɔ löbu ti wa konya tönë ga lɔko koloma ti'di mo bine ne tara. Lɔko oloma tönë bine tubötö rönï tiya mo ti dökï'dï nï tëgë, ‘Ma na rɔ bɔ dɔliŋɔ. Ma makuru'bë na dë. A mɔtɔ rɔ monɔ 'ba tölë minza mudu.’
66018008	Gɔ kö'du mo na gomɔ naga nime ti kota kpënï 'deni pili mï kada kɔtɔ, gomɔ 'ba tölë ni ti monɔ ti 'bö sëyï. Kina ti koŋma lɔko kulötö yaga ti pa'do. Römöyï ŋere Bɔko'ba ame ko'dɔ burë 'bënï ne bo na ti tigɔ dɔ kiteli.”
66018009	Kina ɔdɔ bɔ dɔliŋɔ 'ba mï dɔyayi tönë ga kö'dö tïnï lïjë konyɔnyɔ rönnï gbï tïnï tonyo wa mbëmbë 'bënï tönë ga ne ko'ja kötu 'ba dönï 'deni lɔko këdï kilaŋma tine, lïjë ti kudu ŋgï konyo kökö gönï.
66018010	Tikere 'ba gomɔ löbu nime kodɔ 'deni dönï ne ti kinda'ba lïjë 'deni ŋgï lïjë kɔrɔ ŋbö caki rɔ ma kɔwɔ kudu kiya te, “Bu'bu, bu'bu, yö Babele gawo dɔ kïlëbï gawo 'ba tigɔ tönë, ora kpëyï 'deni ŋgï mï saa kɔtɔ.”
66018011	Bɔ ndögö ma löbu 'ba mï dɔyayi ni ti kudu nï römöyï bɔtɔ mɔtɔ inza kpe ame 'dɔ kugö wa 'ba ndögö 'bënnï ga,
66018012	ma kɔzɔ yamo köbököbö ni sïtërï ni lele ma kele ndögö mo kitigɔ kulöwö naga ti tiyi nyileki ni ti bɔŋgɔ kumöru ma kele kulöwö naga ti ma kïnë 'beri'beri naga, ti ŋgërï ma kato kele naga ti dɔkomali wa ame ga pili kileŋo di mï kpa kë'dë ni ti ŋgërï ma ndögö kitigɔ naga ti 'bïlëŋï ni ti yamo ni ti kulugbï döku ni
66018013	ti dɔkomali wa ma kato kele naga ti layi ni ti 'bu ti ruzu ni ti nyönyu ti sa ni ti kamölö ti kosani ni ti aribiya 'ba gɔmo ga, gbï ti atɔli ni.
66018014	Kina lïjë bɔ ndögö löbu mo naga tönë ti kënyï 'böwu gbï kiya zïnï te, “Wa tönë kombi dökï'dï yï gɔmo ne inza kpe olɔlɔ yi 'deni. Wa 'ba mɔri 'bï ti a köbököbö 'bï tönë ga inza kpe nati olɔlɔ yi 'deni, inza ko'ja kɔmɔ mo kpe.”
66018015	Bɔ ndögö mo tönë ga kugö wa naga nime mökö ko'ja mɔri di zïnï ne, ti kɔrɔ ŋbö mökö di zi tikere 'ba gomɔ nime ko'ja nï 'deni ne. Lïjë ti kudu kulörï konyo kökö,
66018016	kiya te, “Bu'bu, bu'bu, yö gawo dɔ kïlëbï, nï tönë kö'bö tusu bɔŋgɔ ma kele kulöwö kïnë kumöru naga röyï kö'bö tilaka di zi yamo ma köbököbö ni ti lele ma ndögö kitigɔ naga ti tiyi nyileki ni ne.
66018017	Mɔri mbëmbë ma kɔzɔ a nime te kote dɔmo ŋgï yaga mï saa kɔtɔ?” Bɔ kugë sorope 'ba dɔ mini löbu ni ti ya ame ga pili yïmo këdï kiliŋgere kebe dɔ mini löbu kö'bö rɔ bi 'ba tonyo kpënnï ne ti kɔrɔ caki rɔ ma kɔwɔ,
66018018	toŋgɔ kötu 'ba dönï lɔko këdï rɔ tilaŋma. Lïjë ti kopapa kiya te, “Gawo mɔtɔ inza mɔlo di bi tisaki mo kɔzɔ gawo dɔ kïlëbï nime.”
66018019	Kina lïjë ti kunzö buruku kodɔ dönnï ti monɔ konyo kökö kulörï kiya te, “Bu'bu, bu'bu, nï gawo dɔ kïlëbï tönë bɔ kugë sorope löbu ni kö'bö to'ja a 'ba mɔri di mïyï to'dɔ rönnï timo rɔ bɔ mɔri ne, nï na kitikɔ yi ŋgï yaga mï saa kɔtɔ te?”
66018020	Kina iliyake ti kogorake gönï kpe mïtɔrɔ ni. Kina iliyake ti kogorake gönï kpe bɔ lende laka ni, bɔ laja 'ba Kurïsïtö ni ti bɔ kumë lende ni. Bɔko'ba odɔ karama 'deni ko dönï kɔzɔ kɔri ma tönë lɔko koloma to'dɔ ye timo ne.
66018021	Di pötö mo na malayika tigɔ dɔ kiteli mɔtɔ kombi toto löbu mɔtɔ mbiri kɔzɔ toto kuwu ndöwu ma löbu naga nima tara ŋgï ku'du mï mini löbu. Kina bo kiya te, “Ti kinda'ba Babele gawo dɔ kïlëbï nima ti mï kata ma kɔzɔ a nime ku'du kila'ba bërï kïnë mo kinda dë kpe.
66018022	Inza kuwö birɔ ŋgala 'ba lɔŋɔ ni ti birɔ tɔmo ti more ti tɔtɔti kpe di mïyï. Inza ko'ja bɔ miri 'ba a mɔtɔ kpe di mïyï. Inza kuwö birɔ ndöwu kpe di mïyï.
66018023	Pa'do 'ba lamba inza köbö kpe mïyï. A mɔtɔ rɔ birɔ 'jɔkɔ ni ti 'ja la'ja inza kuwö kpe di mïyï. Bɔ ndögö 'bï ga na 'deni rɔ abï'dë mï dɔliŋɔ nime pili. 'Bɔsi 'bï na me kïyölu bilaka 'deni me yaga di mï kɔri ma laka.
66018024	Lɔko gawo nime na ko'ja roma bɔ kumë lende ni ti bɔ lende laka ni di mïnï, roma bilaka ame ga pili kupö mï dɔliŋɔ bine ne.”
66019001	Di pötö mo na muwö birɔ kudu ŋgï mïtɔrɔ kɔzɔ birɔ mugu tïndï 'ba bilaka ma konzi naga tara këdï kulörï kiya te, “Alëluya! Kɔnyi ti rɔ löbu ti tigɔ na pili rɔ 'ba Bɔko'ba ze.
66019002	Burë ko'dɔ abo na laka rɔ ma kodɔrɔ. Bo odɔ karama 'deni dɔ 'ja yërï mbëmbë dɔ kïlëbï tönë koloma tirasi mï dɔliŋɔ ti yërï 'bënï ne. Bo opi dɔkolo bɔ laja abo ga ame lɔko kupö ne 'deni ko di rönï.”
66019003	Kina lïjë kulörï 'böwu timo, kiya te, “Alëluya! Kötu 'ba pa'do ame koŋma nï ne anyo 'deni nduwë kari tɔrɔ rɔ ŋburuŋburu.”
66019004	Kina löbu 'butë rïyö dɔmosowɔ tönë ga ti yërï sowɔ mo tönë ga kolɔdɔ ŋgï bërï tïlëlu Bɔko'ba, bo ame koloma 'deni dɔ kïtï ne. Lïjë kulörï timo iya te, “Amini! Alëluya!”
66019005	Kina birɔ kudu ŋgï di kɔmɔ kïtï tönë, iya te, “Rɔ gɔye kpe bɔ laja abo ga pili ma titi ti ma löbu ame kereke bo Bɔko'ba ze nime 'deni ne, ïlëluke bo.”
66019006	Kina muwö birɔ mɔtɔ ŋgï kudu gbï 'böwu kɔzɔ birɔ mugu tïndï ma kinza kiya naga tara, kɔzɔ bïturu 'ba mini ma kembe kɔzɔ birɔ tɔrɔ kapi rɔ ma koriki ame rɔ ma kembe ne tara kulörï kiya te, “Alëluya! Ŋere Bɔko'ba ze tigɔ dɔ kiteli na kinda'ba kïtï 'deni.
66019007	Kina diliyake ti, ti mï këyï dubïke gɔ löbu dɔ kiteli abo. Römöyï kada 'ba gbe 'ba kamölö 'bɔ'bi ömö 'deni. Kina 'ja la'ja mo ileŋo rönï 'deni ndö.
66019008	I'di bɔŋgɔ kele ma kɔpɔ 'deni zïnï tolɔ mo rönï.” (Bɔŋgɔ kele nime ileme lende laka ko'dɔ 'ba bilaka 'ba Bɔko'ba.)
66019009	Kina malayika nima kënyï kiya zö, iya te, “Ugu lende nime, lïjë ame ga kïdëkï lïjë 'deni tonyo gbe 'ba kamölö 'bɔ'bi nime ne lïjë na laka.” Kina bo kileki gɔmo gbï kiya te, “Ame na rɔ lende ma kodɔrɔ 'ba Bɔko'ba.”
66019010	Gɔ kö'du mo na molɔdɔ ŋgï ndï bo bërï tïlëlu bo. Tine bo iya zö te, “Kinza ko'dɔ dë, ma gbï rɔ bɔ laja lëpï yï gbï kɔzɔ löndö yï mɔtɔ ga ama kinda'ba lende laka 'ba Yësu nime 'deni ne. Bɔko'ba na kïlëlu, römöyï Nyï Kɔtɔ Laka na me ki'di lïjë 'deni kinda'ba lende laka 'ba Yësu nime kina bo na gbï ma ki'di yi tumë lende nime.”
66019011	Mo'ja mïtɔrɔ kurögö rönï 'deni rɔ gböŋö kosani kaŋmi kɔdɔ 'deni kɔmɔ ma yayi. Bɔ këkï dɔmo möyï mo rɔ Mï Këddï ti Lende Laka. Burë ko'dɔ abo ti ya abo pili ti lende kodɔrɔ mo.
66019012	Kɔmɔ bo öbö kɔzɔ pa'do. Bo ti agëŋï 'ba löbu ŋbaŋi dɔ bo. Bo ëdï ti möyï mɔtɔ kugu yida rɔ bo ame bɔtɔ mɔtɔ kikali dë tine bo na ŋge kikali abo.
66019013	Bɔŋgɔ abo ma bo kolɔ rɔ bo usu 'deni mï roma kosa rönï ŋgï kote rɔmo. Möyï bo na rɔ Lende 'ba Bɔko'ba.
66019014	Bo omɔmi bɔ ya 'ba mïtɔrɔ 'deni gɔ bo këkï 'deni me dɔ kosani kaŋmi ti bɔŋgɔ kaŋmi ma kɔpɔ rönnï.
66019015	Kina mbele ma kapa kɔdɔ ŋgï di kpa bo toga dɔ kupö bilaka 'ba dɔliŋɔ nime pili timo bërï. Bo ti kinda'ba kïtï koloma rɔ bɔ dönnï ti përï yamo. Bo ti kuzï layi 'ba ya löbu 'ba Bɔko'ba tigɔ dɔ kiteli.
66019016	Ugu möyï 'deni rɔ bɔŋgɔ abo gbï ti gölö bo kɔzɔ a nime te, “Bɔ dɔliŋɔ 'ba dɔ bɔ dɔliŋɔ ni, ŋere 'ba dɔ ŋere ni.”
66019017	Kina mo'ja malayika mɔtɔ ŋgï këdï kɔrɔ kɔmɔ kada. Kina bo kulörï ŋgï rɔ ma kembe kilende zi yali pili ame ga këdï köpu kebe tɔrɔ ne. Bo iya te, “Akoke, otɔtɔke rɔye rɔ akonyo löbu 'ba Bɔko'ba nime.
66019018	Römöyï 'dɔ konyoke yida bɔ dɔliŋɔ ni ti yida bɔ dɔ bɔ kanya ni, yida kosani ni ti bɔ këkï dɔmo mo ga ti yida bilaka pili, yida kole 'ba bɔ liŋɔ ni ti atɔli ni kpaki, ma löbu kpaki ti ma titi.”
66019019	Kina moŋgɔ te, mo'ja kuruku tönë ŋgï ti bɔ dɔliŋɔ 'ba mï dɔyayi ni ti bɔ kanya 'bënnï ga kotɔtɔ ga rönnï 'deni tari to'dɔ ya ti bɔ këkï dɔ kosani tönë ti bɔ kanya ma 'ba bo ga.
66019020	Tine na kinda'ba kuruku tönë ŋgï di mï ya nima, lïjë ti bɔ kumë lende ma dɔ kïndëndë mo. Bɔ kumë lende nime bo na rɔ bɔ koloma to'dɔ gɔ kotɔ 'ba kuruku nima. Gɔ kotɔ naga nima na bo ku'bölu bilaka pili ame ga ti möyï kuruku nima rönnï koloma tïlëlu akoro mo ne timo. Kina ku'du kuruku tönë ŋgï ti bɔ kumë lende dɔ kïndëndë abo nima rɔ ma kïdïdï mï pöpö 'ba pa'do köbö ame di mï kulugbï döku ma këdï kilaŋma ne.
66019021	Bilaka 'bënnï mo ga ote dɔmo 'deni pili yaga ti mbele tönë kɔdɔ di kpa bɔ këkï dɔ kosani nima ne. Kina yali kako ŋgï koloma titiri rönnï ti yida lïjë.
66020001	Kina mo'ja malayika mɔtɔ ŋgï këdï kako bërï di mïtɔrɔ. Bo ti mapata 'ba kpa gö kalo kinza kota bïcï mo dë tönë közï bo ti kogba nyɔri kïrïndï mɔtɔ.
66020002	Kina bo kinda'ba maroŋgo bulöbu murë Satani bɔ susu tönë ŋgï bo kudödu ti nyɔri tönë 'dɔ koloma rɔ ma kudödu ŋbö kɔmɔ kɔɔ kuluku 'butë rïyö (1,000).
66020003	Kina bo ku'du Satani ŋgï mï gö kalo kinza kota bïcï mo dë tönë kulölï kpamo ndiŋi teyi, kinza bo kebe ra gbï tu'bölu bilaka 'ba mï dɔliŋɔ nime. Tine 'dɔ kope bo 'jaa koloma ŋge mbowa rɔ dɔ ŋgölö di pötö kɔmɔ kɔɔ kuluku 'butë rïyö (1,000) nima.
66020004	Mo'ja kïtï kiyija 'deni yayi kina ki'di közï kakpa 'ba to'dɔ burë ŋgï zi ya ame mo ga koloma 'deni dɔmo ne. Lïjë na rɔ ya ame ga kupö lïjë gɔ lende 'ba tïyëtï kpa Yësu nime gbï gɔ lende 'ba Bɔko'ba ne, gbï ti ya ame ga kïlëlu kuruku nima ala akoro mo dë kilagi tugu möyï mo kpa dönnï ala dɔ kɔnyɔ nnï ne. Lïjë na kindiŋi 'deni kɔdɔ yaga di mï tölë tinda'ba kïtï nime kɔtɔ ti Kurïsïtö 'dɔ toloma ŋbö kɔmɔ kɔɔ kuluku 'butë rïyö (1,000).
66020005	Kɔsɔ töku ma laki naga nima indiŋi dë kɔdɔ yaga di mï tölë tine 'jaa ŋbö di pötö kɔmɔ kɔɔ kuluku 'butë rïyö nima ɔdɔ kote rönï 'deni. Ame na rɔ tɔdɔ 'ba töku ma dɔgba yaga di mï tölë.
66020006	Lïjë ame ga kɔdɔ mï tɔdɔ 'ba töku ma dɔgba nime ne lïjë na ti yëyï kɔtɔ laka. Tölë ma mï rïyö inza kpe ti közï kakpa dönnï. Tine lïjë ti koloma rɔ bɔ akumu 'ba Bɔko'ba gbï rɔ 'ba Kurïsïtö. Kina lïjë ti kinda'ba kïtï ŋgï koloma kɔtɔ ti bo ŋbö kɔmɔ kɔɔ kuluku 'butë rïyö (1,000).
66020007	Kina ɔdɔ kɔmɔ kɔɔ kuluku 'butë rïyö nima kote rönï 'deni na këdï kope Satani ŋgï yaga di mï maboso 'bënï tönë.
66020008	Kina bo ti kari ŋgï tu'bölu bilaka 'ba mï dɔ kumu sowɔ 'ba dɔliŋɔ nime pili. Dɔ kupö naga nima bo këdï kari tu'bölu mo ne na rɔ bilaka 'ba Gogo ni ti Magogo, 'dɔ bo kotɔtɔ lïjë ko'de kpa ya. Lïjë onzi kɔzɔ 'jɔ yayi lida 'ba kpa mini löbu.
66020009	Lïjë ɔlɔ kari kogba mï dɔyayi pili lïjë kuru dɔ taya 'ba bɔ kanya 'ba Bɔko'ba toko teyi gbï ti gawo löbu mo tönë bo kɔ'ɔ kulöwö ne. Tine pa'do olɔdɔ ŋgï kako bërï dönnï di mïtɔrɔ kina kote dönnï ŋgï pili yaga.
66020010	Kina kinda'ba Satani mo tönë ku'bölu lïjë ne ŋgï ku'du mï pöpö 'ba pa'do ame këdï köbö ti kulugbï döku ma këdï kilaŋma ne. Pa'do tönë ku'du kuruku tönë ti bɔ kumë lende dɔ kïndëndë mo yïmo ne na. Ti ki'di lïjë nduwë koloma toŋɔŋi yayi kote kada kote korɔndɔ ŋbö rɔ ŋburuŋburu.
66020011	Kina mo'ja kogba kïtï löbu kaŋmi mɔtɔ ŋgï yayi ti bɔ mo dɔmo. Kina dɔyayi ni ti mïtɔrɔ kiriŋa kuturu ŋgï bitɔ tɔ ne ga di zi kɔmɔ bo, ko'ja kïnë mo ga dë kpe.
66020012	Kina mo'ja töku ni kɔrɔ 'deni kɔmɔ kïtï yayi, ma titi kpaki ti ma löbu. Buku ni iteŋe yïmo 'deni yayi. Kina kiteŋe mï buku mɔtɔ ame rɔ 'ba dïdï ne ŋgï. Töku pili odɔ karama dɔmo 'bëyï 'ba bɔ mɔtɔ ko gɔ ako'dɔ 'bï ame koloma tönë to'dɔ mo kugu 'deni mï buku nima ne.
66020013	Kina ki'di koja töku pili ŋgï, mini löbu oja töku ma 'ba bo ga ame mï bo ne ŋgï yaga, kina tölë ni ti maliti koja töku ma 'bënnï ga ame lïjë kupö këdï mïnnï ne ŋgï gbï yaga. Kina koloma ŋgï todɔ karama dönnï 'bëyï 'ba bɔ mɔtɔ gɔ ako'dɔ 'bï ame koloma tönë to'dɔ mo bine ne.
66020014	Kina ku'du tölë ni ti maliti ŋgï mï pöpö 'ba pa'do. Pöpö 'ba pa'do nime na rɔ tölë ma mï rïyö.
66020015	Ɔdɔ nï mɔtɔ ko'ja möyï yï dë kugu 'deni mï buku 'ba dïdï nima, u'du yï ŋgï mï pöpö 'ba pa'do nima.
66021001	Kina mo'ja mïtɔrɔ ma la'ja ni ti dɔyayi ma la'ja ŋgï. Mïtɔrɔ ma dɔgba ti dɔyayi ma dɔgba tönë ga iteli 'deni. Mini löbu ni inza kpe.
66021002	Kina mo'ja gawo Yerosalema kɔtɔ laka ma la'ja ŋgï këdï kako bërï di mïtɔrɔ di zi Bɔko'ba, kiyada 'deni kele kɔzɔ 'ja la'ja ame kiyada rönï 'deni ti bɔŋgɔ ma kele toda dɔ më'dë ne tara.
66021003	Muwö birɔ kudu rɔ ma kembe di kɔmɔ kïtï 'ba Bɔko'ba, iya te, “Bi loma 'ba Bɔko'ba na 'deni ti bilaka lesi, bo ti koloma tïnnï. Kina lïjë ti këdï ŋgï rɔ bilaka abo ga. Bo Bɔko'ba ti këdï ŋgï tïnnï ti gbagba bo. Kina bo ti këdï ŋgï rɔ Bɔko'ba 'bënnï.
66021004	Bo ti kididi tɔlɔ 'doyi yaga di kömönnï. A mɔtɔ rɔ tölë ni ti monɔ ti tileri di kpa a ma kɔ'ɔ inza kpe nati. Römöyï lïjë wa ma mɔlo naga nima iteli 'deni.”
66021005	Kina bɔ koloma dɔ kïtï mo tönë kënyï kiya te, “Mëdï mo'dɔ wa me rɔ ma la'ja.” Kina bo kileki 'böwu kiya zö tëgë, “Ugu wa nime bërï. Römöyï lende naga nime na rɔ ma kodɔrɔ 'dɔ ki'di dɔ gɔmo.”
66021006	Bo iya zö te, “O'dɔ 'deni kote. Ma na rɔ tisaki mo ti tote mo. Bɔ ame ti koda mini ne ti mi'di mini zi bo di mï mini 'ba dïdï bo kuwë rɔ ma sari kinza topi ɔtɔ gɔmo.
66021007	Bɔ ame ka'da wa 'deni ne bo ti kinda'ba wa la'ja naga nime ŋgï pili. Ti mëdï ŋgï rɔ Bɔko'ba abo kina bo ti këdï ŋgï rɔ kole ma.
66021008	Ne bɔ tikere ni ti bɔ kilagi lende ma ni ti bɔ dɔ gege ni ti bɔ közï roma ni ti bɔ yërï ni ti bɔ kata ni bɔ akoro ni ti bɔ bëtï ni pili, gɔ bi 'bënnï na ti këdï mï pöpö 'ba pa'do köbö ti kulugbï döku ma këdï kilaŋma nime 'dë. Ame na rɔ tölë ma mï rïyö.”
66021009	Malayika ma kɔtɔ di mï löŋgö ya ma modɔmorïyö tönë ga pa ti kita'ba közïnnï pili lɔ ti sëyï ma ŋburuŋburu ne, ako kiya zö te, “Ako mileme 'ja la'ja 'ba kamölö 'bɔ'bi zïyï.”
66021010	Kina Nyï Kɔtɔ Laka kinda'ba ma ŋgï mbi na malayika nima kombi ma ŋgï dɔ döku löbu kakpa tɔ ne. Kina bo koloma ŋgï tileme gawo Yerosalema kɔtɔ laka ame këdï kako bërï di mïtɔrɔ di zi Bɔko'ba ne zö.
66021011	Rɔmo ilaka ŋgï rɔ tilaka di zi bi kɔpɔ 'ba löbu 'ba Bɔko'ba. Töbö mo ŋgï rɔ dɔ kiteli kɔzɔ 'ba ŋbëlë ma köbö naga tara kɔzɔ kïnë kïlï'dï 'döyï köbö kɔzɔ 'dë'dï tara,
66021012	ti kogba reki kakpa toko rɔmo kpadörï mo ga 'butë dɔmorïyö, kina gbï ti malayika 'butë dɔmorïyö rɔ bɔ dɔmo ga pili rɔ kɔtɔkɔtɔ. Kpadörï naga nima pili 'butë dɔmorïyö ugu möyï dɔ kupö 'butë dɔmorïyö 'ba Yisarele tönë ga 'deni pili teyi.
66021013	Kpadörï naga nima rɔ mota mota pili gɔ dɔ kumu sowɔ naga nima. Mota kapa kari yïbï, mota kapa dɔ tugbu, mota kapa dɔ ro'ɔ, mota kapa dɔ tɔrɔ.
66021014	Reki nima o'ba rɔ to'ba ti döku kina döku ame ga ko'ba gbɔndɔ mo dɔmo ëdï 'butë dɔmorïyö ame kugu möyï bɔ laja ma 'butë dɔmorïyö 'ba kamölö 'bɔ'bi tönë ga 'deni dɔmo.
66021015	Malayika nima kilende zö ne bo ëdï ti përï yamo ma köbököbö kɔzɔ mitiri 'ba tiyari wa bo o'dɔkɔ tiyari gawo nima ti reki mo ti kpadörï mo ga timo.
66021016	Gawo nima rɔ dɔ 'baga rɔ ma koriya gɔ ma kakpa mo gbï kɔzɔ gɔmo ma kö'bö. Malayika nima iyari gawo tönë ŋgï ti përï 'ba tiyari wa timo abo nima. Gɔ ma kakpa mo ti ma kö'bö mo ëdï mayile kuluku 'butë mota (1,500) kina takpa mo gbï tara.
66021017	Malayika nima iyari reki mo gbï, tine takpa mo ma kari tɔrɔ ëdï mitiri kuluku kɔtɔ kɔdɔ dɔmo 'butë gɔ akiyari 'ba bilaka.
66021018	Reki nima o'ba di mï döku kïnë kïlï'dï 'döyï. Tine gawo mo o'ba di mï yamo ma köbököbö ame mo ŋgï ko rɔ gbagba mo ne, köbö kɔzɔ mandara tara.
66021019	Gbɔndɔ reki 'ba rɔ gawo nima ïyöru ti kïnë döku ma kele naga. Gbɔndɔ ma dɔgba mo di mï döku kïnë kïlï'dï 'döyï. Ma mï rïyö mo di mï döku kïnë kese. Ma mï mota mo di mï döku kïnë kumöru. Ma mï sowɔ mo di mï döku mɔtɔ kïnë mo rɔ ma kese kɔzɔ biliwa.
66021020	Ma mï muyï mo di mï döku mɔtɔ kïnë mo rɔ ma kumöru kilindekilinde, ma mï modɔɔkɔtɔ mo di mï döku mɔtɔ kïnë mo kɔzɔ gbëyï ma ŋbɔwɔ naga. Ma mï modɔmorïyö mo di mï döku mɔtɔ kïnë mo rɔ dömï'bö'bö. Ma mï modɔɔmota mo di mï döku mɔtɔ kïnë mo rɔ ma kese 'dïkï'dïkï. Ma mï modɔmosowɔ mo di mï döku mɔtɔ kïnë mo kɔzɔ döwöru dɔŋɔte tara. Ma mï 'butë mo di mï döku mɔtɔ kïnë mo rɔ ma kïdïdï. Ma mï 'butë dɔɔkɔtɔ mo kïnë mo di mï döku mɔtɔ rɔ ma kese tïyötïyö. Ma mï 'butë dɔmorïyö mo kïnë döku mo rɔ ma kasi liyi.
66021021	Kpadörï 'butë dɔmorïyö naga nima ose di mï nyileki pili rɔ gɔmo rɔ kɔtɔkɔtɔ. Kɔri mïrï 'ba mï gawo mo nima o'ba ti yamo köbököbö kilaka ŋgï kɔzɔ mandara tara.
66021022	Mo'ja rö löbu 'ba Bɔko'ba dë kinda mï gawo mo nima. Römöyï ŋere Bɔko'ba tigɔ dɔ kiteli ni ti kamölö 'bɔ'bi na 'deni yayi.
66021023	Gawo nima ititi lende 'ba kada ni ti nyepe ni dë kpe 'dɔ koyi gɔ bi yïmo. Römöyï rɔ löbu 'ba Bɔko'ba iyɔpɔ yïmo 'deni ŋgï ŋbeŋbileŋbe yaga. Kina kamölö 'bɔ'bi na rɔ lamba mo.
66021024	Dɔ kupö bilaka pili ti kiliŋgere gɔ bi kɔpɔ mo. Kina bɔ dɔliŋɔ 'ba mï dɔyayi ni ti ko'de wa 'ba mɔri 'bënnï ga yïmo.
66021025	Kpadörï 'ba rɔ gawo nima ö'bö ŋgï ŋburu rɔ gböŋö kote kada römöyï korɔndɔ inza yayi.
66021026	Rɔ löbu 'ba bilaka pili ti mɔri mo ga ti ko'de mï gawo nima.
66021027	Tine wa ame ga rɔ ti'da ne inza kɔdɔ du kɔtɔ te mï gawo nima. Kina gbï bɔ bëtï ni ti bɔ lende kënyë ni inza kɔdɔ du kɔtɔ te yayi. Tine ya ame ga ŋge kugu möyï mo 'deni mï buku 'ba dïdï 'ba kamölö 'bɔ'bi ne na ti kɔdɔ.
66022001	Kina malayika nima kileme yöpö 'ba mini 'ba dïdï ŋgï zö. Yöpö mo nima ŋgï rɔ ma köbö kilaka kɔzɔ mandara tara këdï kɔlɔ di ndï kïtï 'ba Bɔko'ba ni ti kamölö 'bɔ'bi
66022002	kari mï kɔri mïrï ma löbu 'ba mï gawo tönë. Ŋgërï 'ba dïdï ɔrɔ kebe kapa dɔ kulöŋgö yöpö nima kpaki rïyö. Ame kö'bö tana ŋgï nduwë rɔ kɔmɔ nyepe. Mbili mo ga na rɔ a 'ba tileŋo dɔ kupö bilaka 'ba dɔliŋɔ nime.
66022003	A mɔtɔ ma ti sönö inza kpe nati. Kïtï 'ba Bɔko'ba ni ti kamölö 'bɔ'bi ti këdï ŋgï mï gawo nima. Kina bɔ laja abo ga ti kumötu bo ŋgï.
66022004	Lïjë ti koŋgɔ kɔmɔ bo kina möyï bo ti këdï ŋgï kpa dönnï.
66022005	A mɔtɔ rɔ korɔndɔ inza kpe. Lïjë inza kpe kititi gɔ a mɔtɔ rɔ pa'do 'ba lamba ni ala bi kɔpɔ 'ba kada. Römöyï ŋere Bɔko'ba ti kiyɔpɔ bi zïnnï. Kina lïjë ti kinda'ba kïtï ŋgï lïjë koloma rɔ ŋburuŋburu.
66022006	Malayika nima iya zö te, “Lende naga nime rɔ ma laka 'dɔ ki'di dɔ gɔmo. Ŋere Bɔko'ba bɔ ki'di Nyï Kɔtɔ Laka zi bɔ kumë lende abo ga bo na me koja malayika abo 'deni 'dɔ kileme wa ma këdï ko'dɔ rönï gïrï naga nime zi bɔ laja abo ga.”
66022007	Yësu iya te, “Uwöke, mëdï mako gïrï nime. Lïjë ame ga kinda'ba lende kumë nime kugu mï buku nime bine ne na laka.”
66022008	Ma Yowani, ma na muwö wa naga nime mo'ja gbï pili. Kina ɔdɔ muwö 'deni mo'ja gbï tara tine molɔdɔ ŋgï bërï ndï malayika nima kileme wa naga nime zö ne tïlëlu bo.
66022009	Tine bo ileki kiya zö te, “Kinza ko'dɔ dë. Ma gbï rɔ bɔ laja lëpï yï mɔtɔ, gbï kɔtɔ ti löndö yï ama ga bɔ kumë lende ni ti ya ame ga pili kinda'ba lende 'ba mï buku nime ne. Bɔko'ba na kïlëlu.”
66022010	Kina bo kënyï kiya zö tëgë, “Kinza kusu dɔ lende kumë naga nime mï buku nime ne dë, römöyï kada mo ɔwɔ dë kpe.
66022011	Bɔ ame këdï ko'dɔ wa ma kënyë ne i'dike bo ko'dɔ abo nduwë. Bɔ ame rɔ ti'da ne i'dike bo kö'bö nduwë tara. Bɔ ame këdï ko'dɔ lende laka ne i'dike bo kö'bö nduwë to'dɔ mo. Bɔ ame kɔtɔ laka ne i'dike bo kö'bö nduwë kɔtɔ laka.”
66022012	Yësu iya te, “Uwöke, mëdï mako gïrï nime. Mëdï mo'de kpa közï ma ga tö ti'di mo zïyï bɔ kɔtɔ kɔzɔ wa ame nï bɔ mo ko'dɔ ne tara.
66022013	Ma na rɔ tisaki mo ti tote mo, dɔgba mo ti ŋburuŋburu mo.”
66022014	Ya ame ga kurögö bɔŋgɔ 'bënnï ga 'deni kɔpɔ ne na laka. Lïjë na ti këdï ŋgï ti közï kakpa tonyo döŋgërï 'ba dïdï nime gɔ lïjë kɔdɔ di kpadörï kari mï gawo nime.
66022015	Tine bɔ lende kënyë ni na ti këdï 'bënnï kebe gönyï gawo nima yaga yayi. Lïjë bɔ kata ni ti bɔ yërï ni ti bɔ közï roma ni ti bɔ akoro ni ti ya ame ga rɔ bɔ kɔ'ɔ to'dɔ bëtï ne, lïjë na 'bënnï yaga yayi.
66022016	“Ma Yësu, moja malayika ma 'deni tuwöwö lende naga nime ziye mï kanisa. Ma na rɔ kupö Dawidi. Ma na rɔ tɔro bi këzë ame köbö kilaka kulöwö ne.”
66022017	Nyï Kɔtɔ Laka ni ti 'ja laja tönë iya te, “Ako.” Kina i'dike bɔtɔ ame pili kuwö lende nime ne kiya te, “Ako.” Bɔ ame ti koda mini ne i'dike bo kako. Bɔ ame ko'dɔkɔ ne i'dike bo kako kogba kpa közï ki'di rɔ ma sari nime ame rɔ mini 'ba dïdï ne.
66022018	Ma Yowani, mi'di kɔmɔ kandi mo zi bɔtɔ ame ga pili këdï kuwö lende kumë naga nime kugu mï buku nime ne. Ɔdɔ bɔ mo konzo lende mɔtɔ dɔmo, Bɔko'ba ti konzo dɔ gomɔ ma 'ba bo gbï teyi kɔzɔ sëyï ame kugu mï buku nime bine ne.
66022019	Ne ɔdɔ bɔ mɔtɔ kogba 'ba bo a mɔtɔ yaga di kɔmɔ lende kumë naga nime kugu mï buku nime bine ne, Bɔko'ba ti kogba közï kakpa 'ba tonyo döŋgërï 'ba dïdï 'ba bo ti közï kakpa 'ba toloma mï gawo kɔtɔ laka nime gbï yaga di zi bo kɔzɔ ame kugu mï buku nime ne tara.
66022020	Bo bɔ ma kodɔ kpa bo kutï gɔmo mo iya te, “Yëë, mëdï mako gïrï nime.” Kina miya te, “Amini! Ako ti ŋere Yësu.”
66022021	Lende këyï 'ba ŋere Yësu koloma ti bilaka 'ba Bɔko'ba ga pili. Amini!
